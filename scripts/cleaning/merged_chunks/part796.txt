Kumta naka liang jong ka seng kan sa leit jurip ha ki sngi ban wan bad lada lap,  yn phah pynhap shi syndon ka kine kiba kit tam.
Na ka liang jong ka seng ka kyrpad ia ka District Administration jong ka District naduh ka police department bad ka Motor Vehicle Inspector (MVI) ban leh ia kaba donkam.
Shillong: U Myntri rangbah ka jylla u Conrad K Sangma haba ia kren bad ki lad pathai khubor halor ka jingiakajia ka ba la mih halor ka  Ichamati u la ong “Nga tharai ha ki bnai ki ba la dep  ka la don ka jingjia kaba la heh, hynrei mynta halor kane ka bynta mynta kam don jyrwit jyrwat  shuh bad ka jingkynthoh ka dei tang na ki katto katne ki kynhun ki ba dei na bar ka jylla bad ki kynhun na ka ne ka jylla bad ia kane baroh ngin sa pynbeit".
U Myntri rangbah u la iathuh ruh ba halor kane ka jingkynnoh u la dep ban pyntip ia ka Sorkar Pdeng  bad na ka liang jong ka Sorkar Jylla kan  sa khot ban ia kren halor kane ka bynta bad ka dei kaba lah ban pynbeit  lyngba ka jingiakren lang bad baroh kane yn sa lah ban pynbeit.
Halor ka jingleit ujor jong ki katto katne ngut ki briew ia u Lat ka jylla ha ka ba ki la kynnoh ba ka don ka jingiapher niam ha ka Jylla, u la ong ba ka dei kaba hap ban peit bad kum ka Sorkar  yn hap ban khot  ia kren.
Halor ka jingpynpaw ia ka jingbitar lyngba ka jing wah ia ki placard mynta ka sngi ha kylleng ka sor Shillong halor ka jingjia ha Ichamati, u Myntri Rangbah u la ong ba kane kam donkam ban leh mynta, hynrei ka sorkar jylla kan sa khot da ka jingiakren lang ia baroh.
Ka elekshon, ka la sdang shongshit ha Bihar bad hynnin, ha ka jing ialang paidbah, U Tejashwi Yadav, nongialam ka seng  Rashtriya Janta Dal (RJD), ula shah kawang slipar ha  Aurangabad district.
Ha katei ka por, U Yadav, u dang shong halor rynsan, ha kaba ki la don kiba kawang slipar ia u, na ka liang ki paidbah.
Na ki ar tylli ki slipar, kiba la kawang sha U Yadav, kawei ka lait salit, katba kawei pat ka leit hap beit beit ha shadem jongu.
La iathuh ba uba kawang ia kitei ki slipar, u dei u briew, uba don jing anna ka met jongu bad ki pulit, ki la ioh ban bat ia utei u briew.
Ha katei ka jingjia, U Yadav, um salia eiei satia, namar ba wat ha ka por ba u kren paidbah ruh, um shym kynthoh satia, wat tang shi kyntien ruh, ia katei ka jingshah kawang slipar.
U Yadav, u dei u kandidet myntri rangbah jong ki kynhun synrop liang pyrshah, ba kynthup ia ka Congress, ka RJD bad kiwei de ki seng sain pyrthei, ha ka elekshon MLA ha Bihar.
Shillong: U Commissioner and Secretary jong ka sorkar  Meghalaya, General Administration (A) Department, ha ka kyrwoh, kaba mynta ka sngi, u pyntip ba ka shuti kan long ha ka 26tarik Risaw 2020 bad kam dei satia, ha ka 23tarik Risaw 2020, kumba la pynmih ha ka thup jong ki sngi shuti.
Ha kawei pat ka khubor, U Commissioner and Secretary jong ka sorkar  Meghalaya, General Administration (A) Department, u pyntip ba ka 13tarik Naiwieng 2020, kan dei ka shuti na bynta ka shad Wangala bad kam dei satia ha ka 6tarik Naiwieng 2020, kumba la pynpaw ha ka thup jong ki sngi shuti, kaba la pynmih da ka sorkar.
Shillong:U Executive Member In charge jong ka Town Commitee, u bah Paul Lyngdoh myn hynnin ka sngi, u la iathuh ba ha ka jingialang ka EC jong ka KHADC ka la shim ia ka rai ban weng noh ia ki 7 tylli ki shnong na ka jingshah pynhap hapoh ka Town Commitee.
Haba ia kren bad ki lad pathai khubor, na ka liang U Bah Paul Lyngdoh u la iathuh ba kane ka rai ba la shim mynta ha ka jingialang ka long hadien ka jingwan kyrpad jong ki 7 tylli ki shnong ban weng noh ia ki na ka jingshah pynhap hapoh ka Town Commitee shuwa ban sdang ka thoh khana samari na ka bynta u snem 20-21.
U la iathuh ba ha kine ki khyndiat bnai ki nongialam jong ki Town Commitee jong ki 7 tylli ki shnong ki la wan ban kyrpad na ka Council bad ka ne ka jingkyrpad jong ki long hadien ba ki la ioh jingtip ba kan don ka jingsdang ban thoh ia ka khana Samari.
Kine ki 7 tylli ki shnong ki kynthup ia ka Nongpoh kaba la kyrpad ban weng ia ki 8 tylli ki shnong kiba la pynhap ha ka ne ka Commitee.
Ka Nongstoin la weng lut ia ki shnong lait noh ia ki 10 tylli ki shnong kiba la pynhap hapoh jong kane ka Town Commitee bad ki wei ki ba la weng naka jingpynhap hapoh ka Town Commitee ka dei ka Mawkyrwat, Sohiong,Umsning, Mairang bad ka Mawlai.
U la iathuh ruh ba ka jingmyntoi jong ki shnong ki ba la weng na ka jingshah pynhap hapoh ka Town Commitee ka long na ka bynta ki skim kiba wan na ka bynta ka Urban area kiba wan na ka Sorkar India.
Jowai: Ki heh jong ki ar tylli ki district, ki heh na West Karbi-Anglong District, Assam bad ki heh District na West Jaintia HIlls District, Meghalaya ki la rai ban nym tuklar ia ki kam pynroi na ka bynta ka bha ka miat ki paidbah nongshong shnong.
Ha kitei ki thain, hynrei baroh ar ki dei pat ban burom markylliang da kaba bud rynti ia ka Status-Quo ia kaba la dep rai ha ki meeting kiba la dep shadien.
Haba kren sha ki lad pathai khubor u DC ka West Jaintia HIlls, u bah Garod LSN Dykes hadien ba ka la kut ka jingialang ki ar liang ki heh District ha Conference Hall ka tnad Soil and Water Conservation Jowai mynta ka sngi, u la iathuh ba ka jingialang ka la tai halor ki kam pynroi kiba dang iaid shakhmat ha ki thain khappud.
“Ha kaba iadei bad ki kam pynroi ha ki thain khappud ngim lah ban pyniakhleh milai ia ka bad ka jingiakajia pud, namar ki kam pynroi hi ki dei ki kam kiba ai jingmyntoi ia ki paidbah ka thain na baroh arliang", la ong u DC ka WJH.U DC u la ong ruh ba kin sa pynbeit ba kan don ka jingiakynduh ki riew rangbah na ki shnong bapher bapher napoh Karbi-Anglong bad ruh na West Jaintia Hills kiba shong shnong ha ki khappud na ka bynta ban ia kren pynbeit ia ki jingeh kiba la mih bad iai mih ha kitei ki thain khappud.
Kawei pat ka rai kaba la shim ha katei ka jingialang ka long ban kyntiew ia ki kam khaii pateng hapdeng ki arliang ki paidbah nongshong shnong ha katei ka thain na ka bynta ba kin ioh ia ki jingmyntoi ha ka ioh ka kot.
Ha kane ka jingialang, na ka liang ka WJH la mih khmat da u Deputy Commissioner, U Superintendent of Police B.D Marak, Additional Deputy Commissioner, u ma L.Kynjing, Border Magistrates u bah B.Blah bad u Dr.B.Langbang nalor ki heh jong ki Department bapher bapherkatba na ka liang ka West Karbi-Anglong District, Assam la mih khmat da uDeputy Commissioner u.
Sayed Isfaqur Rahman, u Superintendent of Police ka Ramandeep Kaur, Additional Deputy Commissioner, Border Magistrate, West Karbi Anglong u.
Robert Tuelo, nalor ki sahep na ka tnad Khlaw bad PWD kumjuh na ka Karbi-Anglong Autonmous Council (KAAC).
Shuh shuh ha katei pat ka jingialang, ka la don ruh ka jingiakynduh hapdeng u CEM ka JHADC, u ma Thombor Shiwat bad ki EC Members ki jong u, katba na ka liang ka Karbi-Anglong la mih khmat da u MLA Dr.Mansing Rongpi bad ki EC member ka KAAC.Kaba ar pat ka kam kaba kongsan jong u thied ka long ban ring um bad jingbam na ka khyndew na ka bynta u jingthung.
Ki thied kiba kham bit ban pynskhem ia u dieng lane uno-uno u jingthung ki long kito kiba ngam jylliew bad kiba don uwei u thiedbah bad bun ki tnat sriem ia ki tnat dieng, kiba ngi ju shem ha u jingthung uba heh met.
Ia kine ki jaid thied la khot ki “tap root" (kynnoh tap rut) ha ka ktien phareng.
Kine ki thied ki lah ban kyrshan bha ia u dieng na ka jingbeh ka l’er.
Kiwei pat ki jaid thied kiba ngi ju shem ha ki phlang ki long k iba ki khot ha ka ktien Phareng ki ‘fibrous roots’ (kynnoh phaibros rut).
Kine kim da khlain bha ia ka ban kyrshan ia u jingthung, bad namarkata ngi shem ia ki ha ki kynja phlang baroh.
Teng-teng ki phlang ki pynmih sa kiwei pat ki jaid thied ban kyrshan ia ki, kum ki ‘prop’ lane ‘brace’ (kynnoh bres) roots.
Ngi shem ia ki kum ha u riewhadem bad ha kiwei kiwei ki jingthung phlang.
Kine ki thied ki mih na ki mat jong u jingthung bad ki pyrshang ban pynpoi ialade haduh ka khyndew khnang ba ki lah ban ai jingkyrshan ia u jingthung.
Ki don ki thied kiba ki khot ha ka ktien phareng ki “aerial" roots kum kito kiba mih na ki tnat jong u dieng banian (banyan tree).
Kito kiba la poi sha Calcutta bad kiba la leit jngoh ia ka Botanical Garden, nga ngeit, ki la ioh-i ia ki thied jong uta u dieng banian kiba, ynda la iap u metbah, ki kylla long ki nong kyrshan ia u.
Ka kam kaba kongsan jong ki thied dieng ka long khamtam ban ring um bad jingbam na ka bynta u jingthung.
Hynrei ia kane ka kam, ym dei ki thied kiba heh kiba leh ia ka, hynrei pynban ki thied kiba rit katta-katta ba ka long kaba shitom ban iohi ia ki.
Ia kine ki thied ki khot ki “root hairs" (ki niuh thied) ha ka ktien Phareng.
Kine ki thied ki don ha tduh jong ki thied.
Donkam ban kynmaw ia kane, namar ha kaba ai um ia ki jingthung, kam donkam ba ka um kan tuid na jan trai jong u jingthung, hynrei kham na jngai jong u ha ki jaka (zones) kiba don kine ki thied shniuh.
Kane bunsien kan pyllait ia ki jingthung na kaba iabit jingpang, namar ba ka um kaba iakynduh bad u dieng uba pang kam ioh ban iakynduh bad u jingthung uba koit bakhiah.
Lada ki nongpule ki kwah ban ithuh ia kine ki thied shniuh, ki lah ban buh katto-katne sngi ia ki symbai riewhadem ha ka kot shonsia kaba sngem haduh ba kin da mih thied.
Kine ki thied shniuh ki long kiba ring um ne jingbam, kumta ba lada kine kim don u jingthung um lah ban ioh um lane jingbam.
Haba phut ia uno-uno u jingthung khnang ban thung ia u ha kawei pat ka jaka, donkam ban da leh sumar bha ba kine ki thied shniuh ruh kin sah, lym kumta u jingthung u lah ban ym ioh um ne jingbam ei-ei.
Ki Sla.
Kawei pat ka bynta jong u jingthung kaba donkam eh ka long ka sla.
Lehse lah ban ong ba ka sla ka trei ar tylli ki kam kiba donkam eh.
Kawei ka kam ka long ban pynmih noh shabar ia ka um kaba u jingthung u ring da ki thied ha ka khyndew.
Nga ngeit ki nongpule ki kynmaw ba ka sla ka don ki thied (vein) kiba sriem ia ki snur thabbawa.
Ha kawei ka jaid sla kine ki thied ki i kumba ki iathain (netted); ha kawei pat ka jaid sla kine ki veins ki long lynter-lynter (parallel).
Ki sla tympew, ki sla sohpyriam, lane sla sohphoh, bad ki sla jong kiba bun jaid ki jingthung ki don ki thied (vein) kiba long kumta kum ka snur thabawa lane ka jar, ne ka iarong (netted); hynrei ki sla jong ki kynja phlang baroh ki don kine ki sla kiba ki thied (veins) jong ki ki long lynter-lynter (parallel).
Ha kaba kut kine ki thied (veins), bunsien don i kynja khydrop iba ngim lah ban iohi da ki khmat hynrei iba ngi lah da kaba jem ban iohi ia ki da ka iit tyndong kaba ki khot microscope (kynnoh maikroskop).
Ia kine ki khyrdop ki khot ha ka ktien phareng ki stomata.
Kawei na ki kam jong kine ki khyrdop ka long ban pyllait ia kane ka um, kaba rung sha u dieng ne u jingthung ban mih shabar.
Kumta katto-katne na ka um ka kylla jingbam na ka bynta u jingthung, hynrei kaba bun ka mih shabar na kine ki khyrdop, ynda ka la iaid lyngba ia u jingthung bad lyngba ia ki sla, na kine ki thied (veins).
Kawei pat ka kam kaba phylla jong ki sla ka long ba ka shna ia ka jingbam na ka bynta u jingthung.
Kane ka long ka kam kaba phylla katta-katta.
Ha ka sla baroh, lait satang katto-katne eh, don kaei-re-kaei (substance) kaba jyrngam.
Ia kane ki khot ha ka ktien Phareng ka chlorophyll (klorophil).
Kane ka klorophil ka long kaei-kaei kaba phylla katta katta.
Ka Klorophil ka shim ia ka um, kaba wan lyngba ki thied na ka khyndew, bad ia ka shibynta jong ka I’er kaba ki khot ka carbon-dioxide (kynnoh karbon da oksaid), bad ka khleh lang ia ki baroh ar ban pynlong ka jingbam kaba ki khot stareh (u Purew).
Ka karbon daioksaid ka rung ha ki sla na kita ki khyrdop kiba rit kiba don ha ki sla, kiba la batai haneng, bad kiba ki khot ki stomata.
Ki briew kiba la ioh jingtip katto katne ki tip shaphang une uba ngi khot u stareh.
U stareh u long u bynta uba bun eh ha ki jingthung baroh.
Haba dei-badei une u stareh u kylla shini.
Kumta ngi shem ia une u stareh ym tang ha ki sla lane ha ka met jong u jingthung ne u dieng, hynrei ngi shem ruh ia u ha ki symbai baroh, ne ha ki soh ne ha i bynta jong ki jingthung kiba don hapoh khyndew, kata kum ha u phan ne u muli Ynda ki sla ki la pynkylla kumta ia ka um bad ia kata ka I’er kaba ngi khot karbon daioksaid sha u stareh lane sha ka shini, kum ha u pai, kane ka jingbam kaba la shna ha ki sla ka iaid noh sha kiwei pat ki bynta jong u jingthung.
Kane ka kam kaba phylla jong ka sla kam lah ban long khlem ka jingiarap jong ka bor kaba ki jingthung ki ioh na ka sngi.
Lada ym don ka sngi, ka klorophil hi ka duh noh lada um don ka sngi; bad kumta ki jingthung ki sdang ban stem.
Ia kane ka jingtrei kaba phylla jong ka sla ban pyniasoh ia ka um bad ka karbon daioksaid da ka jingiarap jong ka jingshai na ka sngi ki khot ha ka ktien phareng ka Photosynthesis (kynnoh kumba spel).
Ka jingiapyni nia hapdeng ki MLA bad ki nongkitkam ka party BJP hangne ha Meghalaya ka lah ban poi pynban sha ka jingiapyni bor bad ka jingbym ia sngewthuh jingmut para ma ki lada kim lah ban ia suk(compromise) ne ban ia sngewthuh jingmut noh kloi.
Ki MLA ki sngew ba ki kham heh ma ki ban ia ka party namar ba ki dei kiba jop ha ka election katba ki nongkitkam(office bearers) pat ki sngew ba ki MLA ki dei ban kohnguh beit ia ki nongkitkam ka party.
Ka jingia pyni nia hapdeng jong ki ym tang ba ka wanrah ka jingbym itynnad hakhmat u paidbah hynrei,lada ki dang iai bteng shi iai bteng ban ia kawang nia para ma ki ka lah ban wanrah ka jingia pait bad jingia pra bad jingjot ia ka party baroh kawei.
Ha ka jingshisha,ki MLA ki don la ka jong ka bor bad ka kamram jongki bad ki nongkitkam ka party(office bearers) ruh ki don la ka jong ka bor bad ka kamram jongki.
Ha ki kam party,U President ne Secretary kilong ki nongpyniaid ia ki kam party katba ha Parliament/Assembly bad ha ka Goverment pat kim da khein briew eh ia ki nongkitkam party hynrei ki kham burom tang ia kito kiba long MP/ MLA/MDC namar ki ioh long Minister ne EM.Teng teng ki MLA kim da salia than ia ki nongkitkam jong ka party lada kim dei kiba jop MLA namar ba kim don bynta ei ei bad ka goverment.
Ki sngew ba tang ki MLA ki long kiba kongsan bad ba donbor namar ka goverment ruh ka burom bad niewor bha ia ki khamtam haba ki dang long kum ki MLA.Ha ka jingtreikam bad jingpyniaid ia ki kam party,ym baroh ki nongkitkam ka party ki dei beit ban long ki MP/ MLA/MDC/ hynrei, bun bah ki jied khnang ia ki bym long MLA ruh namar ki kham laitluid ban trei ia ki kam party.
Ha ki man la ki kam ba ia pyrkhat ia ki policy bad ki program ka party,baroh ki member ki ia ryngkat bad ia long lang katjuh kynthup ia ki MLA ka party.
Kino kino kiba la shim rai da ki Central Executive Committee ka party hapoh ka jingpyniaid u President ka party, dei ban kohnguh bad burom(binding)lut da baroh ki menbers haduh ki MP/MLA/MDC.Ka dei ka party kaba long ka bor ba hakhlieh duh ym dei satia ki MLA.Kino kino kiba ialeh pyrshah ia ka rai ka party,la kidei ki MP/MLA/MDC ne kino kino ki member ka party,ki lah ban shah beh seng(expelled) ne shah weng shipor(suspended) kat kum ka jingsngewbit ka party ne ka Deciplinary Committee ka party.
Shwa ban pynlong Election pat,kata,mar ia pynbna ka Election Commission jongbka ri India ban pynlong election,ki MP/MLA/MDC ki la kylla riew paidbah lut baroh.
Kino kino ki sitting MP/ MLA/MDC lada ki kwah ban ialeh biang ne kwah tiket biang na kajuh ka party, ki dei ban ioh ka jingmynjur na ka party.
U President/Secretary ka party u dei ban soi ne sign ia ka Form A bad B ha ka por ba thep kyrteng(file nomination paper) ban pyni ba u dei u candidate uba ioh tiket na ka party lym kumta, uta u candidate un shah reject noh ha u Returning Officer ia ka nomination paper jong u.
Dei hangne kein ba ka bor bad dor jong u President/Secretary jong ka party ka kham khraw ban ia ka bor ki MP/ MLA /MDC bad lada ki ialehkai ia ka bor u president/Secretary ka party, ka jingma ka ap lypa ia ki ha ka por ban thep kyrteng ha ka por election.
Ha Meghalaya jongngi pat,shisien ba la long MLA,ki sngew ba ki dei ki trai bad ki nongpyniaid(commander) jong ka party.
Ki MLA kim da salia than ia ki President jong ka party namar ki sngew ba ki kham heh ma ki ia ki president jong ka party.
Kaei kaba donkam kalong ba u President ka party u dei ban shaniah bad ia treilang bad ki MLA bad kumjuh ruh ki MLA ki dei ban ai ka jingiatrei lang bad u president.
Ka jingia pyrkhat kam bad jingiatrei lang kadei ban iaid ryngkat ryngkat hapdeng ki nongkitkam ka party bad ki MP/MLA khnang ba ka party kan long kaba khlain,kaba lah ban treikam bad shakri kham bha ia ki paidbah bad ban nang jop ruh kham bun ki seat ha man la ka Election.
Jowai: Kat kynhun ki nongïalam ka Balang Katholik hapoh ka lama jong ka Catholic Association, Jowai Diocese ki la mih mynta ka janmiet ban thang ïa ki spah tylli ki mombati kum ka dak ban pyrshah ïa ka sorkar India halor ka jingkem bad set byndi u Fr.Stan Swami wat hapdeng ka jingtymmen kaba u la don haduh 83 snem ka rta nalor ba um da koit ha ka met ka phad.
Ha kane ka jingthang Momati la ïadonlang da ki ar ngut ki nongpynlong ïa kane ka jingpyrshah kiba kynthup ïa u bah Richard Syiemiong bad Dr.Moses Kharbithai ha ka jingdonlang u Fr.Gabriel Kharluni nalor kiwei kiwei ki riew paw khmat ka Balang.
Ha kane ka jingïalang la mih ruh ka sur ba lada ka jingset ïa u phadar ka dang bteng la ong ba jingïakhih pyrshah kan dang ïai bteng biang ha kine ki sngi ban wan.
Nongpoh: Ka Ri Bhoi Students Union (RBSU), Sengkmie, ka la dawa na ka sorkar bad kumjuh ia ki bor District ka Ri Bhoi ba kin shimkhia, ha ka ban iakren sha ki heh ka National Highway Authority of India (NHAI), na ka bynta ban kyntu ia ki ba ki dei ban pynkhuid bad maramot kham kloi ia kito ki jaka ba la sniew hapoh ka surokbah NH-6 ha Ri Bhoi, kaba la shah ktah na ki jingjia twa khyndew ha kiba bun tylli ki jaka.
U Bah Amberlight Masharing, Working President ka RBSU, u la ong ba ka seng kam banse ban kren halor ka jingeh ki paidbah, namar ka seng ka la lap ba bun ki jaka hapoh ka surokbah NH-6, ki la sdang ban sniew bad khamtam eh ha kito ki jaka ba ka jia ki jingtwa khyndew, ha kaba la wanrah jingeh bad pynthud shikatdei eh ia ki paidbah nongleit nongwan.
Namarkata, kumba ka NHAI ka iai bteng ha ka ban lum khajna na ki paidbah ba iaid lyngba ka surokbah NH-6 ha Ri Bhoi, kumta ka seng ka kyntu ia ka sorkar ba kan kan shim khia, ha ka ban iakren bad ki briew ka NHAI, na ka bynta ban pynsted ban maramot ia ki bynta ban sniew bad twa khyndew, khnang ba kan pynsuk bad ban leit jingma na bynta ki paidbah kiba iaid ba ieng lyngba katei ka surok, u la bynrap.
Shillong: Kawei ka met iap ka bym shym la ithuh la lap na ka shnomg Lumsurlein, Rtiang kaba hap hapoh Raliang out post , West Jaintia Hills bad la buh ia ka met iap ha ka jaka buh met iap ha Civil Hospital, Ialong Jowai naduh 2 tarik mynta u bnai Risaw 2020.
Ka jing tohkit ka dang iaid sha khmat halor kane na ka liang ki pulit ki la kyntu ia kiba ha iing lane kino kino kiba ithuh ia une u briw ban wan kam ia ka ne ka met iap lane kiba ithuh kin phone ha ki number Jowai PCR: 9774065467/ 03652-220050U ne u briew u don ka dur khmat ba dum rong bad u ba don tmain, u don ka jing jrong kumba 5.2 bad u phong da ka T shirt rong iong, ka patlun rong ktieh.
Nongpoh: Ka Dorbar Shnong Patarim kaba hap hapoh ka Umsning Town Durbar, ka la pynpaw ia ka jingsngewkhia halor ka jingleit bret niut da ki riew shim kabu, kiba la leit ban bret niut ha kawei ka jaka ha rud surok bad kaba don hajan ka skul Sati Raja Memorial School, kaba dei ruh ka jaka shwa ban poi ka jaka bret niut kaba la buh beit da ka Umsning Town Durbar.
Haba iadei bad katei ka jingleh khlem akor da ki riew khlem akor, u Bah Albert Kylla, Rangbah Shnong ka Umsning Patarim, u la ong ba ka shnong hi ka sngewkhia eh halor katei ka jingleh khlem akor da ki riew shim kabu bad kaba la ktah shisha ia ka khuid ka suba hapoh ka shnong ka thaw bad nalor kata kaba lah ruh ban ktah wat ia ka koit ka khiah jong ki nongshnong shnong ka Patarim.
Shuh shuh, u la iathuh ruh ba kham mynshwa, ka shnong ka la ap ktem ban tip ba mano kiba donkti ha katei ka kam bret jaboh jabain ha katei ka shnong, ha kaba ki la lap ba dei ki briew kiba nabar shnong bad ki bym hap hapoh ka jingpeit da ka Umsning Town Durbar.
Namarkata, na ka liang ka shnong kan sa peitngor bha halor katei ka kam bret jaboh da ki riew shim kabu bad nangne shakhmat lada ka shnong kam lap, kan sa leh ia kaba donkam ne ban aiti wat sha ki bor ka Ain pyrshah ia kiba kum kitei ki riew shimkabu, kiba bret jaboh pathar, kaba ktah ym tang ia katei ka jaka, hynrei ia ki paidbah ka shnong bad ha ka Mei Mariang ruh kumjuh.
Shillong: U Bah Hamletson Dohling, u myntri sorkar jylla, u la leit ban jngoh ia i mei ieid Spelity Lyngdoh Langrin, i ba don hapdeng ka jingshitom tymmen na ka Shnong Domiasiat, South West Khasi Hills District.
I meiieid Spelity i dei longkmie i ba ka Ri Khasi bad Jaintia ka tip bha ia ka nam jongi,  kum ka riewkynthei ka ba pynpaw ia ka jingpyrshah ia ka jingthmu tih Uranium naduh ki snem 1990 ter ter.
Kane ka jingleit jngoh u Bah Hamletson Dohling ia i mei ieid Spelity ka long hadien ka jingwan jurip jong u, ia ki jaka pynlang jakhlia Uranium kiba la or-pait ha Nongbah Jynrin, kumba la paw ha ki khubor ha kine ki taiew ba la dep.
Ha kane ka jingleit jngoh ia i meiieid Spelity, la ia synran lang ia u Myntri da u Bah Samuel B Jyrwa, Chairman ka NESO bad nongialam barim ka KSU.U Bah Hamletson Dohling ryngkat u Bah Samuel B Jyrwa, haba kynmaw ia ka mynsiem ieid Ri bad ka jingieid ia la ka khyndew ka shyiap jong ine i meiieid i ba la kyntait ia ka spah pyrthei ban pynim ia la ka Ri.
“Ngi ïoh mynsiem na i ne i longkmie i ba don hapdeng ka jinglong tymmen jong i bad I la pyni ia ka mynsiem ialeh kaba don ia ka dor kaba ym lah ban thied da ka spah pyrthei bad i long kum ka kmie kaba iakhun na ka bynta ban im ki khun bad ka pateng khlem da kheiñ na ka bynta ban ïoh nong shimet ne myntoi shimet".
U la ong ba i don hapdeng ka jinglong tymmen, hynrei ka mynsiem ialeh ha i ka dang iai rhem ban ieid ia la ka jong ka Ri bad jaidbynriew.
"Kum u Myntri Sorkar ha ka Jylla nga ïoh ka jinghikai bad ka jingsngew skhem jingmut ban iakhun ia ki jingeh.
Ngi kitbok kitrwiang ia i kum i kmie jong baroh kiba ia don bynta ban ia khun pyrshah ia ka jingthmu khlong Uranium ha kane ka thaiñ" ong U Bah Hamlet.
Nongpoh: Hadien ba ka Nongpoh Town Committee (NTC), ka la ailad ia ki Phra tylli ki shnong ban mih noh na ka Nongpoh Town, la ioh jingtip ba ka Executive Committee jong ka KHADC, ka la pdiang ia ka jingtyrwa na ka Urban bad Nongpoh Town ban pyllait noh ia kitei ki Phra tylli ki shnong na ka jingshah kynthup ha ka Urban ne ki shnong kiba la kham long Sor.
Kitei ki Phra tylli ki shnong, kiba la shah kynthup baroh shikatta ha ka Nongpoh Town bad kiba la dawa ban mih noh na ka Town, ki kynthup ia ka shnnong Shangbangla, Umskun, Pahamrioh Lum, Pahamrioh Them, Lumbyrhing, Umryngksai, Umshangling bad Umlyngkdiat.
Ka nongrim kaba la pynlong ia ki nongialam shnong jong kitei ki Phra tylli ki shnong, ba ki buh ia ka jingdawa ban mih noh na ka Nongpoh Town, ka dei namar ba kim pat sngew iahap ban shah khot kum kita ki shnong ba la long Sor ne shah kynthup ha ka Town bad Urban, namar bun na ki paidbah kiba sah ha kitei ki shnong, ki dang dei tang ki Nongkyndong bad kiba im tang ha kaba bylla sngi ne leit trei sha khlaw.
Shillong: Ka ophis jong ka Deputy Commissioner, South West Khasi Hills District Mawkyrwat ka pynmih ia ka jingpynbna  ban khang ia ka Mawkyrwat Police Station kane ka long  hadien ka jinglap ba don positive case/high risk contacts, ha kawei iing bad phyllaw ha Mawkyrwat Police Station.
Kane ka long ban khang lad ia ka jingrung jingmih ha kitei ki jaka da kaba buh ia ki kyndon ba yn ym shah ia ki briew ba kin leit ban rung sha kitei ki jaka bad kumjuh ruh ki briew na kitei ki containment area kim dei ban mih shabar.
Ki briew kiba hap hapoh ka Containment area kin hap ban shongkhop ha ki iing ki sem.
La khang ruh  ban pynlong kino kino ki jingkhawai ne jingialum paidbah ba kum kino kino ha kitei ki jaka.
Yn ym shah ban don kino kino ki jingiakynduh la ki dei Social, Political, Religious, Economic ha kitei ki jaka.
U Incident, Zone-V, Bah B.M.Kharkongor, Assistant Director, Agriculture bad Zonal Magistrate kin long ki Supervising Officer ban peit ban khmih ia ka jingbud ryntih ia kane ka jingpynbna.
Kane ka jingbthah kan ym kynthup ia ki nongtrei ka tnad ka koit ka khiah, kito kiba pynbiang ia ki tiar ba donkam eh, ia ki Press ba kynthup ia ka Electronic bad Print Media, Petrol Pumps bad ia ki nongsam ia ki gas LPG.Baroh ki dei ban bud pyrkhing ia ki kyndon treikam ba la buh na ka bynta ban iada na ka jingsaphriang jong u COVID-19.
Lada don kino kino kiba pynkhein ia katei ka hukum kin shah pynshitom katkum ki kyndon ain jong ka Disaster Management Act, 2005 bad IPC.ki jaka ba kham don jingma bad ba shah ktah ki donkam ban hap buddien ia ki nongleit nongwan (contact tracing), jingshong pynkyrpang, testing, jingshongkhop marwei bad ban iada na ka jingsaphriang na ka bynta ka koit ka khiah jong ki nongshong shnong ban lait na kino kino ki jingsaphriang jong u COVID-19.
Shillong: Kawei ka longkmie kaba la tip kyrteng kum ka Slinsibon Sawian, 60 snem ka rta kaba shong ba sah ha Lawmali, Shillong ka la khlad noh ha ka 19 tarik Risaw 2020.
Kane ka longkmie ka la khlad noh ha lynti sha Ganesh Das Govt MCH Hospital, Shillong ha ka 19 tarik Risaw 2020 ha ka por kumba 12:20 shiteng miet.
Hadien ba lapoi ha Hospital la leh ia ka test bad la lap ba i la don ia u khñiang jingpang COVID-19.
Ia ka daw ka jingiap jong i ym pat lah ban tip na kaei ka jingpang.
Shillong: U Chief Executive Member jong ka Khasi Hills District Autonomous District, u la pynshai ba na ka liang jong ka Council kam shem la don kano kano ka jingpeit shiliangkhmat ia kano kano ka jait bynriew lane kano kano ka niam bad kumba long mynta haduh 4000 tylli ki trading laisen kiba la dep ban pyllait na ka liang ka District Council.
Haba ia kren bad ki lad pathai khubor na ka liang u ba Titostarwell, u la ong ba  halor ka jingkynthoh jong ki katto katne ki bar jylla (Non-tribal)  kiba leit ban ujor ha u Lat ka jylla lyngba ka dorkhas jong ki, ha kaba ia dei bad ki jingjia ia ki briew kiba sah ha Ichamati bad ha Bholaganj bad kane ka jingkyn thoh jong ki kam shem la ktah mat iong tang halor kane  ka kam, hynrei ka la ktah mationg ruh wat ia ka bor jong ka District Council bad kane ka dei ka jingialam bakla ia u lat ka jylla bad kumjuh ia ki briew ba sah shabar kane ka jylla bad na ka liang ka KHADC ka shim khia ia kane ka jingkynthoh ka bym don nongrim.
U la ong ruh ba na ka liang ka Executive Commitee  mynta ka sngi ka la thaw ia ka Special Committee  ba la kynthup ia ki legal adviser bad ki expert jong ka KHADC  ba kin peit bniah ia kane ka jingthoh ba la phah sha u Lat ka jylla bad ban pynshai halor kane ka bynta.
U la ong ruh ba na  ka liang jong ka Council kam don kano kano ka jingleh bein ia ka jait bynriew Hindu kumba ki la pynpaw ha ka jingthoh jong ki ha u lat ka jylla bad kat kum ka riti synshar jong ka Ri  ka Sixth Schedule  ka dei ka ban iada ia ki riewlum, hynrei ki don pat ki Act  kiba ailad ia ki bar jylla  (nontribal)  ban leh ia ka khaii pateng ha kane ka jylla kum ka Trading by non tribal Act, ha kaba ka la ai bor ia ka Council ba kan ai ia  ki trading laisen bad  kumba long mynta haduh 4000  tylli ki trading laisen, kiba la dep pyntrei kam  hapoh u pud u sam ha District Council bad kam shem la don ka no kano ka jingpynwit iano iano ruh.
U la ong ruh ba ka jing apply ia ka trading liasen bad ban pynthymmai ia ki trading laisen ka shong kat kum ki kyndon bad ki rule kiba la don don lupa ha ki Act bad haba la biang kita na ka liang jong ka KHADC ruh kan ym lah ban kyntait ia kine  bar jylla ban ioh ia ka trading laisen bad ka kyndon jong ka jingioh  trading laisen ka dei ruh  na ka jingioh NOC na ki Rangbah Shnong  bad khlem ka NOC na ki dorbar shnong ka Council kan ym lah ban ai ia ka trading laisen.
U la ong ruh ba ka don ruh ka jingkynnoh ba ka District Council ka la weng ia ki khlieh nong synshar ki bym dei ki kristan, ha kaba U CEM, u shim ba kane  ka jingkynnoh ruh ka long ka ba bakla namar ba ka jingweng ia ki katto katne ngut ki khlieh nongsynshar, ka dei halor ka nongrim ka jingshah tohkit halor ka jingshah ujor jong ki bad ka jingweng ia ki ka long kat kum ki kyndon bad U CEM, ula ong shuh shuh ba  bun na ki khlieh nongsynshar ki  dei ki ba bat ia ki niam tynrai.
Shillong: Ha ka jylla mynta ka sngi, ki la don 57 ngut kiba pang na u khñiang jingpang COVID-19.
Na kine ki 57 ngut, ha East Khasi Hills ki don 26 ngut kiba kynthup 13 ngut ki high risk contact, iwei i ba wanphai na shabar, 3 ngut na Laban cluster, iwei na Jail Road cluster, iwei na Lawsohtun cluster, iwei na Mawprem cluster, iwei i pulit, iwei na khyndailad cluster, 2 ngut na Rynjah cluster, iwei i SARI case bad iwei na Umpling cluster.
Ha West Garo Hills ki don 17 ngut kiba kynthup iwei i health worker, 14 ngut ki high risk contact bad 2 ngut kiba wanphai na shabar.
Ha East Garo Hills ki don 3 ngut kiba dei baroh ki high risk contact.
Ha South Garo Hills ki don 3 ngut ha kaba 2 ngut kidei ki high riak bad iwei i dei i pulit.
Ha North Garo Hills i don iwei iba dei i high risk contact.
Ha Ri Bhoi, i don iwei na ka Armed forces bad ha South West Garo Hills i don iwei iba dei i high risk contact.
Kiba la koit mynta ka sngi ha ka jylla ki la don 105 ngut.
Na kine ki 105 ngut, ha East Khasi Hills ki don 66 ngut kiba kynthup 3 ngut na ka armed forces, 40 ngut ki high risk contact, iwei i health worker, iwei na Golflink cluster, iwei na Jaiaw cluster, 2 ngut na Jail Road cluster, iwei na Laban cluster, iwei na Mawkhar cluster, 4 ngut na Mawlai Mawdatbaki Cluster, 3 ngut na Mawprem cluster, 4 ngut na Nongmynsong cluster, iwei na Oakland Road cluster, iwei na Polo cluster, 2 ngut na Rynjah cluster bad iwei na Umpling cluster.
Ha Ri Bhoi District ki don 15 ngut kiba kynthup 11 ngut ki high risk contact, iwei na NEPA cluster bad 3 ngut na Byrnihat cluster.
Ha West Jaintia Hills ki don 14 ngut kiba kynthup iwei i health worker, 7 ngut ki high risk contact, 4 ngut ba leh ia ka screening bad 2 ngut kiba wanphai na shabar.
Ha West Garo Hills ki don 6 ngut kiba kynthup 5 ngut ki high risk contact bad iwei na Tikrikilla cluster.
Ha East Jaintia Hills ki don 2 ngut kiba wanphai na shabar bad ha South West Khasi Hills ki don 2 ngut kiba dei ki high risk contact.
Shillong: Hadien shitaiew ba shi kynhun ki hati ki la pynjulor ia ki khat-ar tylli ki ïing ha South West Khasi Hills, mynta ka sngi, sa shi kynhun ki hati ki la pynjulor ia kawei ka ïing ha Rajai kaba hap hapoh ka Ranikor Sub-division jong ka South West Khasi Hills bad kane ka shnong ka iajan bad ka khappud jong ka Bangladesh.
Kine ki shi kynhun ki hati kiba don 12 tylli, ki la hiar sha kane ka shnong ha ka step phyrngab jong ka 20 tarik mynta ka sngi, bad ki la pynher krad ia ki paidbah kiba shong ba sah ha kane ka jaka bad ki la hap ban shongrieh sha khlaw.
Na ka liang ki paidbah jong kane ka shnong, ki la iathuh ba kim tip la kine ki hati ki dei kijuh kiba wan hiar ha ka taiew baladep, bad ki la iathuh ba hadien ka jinghiar kine ki hati ha shnong, na ka liang ka tnad wildlife ki la pynkhreh ia ka camp ban iada ia ki paidbah bad na ka liang ki sengbhalang bapher bapher, ki la kyrpad ia ki nongmihkhmat jong kane ka thaiñ ba kin noh ia ka jingiarap sha kane ka shnong khamtam sha kito ki longïing kiba shah pynpra ka ïing jong ki naba ki la hap ban shu sah ha ka jingdum.
Shillong: Mynta ka sngi,  la iathuh ba ha ka jylla ki la don 57 ngut kiba pang na u COVID-19, bad haduh mynta kiba dang shah sumar na une u khñiang jingpang ha ka jylla ki la don haduh 2,020 ngut.
Ha East Khasi Hills District kiba pang mynta ka sngi ki don 26 ngut, ha West Garo Hills ki don 17 ngut, ha East Garo Hills ki don 3 ngut, ha South Garo Hills ki don 3 ngut, ha West Jaintia Hills ki don 3 ngut, ha East Jaintia Hills ki don 2 ngut, ha North Garo Hills i don iwei, ha Ri Bhoi District i don iwei na ka Armed Forces bad ha South West Garo Hills i don iwei.
Kiba la koit mynta ka sngi na u khñiang jingpang coronavirus ha ka jylla ki la don 105 ngut.
Ha East Khasi Hills ki don 66 ngut kiba kynthup 3 ngut na ka Armed Forces bad 63 ngut ki riewpaidbah, ha Ri Bhoi District ki don 15 ngut, ha West Jaintia Hills ki don 14 ngut, ha West Garo Hills ki don 6 ngut, ha East Jaintia Hills ki don 2 ngut bad ha South West Khasi Hills ki don 2 ngut.
Baroh kiba la koit mynta ka sngi ki la don haduh 6,497 ngut.
La iathuh ba na ki 2,020 ngut kiba dang pang ha ka jylla, ha East Khasi Hills ki don 1,322 ngut kiba kynthup 27 ngut ki armed forces bad 1,295 ngut ki riewpaidbah, ha West Khasi Hills District ki don 49 ngut, ha South West Khasi Hills ki don 13 ngut, ha Ri Bhoi district ki don 234 ngut kiba kynthup 48 ngut ki Amred Forces bad 186 ngut ki riewpaidbah, ha West Jaintia Hills district ki don 73 ngut , ha East Jaintia Hills district ki don 17 ngut, ha West Garo Hills district ki don 188 ngut kiba kynthup 22 ngut ki armed forces bad 166 ngut ki riewpaidbah, ha South West Garo Hills district ki don 11 ngut, ha South Garo hills ki don 36 ngut, ha East Garo Hills district ki don 51 ngut bad ha North Garo Hills district ki don 26 ngut.
Mynta ka sngi la don sa iwei iba la khlad noh iba dei na East Khasi Hills District bad baroh kiba la khlad ki la don haduh mynta 76 ngut.
Shillong:  U Chief Excutive Member jong ka Khasi Hills Autonomous District Council u bah Titostarwell Chyne,  mynta ka sngi, u la iathuh ba na ka liang ka Executive Committee, ka la shim ia ka rai ban khot hajir ia u Syiem jong ka Hima Mylliem bad ia u Syiem ka Raid Marwet halor ka jingioh ban shna ia ka iing  3 mala jong ka Transit Camp jong ki pulit Assam ha Khanapara bad ban khot hajir ruh ia u Acting Syiem ka Hima Nongspung halor ka jingiaid shait shait ka jingpyntrei jong ka Sorkar Assam  ban tei ia ka jingkieng ha Balakhawa.
Haba ia kren bad ki lad pathai khubor na ka liang u bah Titostarwell u la iathuh ba na ka liang ka EC ka la dep ban bthah ia u Excutive Member incharge jong ka Elaka u bah Jambor War ban khot hajir ia u Syiem ka Hima Mylliem bad u Syien ka Raid Marwet bad kumjuh ia u Acting Syiem ka Hima Nongspung halor ka jingioh jong ka Sorkar Assam ban tei ia kawei ka iing ha Khanapara bad ia ka jingkieng ha Balakhawa.
U bah Titostarwell Chyne u la iathuh ba hadien ba la ioh jingtip ia ka jingwan tam pud bad  sdang ban shna ia ka building jong ka Transit Camp jong ki pulit Assam, ha Khanapara ka ba hap ha ka Hima jong ka Hima Mylliem bad kaba hapoh ka jingpeit jong u Syiem  ka Raid  Hima Marwet, na ka liang jong ka EC ka la rai ban shim khia ia kane ka bynta bad ki la khot hajir ia u Syiem jong ka Hima Mylliem bad u Syiem jong ka Raid Marwet ba kin wan pynshai halor kano ka nongrim ba ka Sorkar Assam ka ioh ban shna ia ka ne ka building hapoh u pud u sam jong ka Jylla Meghalaya.
U la iathuh ruh ba ha kaba ia dei bad ka jingiaid shait shait ban shna ia ka jingkieng ha Balakhawa, ia kaba la dep pynsangeh ha ki por  ba la dep hynrei mynta ki la sdang biang bad mynta kane ka jingkieng ka la jan dep kumta ka  la bthah ia u acting Syiem jong ka Hima Nongspung ba yn wan pynshai halor kane ka bynta.
U bah Tistoswell u la iathuh ba na ka liang u acting Syiem ka Hima Nongspung u la dep ban leit jurip ia kane ka jingkieng hynrei haduh mynta ym shym la tip ba u ne u acting Syiem u la leh ban pynsangeh ia ka jingtei ia kane ka jingkieng bad kumta na ka liang ka EC ki la khot ban hajir ia u ban wan pynshai halor kane ka bynta.
Kaei kaei kaba phi leh da ka jingphuh samrkhie la ka dei ka barit ne kaba khraw lada ka long ka jingmlien haka jingim ka wanrah iaka jingkylla kaba jur haka jingkoit jingkhiah jong u briew.
Ka long kaba sngewtynnad ban iasamlang iaka jingkmen bad ka jingphuh samrkhie bad kiwei, bun ngim tip hynrei haka jingshisha kane ka kyntiew iaka jingkoit jingkhiah jongu briew.
Ka dei ka dawai bah kaba lah ban iarap iada ma shibun ki jingpang jingshitom.
Ka jinglah ban phuh samrkhie manla kapor ka kyntiew ruh iaka jingsngewbha ka mynsiem, pynkhlain iaka immune system, pynduna iaka jingpang bad iada naka jingshahktah jongka jingbanbor haka jingmut jingpyrkhat.
Ymdon eiei kaba lah ban treikam kloi naka bynta ban wanrah iaka jingtbit jingbiang jongka met ka phad lait naka jingphuh samrkhie.
Ka jingsngewbha ha kiei kiei kiba biria bad kiba pynsngewtynnad haba iakren, ki pynsting iaka jingmut jingpyrkhat, ai mynsiem ban don jingkyrmen, la jinglah ban pyniadei bad kiwei bad ka iarap ailad iaphi ban pynleit jingmut ha kiei kiei bad ka pynlong ruh iaphi ban phikir ialade.
Ka jinglah ban phuh samrkhie man laka por ka ai jingmyntoi bad kyntiew ia ka jingkoit jingkhiah jongka met bad kiei kita ki jingmyntoi phin iohi shai harum.
KI JINGMYNTOI NAKA JINGPHUH SAMRKHIEKA JINGPHUH SAMRKHIE KA AIBOR IAKA MET:— Ka jingshoh thait bad lwait ka met ka ju jia borabor ha baroh ki briew khamtam haba kakam ka bankhia bad kane ka ialam shaka jingbymkwah ban kren briew, ha kum kine ki por ka jingdom ka jingbitar ka ju wan borabor.
Ban weng ia kine ki jingeh, ka jingphuh samrkhie kadei ka lynti kaba biang tam eh.
Ka iarap ban pynklet iaki jingshoh thait bad lwaid ka met bad ka iarap ban nang aibor iaka met, kaba wanrah jingkmen is u briew.
Ka jingphuh samrkhie kalong ruh ka dawai bah kaba lah ban aibor kylla iaka met kaba pynioh iaka jingkoit jingkhiah jongka met.
KA JINGPHUH SAMRKHIE KA IARAP PYNDUNA KA JINGBANBOR JONGKA JINGMUT JINGPYRKHAT:— Ka jingbanbor jongka jingmut jingpyrkhat kadei kawei naki jait jingpang kaba ktah shikatdei eh ia u briew bad lada ka neh slem kalah ban ialam sha ka jingkhuslai bad jynjar baroh shirta.
Ban lait na kine ki jingeh bad ban palei ka mynsiem, ka jingphuh samrkhie kalah ban wanrah kiei kiei kiba biangtam eh na ka bynta kine.
Lada ka jinglong jingman haka jingmut jingpyrkhat ka iaid beit iaid ryntih, shiteng naki jingeh jongphi ladep weng lypa tang da kaba phuh samrkhie.
Ha la khyllipmat kaba phi sngew biter ne sngew buhkhoh, pyrshang ban klet noh mardor iaki bad sdang ban pyrkhat is kiei kiei kiba lah ban ai jingkmen bad pynphuh samrkhie iaphi.
KA JINGPHUH SAMRKHIE KA IADA IA U KLONGSNAM:— Haba phi sngew bitar ne sngewdom, ka met jongphi ka pynpaw iaki dak jingkhuslai kiba mih naki hormones jongphi kiba lah ban nang pynkhluit iaki bynta jong ki dkhotmet ba shapoh bad kane ka pyntlot ruh iaki dohksah kaba pynlong iaka met ban shah ktah naka jingpang heart attack.
Ka jingphuh samrkhie ka iarap ban pynduna iakine ki jingshitom kiba don jingiadei ruh halor ka jingbanbor jongka jingmut jingpyrkhat.
Haba phi rkhie, ka met ka pynmih iaki kynja dawai jingkmen kiba latip kum ki endorphins kiba lah ban iarap iada naka jingshahktah jongka jingpang klongsnam.
Haba rkhie, ka kyntiew ruh iaka jingtied sted jongu klongsnam kaba pynlong iaphi ban lah ring bad pynhiar mynsiem shislem bha.
Kane ka mut ba ka snam ka tuid bha sha baroh ki bynta jongka met kaba iarap halor ka jingtreikam bha jongu klongsnam kaba iarap pynduna naka jingma jong kine ki jait jingpang.
KA JINGSHAH THANG KA CALORIE NAKA JINGPHUH SAMRKHIE:— Ka jingphuh samrkhie la ju ong ba ka lah ban pynduna ha kata ka rukom iaka jingbankhia haki hormones ia kiba latip kum ka cortisol kaba lah ban pynduna iaka jingkiew ka khlein haka met.
Ka jingphuh samrkhie kalah ruh ban kyntiew halor ka jingkiew ka metabolism haka met kaba lah ban thang ne kjit iaka calories naka met kaba ialam shaka jingduna jingkhia jongka met.
Kawei naki jingwadbniah ka pyni ba ka jinglah ban rkhie 10-15 minit haka shisngi kalah ban thang kumba 40 calorie kaba lah ban dei kaba biang naka bynta ban pynduna iaka jingkhia ka met.
KA JINGPHUH SAMRKHIE KA JOP IAKA JINGBITAR:— Naka jingbunkam kaba man kapor bad ka jingkhuslai jingmut bunsien ka wanrah iaka jingbitar, jingdom haka jingim ba manka sngi bad kane suki suki ka pynlong iaphi ban sngew long marwei kaba lah ban buh jingma haka lawei.
Hynrei watla ngi dom ngi biter katno katno ruh,ka jingphuh samrkhie kaba shikhyllipmat kalah ban jop lut ia kita ki jingeh.
Dei namarkata phi donkam ban pyrkhat ne iakren ia kiei kiei kiba lah ban ai jingkmen bad pynsamrkhie iaphi.
Da kaba leh kumne, phin long u briew uba lait naki jingkhuslai bad phin iohlad ban pynleit jingmut bha hakikam kiba phi thmu ban leh.
KA JINGPHUH SAMRKHIE KA IARAP PYNBHA IAKA JINGIADEI BAD KIWEI:— Hato phi ju iohi haki TV program kiba pyni tang naka bynta ban phuh samrkhie.
Kane ka jingpyni haki program bapher bapher kadei namar ka wanrah jingkoit jingkhiah haka jingim kaba lah ban pyniajan bad kiwei da kaba phuh samrkhielang.
Ka jingpynlut por bad kiba haiing hasem ne bad kiwei ban peit ia kum kine ki jait program ka ai jingmyntoi shibun ymtang ha ka jingiadei bad kiba ieid ba thoin hynrei ka wanrah ruh iaka jingsngewbha mynsiem haka imlang sahlang.
KA JINGPHUH SAMRKHIE KALAH RUH BAN IARAP HALOR KA JINGLAH BAN IM SLEM:— Kawei naki jingpule bala wadbniah daki riewstad na ri Norway, ki shem ba kito ki briew kiba khlain ka bor pyrkhat ki kham imslem ban iakito kiba duna ka jingmut jingpyrkhat.
Ka jingkhlain bor ka jingmut jingpyrkhat ka wan naka jinglah ban rkhie.
Kane kadei namar ka jingphuh samrkhie kaba katto katne por manla kasngi ka pynkhlain iaka bor pyrkhat kaba pynlong ia u briew ban iohlad ban pyrkhat iaka lawei kaba ailad ia u ban sngew kwah imslem.
Kane kadei ka por kaba biangtam naka bynta kito ki bymju rkhie ban sdsng pynleit jingmut ha kiei kiei kiba bha kiba ai jingmyntoi kiba ai jingkyrmen , jingkmen bad kiba lah ban pynsamrkhie ban ioh iaka jingkoit jingkhiah, ki jingmyntoi ba pura bad ka rta ban im slem.
Khublei.
Shillong: Ka UHM CEC, hapoh ka jingialam jong u nongialam Rangbah ka seng bah C.J.Rani, ka pynrem jur halor ka jing pyni bor jongki dkhar Bengali, kiba la leit haduh ha khmat ka khyrdop jongka Meghalaya House hapoh Calcutta ban pyrshaht bad ban pynrem ia ka sorkar Jylla bad ia ki paid jongka Bri U Hynnniewtrep.
La ong ba kane  ka sdang, na ka  jing pynkhihwin jong uwei na ki byr jylla badei na ka jaidbynriew bengali u ba kam ialade bad ba shong ba sah hapoh ka Ri Hynniewtrep ha Shillong Pynthorumkhrah ba kyrteng u Vickey Dey; ha kaba une u briew ula pynsaphriang bakla ia ka ei ka jingjia kaba jia hapoh Ichamat (I Shimti kat kum ka jong ki paid khasi.
)Ha kaba ka jingjia hangtei lasdang hi ruh da ki bar jylla ki poiei ha ka jingleit pynlong jingialang ka KSU hapoh Ichamati (I Shimti) jong une u snem bad ka la pynlong ban duh noh ia U samla Rangbah bah Lurshai Hynniewta da ka jingthombor ki riewthrangsnam ki kharpoiei Bengali; hynrei hadien ba lah iaid ka jingtohkit ki lah shah kem noh ki katto katne ngut ki khar Bengalee bad mynta pat ki kwah ban tap eitmiaw bad ban saitkhuid saitpap ialade.
Kum ka seng hi baroh kawei ka pyni bad pynpaw sha ki khar Bengali, ba kin kynmaw bha ba hangne hapoh Ri khasi Jaintia, yn ym ailad ia u briew ba nabar, ban wanleh donbor hapoh ka Khyndew ka shyiap ka jylla Meghalaya bad yn ym ailad ia ki poiei ban ialam bakla iaka shongsuk shongsain ha Jylla Meghalaya, ong ka kyrwoh lyngba U Bah E Buam, Publicity Secretary ka CEC.Phi la dei ban phah arrested noh kñ Kum a uta u briew ba pynshit iakita ki  bangali te lada ki minister Kim pyrkhat bha te kan buh jingeh bun bha.
Shillong: Ka Synjuk Waheh Shnong War jaintia Amlarem, ka ai khublei, ia ka kong JU kharpuri SDO civil Amlarem, ha ka jingmih noh ne leit transfer sha kiwei pat ki jaka, namar ka la leh bha shibun ia ka Amlarem sub Division.
“Ngim lah ban klet i la long EAC ha Amlarem sub division ha u snem 2014 bad ha ka 17 tarik march 2015 bad 9 tarik October 2017 i la incharge kum ka SDO civil bad shimti lang ban long BDO ha Amarem block haka 21tarik August 2017 ha duh ka 30 tarik October 2019 bad ha u snem 2018, i la wan rah burom ia ka Amlarem block lyngba ka jingioh Award ka block na ka sorkar pdeng lyngba ka District namar ka jingkiew bad iaid beit ka skim shispah sngi MNREGA bad ha ka 1 Oct 2018 i la incharge biang, kum ka SDO civil Amlarem ha u ne u snem i la kit khlieh ban pyniaid ia ka ophis Amlarem block bad ophis Amlarem sub division, namar ym don officer ha SDO ophis, namar i don tang marwei bad ha ka 2O tarik October 2019 ka sorkar ka la pynkiew kyrdan ia kum ka ADC incharge SDO Civil Amlarem bad ka tnad supply ha poh ka jingpeit jong i ka kiew bha lada ia nujor bad kiwei ki tnad supply hapoh ka jylla" ong ka kyrwoh.
Ka Synjuk ka iaroh shibun ia ka jingtbit ka madam ban treikam bad baroh ki kam ki jam ki iaid beit bad kim juh sah teng bad na liang ka Synjuk ka ai present ia ka madam, kum ka dak ka jing sngew nguh ia ka jinglehbha jongka ia ka Amlarem sub Division.
Na ka liang u bah Richard Pohlong President ka Foreign trade Chamber of Commerce Meghalaya (FTCCM), u ai ka jingiaroh ia ka jinglah ka madam ban pyniaid bad plie ia ka iew Export sha Bangladesh wad lada bun ki Waheh Shnong ki sengbhalang kiba pyrshah ban plie iew na ka daw u covid 19, pynkut ka khubor, na U bah Daniel Khongsit, President Synjuk ki Waheh Shnong War jaintia Amlarem.
Nongpoh:U Bah Shining Thangkhiew, Publicity ka RBYF, Umsning Circle, u la phah ka kyrwoh sha ki Lad Pathaikhubor, kaba u la pynpaw ba ka seng ka maham jur ia kito ki briew kiba dang bteng ban wanrah ia ki syiar na kiwei ki jylla sha Meghalaya bad lada ka seng ka lap kam banse ban ai da ka jingsneng kaba tyngeh, hadien kata pat kin sa pyntip sha ka Ain.
Ha ka kyrwoh, u la pynpaw da kaba ong, ba ka nongrim kaba la pynlong ia ka seng ba kan pyrshah ia kito kiba wanrah Syiar na shabar ka jylla, ka dei hadien ba la iohi ba ka la don ka jingnangkiew halor ka jingdon ki Syiar, kiba la ioh ia kata ka jingpang khlam kaba la tip paidbah kum ka Avian influenza (Bird flu), kaba la sar ha kiba bun ki jylla ha India.
U la pynpaw ruh, ba wat na ka ka tnat Veterinary, ka la maham ia ka jingwanrah ia ki Syiar kiba na shabar ka jylla bad halor katei ka jingmaham da ka tnat Veterinary, na ka liang ka seng ka ai ka jingkyrshan kaba tyngeh bad lada ka seng kan lap ba don kiba leh pyrshah, kam banse ban leh da kaba kham tyngeh.
Kumta hadien kane ka jingmaham, ka seng ka kyntu ia baroh kito ki nongkhaii syiar na shabar ka jylla ba kim bit ban pynpoi syiar sha ka jylla bad lada ki leh pyrshah, kam banse ban leh ia kaba donkam, pynkut ka kyrwoh.
Nongpoh: Ki heh nongialam ka Ri Bhoi District Congress Committee (RBDCC), hynnin ka sngi ki la leit ban hiar jurip ia ka Transit Camp kaba la pynieng da ka sorkar Assam lyngba ka tnat Transports, kaba la pynieng beain ia kawei ka Building ha Khanapara, kaba dang hap hapoh ka shnong Khanapara, Raid Marwet, Ri Bhoi District.
Nalor ka jingleit jurip ia ka Transit Camp ha Khanapara, kitei ki heh ka RBDCC, kiba kynthup ia u Bah Mayrald Born Syiem, President ka RBDCC bad uba dei ruh u MLA Nongpoh, nangta u Bah George B.Lyngdoh, MLA Umroi, u Bah Balajied Rani, MDC Nongpoh, u Bah Charles Marngar, MDC Mawhati, u Bah M.G Kharshanlor, Secretary ka RBDCC lem bad kiwei ki heh nongialam ka Congress ha Ri Bhoi, ki la leit ban jurip sa ia ka Facilitation Centre (Entry Point) kaba don ha Umling bad hadien kata, ki la leit ban kynduh ia ka Deputy Commissioner, Ri Bhoi, na ka bynta ban pyntip sha ka, halor kaei kaba ki la lap na katei ka jingleit jurip jong ki.
Haba iadei bad ka jingleit jurip ia ka Transit Camp ha Khanapara, kitei ki heh ka Congress, lyngba u Bah Mayrald Born Syiem, u la ong ba ka nongrim kaba la pynlong ia ki ba kin leit jurip ia katei ka jaka, ka dei hadien ba ki la ioh jingtip ba ka KHADC, ka la phah jingthoh sha ka sorkar Assam, ba ki dei ban pynsangeh noh ia katei ka Building, namar katei ka jaka ka dang hap hapoh u pud u sam ka Meghalaya, hynrei la shu wan tei beain da ka Assam, khlem da iohbor na ka KHADC ne na u Syiem ka Raid Marwet.
Ha kawei ka liang, kum ka party ngi sngewkhia eh ban iohi ban iohi ba ka jingtei ia katei ka Building, ka la iaid shaid shaid bad mynta sa tang ban dep hi, namar ka kam la lah ban pyndep haduh 70-80%, hynrei na ka liang ka sorkar jylla kam shyem la leh ei ei, na ka bynta ban iakren sha ka Assam bad ban pynsangeh noh ia katei ka Building, bynrap u Bah Mayrald Born Syiem.
Haba iadei bad ka jingleit kynduh DC, u la ong b aka party ka kyrpad ia ka DC Ri Bhoi, ba ka dei ban shimkhia bad ban pynsangeh noh ia katei ka jingtei, hynrei ym tang katta ka party kan sa leit ban kynduh ia u Myntri Rangbah ka jylla, na ka bynta ban iakren halor ki pud ki kam sam bad khamtam eh halor katei ka jingwan klun jaka ka Assam ha Khanapara bad kaba la pynieng syndon da ka Building.
Shillong:U symbud myntri rangbah ka jylla u bah Prestone Tynsong, u la ong ba kam pat don ka khlam Birdflu ha ka jylla, hynrei ban iada ia kane ka khlam ka sorkar jylla, ka la phah ban khang ia ka jingwanrah ia ki syiar bad ki pylleng na shabar ka jylla Meghalaya.
Haba ia kren bad ki lad pathai khubor u bah Prestone, u la ong ba hynnin ka sngi ka sorkar ka la pynmih ia la jingbthah ban khang ia ka jingwan rah ki syiar na shabar ka jylla khamtam na Western Assam ka ba long khappud bad ka West Bengal.
U la iathuh ruh ba haduh mynta ka jylla ka dang duna ha ka jingpynmih ia ki syiar bad mynta ki don tang 51 lak ki syiar kat kum ka census ba la ioh lum bad ka jylla ka dang duna kumba 40%.
U la ong ruh ba na ka liang ka sorkar MDA, ban kyntiew ia ka kam ri syiar ha ka jylla kan sa pynlong ia ka Poultry Mission khnang ba ka jylla kan ym donkam ban wanrah ia ki syiar na shabar ka jylla.
Shillong: Ha ka sngi kaba ki heh nongialam ka Ri Bhoi District Congress Committee (RBDCC), kaba la donlang da arngut ki MLA bad arngut ki MDC, ki la leit kynduh Deputy Commissioner ban iakren halor ka jingwan kyntur pud ka Assam ha Khanapara, ki la pynsngew sha ka sorkar jylla lyngba ka DC Ri Bhoi, ba ka sorkar jylla ka dei ban pyntreikam pura noh ia ka Meghalaya Residents Safety and Security Act, 2016 ha Ri Bhoi District, khnang ba yn lah ban tehlakam ia ka jingwan rung kyrthep ki briew nabar.
U Bah Mayrald Born Syiem, u la ong ba ka nongrim kaba la pynlong ia ka Party ba kan lem kynduh ha ryngkat ban phah jingthoh sha ka DC, ka dei halor ki nongrim ba ka Party ka kwah ba ka MRSSA kan treikam pura ha Ri Bhoi lem bad ha kiwei ki jaka hapoh ka jylla, namar kumba ka long haduh mynta, kata naduh ba la plie paidbah ia ka Facilitation Centre (Entry Point) ha Umling, hynrei ki dang don ki bynta kiba donlang hapoh katei ka Ain, ba kim pat treikam haduh mynta.
U la pynpaw ruh, da kaba ong ba ka long kaba donkam eh ia ki bor District, ba kin pyntreikam noh ia kata ka District Task Force Committee, khnang ba ki nongialam shnong kin don bynta lang ha ka ban peit pyrman halor ka jingwan rung beain ki briew kiba na shabar ka jylla, kata katkum ka Ain kaba la kdew ba ki nongialam shnong ki don ia ka bynta kaba khraw, na ka bynta ban peit ia ka jingwanrung ki briew nabar.
U Bah Mayrald Born Syiem, u la ong ruh ba ka Party ka buh ia ka jingkyrpad sha ka sorkar jylla ba kan shim khia ban buddien noh ia ka Amendment Bill 2019 jong ka MRSSA ba kan ioh noh ka jingmynjur u Lat ka jylla, namar lada katei ka Ain kan treikam, shisha kan sa long kum kawei na ki Stieh ka ban iada na ka jingwan rung beain ki briew nabar.
Kiba la donlang ha katei ka jingleit kynduh DC, ki kynthup ia u Bah George B.Lyngdoh, MLA Umroi, u Bah Balajied Rani, MDC Nongpoh, u Bah Charles Marngar, MDC ka Mawhati lem bad kiwei.
Nongpoh:Ki arngut ki samla kiba kynthup ia u Samla Tyngshain Makri, President ka Seng Samla Shnong Lumdaitkhla lem bad u Samla Banteilang Lapang na ka shnong Umroi Nongrah, mynta ka sngi ki la phah ka jingujor sha ka Deputy Commissioner ka Ri Bhoi District, ban pynpaw ia ka jingpyrshah halor ka jaka pynlang Klinker hajan ka Jingkieng Dwarksuid, harud ka Wah Umiam bad kaba don hajan ka shnong Lumdaitkhla bad Umroi Nongrah.
Katkum ka shithi jingujor kaba ki la phah sha ka Deputy Commissioner Ri Bhoi, ki la pynpaw ba ka nongrim kaba la pynlong ia ki, ba kin pyrshah halor katei ka jaka pynlang Klinker ha katei ka jaka, ka dei halor ki nongrim ba kan sa ktah ia ka Mei Mariang, ia ka koit ka khiah ki nongleit nongwan, ia briew kiba sah hajan katei ka jaka bad khamtam eh ia ki kynja ba im kiba don hapoh ka Wah Umiam.
Ki la pynpaw ruh ba ka jingbuh Klinker ha katei ka jaka, kan ktah ym tang ia ki briew kiba sah hajan jong katei ka wah, hynrei kan sa ktah wat ia kito ki briew kiba wan na kiwei ki jaka bad kiba sngewtynnad ban leit shangkai lane leit bam khana harud katei ka wah Umiam, namar namar lada jia ba ki pui pui kiba mih na utei u Klinker kin poi sha katei ka wad, khlem pep kan sa ktah beit ia ki briew kiba pyndonkam ia katei ka Wah bad kumjuh ruh ia ki doh-um don wah kiba im ha katei ka Wah.
Katkum katei ka shithi jingujor kaba ki la shah sha ka DC, kitei ki arngut ki samla, ki la pynpaw ruh ba ki suba ba wat ka jingai NOC da ka Dorbar Shnong Lumdaitkhla bad Umroi Nongrah, ban pynlong ia katei ka jaka kum ka jaka pynlang Klinker, ka lah ban dei kaba la shu leh sop sop ne leh beain da mano re mano, namar kam shym la don ka jingiarailang da ka Dorbar Shnong ne ka Public Hearing ba ki paidbah jong kitei ki shnong kin mynjurlang.
Kumta halor kitei ki nongrim hangne, na ka liang kitei ki arngut ki samla, ki la kyntu ia ka DC ba ka dei ban pynsangeh noh mardor halor ka jingpynlong jaka pynlang Klinker ha katei ka jaka, namar kan wanrah jingma ia ki nongleit nongwan, ki briew kiba sah ha ki shnong kiba marjan bad katei ka jaka bad khamtam eh ia katei ka Wah Umiam.
Shillong:Ka Bharatiya Janata Party (BJP) Meghalaya Unit, ha ka jingialam u President, Bah Ernest Mawrie ka la ia tai bad ki nongialam ka Party ia ki mat jingkynnoh bamsap ha GHADC bad JHADC, ka kam khaïi dewiong beaiñ bad kumjuh ia ka jingdawa pyntreikam ILP ha Meghalaya.
Ia kane la pynpaw da u Bah Ernest Mawrie hadien ka jingwan ia kynduh ia u JP Nadda, National President ka BJP ha ophis treikam jong u ha Delhi ha ka janmiet Sngi Balang.
“Ngi la ia kren ha kaba ia dei bad ka jingbam sap ha Garo Hills Autonomous District Council (GHADC) bad Jaintia Hills Autonomous District Council (JHADC)", la ong u Bah Ernest Mawrie.
U la ong ba ka Party na ka Jylla ka la ia kren halor ka kam khaii dewiong beaiñ ka Jylla.
“U la sngap bha ia kane ka bynta bad ngi la aiti ia ki kot ki sla", la ong u Bah Ernest Mawrie.
Halor ka jingdawa pyntreikam Inner Line Permit (ILP), u Bah Ernest u la ong, “Ngi la ia kren halor kane ka mat jingdawa bad u Nadda u la ong ba un ia kren ia kane bad u myntri ba dei peit ia ka tnad kam pohiing ka Sorkar Pdeng, Amit Shah".
Kiwei pat ki mat ia kren ki kynthup ia ka jingpynkhlaiñ ia ka Party ha ka Jylla.
“Ngi la ai ka kaiphod jingtreikam ha kaba ngi la dep thaw ia ki kynhun treikam ha baroh 11 district ka Jylla bad dep thaw ruh ia ki Mandal bad na ki 60 tylli, 34 tylli ki dei kiba la dep.
Kiwei ki sahkut noh na ka daw u COVID-19", la ong u Bah Ernest uba la iathuh ba u Nadda u la ai ka jingkhublei iaroh ia ki nongkitkam ka Party na ka bynta ka jingtrei shitom jong ki.
U Bah Ernest u la iathuh ba ka Party na ka Jylla ka la ia kren bad u National President halor ka elekshon jied nongmihkhmat ha GHADC.“U la ai ka jingkitbok bad ka jingai mynsiem ia ka Party ha ka Jylla na ka bynta katei ka elekshon khnang ba ka Party kan ïoh khur jingjop", la ong u Bah Ernest.
Ha kawei pat ka liang, une u nongialam ka Party u la ong ba ki don ki khubor ba u Amit Shah, myntri ka tnad kam Pohiing ka Sorkar Pdeng ba un wan sha Shillong ha ka 23 tarik u Kyllalyngkot.
“Hynrei ngim pat ioh ka jingpyntip kaba long thikna bad ynda ngi la ïoh iakynduh ia u ngin sa lah ban pynthikna", la ong u Bah Ernest.
Shillong:Ka Hill Farmers Union (HFU) Central Body ka la dawa na u Myntri Rangbah u Conrad K Sangma ba ka sorkar jylla ka dei ban pynbun ia ka mang tyngka na ka bynta ka tnad ka rep ka riang bad kumjuh ruh ia ki tnad sorkar kiba iadei bad ka kam rep kam riang.
U President jong ka HFU Central Body bah Commander Shangpliang bad u Bah Allfonbirth Kharsyntiew General Secretary, myn hynnin ka sngi ki la leit iakynduh ia u Conrad Sangma ha ophis treikam jongu ha kaba ki la leit rah ia ki 7 tylli ki mat jingdawa kiba dei naka bynta ban kyntiew iaka rep ka riang ha ka jylla baroh kawei.
Napdeng kitei ki 7 tylli ki mat jingdawa kaba nyngkong ka dei halor ka jingdawa ban pynbun iaka mang tyngka (budget allocation) iaka tnad ka rep ka riang bad ki tnad kiba dei khmieh halor ka kam rep kam riang khnang ba kan long ka jingmyntoi naka bynta ki nongrep.
Kawei pat ka jingdawa ka long ba ka sorkar kan ai noh da ka jingpynbna (notification) ba u snem 2021 un dei u snem jong ki nongrep (year of the farmers).
Ka HFU ka la dawa ruh na u Conrad ban ai jingiada ia ki nongrep kiba rep ha khappud khamtam bad ka assam halor ka jingshah pynjulor jong ki jingthung jingtep ha ki pulit assam.
La dawa ruh ba dei ban ai bai lut ksan ia ki nongrep ngap kiba la shah pynjulor ha ka dngiem.
Shuh shuh la dawa ruh ban peit ba ki nongrep kiba wan na ki nongkyndong sha Shillong da ki kali kamai ba kim dei ban shah shim kabu ha kaba iadei bad ka bai kali.
Ka seng ka la pynpaw ba lada ka jingthep briew ka long tang mar shiteng, ki kali kamai ki lah ban shim tam, hynrei lada ka jingthep passenger ka long kumba ju long ha ki por baroh ka bai kali kam dei ban tam.
Nalor kane ka seng ka la dawa ruh ban pyntreikam noh ia ka market intervention scheme khamtam haba don ka jinghiardor jong ki mar rep.
shuh shuh u bah Commander Shangpliang President bad bah Allfondbirth Kharsyntiew General Secretary ki la kyrpad ruh ia u CM ban kyrpad ia ka sokar India ba kan pynbeit noh kham kloi halor ka jingiakhih jong ki nongrep ha Delhi halor ki 3 tylli ki ain halor ka rep ka riang kaba dang shu dap pynlong ain dangshen.
Haba iakren bad u President ka HFU bah Commander Shangpliang u la iathuh ba na ka liang jong u Conrad Sangma u la kular ban shimkhia halor kitei ki mat jingdawa ba la buh da ka seng.
Ha kane ka juh ka sngi ka seng ka la ai ruh iaka memorandum sha u Chief Minister halor ki mat jindawa kiba la mih na ka Dorbar jong ki nongrep (2nd Meghalaya Farmers Parliament) kaba la long ha Tura ha u snem 2019.
Shillong:Ha ka miet 12 tarik mynta u bnai, 13 tylli ki hati khlaw kynthup kiba heh bad barit ba dang 3 saw bnai ei ei, ki la leit sha shnong Daistong bad pynjot ia shibun ki jingthung ki briew ba ki rep ha ki kper.
La iathuh ba ki briew na ka tnad wildlife ba don ha Khliehriat, ki thaw lad ban beh ia ki sha jngai hynrei kim lah bad kitei ki iai sah la katto katne bnai sha kine ki jaka khlaw ka Nongkhlieh Sumer.
Kham mynshwa, ki ladep wan teng ha ka miet 17 tarik u Naiwieng 2020 bad pynjot ia ki ing phlang basah rep ki briew, ki jingthung kum u phan, u synsar, u sying, u pathaw, ka kait lem bad kiwei kiwei.
Kine ki hati ki ladon kumba lai saw bnai ei sha kine ki khlaw Sumer nongkhlieh bad ki briew ki ong ba kiwan na shiliang ka wah Kupli ne Assam, ong ka kyrwoh na U Secretary Shnong Daistong, Ma Vestperson Sutnga.
Shillong:"Ka por ba nga don bad ka party Congress ka dei ka por ba sniew tam ha ka jingim jong nga" ong u bah Prestone.
“Ka daw kaba nga la rai ban ieh ia ka party Congress, ka dei namar ba ka rukom trei kam bad ka rukom ialam jong ka Congress party hapoh ka jingialam u Dr Mukul Sangma kam long kaba shai bad ka dei ka sniew tam ha ka jingim jong nga" ia kane la ong da u Symbud Myntri rangbah ka jylla haba pynphai ia ka jingkynnoh ka party Congress, hynnin ka sngi.
Haba iakren bad ki lad pathai khubor ha ka sngi balang, u bah Prestone u la ong ruh ba ha ka por ba ka Congress ka don ha ka bor u Dr Mukul Sangma u la pynkylla ia ka Secretariat sha ka Private Corporation ha kaba u la bat kum u Myntri rangbah bad kum u CMD ha Secretariat bad lada ong ma u kumno kumno ruh yn hap ban kohnguh.
U bah Tynsong, u la ong ruh ba tang ba ki shong ha ka liang pyrshah bad ban shu kynnoh ia ka sorkar jylla ba ka iohthiah kam long kaba dei, ki dei ban kynmaw shuwa ba ha ka por ba ki don ha ka bor kaei kaba ki la leh bad baroh ki paidbah ki tip shai ia kane.
Halor ka jing kynnoh ba ka sorkar MDA ka khlem lah ban thaw ki lad ki lynti ban pyniohkam ia ki samla, u bah Tynsong u la ong ba ka Congress kan ai da ka jingthoh ba kaei ka la dep leh halor kane ka bynta.
Haba ong ban pynioh kam ia ki khun samla kam mut ka kam sorkar, hynrei ka dei ban thaw ia ki lad ki lynti ban pynioh kam ha kaba ka sorkar MDA ka la wanrah ia ki investor ban ioh lad ki khun samla ban ioh kam ha ka jylla.
Halor ka jingkynnoh ba ka sorkar MDA ka khlem wanrah kano kano ka kam pynroi hapoh ka jylla, u la ong ba ia kane yn ieh ha ki paidbah jong ka jylla ba kin rai ha u snem 2023.
Shillong:Ym tip la kin leh shisha ne kan dei da ka jingkren danda hap deng ki nong thoh khubor lem bad ki heh ka Congress ha Ri Bhoi, kata hadien ba ki la mih na ka jingkynduh DC ban iakren halor ka Transit Camp kaba la tei da ka Assam ha Khanapara, ha kaba ki la ong ba lada ka sorkar jylla kam lah ban pynsangeh, kam banse ia ka Party ba kan lum paidbah bad kin sa leit pynpra hi ia katei ka Building kaba la wan tei beain da ka Assam ha katei ka jaka, kaba dang hap hapoh u pud u sam ka Meghalaya.
Haba pyrshang ban kylla na ki, la ki la ioh jingtip ne em halor katei ka jingwantei Building ka Assam ha katei ka jaka, kitei ki heh ka Congress ha Ri Bhoi, kaba la donlang ruh da ki MLA bad MDC, ki la jubab ba ki la tip, hynrei kum ka Party kaba kwah ban iaid ha ka lynti, ki shu shim da ka lynti ban leit jurip ia katei ka jaka, kata ka dei hadien ba ka KHADC ka la pynpaw ba katei ka jaka, ka dang hap hapoh u pud u sam ka Meghalaya.
“Lada ka Assam kam burom ia kaei kaba la phah jingthoh da ka District Council, kaba deipeit ia ka khyndew ka Shyiap bad lada kane ka sorkar MDA kam lah ban pynsangeh ne ban pynbeit noh halor katei ka jingwan kyntur pud ka Assam, kam banse ia ki ba ngin hap ialam paidbah, na ka bynta ban leit pynpra ia katei ka Building kaba la wan tei da ka Assam" la pynpaw uwei na ki heh ka Congress.
Haba pyrshang ban kylli na kitei ki heh ka Congress, la kin lah ne em ban pynsangeh ia katei ka Building ka Assam kaba la wan ban tei ha Khanapara, kitei ki heh ka Congress, ki la kren da kaba phuh samrkhie, hynrei ki la ong ba kin lah beit bad ki la ong ruh ba kin shu peit tang ia ka por.
Shillong: U Myntri rangbah ka jylla u Conrad K Sangma, un sa iakren halor ka mat Inner Line permit bad ka Meghalaya Resident Safety and Security Amendment Bill bad u Union Home Minister u Amit Shah ha ka sngi ba un wan sha Shillong mynta u bnai.
Haba iathuh halor ka jingwan jong u Union Home Minister u myntri rangbah ka jylla u Conrad K Sangma u la ong , “Ngan sa iakren bad u Home Minister ka sorkar pdeng u Amit Shah, ha ka sngi ka ba un wan sha ka nongbah Shillong.
U Myntri rangbah u la iathuh ba u Amit Shah, un lah ban wan ha ka 23 tarik u Kyllalyngkot na ka bynta ka jingialang NEC plenary bad lada u wan kan don ka jingialang ha nongbah Shillong.
“Lada don kano kano ka jingkylla ha ki program na ka liang jong nga leit hi noh sha ka nongbah Delhi da kumno kumno shuwa ka 23 tarik mynta u bnai.
"U Union Home Minister u Amit Shah u lah ban wan shim bynta ia ka jingialang jong ka 69th plenary session of the North Eastern Council (NEC) ka ban long ha ka 23 tarik u kylla lyngkot 2021.
Shillong:Kiba ioh pang corona thymmai mynta ka sngi, ki long 18 ngut bad kitei ki kynthup ia 13 ngut na East Khasi Hills bad 5 ngut na West Jaintia Hills, katba kiba jem na ka jingpang, ki long 9ngut, ha kaba 8ngut ki dei na East Khasi hills, bad iwei na West Jaintia hills.
Kiba don ia ka jingpang ha ka jylla, ki long baroh 160 ngut, ha kaba ka East Khasi Hills, ka don 116 ngut, ka West Khasi Hills 2 ngut, Ribhoi 3 ngut, West Jaintia Hills 30ngut, East Jaintia Hills 3ngut, North Garo Hills 4 ngut.
Baroh kiba la jem ki long 13365ngut bad kiba iap, ki long 144ngut, ha kaba u don uwei uba iap mynta ka sngi, ha East Khasi Hills.
Na ki 18 ngut kiba ioh pang mynta ka sngi, ki don 13 ngut na East Khasi Hills bad kitei ki kynthup ia 3 ngut ki high risk contact, iwei na Bishnpur, iwei iba pang jyrhoh, iwei na Laitumkhrah, 2 ngut na Nongthymmai, 3 ngut na Pohkseh, 2 ngut na Rynjah.
Ka West Jaintia Hills, ka don 5 ngut kiba na Psiar.
Uba iap mynta ka sngi, u dei U Abdul Gaffur Laskar, uba don 65 snem ka rta bad uba na Silchar.
Utei, ula leit shah sumar ha NEIGHRIMS, ha ka 11tarik mynta u bnai bad ula khlad hynnin ka sngi, na ka daw jong ka pang khlam Covid, nalor kiwei pat ki jingpang.
Shillong: U Symbud myntri rangbah ka jylla u bah Prestone Tynsong, u la ong ba ym  dei ban khang ia ki kam pynroi kiba wan na ka sorkar Assam, namar ba kane kan dei ka jingmyntoi ia ki briew ki ba sah ha ki jaka khappud.
Haba iakren bad ki lad pathai khubor u bah Prestone, u la ong ba ha ki por mynshuwa ka la don jingiakynduh hapdeng ki District Administration hapdeng ka jylla Meghalaya bad ka jylla Assam.
U bah Prestone u la ong ruh ba ki Deputy Commissioner jong kito ki jaka ki ju don ka jingiakynduh lada don kano kano ka jingia tyngkhuh kum kane ha ka ba ki la shim ia ka rai ba ym dei ban khang ia ki kam pynroi ki ba wan na Assam ne na ka jylla Meghalaya.
“Ka rai kaba la mih na ka jingia kynduh jong ki Deputy Commissioner la pynmih ia ka under standing order kaba long ba ym dei ban khang ia ka kam pynroi la kadei na ka jylla Assam ne ka jylla Meghalaya, namar kane ka dei na ka bynta ka roi ka par jong ki briew kiba sah ha ki jaka khappud" u la ong.
U bah Prestone u la ong ruh ba halor ka jing ia kajia khappud hapdeng ka jylla Assam bad ka jylla Meghalaya ka sorkar MDA, kan sa buh ia ka jingialang yn da la dep ka General election ha Assam.
U la ong ruh ba ynda la wan ka sorkar thymmai ha ka jylla Assam, yn sa lah ban buh ia ka jingiakren.
U la ong ruh ba ym baroh ki jaka kiba marjan bad ka jylla Assam ki don hapdeng ka  jing ia kajia, hynrei don tang ki katto katne ki jaka ha ka ba ka sorkar MDA ka long kaba peitngor bad shimkhia halor kane ka bynta.
Balei ka assam pat ka khang iaka Meghalaya ban pynroi iaki kam khappud kumban maramot ia u surok ka Meghalaya pat ka shah.
Shillong: U nongialam ka AICC u la kyntait ban khot ia kiwei pat ki MLA jong kiwei ki party ban thaw ia ka sorkar ha Meghalaya.
Haba iakren bad ki lad pathai khubor u Manish Chartrath u la ong “Ngin ym khroh ne khot lang iano iano ruh, na ka liang ka congress party kan ialeh ban pynkhlain ia ka party na ka bynta ka election kaba sah sa tang 2 snem.
"“Nga khlem ong ba ngim kwah eiei hynrei ngi khlem khroh ne khot iano iano ruh bad kan long ka ba eh ba ka party Congress kan leh eiei kum kata" u la ong.
Haba kylli halor ba don na kiba don  ka jingthmu ban ieh noh ia ka party Congress bad pyniasoh noh ialade ha kiwei ki party u la ong ba baroh ki MLA ki MDC ka party congress ki long kiba iatylli.
“Nga khlem iohi ba kan don kum kata ka jingthmu na ki MLA bad ki MDC ka party Congress ba kin jwah ban ieh ia ka party namar baroh ki long ki ba ia tylli" u la kam.
u la ong ruh ba ka jing pyniasoh bad ka jingieh ia ka party Congress kan shong ha ka jingkwah jong ki bad ka dei ka rai jong ki, la ki rai ban ieh ne ban neh ha ka party.
“Kum u  in-charge jong ka jylla, ka kamram jong nga ka long ban pynthikna ba yn ym don mano mano ruh ki ban thmu ban ieh ia ka party " u la ong.
Kiwei pat ki jaid khyndew kiba ngi shem ha ri Khasi-Jaintia ki long kito ki khyndew kiba ki wah ki la kit na ki jaka ha kiba ki la long mynshuwa.
Ia kine ki jaid khyndew ki khot ha ka ktien phareng ki “alluvial soils".
Kine ki jaid khyndew kim da bun eh ha ri Khasi kumba ki bun ha ri dkhar.
Ka Sylhet (Shilot) bad ka them Assam (Assam Valley) ka dap da kine ki jaid khyndew suda.
Ha ka ri India jong ngi, kine ki khyndew ki long kiba bha tam eh ban thung jingthung.
Ka daw ka long ba namar ba ki long kiba la wan kit da ka um, kumta ki met tynrai baroh ki la iakhleh bha ha ki.
Nalor kata kim da long kiba rew(coarse) eh kumba long katto-katne kiwei pat ki jaid khyndew.
Hynrei kine ki khyndew teng-teng ki lah ban long pat ki dew ktieh, bad namar kata kiba kham shitom ia ka um ban rung (not well drained).
Hynrei nalor ba ka jingseisoh ka khyndew ka shong eh ha ka jingdon jong ka ia kito ki met tynrai, ka shong ruh, kumba nga la pyn-i kumtei haneng, ha ka tynrai (origin) bad jingpynlong jong ka hadien (evolution).
Kaba kham kongsan eh kaba pynlong ia ka jingseisoh jong ka ka long bunsien ka jingni ne jingrew (texture) jong ka khyndew.
U nongrep u tip bha ba ka khyndewmaw bunsien kam long kaba bha, lymda ka don ruh ka ‘dew ni ne ‘dew dait ryngkat bad ki maw.
Ki jingthung kim lah ban bam ia ki maw, kim lah ruh ban bam wat ia ki shyiap; hynrei ka jingbam jong ki na ka khyndew ka wan na ki bynta kiba ni eh jong ka sboh jong ka khyndew.
Kumta ka khyndew kaba ni ka don shibun ka jingbam; tangba, kumba ngi la ong haneng, lada kata ka jingni jong ka ka pynlong ba ka um kam lah ban iaid bha lyngba jong ka, kata ka lah ban pynsniew ia kiba bun ki jingthung.
H’oid don ki jingthung kum u kba bad u sai nalia (jute), kiba met bha wat ha ki jaka kiba bun bha ka um.
Ki khyndew kiba kham bha eh na ka bynta kiba bun ki jingthung ki long kito ki bym da ni eh (clayey) bad ki bym da rew eh (sandy).
Ia ki khyndew kiba don shiteng u shyiap bad shiteng ka dew ktieh (clay) ki khot ha ka ktien phareng ka “loam".
Nalor kitei kiba la ong haneng ka don kawei ka bynta jong ka khyndew kaba long kaba donkam eh; kata ka long kaba ki khot ha ka ktien phareng ka “organic matter", ka met im kaba la iap.
Kane ka lah ban wan ha ka khyndew na ki jingthung ne na ki mrad.
Ka met iap na ki jingthaw kiba im baroh ka long kaei kaei kaba pynseisoh ia ka khyndew.
Kane ka met iap, la ka wan na ki jingthung lane ki mrad ne u briew, ynda ka la pyut bha ka pynlong ia ka kynja met kaba ki khot ha ka ktien phareng “humus" (kynnoh hiwmos).
Kane ka long kaei-kaei kaba ai ia kata ka rong iong ia ka khyndew; bad kumta bunsien ka khyndew kaba iong ka long ka khyndew kaba seisoh shibun.
Ki khyndew kiba saw ha ri Khasi-Jaintia ki long ki khyndew kiba duna shibun kane ka “humus", bad bunsien ki pyni ba ki don bun ka nar.
LYNNONG – 6 KI TIAR REPHaba shu kren kyllum bad lyngkot, lah ban ong ba ia ka jingstad u nongrep lah ban ithuh da ki tiar kiba u pyndonkam ha lyngkha jong u.
Haba u briew u dang bieit eh, u la ju pyndonkam na ka bynta ban thung jingthung tang da u dieng da uba u tih ia ki thliew ha kiba u thung ia u symbai.
Ynda hadien-hadien u la nang ban pyndonkam da ki tiar nar.
Kumta mynta ngi iohi ha ri Khasi-Jaintia ia u mohkhiew uba long uwei na ki tiar ba la thaw na ka nar kiba u nongrep u pyndonkam.
Hynrei katba u briew u dang trei tang da u mohkhiew u lah ban pyndep tang khyndiat eh shisngi-shisngi.
Kumta ha kiwei pat ki ri jong ka pyrthei, wat ha ki katto-katne ki jaka jong ka ri Khasi ruh, u nongrep u la pyndonkam da ka lyngkor.
H’oid u mohkhiew ruh u don la ka jaid jingtrei kaba ka lyngkor kam lah ban l eh.
La katta ruh u mohkhiew um long shuh u atiar uba donkam eh ia u nongrep ynda uta u nongrep u la nang ia ka ban pyndonkam ia ka lyngkor.
Haba pyntrei da ka lyngkor, ka bor briew kam da long eh kaba donkam, hynrei ba ka jaka jong ka bor briew la pyndonkam da ki mrad.
Ngi pule ha ka Baibl ba ha ka ri Kanan (Palestine) ki pyndonkam ia ka kada (ass) lane ia ka ut ban ring ia ka lyngkor.
Hangne ha ri India pat u mrad uba ki ju pyndonkam ban ring ia ka lyngkor u long u masi dab.
Don ha kane ka ri India jong ngi kumba 50 millian ki masi dab bad ki masi kpa, bad na kita, kiba kham bun ki long ki masi dab kiba ki pyndonkam ban ring ia ka lyngkor.
Sha ki ri shatai sha sepngi pat, kum sha Bilat, Jermani bad sha America ki mrad kiba ki ju pyndonkam na ka bynta ban pynring lyngkor ki long ki kulai lane ki khashor.
Ngi ngeit ha ri Khasi-Jaintia ruh ba ka por kan sa poi kloi ba u nongrep un sa pyndonkam da ki mrad ban trei ia ka kam kaba kham bun na ka kam jong u, bad kumta ka jingpyndokam ia ka lyngkor kan long kaei-kaei kaba ngin sa ioh barabor ha ki lyngkha jong ngi ha ri Khasi-Jaintia.
Ngin shu ong hangne ba don bun jaid ki lyngkor kiba ki enjiniar (engineer) kiba dei ia ka rep ki la pynmih ha kylleng ka pyrthei bad ha kane ka ri India ruh.
Kiba iadei katkum ka khyndew bad ka jaka.
Haduh mynta ruh, katba ngi tip, ym pat don wat tang uwei u enjiniar ha ka jylla Assam uba trei na ka bynta ka jingrep.
Ka Agriculture College ha Allahabad mynta ka la plie ka jinghikai na ka bynta kito kiba kwah ban long lashai la shisngi ki enjiniar ka rep.
Ngi ngeit namarkata ba ynda ka jylla Assam bad ka ri Khasi-Jaintia ki la ioh u enjiniar uba nang ruh ia ka rep, ba ki lyngkor kiba iadei bha bad ka ri Khasi-Jaintia kin sa mih ha ki ri lum jong ngi.
Na katei kaba nga la thoh haneng lehse yn don kiba pyrkhat “hato u mrad aiu ngi lah ban pyndonkam ha ka ri Khasi-Jainita na ka bynta ban ring ia ki lyngkor?" Katba nga lah ban ong nga ngeit ba ka ri Khasi-Jaintia ka lah ban pyndonkam ia ki masi dab kumba ki leh ha kylleng ka ri India; hynrei ki lah ruh, nga ngeit ban pyndonkam ha ki lum Khasi-Jainita ia ki kulai lane ki khashor kumba ki leh sha Bilat bad kiwei-kiwei ki ri sha ri sepngi.
U masi, namar ba u kulai kham khlain bad u lah ruh ban iaid kham stet; hynrei u masi u kham lah ban shah ia ka jingshit bad kiwei-kiwei ki jingshitom khambha ban ia u kulai.
Ka jingleh jubor ka long ka jingleh da ki kam kiba long pyrshah ia ka ain briew bad ain Blei.
Ka kyntien leh jubor kalong corrupted ia kino kino ki kam la ka long ha kino kino ki jait kam, la ha ka shynshar khadar ne ha ka kam pisa ne wat haka iadie ia thied jubor ne wat ha ka kam shong kha shong man da kaba jubor, khlem ka jing ia sngewthuh jingmut.
La pyndap ia ka pyrthei kaba mynshwa da ki jingle jubor, the world was corrupted.
La pynpyut plak ia ka pyrthei da ki jingleh jubor.
Kane ka la jia ha ki juk u Noah bad u Lot, ong ka ktien u Blei.
Ha ki por u Noah- ‘u Blei u la khmih ia ka pyrthei, ha khmih ka la pyut sniew.
Ka doh baroh ka la pynpyut plak ia la ka lynti haka pyrthei.
And God looked upon the Earth, and behold it was corrupt: All flesh had corrupted his way upon the earth.
Genesis 6:12.
Ka jingleh jubor ka long da ki jingmut dur ki ba sniew ki jingpyrkhat ki ba bymman.
ki jingthmu ka dohnud barohg ki long shaphang ki jingleh jubor ym ia u dieng u maw ne ia u mrad hynrei ia u para briew bad ia u Blei.
God saw that the wickedness of man was great in the earth, that every IMAGINATION OF THE THOUGHTS of his heart was only evils Genesis 6:5.
U Blei u iohi ia ki jingshisha baroh (God sees the truth), u la ai bainong ia kata ka pyrthei kaba mynshwa ha ka juk u Noah u Blei u nla pynshlei ia ka pyrthei da ka um haduh 40 sngi baroh ki jingim ki la iap lut.
Genesis 7:11-24.
Kham slem hadien kane pat u Blei u l pynjot ia ki artylli ki nongbah bakhraw.
, ka Sodom bad Gomorrah da la ding bad u kyndok.
Genesis 19:24-29.
Ngi im mynta sa shisien pat ha ka pyrthei ki jingleh jubor kaba la long thik kum ki juk u Noah bad u lot.
Ka jingbymsheptieng ia mu Blei bad ka jingbym burom ia u briew ki lopng ki lynti sha ka jingleh jubor.
Kane ka paw ha pyrthei mynta ha ki Ri ka pyrthei kiba kwah ban long kham ha khlieh bad ia kawei pat.
Kane ka mih naka dohnud u Lucifer u ksuid bad u soitan.
Ki Ri ki hima bad ki jingsynshar briew mynta ki kwah ban im marwei ban iohlut ia kane ka pyrthei namar u soitan u la dep ong ba lada phin dem phin mane ia nga ngan ai ia phi ia kane ka pyrthei bad kata u la kren ha u Jisu.
Mathaios 4:8-9.
Katno tam ha u briew ba mynta.
Ki jingmutdur ki jingpyrkhat jong ki nongsynshar ki ri ka pyrthei ki longkumno ban long kiba suk tam da ka ta ka spah kane ka pyrthei.
Kumta ki mih ki jingpyrkhat bymman ia u para briew dakaba leh jubor bad thombor beit naphang naduh u barit haduh u ba khraw ki sngew ba ki long kiba khrawbor hala ki jingsngew, la ban bein ia u ba rit uba ria ia u duk u suk da ki ain khyllah jong kane ka pyrthei.
La leh jubor lehg khraw bor pyrshah ia ka hok long briwe Man briew I kumba ymdon shuh u Blei u ba bishar? Hynrei kam long kumta u Blei u iohi bad u ai nong kat kum ki jingleh jong ki ong ka ktien u Blei.
Dei ha kane ka nongrim ba u Blei u maham ia kita ki ba sngew ba kat ki te ymdon shuh.
U Blei u ong – wat ai ba u riewstad un sarong ha la ka jingstad, lymneuba khrawbor un ym sarong ha la ka bor, u riewspah to un ym sarong ha ki spah jong u.
Jeremaiah 19:23.
U Blei u maham ia kiba kop ba ki stad.
U Blei u maham ia kiba kop ba ki riewspah.
U Blei u maham ruh ia kiba kop ba ki khrawbor ha kane ka pyrthei.
Kine baroh ki mih naka dohnud ka jingsarong.
Ka ktien u Blei ka maham ruh ba kiba sarong kin hap khop.
Ka jingsarong ka leit ha shwa ka jingjot.
Pride goes before destruction.
Proverb 16:18.
Dei ka jingsarong kaba la pyllong ia kane ka pyrthei ba kan leh jubor iala ki para briew haka pyrthei kaba mynta.
Nakata kadaw ka pyrthei ka don ha ka lynti ka jingma bad ka lynti ka jingjot bad u kpa jong ka jingsarong u dei u Lucifer u ksuid bad u soitan.
Ka jingjot ka ap lypa ia ka pyrthei ba mynta lyngba ka lynti ka jingsarong bad leh jubor (corrupted).
U Blei u iohi ia kine kiei kiei, u ap ia kapor ban bishar halor ki briew bad ki Ri ka pyrthei.
Kumba u la leh mynshwa un leh ruh mynta, namar u trai u iohi baka jingleh bymman jong u briew ka la khraw eh ha ka pyrthei bad ki jingthmu jingpyrkhat ka dohnud jong u KI LA LONG BYMMAN HA LA KA SNGI.Genesis 6:5.
U Blei shen un bishar ia ki jingleh jubor.
Nongpoh: Ka Grassroots Cricket Coaching and Training Camp, kaba la pynlong da ka Ri Bhoi District Cricket Association (RBDCA), Umbuda, Nongpoh, ka la long kaba seisoh, namar lyngba katei ka prokram ai jinghikai shaphang ka jingialehkai Kriket, ki la don shibun ngut ki heprit kynthei bad shynrang, kiba la wan ban shim bynta shitrhem ha katei ka prokram ai jinghikai kaba la pynlong da ka RBDCA.Lah ruh ban kdew hangne, ba kitei ki heprit kiba la leit shim bynta ha katei ka prokram ai jinghikai ka RBDCA, ki la ioh ia ka jinghikai na ki Nonghikai ba la tbit jong ka BCCI.Katei ka prokram ka RBDCA, kam dei eh tang ban ai jinghikai, hynrei ban jied ruh ia kito ki khynnah kiba donsap shisha ha ka jingialehkai Kriket.
Kane ka Grassroots Cricket Coaching and Training Camp jong ka RBDCA, ka dei ka sien kaba lai, hynrei mynta ka kynti ka la kham leh kyrpang bad kiba la lah ban ai jinghikai haduh 1 Taiew lynter, kata na bynta kito ki khynnah Shynrang bad Kynthei, kiba la 10 snem shaneng.
Shillong:U Lat ka jylla, ha ka jing pynmih hukum myn hynnin ka sngi, u iathuh ba ki don ki myntri sorkar, ki heh sorkar bad kiwei de ki nongtrei jong ka sorkar Jylla, kiba hap ban wan rung sha ka jylla, da kaba kin hap ban leh test ialade bad katei ka pynthut ia ka leit ka wan bad ka jing donkam jong ka Jylla.
U Lat ka jylla, namarkata, u pynmih ia ka hukum mynta ka sngi, ba kito kiba wan ban pyndep kam, kat kum ki kyndon riti synshar ri, ki VVIP, ki nongtrei jong ka sorkar India, ki nongtrei ka sorkar Jylla, ki briew kiba wan, ha ki kam jong ka sorkar, lane kiba leh ia ki kam syntiat, kum ki dkhot ka National Investigation Agency, Central Bureau of Investigation/ Enforcement Directorate, Intelligence Bureau bad sa ki briew jong kaIncome Tax Department, kiba wan ha ki kam jongki, la pyllait noh, na kaba kin hap ban leh ia ka jing test na ka khlam covid, ha ka por ba ki rung ha ka jylla.
Kitei kin hap sah ha ka jylla, hapoh ka 72 kynta bad ba dei ban da pyntip shwa ia ki Deputy Commissioner, ha shwa ba kin wan.
Kitei kin pynrung kyrteng ialade, ha ka Arogya Setu bad kin bud ia ki kyndon ka koit ka khiah.
Kito kiba don dak jingpang, kin hap ban leit test, katba kum ki kyndon ka koit ka khiah, ka sorkar Jylla.
Shillong:Ki MDC kiba don hapoh jong ka United Democratic Front (UDF); ha ka sngi ba ar, ki la pynpaw ia ka jingbitar halor ka jingknieh ka sorkar jylla ia ka bhah na ka Tied grand kaba ki dei ban ioh ki District Council na ka sorkar pdeng.
Ha ba ia kren bad ki lad pathai khubor na ka liang u Chairman ka UDF u bah Pynshain N Syiem, u la ong ba na ka liang ka sorkar pdeng ka la mang ia ka pisa kaba long T.182 klur ia ki District Council ha ka jylla.
U la iathuh ruh ba na ka T.182 klur, ka la dep ban phah ia ka pisa kaba long T.91 klur bad na katei ka T.45.5 klur ka dei ia ka untied grant bad T45.5 klur ka Tied grand bad na kane T.20 klur ka dei ka bhah na ka bynta ka Khasi Hills Autonomous District Coucil ha ka ba ka sorkar jylla kam pat pyllait ia ka pisa.
U bah PN Syiem u la ong ba ha ka 18 tarik Naiwieng 2020 sha KHADC, ki la pynpoi ia ka kot na u Commissioner General Secretary ka District Council Affair ban pyntip ia ka rai ba ia ka tied grant ka ba long ka skim na ka bynta ka Sanitation and water supply skim, ka sorkar jylla kan ym pynlait ia kane ka pisa sha ka District Council, hynrei kan ai sha ka tnad PHE jong ka sorkar jylla.
U la iathuh ruh ba ia ka Commitee kaba la shim ia kane ka rai ka dei ka ba kynthup ia u Add.
Chief Secretary incharges jong ka Finances, u Commissioner Secretary ka DCA u Secretary ka PHE bad U Chief Engineer ka PHE, ki la ai jingmut ia ka sorkar ban ym pynlait ia ka pisa Tied grant sha ki District council bad ba kin pyndonkam noh sha ka tnad PHE.U Bah PN Syiem u la ong ruh ba ka jingpyntip ka ba ki la phah sha ka KHADCm ka dei ruh ha ryngkat ka jingtip jong u myntri rangbah ka jylla u Conrad K Sangma, namar khlem ka jingai jingmynjur jong u Myntri rangbah kane ka Commitee kan ym lah ban phah ia kane ka kot sha ka District Coucil.
U Bah Syiem, u la ong shuh ba kane ka jingleh jong ka sorkar jylla ka long kumba ki tuh pyllein pyllein ia ka bhah jong ka District Council bad u la ong baroh ki skim kiba ka sorkar pdeng ka mang ia ki District Council ka sorkar jylla kan hap phah ia ka syrnot Grant Tranfer Certificate sha ka sorkar jylla, hynrei lada ka District Council ka khlem ioh ia kane ka pisa kumno kin phah ia kane ka syrnot,ha ka ba ka Ministry of finances, ka lah ban pynduh noh ia ka bor jong ka District Council bad u la ong ba kane ka jingleh jong ka sorkar jylla kan pynsloit ia ka bor jong ki district Council ha ka jylla.
Nongpoh:Ha ka sngi kaba ka ophis u District Sport Officer (DSO) lem bad ka Meghalaya Aids Control Society (MACS), ki la rakhe kyrpang ia ka National Youth Day ha Nongpoh, kata ban kynmaw burom ia ka Sngikha u Swami Vivekananda, ka Kong RM Kurbah, Deputy Commissioner ka Ri Bhoi, kaba la leit ban kren kum ka Kongsan ha katei ka sngi, ka la pynpaw ia ka jingsngewkhia kaba jur, ban iohi halor ka jingnangkiew ka jingdon ki samla kiba dkhat shiteng por ia la ka jingim.
Ha katei ka sngi, kaba kitei ki artylli ki shnat treikam ka sorkar ki la rakhe ia ka National Youth Day, ki la buh da ka phangpdeng ka la jied kyrpang “Channelizing Youths Power for Nation Building’ bad kiba la donlang ha katei ka sngi, ki kynthup ia u Bah P.M Marbaniang, DSO, ka Kong Rida Lyndem, Programme Coordinator, ki nongmihkhmat na ka MACS lem bad kiwei.
Ka kong RM Kurbah, haba kren ha katei ka sngi, ka la ai ka jingiaroh ia ka ophis u DSO bad MACS, kiba la shimkhia ban pynlong ia kaba kum katei ka prokram ban ia phylliew jingmut hapdeng ki para samla hapoh ka Distrik, namar lyngba jong kiba kum kitei ki prokram kan iarap shikatdei eh ia ki samla, ba kumno kin nang ban saindur ia la ka jong ka jingim.
Kum ka Khlieh bad kaba nga dei ban peit ia ka bha ka miat hapoh ka Distrik, nga sngewsih eh ban iohi ba ki don shibun ki samla kiba hap ban iaid ia shibun ki jingeh ha ka jingim bad don napdeng jong ki hapdeng ka jinglyngkot ka pyrkhat pyrdain, ki shim don shiteng por ia la ka jong ka jingim, la ka long ha u tyllai phasi ne da kiwei pat ki rukom bad kiba kum kine ki shait jia ha kito ki khynnah samla kiba don ha ka rta 15 haduh 29 snem.
Lyngba katei ka prokram kaba kyrpang na bynta ki khun samla, ka Kong RM Kurbah, ka la kyntu ia ki khun samla ba kim dei ban long kiba khim jingmut jingpyrkhat, hynrei haba ki iakynduh ia kino kino ki jingeh ha ka jingim, kim dei ban long kiba duh jingkyrmen, pynban ki dei ban ialeh pyrshah ia ki, khnang ba kin poi sha ka thong jong ka jingjop, namar kum ki samla ki dei kiba donkam eh na ka bynta ban wanrah ia ka bha ka miat ha ka imlang sahlang bad kum kita ki nongkyntiew ia ka Ri bad Jaidbynriew.
Shillong:Na ka liang ka Mawkhyrïem Youth Sports and Social Club Sohryngkham ka ai khublei kyr pang ia ka FKJGP Sohryngkham Circle, kumjuh ia baroh ki dkhot, kiba la trei shitom ban pynioh speed breaker ha shnong khamtam eh ia ka Ambulance kaba long shi bynta kum ka lad ban iarap ia ki para shnong para thaw ha ka pang ka shitom.
“Ngi dap da ka jingkmen bakhraw eh ban iohi ba ka Seng ka mih shakhmat ban iarap ia ngi kum ki paid ka shnong.
Te na ka liang jongngi ngi kitbok kitrwiang ba phin nang jam shakhmat ban trei ia ki kam babha na ka bynta ka shnong Sohryngkham bad ka Ri Khasi hi baroh kawei" ong ka kyrwoh U General Secretary jong ka MYSSC Sohryngkham.
Nongpoh:U Samla Tyngshain Makri, President ka Seng Samla Shnong Lumdaitkhla lem bad u Samla Banteilang Lapang na ka shnong Umroi Nongrah, ki la ujor ejahar pyrshah ia u Banjop Maring bad ia u August Nongrum, halor ki nongrim ba ki la ktah kti ia ki ha kawei ka jaka kaba don ha Bhoirymbong, Ri Bhoi District.
Katkum ka Ejahar, kaba kitei ki arngut ki samla ki la ujor ha Umroi PIC, la kynnoh ba u Banjop Maring lem bad u August Nongrum ha ryngkat kiwei pat ki briew ki bym lah ban ithuh durkhmat, ki la leit ban ktah kti ia u Tyngshain Makri lem bad ia u Banteilang Lapang, ha ka por ba ki dang don hapoh ka dukan kaba don ha Bhoirymbong.
Ha ka Ejahar, kitei ki nongmudui ki la pynpaw ba ka kynhun kaba la ialam da u Banjop Maring, na ka shnong Mawkyrdep, Raid Madan Kyrdem lem bad u August Nongrum na Umktieh, ym tang ba ki ktah kti ia ki, hynrei ki da byrngem ruh ia ki.
Lah ruh ban kdew hangne, ba dang myn hynnin ka sngi u Bah Banteilang Lapang lem bad u Samla Tyngshain Makri, ki la leit ban pyrshah halor ka jingpynlong jaka pynlang Klinker ha kawei ka jaka kaba don hajan ka Dwar Ksuid harud ka Wah Umiam, kiba la shim ia ka nongrim ba ka jingbuh Klinker ha katei ka jaka, kan sa ktah shikatdei eh ia ka mei mariang bad khamtam eh ia ka Wah Umiam, namar katei ka jaka kaba la pynlong kum ka jaka buh Klinker, ka don harud ka Wah Umiam.
Nongpoh:Ki nongri syiar ha ka jylla, ha ka sngi ba ar ki la pynpaw ia ka jingeh halor ka jingbym lah ban pynheh ia ka kam ri syiar namar ba kim lah ban pyniaid iew ia ki syiar ha ka jylla.
Haba iakren bad ki lad pathai khubor na ka liang u bah D.D Sylliang, u la ong ba ki nongri syiar ha ka jylla kim nud ban pynheh ia ka jingri syiar, namar ba kim lah ban pyniaid iew ha la ka jong ka jylla na ka daw ba ki syiar kiba iaid iew mynta ki dei ki ki ba wan na shabar ka jylla.
U la iathuh ruh ba ha u snem 2019, kane ka Association ka la leit ban buh ia ka dorkhas ha ka sorkar jylla ban pan ka jingiarap na ka sorkar ban buh da ka check point ha ka dur ka regulated market, ban peit ia ka jingdawa bad jingshalan ia ki syiar khnang ban lah ban pyniaid iew ia ki syiar ba ri ha ka jylla ha ka jylla lade hi.
U la ong ruh ba lada ka sorkar ka peit ia ki jingeh jong ki nongri syiar ha ka jylla, ki nongri syiar ki lah ban pyndap ia ki syiar ha ka jylla.
Halor ka jingiap jong ki syiar man u snem u la ong ba na ka liang ka Assiociation, kam ju wan ban ujor sha ka Directorate, namar ba kam don jingmyntoi eiei, namar ba kane ka tnad kam don eiei ban iarap ia ki lait noh tang ka dawai vaccine kaba teng teng ki ioh teng teng kim ju ioh.
Nongpoh:U AICC in-charge of Meghalaya, u Manish Chatrath ha ka sngi ba ar, ha ba iakren bad ki lad pathai khubor u la ong ba kam don kano kano ka jingiakren ban bujli ia u President MPCC.“Ka jingwan jong nga sha ka jylla Meghalaya ka long ban iakren halor ban pynkhlain ia ka party Congress bad kam shem ladon kano kano ka jingiakren halor ban bujli ia u president ka MPPC" u la ong.
“Ngi don u party president, ngi don arngut ki Working president bad nga khlem ioh kano kano ka jingdawa ban bujli ia ki “u la ong.
U la bteng ruh ba hapoh ka party Congress kam shym la don kano kano ka jingbym ia sngewthuh jingmut bad ka seng Congress ka ia tylli lang kawei.
Shillong:Ka longkmie, ka la panmap na ka bor pyniaid jong ka Rabit Lake & Resort Tourist Spot Committee, kaba long ka nongpeit ia jaka jngohkai ha Langkawet, Raid Nongkhlieng.
Kane ka jingpan map jong kane ka long kmie kadei hadien ba u khun jongka, u la kum buh dur kai ba la shna (photoshoped) da ka dur ksuid ha ka pung Langkawet, kaba la pyntieng ia ki paidbah nongwankai bad ktah jur ia ka nam bad ka burom jong kane ka jaka jngohkai, haduh ba ki briew ki la artatien ban leit kai.
Ka kong Jordamon Kharwan na ka shnong Mawpran harum Pynursla, ka la panmap ha khmat ki nongpyniaid mynta ka sngi hadien ba ka bor pyniaid ka ka Rabit Lake & Resort Tourist Spot Committee ka la ujor ejahar ha ka 04 tarik mynta u bnai hadien ba kane ka dur ksuid ba la shna kai da u khun jongka, ka la saphriang ha ki social media kum ha WhatsApp, Facebook haduh ba ki briew ki la tieng ban leit kai sha katei ka jaka.
Hadien ba la ioh ia ka jingpan map, na kane ka longkmie, ka bor pyniaid ka la rai ban ia map bad ban iasuk noh hynrei ha kajuh ka por, ka la maham bym dei shuh ban mlien shuh nangne shakhmat ia kiwei ruh kumjuh.
Ha kane ka jingiakynduh la don lang u bah OP Pyngrope, u chairman ka Rabit Lake & Resort Tourist Spot Committee, u bah A Pyngrope u Secretary bad u bah P Lyngdoh u Manager ka ka Rabit Lake & Resort Tourist Spot Committee, u Sordar bah P Khongstid bad kiwei.
Shillong: Ki dkhot jong ka Meghalaya Poultry Farmer and Welfere Associaciation, mynta ka sngi ki la wan ban kynduh ia u Director ka veterinary ban pynpaw ia ka jingsyier mynsiem halor ka jingshah ktah jong kiwei ki jylla ha ka khlam Bird flu.
Haba ia kren bad ki lad pathai khubor, na ka liang u president ka MPFWA u bah D.Daminot Sylliang, u la ong ba ka jingwan jong ki mynta ka sngi ka long ban kyntu ia ka sorkar ba kan khang mardor ia ka jingwanrah ki syiar na kiwei kiba lah ban wanrah ia ka khlam Birdflu sha ka jylla.
U la ong ruh ba wat la ha kiwei ki jylla ha ka ri, ka khlam Birdflu ka la saphriang bha, katba ha ka jylla Meghalaya ka sorkar jylla ka dang iohthiah lyngngai, khlem da shim ia ki lad ki lynti ban khanglad ia ka jingwanrung ka khlam sha ka jylla.
U la dawa ruh ba mynta shipor ka sorkar ka dei ruh ban khang ia ka jingwanrah ia ka sboh eitsyiar, namar ba kine ki khniang jingpang ki saphriang lyngba ka eitsyiar ruh.
U bah Sylliang u la ong ba lada kane ka khlam kan ioh rung ha ka jylla, ka shnong Umsning kan dei kawei ka ban shah ktah jur ha ka khlam, namar ba haduh mynta ka stock ka ba bun tam ka dei ha Umsning kaba ym duna palat ia ki 2 lak tam ki syiar.
U la ong ruh ba na kane ka khlam ki ban shah ktah eh kin dei ruh kito ki briew kiba dang sdang ia kane ka kam ri syiar.
Ka nong iathuh lypa shaphang ka jingwan ka khlam corona virus, ka iathuh shai ba kane ka khlam, kan nym pat jah kloi satia, hynrei kan dang iai don ha ka sla pyrthei bad katei kan lah ban long hadien ka hynriew bnai antad.
Ka dei ha U Rymphang 2019, ba ka Jessica Adams, ka iathuh ia ka jingwan jong ka jingpang khlam, ka ban pynthut ia ka pyrthei baroh kawei, kata ka dei ha u snem 2020 bad ka da iathuh ruh ia uba iap nyngkong, ha ka 10tarik  Kyllalyngkot 2020 ha Wuhan.
Katei ka nong iathuh lypa, ka iathuh ba ka khlam corona, kan nym pat duh jait satia ha ki bnai ban sa wan bad ka ong shuh shuh ba ka dawai, kan nym pat mih satia, hynrei, ka pyrthei, kan nang sngewthuh ban im ialade  bad kane ka jingpang.
Ka Jessica, ka ai ruh ia ka khubor, kaba sniew ia U Trump, ha kaba ka ong, ba U President ba thymmai, un nym dei shuh na ka seng Republican, ha kaba U President, un dei uba niew kor ia baroh ki kynhun bynriew.
Shillong: Ka Khasi Student Union Laskein Circle, ha ka kyrwoh ba la pyllait da U Samla Ioolang Lathong, Publicity Secy ka la pynrem jur iaki riew runar bad ki riew thrang snam kiba la donkti ban dung pynmynsaw ia u wei na ki riewrangbah naka shnong Biar ia uba latip kyrteng kum u Kenny Papang bad ha kajuh ka por ki la thang dusmon ruh iaka kali ba niah utei u rangbah haduh ba ka la ingkhong khait.
Na ka liang ka Seng ka la pynpaw iaka jingsngewkhia halor ka jingroi ki kam sniew haka thain bad haka juh ka por ka Seng ka kyntu iaki bor ka ain ban thwet haduh ban da shem iakito ki riew runar bad ban pynshitom iaki katkum ka aiñ khnang ba kum kine ki jingjia kin nyn jia shuh hapoh ka thaiñ ka jong ngi.
Ka Seng ka ong ruh ba lada kito ki ba donkti ban leh iakat katei ka kam ki don kino kino ki daw ki dei ban leh daka lynti ka aiñ ymdaka ba shuh thmu ban shim iaka mynsiem ba kordor jong u briew.
U Bah Papang, ula mynsaw jur hadien ba ula shah dung ha ki runar bad thang ruh ka kali, ha ka miet Sngi Nyngkong ha ka shnong Biar, West Jaintia Hills kaba hap ha Raliang Polie Out Post, ha ka por kumba 11baje mynmiet.
Shillong: Ka dawai inekshon, na bynta ka khlam corona virus, ka la poi ha ka jylla bad ka don  35,000 tylli.
Katei ka dawai, ka don mynta ha  Central Vaccine Store, Pasteur Institute.
Ha kaba sdang, yn ai injek ia 16 hajar ngut ki nongtrei ka koit ka khiah bad yn sdang ai injek, naduh ka 16tarik Kyllalyngkot 2021.
Shillong:Ki don 21 ngut kiba ioh pang covid thymmai mynta ka sngi, ha ka Jylla bad na kitei ki kynthup ia 18ngut na East Khasi hills bad arngut na Ribhoi District bad iwei na East Jaintia Hills District.
Kitei baroh, ki dei ki riew paidbah.
Kiba jem na ka jingpang, ki long 20ngut bad kitei ki kynthup ia 17ngut na East Khasi Hills, ha kaba 13 ngut na kitei ki dei ki riew paidbah, bad arngut na Ribhoi District bad sa iwei na North Garo hills.
Kiba dang don ha ka jingpang, ki long 152ngut bad kitei ki kynthup ia 112ngut ha East Khasi Hills bad arngut ha West Khasi Hills, 3ngut ha Ribhoi, 26ngut ha West Jaintia Hills, 3ngut ha East Jaintia Hills, iwei na West Garo Hills, iwei na South West Garo Hills bad 4ngut na North Garo hills.
Baroh kiba la jem na ka jingpang, ki long 13,356 ngut bad kiba iap, ki long 143 ngut.
Shillong:Ka Seng Samla Shnong Kongwang kum ka dak ban pynshlur ïa ki samla ba kin nang ïaibteng bad minot shuh shuh ha ki jingpule jong ki, ka la pynkup burom ia ki samla pule jong ka Shnong kiba la pyndep ia ka exam SSLC jong u snem 2013 haduh 2020 ha ka 9 tarik u kyllalyngkot, 2020 kaba la tip kum ka “5th Abelkhraw Kongwang Educational Award 2020" ha community hall jong ka shnong Kongwang.
La pdiang sngewbha ia baroh kiba shah khot sngewbha, ki samla ban pdiang ia ka award lem bad ki kmie ki kpa jong ki samla da u samla Arjune Sohkhlet u ba dei u President jong ka Seng.
U Adviser jong ka seng, U Bah David Khongmuid, u la pynsngew ia ki symboh jingtip sha ki samla ia ka jingdon jong ki jaka pule bapher bapher ha ka jylla jong ngi ba la pyniaid da ka sorkar bad ruh jong ki riewshimet kum ka NIFT, IHM, NEIGRIHMS, NEIAH, NIT, IIM, USTM, MLCU bad ICFAI.U la batai ruh ba ki samla ki lah ban register ialade ha Employment Exchange jong ka sorkar jylla na ka bynta ki training bapher bapher ha kaba iadei bad ka seng kam lajong.
U la kyntu ruh ia ki samla ba kin pyndonkam hok ia ka jingstad technology ha ka ban pynmyntoi ia ka pule puthi jong ki.
U Bah Matheus N Lamin, u ba dei u Rangbah Shnong bad ruh u symbud kongsan jong kane ka prokram, u la iathuh ba ka seng ka ai nam ha U bah Abelkhraw Kongwang u ba dei u Sordar banyngkong jong ka Raid Mukertilla bad ruh u trai shnong na ka shnong Kongwang.
U Rangbah Shnong, u la ai ka jingiaroh ia ki jingtrei kam jong ka seng bad u la kyntu ban trei kham bha shuh shuh.
Ka Miss Andromeda Myrthong, Principal Step by Step Secondary School, Shillong bad Headmistress Grace Academy School, Mawlai Mawkynroh-Umshing, kaba long ka kongsan jong kane ka prokram, ka la kubur ia ka jingdonkam jong ka jingnang jingstad bad ka la kyntu ba ym bit ban buh ia ka jingjaituh ha khmat, bad ba ngi hap ban trei shitom ryngkat ka jingstad ba ai U Blei ba ngin dup ioh ban kheit ia u soh ka jingjop.
Ka kongsan ka la pynkynmaw ia ki kyntien u Myllung Soso Tham kaba ong ‘Ki ummat kiba lang ki long mawlynnai’.
Ka la kyntu ban ia ai mynsiem lem ia kiwei kiba la thait noh ban pule tang shiteng por.
Ka la pynkynmaw ba ngi dei ban buh ia U Blei ha khmat ba ngin lah ban pynleit jingmut ha ki jingpule, ong ka kyrwoh na u General Secretary jong ka seng, Bah Prospermin Kongwang.
Nongpoh:U Bah Lahkmen Rymbui, Myntri ka tnat kam pohiing bad uba bat ruh ha kajuh ka por kum u Myntri ka Pule puthi, hynnin ka sngi u la hiar sha shnong Umroi, na ka bynta ban leit plie paidbah ia ka School Building jong ka Umroi Presbyterian Higher Secondary School, kaba don ha shnong Umroi Ri Bhoi District.
Kiba la donlang ha katei ka sngi, ki kynthup ia u Bah George B.Lyngdoh, MLA Umroi, kum u symbud Kongsan, nangta u Bah DP Wahlang, Addl.Chief Secretary ka Sorkar jylla, ka Kong RM Kurbah, DC Ri Bhoi, u Bah PP Tmung, Principal katei ka skul, ki heh ophisar sorkar na ki tnat bapher bapher, ki Nonghikai, ki kmie ki kpa lem bad ki khynnah skul.
Khyndiat kum ban shu pynkynmaw hangne, ba ia ka Umroi Presbyterian Higher Secondary School, ka dei ka skul kaba la seng da ka Balang Presbyterian Umroi naduh u snem 1985 bad kumba ka long mynta katei ka skul ka la biang nadong shadong, la ka long halor ka jingpass bha ki khynnah skul bad ka la dei ruh kawei na ki skul ba la paw bha hapoh katei ka thain.
Ka jingwandur kaba la nangwanrah shuh shuh ia ka jingitynnad jong katei ka skul, ka dei hadien ba ka la ioh jingiarap na ka Asian Development Bank, ha kaba ka la ioh ban pynheh ia ki kamra klas ha kata ka rukom kaba itynnad bad nalor nangta, ka la don ruh ka kamra kaba kyrpang na bynta kito ki khynnah, kiba kwah ban pule Computer.
Na baroh kitei ki heh ki hain kiba la ai jingkren ha katei ka sngi, ki la ai ka jingiaroh ia ki nongpyniaid jong katei ka skul, namar ka jinglah jong ki ban pyniaid beit pyniaid ryntih ia katei ka skul, kaba la lah ruh kum kawei na ki shlem ai jingnang jingstad ia ki khynnah ha katei ka thain.
Shillong:U nongialam ka Confederation of Meghalaya Social Organisation, u bah Robertjune Kharjahrin myn hynnin ka sngi u la pynpaw ba ia ka kaiphot jong ka sub Commitee halor ka mat Themmetor kaba la dep ban rah sha ha High Level Commitee, ki dei ban rah sha ki paidbah.
Haba ia kren bad ki lad pathai khubor, na ka liang u bah Robert june Kharjahrin, u la ong ba ka kaiphot jong ka sub Commitee halor ka themmetor, dei ban wan rah sha u paidbah khnang ba u paidbah un sngewthuh kaei ka rai jong ka Sub Commitee.
U la ong ruh ba na ka liang jong ka CoMSO, haduh mynta ka iai bud dien ia kane ka mat ban pyn kynriah ia ki briew na ka them motor ha kaba ki la kynduh ia u Syiem ka Hima Mylliem, ia u Chairman ka High Level Commitee bad ia ki nongialam na KHADC ban dawa ban pynkloi noh ia kane ka mat.
U la ong ruh ba ka mat Themmetor, ym dei ban peit na ka liang jong ka jingiapher jait bynriew, hynrei dei ban peit kat kum ka mat ban ioh ia ka rai ka par.
U la ong ruh ba mynta u snem ka sorkar jylla ka dei ban weng noh ia kine ki briew ki ba sah ha Them Metor.
Shillong:Ka Meghalaya Human Rights Commission, ka la ioh ia ka jing ujor ha ka 5tarik Nailar 2019, na ka kong Sepolda Syng kli, kaba shong ba sah ha Tharia, East Khasi Hills ba u khun jongka, U Fasting Syngkli, ula khlad noh ha ka 18.8.2018, na ka jingshah bat ding ilektrik, ha kaba la iathuh ba utei ula shah bat na ka jingtan bor ding jong ka 11KV Sohbar Feeder Line, na ka jingjur slap ha katei ka sngi bad u khun jongka, uba niah ia ka kali ML 04-7905, ula khlad noh, na ka jing ia tyngkhuh ka kali bad u sainar ilektrik.
Ka Meghalaya Human Rights Commission, ka la shimti ban tohkit, lyngba ka MHRC Case No.46/2019 ha ka 14.8.2019.
La shim ia ka rai ban thkit, halor ka jingleh torti jong katei ka tnat bor ding, kaba la pynmih ia katei ka jingjia bad la tohkit, lyngba U PJN Hanaman, Acting Chairperson ka MHRC.Hadien ka jing pynslem, kaba la slem bha, katei ka tnat sorkar, ka pyntip, ba katei ka dei ka jingjia, kaba la phah da U Blei (act of God/force majeure), namar ba kadei ka sngi, kaba ka jur bha, ka jinghap slap bad ka don ruh ka jingtied pyrthat kaba jur bha.
Ha ka 10tarik Naiwieng 2020, ka komishon, lyngba U PJP Hanaman bad ka dkhot ka kong, ki la pynmih ia ka hukum, ba ka Meghalaya Energy Corporation Limited Corporate Affairs, kan siew T.1lak sha ka kong Sepolda Syngkli, ka kmie jong U Fasting Syngkli, jong ka shnong Tharia bad la aiti da ka Cheque No.24132 ha ka 14.12.2020 jong ka Meghalaya Power Distribution Corporation Limited.
Ka komishon, ka kren diaw, ba katei ka kam, ka la slem than, namar ba kam don ka jing aiti ia ka kaiphod jong ka jingtohkit na ka tnat bor ding jong ka sorkar Jylla bad kaba la wan rah ia ka jingslem ban siew bai lutksan sha ka kmie jong uba iap.
Shillong:Ki dkhot jong ka Federation of Khasi Jaintia Garo People (FKJGP) Central body, myn hynnin ka sngi nyngkong ki la leit ban jurip ia ki ar tylli ki Solid Waste Manan gement Machine ha Marten, hadien ba na ka liang ka sorkar jylla ka la dep ban buh ia kine ki kor la shisnem, hynrei haduh kane ka kynti kam pat don kano kano ka jingpyntrei kam ia kine ki SWM machine.
Haba ia kren bad ki lad pathai khubor, na ka liang jong u bah Dondi Khongsit u General Secretary jong ka FKJGP, u la iathuh ba kane ka jingbym shim khia jong ka sorkar jylla, ka la wan rah ia ka jingeh, ym tang ia ki nongshong shnong kane ka thain, hynrei wat ia ki nongleit nongwan ruh, ha kaba ka la long kum ka jinglehrain, namar ka jingsma,iewtung kane ka jaka.
U bah Dondi u la ong ruh ba kawei na kine ki machine ka dei ka ba thang ia ki jaboh, kiba mih na ki Hospital bapher bapher ha kaba haduh mynta; kane ka machine ym pat lah ban pyntrei kam ha kaba ki nongniah kali kiba kit ia ki jaboh na ki Hospital kin hap ban rah hi bad hap ban thang ia kine ki jaboh da kaba theh da ka diesel.
U la ong ba ka ne ka jingpynslem ia jong ka sorkar ban pyntrei kam ia kine ki machine ka buh ia ki nongniah kali kit nuit na ki hospital hapdeng ka jingma ka ba khraw, namar ba wat ia ki PPEs bad ki tiar kiba ki la pyndonkam na ka bynta ka khlam Covid -19 ruh yn hap ban shim bad ban thang da ka diesel.
U la ong ruh ha dien u snem 2017 lyngba ka skim Northeast Capital Cities Investment Programe ha kaba ki la sam ia ki jaka buh niut, kiba la buh ban buh ia u niut ba pyut bad u niut bym pyut, khnang ban lah ban bret sha ki trok kiba wan shim na ki shnong.
Hynrei hadien ka jingwan jurip la lap ba bun na ki shnong ki dang bret lang ia kine ki niut lait noh tang ki jaka kiba dei na ki thain Municipal, ha ka ba u la kyntu ia ka sorkar ba kin pyntrei kam noh mardor ia kine ki plan ba la dep buh ha ka ne ka jaka, kiba lah ban pyniakhlad ia ki niut ba pyut bad ki niut bym pyut khnang ban lah ban weng ia ka jingsma kane ka jaka.
Shillong: U Dr Celestine Lyngdoh, President ka Meghalaya Pradesh Congress Committee, ha ka sngi nyngkong u la ong ba kam pat don kano kano ka jingkyrkieh ban jied ia u President ba thymmai.
Haba iakren bad ki lad pathai khubor, u bah Lyngdoh, u la ong ba ia mynta kam pat don kano kano ka jingkyrkieh ban bujli President ka MPCC namar ba ka election ka dang jngai.
U la ong ruh ba na ka liang jong u, u shaniah ha ka jingstad jong ka  AICC, la kin jied noh da u wei u President ne la kin dang pynneh ia u kum u MPCC President.
U Dr Lyngdoh u la ong ba ka samoi trei kam jong u kum u president ka MPCC kam pat kut bad ha kine ki khynniat sngi ka la don ka por ba u bunkam ha ka kam ing kam sem ha kaba u khlem ioh ban shim bynta ha ki kam ka ba iadei bad ka party, hynrei ka jingbujli ia u President ka MPCC kan dei ha ka rai jong ka AICC.U AICC in-charge Meghalaya u Manish Chatrath ha ka sngi ba u la wan sha ka nongbah Shillong u la iathuh ba kam shym la don kano kano ka jingiakren halor ban bujli noh ia u President ka MPCC.Shillong: U Mukul Sangma, nongialam ka liang pyrshah,  ha ka sngi nyngkong u la tynrong ia ka lyngkor ban pynioh Inner Line Permit ha ka jylla, ia ka sorkar MDA.Haba iakren bad ki lad pathai khubor, u Dr Mukul Sangma u la ong ba ka dei ka kam ram jong ka sorkar MDA ban pynioh ia ka ILP ia ka Jylla.
U Dr Mukul u la kyntait ruh ia ka jingdawa ba baroh 60 ngut ki MLA kin leit sha Delhi ban dawa ban pyntrei kam noh ia ka ILP ha la jylla.
“Kum ki nong mih khmat ngi ladep ban leh ia ka kamram ban pdiang ua ka resolution ILP ha ka ingdorbar thawain bad mynta ka sah sa tang ka kamram jong ka Sorkar MDA ban pynurlong ia ka jingkwah u paidbah" u la ong.
U la ong ruh ba ym don mano mano ruh kiba lah ban batai ia  kaei ba ki dei ban leh bad ka sah ruh tang ha ka sorkar MDA ban shim ia ka jingkit khlieh ban pynurlong ia ka resolution ILP, kaba ki la dep pdiang ha ing dorbar thawain.
U la ong ba kum ka liang pyrshah ka ju iai pynkynmaw ia ka sor kar MDA halor ki jingkular ki ba ki ladep pdiang ha ingdorbar.
Halor ka jingbym treh ban kren jong u Union minister U Kiren Rijiju halor ka jingdawa ILP, u  Dr Mukul u la ong ba ka dei tang ka buit ban lait na ka jingkynnoh wat la ki MLA ka BJP ruh ka don bynta ha ka ban pdiang ia ka resolution ha ka ingdorbar thawain jong ka jylla.
U Shripaid Naik, myntri khynnah ka ka sorkar India, ula mynsaw, ha ka jing ia tyngkhuh kali mynta ka miet; katba ka tnga jongu, ka  Vijaya, ka la khlad noh ha ka jingjia, kaba la jia ha ka shnong Hosakambi jong ka Ankola taluk, ha  Uttara Kannada district jong ka Karnataka.
La iathuh ba uwei na ki paralok, ba ieid thep mynsiem, U Naik, uba dei dei ruh pracharak jong ka RSS, U  Deepak Dube, ula iap ha katei ka jing ia tyngkhuh kali mynta ka miet.
Katei ka kali, ka dei kaba wan na  Yellapur ban leit sha Gokarna.
La iathuh ba U Naik, ula shitom jur bad la kynriah ia u sha Goa, ba un shah sumar.
Shillong:Ka Meghalaya, ka la shah pynrem da hynriew wicket ha ka jing iakhun pyrshah ia ka Manipur, ha ka jing ialehkai sdang mynta ka sngi jong ka Syed Mushtaq Ali Trophy T20 tournament ha Chennai mynta ka sngi.
Katei ka kynhun ialehkai, ka la poi ha u snem thymmai ha Tamil Nadu, ha kaba ki la shong kyrpang bad pyntbit ialade ha shwa ban sdang ka jing ialehkai.
Ka jing ialehkai, la pynlong tang 13 over mar shiliang bad ka Manipur, ka la jop ha ka kynting pisa bad ka la jied ban tied nyngkong bad ka Meghalaya, ka la ioh ban kawang tang 62, na ka jing ialehkai kaba 13 over.
U Ravi Teja, ula ioh 35 run, na ka 31 bol bad ki nong ialehkai, ba kynthup ia U Punit Bisht lane U Sanjay Yadav, kim shym la ioh kamai bha satia.
Ha ka kylla kaba ar, U Akash Kumar Choudhary, ula ioh wicket ha ka sien kawang kaba nyngkong, nangta U Dip pu Sangma, ula pyniap ia uwei pat u nong ialehkai ka Manipur bad ha ka jing ialehkai, ka Manipur, ka ioh 15/4, hynrei lyngba U Narsingh Yadav (33 not out) bad U Nitesh Sedai (24 not out) ki la ioh 66/4 ha ka 12.1 overs.
U Dippu bad U Choudhary, ki duh noh, hadien ba ki la ioh 1/13, bad U Teja, u dei u nong ioh kamai, uba bun eh, na ka liang kaba rem.
Ka Meghalaya kan iakhun pyrshah ia ka Mizoram, ha ka sngi balang.
Shillong: U AICC Incharge of Meghalaya u Manish Chatrath, ha ka sngi nyngkong u la kyntait ban don kano kano ka jingkhnium hapoh ka party Congress ha ka jylla Meghalaya.
Haba iakren bad ki lad pathai khubor, na ka liang u AICC Incharge ka jylla u Chatrath, u ba la wan sha ka nongbah Shillong, na ka bynta ar sngi ha ka nongbah Shillong u la ong “Kam shym la don kano kano ka jingkhynniuh ha ka party congress ha ka jylla Meghalaya ha ka ba ka jingrung bad ka jingmih jong ki nongialam ha ki kam sain pyrthei ka dei kaba jia ha baroh ki party.
"U la ong ruh ba lada ki don kiba la mih noh, hynrei kiwei pat ki wan ban pyniasoh bad kane kan bteng shirta bad kane kam dei ka mat ba heh.
U la kyntait ruh ba ka seng Congress, ha ka jylla ka la tlot, da ka ba ong ba ha ka jylla Meghalaya ka party Congress ka dang khlain namar ba ha ka party Congress ka don ia ki nongialam kiba khlain.
“Kumba ju long ka sorkar ka ioh ban synshar san snem bad mynta ki ailad ia ka sorkar ba kan yndep ia ka san snem bad hadien kane kan ailad ia u paidbah ba yn rai hadien san snem" u la ong.
Ha ka sngi kaba nyngkong jong ka jingwan jong u nongialam ka AICC, u la iakynduh ia ki nongialam ka Meghalaya Pradesh Congress Committee, ki nong mihkhmat bad ki nong kitkam.
Ha ka sngi ba ar, un iakynduh ia ki MDC ka Congress bad un kynduh ruh ia ki MP, ki MLA bad MDC ki barim.
“Nga la wan ha ka jylla Meghalaya ban iakynduh ia ki MLA ka congress bad ban iakren ban ia sngewthuh ia baroh ," u la ong.
Haba kylli hato ka congress kan wan biang ha ka bor ha u snem 2023,u la ong “Na ka bynta ka election 2023 ka party Congress ka la long ka ba pynkhren ba kan wan biang ha ka bor.
"Nga ruh nga don jingkyrmen ba ka sorkar congress kan ioh synshar biang ho u 2023Long live congress party.
Nongpoh: Haba pyrshang ban buddien halor ka jingshah rahbor u Bah Manason Doloi, Sordar ka shnong Warmawsaw, kaba la jia mynha ka miet Sngi Saitjain, la ioh jingtip ba utei u Sordar, u la shah dawa pisa bad haba um lah ban ai ia kata ka pisa kaba kitei ki riew kieng atiar ki la dawa, ki sa rahbor syndon ia u.
Haba pyrshang ban wad jingtip na ki Pulit, la ioh jingtip ba utei u Bah Manason Doloi, u don ha ki bynta ka Assam bad kiba dei ki jaka khappud ka Meghalaya-Assam, hynrei kat haduh mynta kim lap ia ka jaka kaba thikna, na ka bynta ban leit pyllait ia utei u Sordar ka shnong Warmawsaw.
Lah ruh ban kdew hangne, ba utei u Sordar Warmawsaw u la shah rahbor na ka jaka kaba u sah, hadien ba ki la don kumba 6 ne 7 ngut ki riew kieng atiar, ki la leit sha ka iing jong u bad shwa ban rahbor ia utei u Sordar ki la teh ia ka Lok jong u.
Shillong:Kiba ioh pang corona mynta ka sngi, ki long 20ngut bad kitei ki kynthup ia 17ngut ha East Khasi Hills, ha kaba 13ngut ki dei ki riew paidbah.
Ha East Jaintia Hills, i don iwei iba ioh pang thymmai, ha West Jaintia Hills, i don iwei bad ha West Khasi Hills, i don iwei.
Kiba jem na ka jingpang, ki long 24 ngut bad kitei ki kynthup ia 19ngut na East Khasi Hills, ha kaba ki 18ngut ki dei ki riew paidbah, ha West Garo Hills, ki don 3ngut bad ha West Khasi Hills, ki don 2ngut kiba jem.
Baroh kiba ioh pang, ki don 151 ngut ha ka Jylla bad ha East Khasi Hills, ki don 111ngut, ha West Khasi hills, ki don 2ngut,ha Ribhoi 3ngut, ha West Jaintia Hills 26 ngut, ha East Jaintia Hills 2ngut, ha North Garo Hills 4ngut.
Baroh kiba la jem ki long 13,337 ngut bad kiba iap, ki long 143ngut.
Nongpoh: Tang namar ka jingtheh khyndew khlemakor da ka National Highway Authority of India (NHAI), kawei ka iing kaba don harud ka surokbah NH-6 ha shnong Mawlein Mawkhan, ka la twa noh bad ki briew kiba don hapoh katei ka iing ki la shu lait salit na ki jingjia ba sngewsih.
Katei ka longiing kaba la shah ktah na katei ka jingtwa, ka dei ka ïing jong ka Kong Elgiva Grace Nongrum bad u Bah Hesting Lyngdoh, ha kaba katei ka jingtwa ka dei kaba dang shu jia shen bad ka daw kaba la pynlong ia katei ka iing ba kan twa, ka dei hadien ba ki briew ka NHAI, ki la leit ban theh khyndew ha kawei ka jaka kaba don marjan bad katei ka iing jong ki.
Haba iadei bad katei ka jingtwa khyndew, u Bah Hesting Lyngdoh, u kpa jong katei ka iing, u la ong ba kane ka jingwan theh khyndew khlem akor ka NHAI, ka la wanrah ia ka jingduhnong kaba khraw eh ia ka katei ka iing jong u, namar ka la ktah wat ia ka kawei pat ka bynta, kaba u la pynlong kum ka Karkhana pynmih Mombati.
Halor ka jingwan theh khyndew ka NHAI ha katei ka jaka, ha kine ki bnai kba la dep, nga la leit ban ujor sha ka Deputy Commissioner ka Ri Bhoi, na ka bynta ban pynsangeh theh khyndew ha katei ka jaka, da kaba pyni ia ki daw ba ka lah ban wanrah jingma, kumta hadien ka jingujor shipor la sangeh noh katei ka kam theh khyndew, hynrei hadien katta katne pork a la bteng biang bad kaba la pynlong ia katei ka iing jong u ba kan twa noh, iathuh utei u Rangbah.
Haba pyrshang ban kylli ba haduh katno kan poi ka jingjulor na katei ka jingtwa, utei u rangbah u la iathuh ba ka jinglut ka la kot da ki phew lak tyngka bad kaba kham duhnong shuh shuh ka long ba ia katei ka Karkhana kaba u shna ban pynmih Mombati la shu shim da ka ram lyngba ka PMEGP.Namarkata u kyntu ia ki bor distrik lyngba ka DC ba kin tuklar lem halor katei ka jingtwa ka iing jong u, kaba la wanrah ia ka jingduhnong kaba khraw.
Nongpoh: Mynta ka sngi, ki nongialam lem bad ki dkhot ka MPSO, kaba la ialam da u Bah Marshal L.Nonglait, President Sengkmie bad kumjuh ruh ka Kong M.Wanniang, President ha Ri Bhoi, ki la hiar sha ka shnong Iongkhuli, ha ryngkat ka kor Puh Shilum, na ka bynta ban leit rat ia ki Post Ilektrik kaba la wan thung beain da ka Assam ha katei ka shnong, kaba dei ruh ka shnong kaba don ha khappud ka Meghalaya-Assam.
Ha katei ka sngi, kitei ki nongialam bad ki dkhot ka MPSO, ki la lap ba ki don kumba 7 tylli ei ei ki Post Ilektrik, kaba la wan thung beain da ka Assam hapoh katei ka shnong, kumta haba kitei ki MPSO ki la lap ia ki jingshisha ba kitei ki 7 tylli ki post ilektrik la wan pynieng beain da ka Assam ha katei ka shnong kaba dang hap ha Meghalaya, ka la pynkhyllem noh ia ki baroh.
Haba iadei bad katei ka jingleit ban rat ia kitei ki Post Ilektrik, ki nongialam ka MPSO, ki la ong ba katei ka sienjam kaba ki la shim, ka dei namar ba ki la bitar eh halor ka jingiai kyntur pud ka Assam ha ki shnong khappud ka Meghalaya-Assam.
Namarkata, kum ka seng kaba don ia ka jingkitkhlieh ban iada ia u pud u sam, kam lah ban shu shong klikti, haba iohi ba don kiba thmu ban kyntur ia u pud u sam bad ban tuh ia ka khyndew ka Shyiap ka Bri u Hynniewtrep.
Shillong: Ka Confederation of Meghalaya Social Organisation (CoMSO), ha ka sngi nyngkong , ka la shim ia ka rai ba ha ka 21 tarik u Kyllalyngkot 2021 kaba long ruh ka lyngkhuh snem ba la seng ia ka jylla Meghalaya, kin pynlong da ka jingiakhih paidbah ha ka nongbah Shillong.
Haba ia kren bad ki lad pathai khubor, na ka liang u nongialam ka CoMSO, u bah Robert june Kharjahrin u la iathuh ba ha ka jingialang kaba la long mynta ka sngi, la shim ia ka rai ban pynlong ia ka jingiakhih paidbah ha ka nongbah Shillong ha ka sngi ba ka jylla kan rakhe ia ka lyngkhuh snem ba la seng ia ka.
U la iathuh ruh ba kan ym don kano kano ka jingpynwit ne ka jingkhang ia ki nong nongshong shnong ha ka jylla ba kin rakhe ia kane ka sngi, hynrei na ka liang ka CoMSO kan buh da ka program ban ia khih paidbah kum shi bynta ban pynpaw ia ka jingsngewdiaw ba wat  la ka jylla kan sa dap noh dap 49 snem, hynrei  ka Jylla Meghalaya kam shem la don ia kino kino ki ain ban ia da ia ki jaitbynriew.
U la ong ba kum shi bynta ban pynkhih biang ia ka jingdawa ban pyntrei kam noh ia ka Inner Line Permit (ILP) ha ka jylla bad ban pynbor ia u Lat ka jylla ban un ain oh ka jingmynjur ban pyntrei kam noh ia ka Meghalaya Residential Safe and Security Act Amendment Bills 2020, shen ki nongialam jong ki seng bha lang ki ba don hapoh ka CoMSO, kin sa leit kynduh ia ki riewshemphang bapher bapher ha ka jylla ban phylliew jingmut halor ban pynioh ia kine ki jingdawa.
U la ong ruh ba na ka liang jong ka CoMSO ka ban jur biang sa shisien ba ki 60 ngut ki MLA jong ka jylla, ba ki dei ban leit sha ka nongbah Delhi ban dawa ia ban ai noh ia ka jingmynjur ban pyntrei kam noh ia ka ILP ha ka jylla.
Shillong: U Bah Metbah Lyngdoh, u lamphang dorbar Jylla, ula pynpaw ia ka jingsngewsih kaba jur, halor ka jingkhlad noh jong U Dhruba Nath Joshi, uba dei  MLA barim ka iing dorbar Jylla.
La ong da U Bah Metbah, ba U Joshi, u dei uba ju trei, na bynta ka bha ka miat jong ki paidbah bad uba dei ruh uwei na ki riew kren uba tbit shi katdei.
Na bynta jong baroh ki dkhot jong ka iing, u lamphang dorbar, u phah ia ka khubor sngewlem, sha katei ka iing kaba la duh ia utei u nongialam.
Ki ophisar jong ka Meghalaya Legislative Assembly Secretariat ruh, ki phah ia ka jingsngew lem, halor ka jingkhlad noh jong U DN Joshi, U MLA barim jong ka iing dorbar Jylla.
Ka Meghalaya Pradesh Congress Committee, ka phah ia ka jingsngewlem halor ka jingkhlad jong U DN Joshi, MLA barim, ha kaba ka MPCC, ka iathuh ba ula long u dkhot ka iing dorbar, la hynriew sien kynthih, naduh u snem 1972.
La ong shuh shuh ba U Joshi, u dei U MLA, uba don bynta ruh ban wan rah ia ka sorkar Congress, ba nyngkong eh ha ka Jylla, ha ka por jong U Capt WA Sangma.
U Joshi, ula long u myntri sorkar bad ula rung u shabuk rangbah jong ka seng Congress, ha ka iing dorbar Jylla.
New Delhi: Ka Supreme Court mynta ka sngi, ka la ther tyngeh ia ka sorkar India, halor ka jingleh jongka ia ki nongrep.
Ka Kashari ba heh duh ka India, ka la rai ban thaw ia ka komiti, ha kaba yn khlieh da U Chief Justice barim jong ka Supreme Court ban pynbeit ia katei ka kynrum kynram.
Ka Supreme Court, ka kren shai, ba kan lah ban pyn sangeh ia ka jing pyntrei kam ia katei ka ain nongrep jong ka sorkar India bad ka kashari, ka kyntait ruh ban ai por biang ia ka sorkar India, ba kan iakren ia sngewthuh jingmut bad ki nongrep.
“Ngi la ai iaphi, ia u tyllai uba jrong bha, Mr Attorney General, sngewbha wat kren shuh iangi, halor ka jing iai shah" ong ka kashari ba la khlieh da U SA Bobde,  Chief Justice.
Ka kashari, ka kren shai ba kan pynmih ia ka hukum dalade, halor ka ain jong ki nongrep bad kumjuh halor ka jing iakhih jong ki nongrep bad ka ai jingmut ruh ban jied ia ki Chief Justice barim, ba kin long ki nong peit bniah ia katei ka mat ki nongrep bad ka kashari, ka ong shuh shuh “Kaei kane kaa jia, ha kaba ki jylla, ki ialeh pyrshah ia ki ain jongphi?"Ngi da sngewkhia shi katdei, halor ka rukom iaid ka jingiakren, ong ki nong bishar jong ka Supreme Court.
“Kam don wat tang kawei ka jing ujor ha khmat jongngi, kaba pyni ba kane ka ain, ka dei kaba myntoi ia ki nongrep.
Ngim dei ki riew shemphang ha ka ioh ka kot, iathuh maphi, la ka sorkar kan pyn sangeh ia kane ka ain, ne ngin leh hi mangi" ong shuh ki nongbishar.
U KK Venugopal, U Attorney General, u iathuh ba ia katei ka ain, yn nym lah satia ban pyn sangeh, lymda ka kashari, ka lap, ba ka pynkhein ia ka   fundamental rights lane ia ka ka riti synshar ri.
Ka kashari, ka ong shuh shuh, ba kan lah ban pyn sangeh dalade hi, ia kane ka ain, lada jia ba ka sorkar kam leh eiei noh dalade.
“Lada phi shaniah ne phim shaniah, ngi dei ka Supreme Court ka India, ngin leh ia ka la ka jong ka kamram.
" Ka kashari, ka ong shuh shuh ba kam kwah ban tuklar, halor ka jing ia shong jngai jong ki nongrep, kiba iakhih, hynrei ka khuslai, ba ki nongrep, ki bam ne ki ioh um, ha ka jaka jing iakhih jongki.
Ka dei ka khubor ba bha, na bynta U Virat Kohli bad ka Anushka Sharma bad kata ka long ba ka Anushka, ka la ioh khun kynthei mynta ka nohsngi.
U Virat, u thoh ha ka social media, ba ka Anushka, ka la ioh khun kynthei bad ka shait ka khlain bha.
Nongpoh:Ki Pulit ka Byrnihat Police Outpost, hynnin ka sngi ki la ioh ban tam ia ka metiap jong uwei u Rangbah briew, uba ki pulit ki la suba jur ba u la shah pyniap dusmon ha kiwei ki jaka bad hadien kata pat ki sa leit ban bret ha Wah Umngei, kaba hap hapoh ka shnong Shakoikuna, Ri Bhoi.
La ong ba ia katei ka metiap, nyngkong la lap da ki riew paidbah bad kiba la pyntip sha ki Pulit, kumta ki Pulit mar ia ioh jingtip halor katei ka metiap, ki la leit mar mar sha katei ka jaka ban tam noh ia katei ka metiap.
Na kiba la sakhi lang ha katei hi ka sngi kaba lap ia katei ka metiap, ym shym la don kiba la ithuh durkhmat, namar ki bynta ki durkhmat ki pait lut bad kaba eh ban ithuh ia u, hynrei watla katta la suba ba katei ka metiap, ka lah ban dei jong u bar jylla, kaba ki runar ki la pyniap shwa na kawei ka jaka bad ki sa leit pat ban bret hapoh katei ka wah.
Ia katei ka metiap la rah noh ha Nongpoh Civil Hospital, na ka bynta ban leh ia ka Post Portem bad ki Pulit kin dang pynlong ia ka jingtohkit halor ka metiap u rangbah, namar na kaei kaba la lap, ka pynpaw ba utei u rangbah u la shah pyniap dusmon.
Sngap jar baroh ban duwai i mama" la hukum ka kmie ia la ki khun.
Ki la tah sha da u kek, u biskit bang ba wanrah u mama.
Kita lei lei kiba kham rit ki la kmen bha ia u plein kek rongstem.
Ynda la dep dihsha, u bah Sokon u la iengkai noh ha phyllaw bad jngoh artat ia ka kper ba la dap da ki jingthung ym duna ia ka hynriew jait.
Haba u Ksan, u Bhalang bad la u Kpa ki la kit ia ka ratap ban leit kit dieng sha khlaw uneu mama jong u ruh u la bud lang ban ioh bam lyer pyngngad.
Kata ka khlaw ruh kam dei kaba jngai.
Tang hapoh 20 minit ki la poi bad tang mar shu poi hi ki la thep wut-wut ban dup lah kloi.
U mama jong ki u nang ap hangta bad kita pat shi kpa shi khun ki la kit ban leit buh sha iing.
Ynda ki la kit lai sien kit kata ka thup dieng ka la sah sa khyndiat bad ym pet shuh hi wat mar shi kit rangbah.
Ynda ki la wan biang ban pyndep noh syndon ki la shongkai myllen shwa kumba shiteng kynta ei ei bad ka bam kwai sadhai.
“Nga sngew kumba nga don sha kawei pat ka pyrthei.
Ha ka jingsngewtngen ka khmat, sngew kylluid ka mynsiem bad ka lyer khuid kaba beh sngewtynnad" la ong u Sokon ha la u Kynum bad kner biang ia u kwai ban shim ba ai u Ksan.
“Dei hangne kein ba ki sa ong lada ym bang ja ha shnong shu song bad bam pat sha khlaw" la ong biang u Sokon bad pynshad sawdong sawdong la ka khmat kum uba bynnud ban leit noh sha iing.
“Ia noh Kynum" la ong u kpa u Ksan.
“To, ia iaid phi na khmat bad ngan bud nga nadien" la ong u SokonYnda ki la dep bamja step, ka Syrpai ka ialamkai noh ia 5 ngut ki para ba kham heh bad 2 ngut pat kiba kham rit ki shong ha iing bad la ka kmie.
U Ksan bad u Bhalang ki leit peit ia u Prisbin sha lum.
Haba ka kong Luda ka la pynthiah sngi ia kita kiba kham rit, ka la khot ia la u para bad u kpa u Ksan ban ia shongkai lang para ma ki ban pynbeit na ka bynta ka jingleit sah u Bhalang sha iing jong u.
Ka por ka la dap kumba 12 lah lah.
Nga sngew kmen Kynum ba phi khot sah ia une u khun jong ngi bad phi sha sor.
Kawei kaba nga kmen eh ka dei namar ba u ioh ban bteng ia ka jingpule katba phi lah ei ban kyrshan.
Shiban nga sngew synei ia u Ksan ba u hap ban pep skul noh tang shiteng por, hynrei yn leh kumno haba ym don lad shuh da kumwei pat" la pynpaw u bah Sino ha khmat u Kynum.
“Ba nga don la ka kamai nga sngew shlur ban khot khamtam ia la u pyrsa trai.
Nga uba la sah sha sor nga sngewthuh haduh katno ka jingdonkam ka jingnang jingstad.
Katba u dang ngeit dang kohnguh ngan pyrshang ha la i bor ban pynstad ia u.
Ngan phah da ka skul kaba hikai mynstep.
Nga iohi bun ki khynnah skul nongkyndong ki leit da kaba mynstep bad mynsngi pat ki leit bylla lyngkhot lyngkhai.
Kane ka long kum ka shlem jinghikai ban ieng ha la ka kjat.
Hangne ki iakynduh para nongkyndong bad kin ia pur khana tang sha ka jingleit bylla.
Kane kan iarap shibun.
Tengkhat-tengkhat ngan ialam lang ia u ba un proh ka jabieng ha ka jingiakynduh kam bad ki briew.
Lyngba kane ka buit, ngan kyrpad ia ki ophisar ban iarap lem ia u ia kano kano ka kam ba un iarap ia phi hadien habud" la ong u bah Sokon.
“Nga sngewtynnad eh hep ba phi don kum kata ka jingmut.
Ka snam Kur, nga ngeit ka don ka bor bad kan iai sah" la ong ka hynmen“Nga tharai la biang kato ka jingiashongkai.
Te hep, phin leit lashai ne la shisngi ne? Bad, phin ialam lang noh syndon em ia u Bhalang?" la kylli ka hynmen.
Nongpoh:U Bah Sosthenes Sohtun, MLA Jirang, u la ong ba tang mar ia tip ba u Bah Manason Doloi, Sordar Warmawsaw, u la shah rahbor ha ki suba runar na Assam, u la shimkhia ban pyntip sha u Myntri kam Pohiing bad DGP ka Meghalaya, ba kin shimkhia ha ka ban wad ia u Sordar Warmawsaw, uba la shah rahbor hynnin ka miet.
Ka jingpyntip sha kitei ki heh kiba peit ia ka shongsuk shongsain hapoh ka jylla, ka long ban kyntu ia ki ba ki dei ban pyntip bad ban iatreilang bad ki Pulit ka jylla Assam, khnang ban lap noh kloi ia utei u Sordar Warmawsaw.
Haba iadei bad katei ka jingjia shah rahbor u Sordar Warmawsaw, u MLA Jirang, u la ong ba kum u Nongmihkhmat ka thain, u pynrem jur halor katei ka jingjia, namar haba don kum kitei ki jingjia shah rahbor, kan pynsyier ia ki paidbah bad kan ktah ruh wat ia ka shongsuk shongsain ki paidbah ha katei ka thain, kaba dei ruh ka thain kaba don ha khappud ka Meghalaya-Assam.
Shillong:U Manish Chatrath, uba dei u nongpeit jong ka seng Congress, ia ka jylla Meghalaya, un wan sha Shillong ha ka sngi nyngkong.
Ha ki 2 sngi, un wan sha ka nongbah Shillong bad un ia kynduh ia ki nongialam jong ka Meghalaya Pradesh Congress Committee, ki nongmihkhmat paidbah, nalor kiwei pat.
Ha ka sngi nyngkong U Chantrath yn ia kynduh ia u MP bad ia ki MLA ha Congress Bhawan Shillong.
Hadien kane yn sa leit ban iakynduh ia ki dkhot jong ka District Council na ka party Congress bad un kynduh ruh ia ki MP, MLA bad ki MDC barim jong ka party Congress.
Nangta un buh ia ka jingialang bad ki Block Congress Committee bad ki District Congress Committee Presidents, ha ka sngi ba bud kata ha ka sngi ba ar bad un sa iakynduh ruh ia u Chiefs of Frontal Organisations bad ia ki Heads of MPCC Departments.
Ha shuwa ba un leit phai, ha ka 13 tarik u Kyllalyngkot 2021, un buh ia ka jingialang bad ka Public Accounts Committee ha Garo Hills.
Ha kane ka sien, ba un wan sha ka jylla,un ia kren bad iatai bad ki nongialam ka Congress, halor ka mat ban jied ia U President thymmai jong ka Meghalaya Pradesh Congress Committee (MPCC).
“Ka mat ban jied ia U President, ka Meghalaya Pradesh Congress Committee (MPCC), kan long ka mat kaba donkam" bad U Chatrah, u ong “Ngin hap ban shim ia ki jingai jingmut jong baroh ki nongialam jong ka seng Congress halor kane bad ngin sa shim ia karai kat kum ka jingai jingmut jong ki.
"Na ka liang u bah Charles Pyngrope, MLA, u la ong ba lada ia kane ka phang yn wanrah shakhmat, yn sa iakren bha ha ka jingialang bad Chatrath.
“Baroh ngin sa iakynduh ia u AICC Incharge Meghalaya bad lada ki wan rah ia kane ka mat halor ka MPCC president ngin sa ia kren halor kane,hynrei haduh mynta ngim pat ioh kano kano kano ka agenda," la ong u bah Pyngrope.
Nongpoh:Ha ka sngi Thoh dieng jong kane ka taiew baladep, ka la don kawei ka jingjia shah leh beijot ha Ri Bhoi bad kata ka long ba kawei ka khynnah 13 snem, ka la shah leh beijot ha uwei u rangbah briew, uba dei na kajuh hi ka shnong, hynrei uba la iohlok sha kawei pat ka shnong.
Ka jingtip kaba la iohlum halor katei ka jingjia ba shempap ia katei ka heprit 13 snem, la ong ba ka la jia ha ka por kaba ka dang wanphai na Iew ha ka por 3:30 ei ei janmiet, hynrei namar ba ym don kali kamai, katei ka heprit ka la leit noh da ka kjat ban poi sha iing.
Pynban ha kaba kum kata ka por, katba katei ka Heprit ka dang iaid marwei, utei u Rangbah uba niah da kawei ka kali, u la khot ia ka ban leitlang da katei ka kali jong u, pynban haba katei ka heprit ka la kyntait, u la patan jubor ia ka ha kali bad haba u la lah ban pynrung jubor, u la pynheh da ki jingrwai hapoh kali, khnang ba ki briew kin ym iohsngew ia ki jingpyrta iarap jong katei ka heprit.
Hadien ba u la lah ban patan jubor ia ka hapoh, utei u rangbah u la pynshang kylleng ki jaka bad u la batbor ia katei ka Heprit ha kawei ka jaka kaba kham kynjah.
Wat hadien ba u la dep ban leh ia katei ka kam pohjait pohrati, utei u Rangbah, uba kiba haiing jong katei ka Heprit, ki la iathuh ba u dei uba la tip kum u Teibor Mawlong, u dang iai pynshang ia katei ka Heprit na kawei sha kawei pat ka jaka bad khlem tip aiu ba un dang don jingthmu ban leh.
Ka jingdonbok ia katei ka Heprit bad kaba la lait ban phet na utei u runar, ka dei ha ka por kaba u dang sangeh ia ka kali bad tong um na kawei ka kor um kaba don ha kawei ka shnong ha Ri Bhoi, ha katei ka por katei ka Heprit ka la iohi briew bad ka la mih na kali ban leit pan jingiarap na arngut ki rangbah na kata ka shnong bad kaba la pynlong ia ka ba kam lait noh na utei u runar.
La iathuh ruh, ba wat ha katei ka por ba katei ka khynnah ka la leit ban pan jingiarap na kitei ki arngut ki rangbah, utei u runar u dang iai pyrshang ban tan biang ia ka hapoh kali, hynrei namar ba la mih mih briew bad ki Longkmie, u la kem ka tieng bad u la phet krad noh na katei ka jaka.
Haba iadei bad katei ka jingjia shah batbor ia katei ka Heprit, kiba haiing ki la dep ban ujor sha ki bor ka Ain pyrshah ia utei u runar bad kiba la kyntu ruh ia ki bor ka Ain ba kin thwet bad kem mardor ia u, da kaba ai ruh ka jingpynsaja kaba tyngeh.
Shillong:Ka One Nation One Ration Card Scheme, lane kawei ka reshon Card ha kawei ka Ri; haduh mynta kam pat lah ban urlong pura ha ka jylla Meghalaya, na ka daw ba bun na ki nongshong shnong ka jylla kim don ia u Aadhar card.
Ha ka jylla ladep ban buh ia ki kor ePoS, kat kum ki bynta bad la khmih lynti ba ha u bnai Lber 2021, yn lah ban pyndep ia kane, la iathuh da u symbud myntri rangbah ka jylla u bah Prestone Tynsong.
Haba iathuh halor kane ka bynta u symbud myntri rangbah ka jylla u bah Prestone Tynsong, u la ong ba ka por ba khadduh ban pyniasoh ia ka card ration bad u Adhaar card ka la dei ban dep ha u Nohprah 2020, hynrei namar ba duna ki kor kane ka jingpynrung kyrteng ia ki nongshong shnong ha ka jylla ka dang sahteng bad ia kane la dep ban pyntip sha ka Ministry.
U la ong ruh “Ngi kwah ban pyndep ia kane ha shuwa ban kut u bnai lber shuwa ban kut u financial year “.
U bah Prestone, u la ong ruh ba haduh mynta kumba 30 percent ki ration card ladep ban pyniasoh bad u Aadhar.
U la ong ruh ba ka “One Nation One Ration Card bad ka jing pyniasoh ia u adhaar bad ka ration card, ka dang iaid shakhmat".
Shillong:Ha ka jylla Meghalaya, ka bor ba dei peit ki la buh ia ki kyndon na ka bynta ki kali kamai bad ki kali riewshimet ,kaba kynthup ia ki kali heh kum ki ‘State Transport Public Services’ (STPS) bad ki ‘Shillong Supplementary Public Transport Services’ (SSPTS) kiba la tip paidbah kum ki bus saw.
Kiba bun, na kine ki bus saw ki ju pynkhein tyngkrein tyngkrein ia baroh ki SOP kiba la pynmih da ka tnad ka koit ka khiah ha kaba baroh kawei ka sor Shillong.
la ju lap ba kine ki bus saw ki kit palat pud ia ki kyndon kiba la buh da ka sorkar jylla.
Wat la kine ki bus saw ki iaid kylleng ka sor Shillong, ha ryngkat ka jingpynkhein pyllein pynllein ia ki kyndon jong ka tnad ka koit ka khiah, hynrei ki bor ka tnad ba dei peit ia kane kim shym la shim khia ban ka peit ia kane.
Haba iakren bad u symbud myntri rangbah ka jylla Prestone Tynsong, u la ong “Ki nongshong shnong kim dei ban pynkhein ia ka Corona Virus SOP, namar ba lada ki nongshong shong ha ka jylla ki khein sting ia ki SOP, ka lah ban wanrah ia ka jingeh namar ba ioh ka wanrah ia ka jingsaphriang jong ka corona virus strain ha ka jylla".
U Symbud myntri rangbah u la ong, “Na ka liang ka sorkar jylla kam pat weng ia ki jingpyrkhing,kumta nga kyntu ia baroh ki nongshong shnong ki dei ban bud pyrkhing ia ki SOP jong ka tnad ka koit ka khiah lem kumta ka ain kan trei kam".
U la ong ruh ba ka jingpyrkhing ka dang bteng haduh kine ki sngi khang ban lah ban pynthikna ba ki nongshong shnong ha ka jylla kin don hapdeng ka jingshngain.
Ha kawei ka liang ki nongniah kali kamai taxi bad ki trai kali na sor shillong ki la pynpaw, “Lada ngi kit tam tang uwei ruh u nongshongkali,ki shah dain kuna T.1,000 tyngka, hynrei kine ki kali ba la pyniaid da ka sorkar ki kit palat pud ki ioh ban iaid kylluid khlem jingpynwit baroh kawei ka sor Shillong.
"Haba kylli halor kane, na ki katto katne ngut ki pulit pyniaid kali, ki iathuh ba kin hap ban leh kat kum ba la bynshad ha ki ban leh.
Kita ki thlen mynhyndai ba ju ong ki riewtymmen, hana haba kim ioh jingbam shuh nabar, ki bam ruh ia ki jingbam kiba napoh ing lajong.
Ka Bible pat ka kren bha shaphang kita ki Pharisi, ki nongthoh, ki stad bad ki nongiasaid ain, ba ki long kiba arsap, namar kim kwah ban don kiba kham stad ban ia ki bad ban sngap ia ki nia- ki jutang, ki khana lane ki jinghikai kiba ia dei bad ka akor ka burom, ka hok longbriew- manbriew, ioh ba kan wan ka suk- ka sain, ka roi- ka par, kin duhnong bad iaryngkat dor noh bad u luk- u lak, kumta ym dei ban ailad kum ia kine ki rukom hikai.
Haba phai sha ki por ba la leit, la kumno-kumno kata ka pyrkhat ia ka nongrim ka dang don, wat lada iashrut ne iadur para ba iadon reng.
I Bah G.G.Swell wat la i ju long marwei-marwei kum u nongialam, i kdew, i pynrem ia kiwei ki nongialam ba ki leh bakla, hynrei i leh ia kata ban kyntiew ia ka imlang sahlang bad ka jaitbynriew.
i Bah Bring kumjuh, i Bah Hopingstone ruh kumjuh bad kiwei-kiwei ki nongialam ruh kumjuh.
Ia ka nongrim trai ri ki da phikir bha.
Ha kane ka juk kaba mynta pat, wat la ki kham stad bad ki tip bha ia kitei haneng, hynrei ka don kaba ki sahnud ne buhnud ia u A, u B bad ki lynsher pat ia baroh.
I Bah H.H.Mohrmen, iba long uwei u riewstad ha ka thoh ka tar jong kane ka juk, nga iohi dang shen ba i la ther ia ki seng riewlum, ba hana, haba jop ka NPP, duhnong ki seng riewlum bad kum kine ki rukom thoh, tip ba ki leh aiu kita ki seng riewlum, haba dei ki Seng Riewlum, kiba ia aiti shitom ban wanrah ia la kajong ka jylla, kaba la pyllait na ki kti ki nongwei.
Haduh mynta dei ki Seng Riewlum bad ki nongialam jong ki kiba ieng pyrshah ia ki jingma kiba wan ban tyllep.
Lada ym dei na ki, ym tip sa kaei kaban jia.
Tip kaei eh kaba la ktah ia i Bah Mohrmen, kat haduh ba i la ther ia ka UDP bad ki Seng Riewlum ba ki kyrshan ia u kyrtong ka NPP, u Dr.Wanway Roy Kharlukhi, haba kane ka Seng ka kyrshan ia ka CAA (Citizenship Amendment Act).
Hangne nga kwah ban kdew khyndiat, ba ka NPP kam shym kyrshan CAA, tang ka Agatha marwei kaba kyrshan ha ka ‘Dorbar Lok Sabha, hynrei ka kren shai kdar pat, bym dei ban pyntreikam ia katei ka ain ha North East.
Nga ngeit i Bah Mohrmen i kham tip bha ia kane, namarkata, kam bha ban misinterpret (pynkyllain).
Ym tang kata, kata ka mynsiem ingkhong Seng Riewlum kaba haduh katno eh, ban tangon shuh-shuh ba ki Seng Riewlum ki kut tang ha Khanapara.
Hangne te ngi mynjur 100-100 bad i, namar tang ki bieit kiba leit shabar u pud lajong.
Hato ka Sorkar Congress Meghalaya ne NPP ki la ju leit ai skim pynroi shabar Khanapara? Ne u Modi un tam sha shiliang u pud War Jaintia ne Shella, ne shabar ka ri India?Ki don ruh ki longkmie jong ngi ruh kiba don ha ki kyrdan baheh- baheh bad badon burom, hynrei ki iaid sakma ban pyni halor ki mat bakongsan kiba ktah ia ka jaitbynriew, kum ka ILP, ka kyrdan ka ktien Khasi ha ka 8th Schedule, ka Railway, ki pud ki sam ka Ri Khasi-Jaintia, ki kam ki jam ia ki samla, ka ioh-ka kot, ka bamsap i saitmet ha ki tnat Sorkar bad kum kine kiei-kiei kiba dei ban iasnoh kti lang, namar ki jingiatynrah para ’Si-Kyrtong, jot ka mariang bad iap ei u phlang.
La dei ban don noh ki kynja Rephri ban peit ia kane ka bynta.
Tip mano ba kloi?Ki kam bah ba dang dei ban ia peit ki dang bun, dei ia kine ba ki stad kin kham kiar na kaba leh kum ki ‘Masi Iadaw, ne iadur’ namar kane ka dei ka por kaba tynjuh khatduh, lehse lah ban ong, ia ki paidbah, khamtam ha ri Khasi-Pnar, la ki sngew ban iai leh kumjuh kumba ju leh bad ban pynngam jyllop syndon ialade ne ban pyllait na ka um kaba lah poi ha ryndang.
Ki dang don bun ki shnong ki thaw sha ngi, kiba kine ki jait jingthoh kim ju poi sha ki, ynda poi ruh kim pule.
Ynda don pat uba pule ruh, u shu pule dep rukom ban bang ja, hynrei kam rung.
Jia ba ka rung pat ruh, ka shu mih noh hi kumto.
Dei kum ia kine ki jait shnong ba ki nongleit theh shisien 5 snem, ki smat theh bad ki ioh jingpdiang burom bad ki poi shaba mut.
Sa ia ioh rung kat uba lap-ba shem, sha ki jaka kiba wat ki Angel ruh ki hap pyrkhat arsien.
Ha kine te ka kylla iew luri-lura syndon.
Shaiong ki riewstad, hynrei ka sohsat ka nang takor ia baroh.
Dei kane ba ki riew shemphang bashisha kin hap sdang pyrkhat.
Ngam kren ia kito kiba ju mlien ban khwai lat-lat, kiba shu kwah beit ba ka lat-lat kan iai taplup.
Baroh kito kiba iadon kali, kim ju thung draibar da ki nongbuaid, da kibym pat nang niah bha, ki bym pat don laisen ne kiba dang shu ioh laisen thymmai, hynrei da kiba kynjai bad kiba kitkhlieh ia ka kali ruh bad ia kiba shong ruh, kynthup ia ki trai kali bad ia ki pasynjar.
Ia ki nongniah State pat? Ai ba ki stad kin ia jubab.
Shillong:  Ka seng Hynniewtrep National Youth Front (H N Y F) Southern Riwar Circle Dawki, ka la ioh kem, ia u khaw ba thmu ban shalan tuh sha ri Bangladesh, lyngba ka shnong Riahjalong kaba don ha ka thain Dawki Bakur (Tamabil), ha ka 8tarik bad ha ka 10tarik Kyllalyngkot 2021.
Ka HNYF Southern Riwar Circle na ka por sha ka por ka la dep maham lyngba ki kot khubor ha kine ki sngi ba ladep ban nym pynhiar ia u khaw sha ri Bangladesh, kata naduh na Lyngkhat, Pyrdiwah, Dawki Bakur, Riah jalong ter ter shaduh Muktapur; hynrei ka seng ka shem ba ki nongkhaii kim suid niew satia bad kumta ka seng  kam banse ban shu leit kem bad hadien ba la ioh kem ka seng ka la aiti ia une u khaw lyngba ki bor pulit Dawki bad sha costom office ba don ka Tamabil Dawki.
Ha ka juh ka por ka seng nangne shakhmat ka la maham sha baroh ki nong khaii ia u khaw, sha ka ne ka thain ba la kdew haneng ba kin sangeh shi syndon ban shalan tuh ia u khaw sha Bangladesh; lym kumta ka seng kan sa leh da kaba teng eh pyrshah ia ki tei kiba leh ia kane ka kam.
La ong shuh shuh ba ka seng, kan sa khot ia baroh ki Rangbah shnong jong kane ka thain border ban ia shong pyrkhat khnang ba u kup shi liang sem shiliang kin lait na ki jingeh ki jing jynjar ha ki ne ki sngi ban sa wan, namar da ki spah truck ha ka shi sngi shi miet u khaw u hiar sha Bangladesh, ong ka kyrwoh lyngba U bah T Lymba, President HNYF, SRC bad U bah L Lamin, Secretary, HNYF SRC.U Manohar Lal Khattar, myntri rangbah ka Haryana, ula hap ban pyn sangeh noh ia ka jingialang jongu, kaba iadei bad ki nongrep, namar ba ki nongrep, ki leit ban pyn kulmar ha katei ka jaka jingialang, mynta ka sngi.
Mynta sngi, ki pulit, ki la hap ban bom lathi  bad siat lyer sat khmat bad synreit um roh, ban khanglad ia ki spah ngut ki nongrep, kiba leit tur beit beit sha ka jaka hiar helicopter ha Kaimla, kaba dei ka jaka hiar khyndew U Khattar.
Ki nongrep, ki la leit tur beit beit bad ialeh pyrshah ia ki pulit, kiba don kumba 1,500ngut ha ki hynniew tylli, ki jaka talasi bapher bad katei ka la pynlong ia ki bor pulit, ba kin pyn kylla ia ka jaka hiar khyndew jong u myntri rangbah ka Jylla.
Ki nongrep, nangta ki leit ban pynjot pynpra ia ka jaka jingialang jong U Khattar, ha kaba ki don kumba 2 hajar ngut ki nongrep, ha kaba kiba bun, ki dei ki nong kyrshan BJP hi, ki dang ia don ha katei ka jaka.
Ki nongrep, ki lynthaw ia ki shuki, ki tar ia ki lama bad ki pynjot lut ia ki jing pynkhreh jong ka sorkar Jylla.
Ha kine ki sngi, ki don bun bah ki jingkhanglad ia ki heh sorkar jong ka Haryana bad kumjuh ia ki heh jong ka BJP bad ka JJP, ha ki jingleit jongki ha ki prokram bapher.
Ha ki sngi ba ladep, U Anil Vij, myntri kam poh iing ka Jylla, ula shah khang lynti, ha ki nongrep.
Nangta, U Dushyant Chautala, symbud myntri rangbah, U JP Dalal, myntri ka tnat rep, U Kanwal Pal myntri pule puthi bad kiwei, ki la shah khanglad ha ka leit ka wan bad ki la don ruh ki jingleit ia hylla paidbah ha khmat jong ki iing jong kitei ki nongialam.
Nongpoh: Myn hynnin ka miet sngi Saitjain ha ka por 10 baje ei ei mynmiet, ki runar kiba la suba jur ba ki dei na ka jylla Assam, ki la leit ban sei naiing bad rahbor bak ia u Bah Manason Doloi, uba dei ruh u Sordar ka shnong Warmawsaw, Ri Bhoi Sepngi.
Ka jingtip kaba la iohlum da u Nongthohkhubor, la ong ba kitei ki briew ki la wan da kawei ka kali, ha kaba nyngkong ki la rung hapoh katei ka iing bad shong ruh katto katne por ei ei, hynrei hadien kata la don uwei uba la leh mynleh pan um na ka kurim utei u Sordar, kumta haba katei ka kurim utei u Sordar, ka la mut ban ai um ia u, hangta hi kitei ki runar ki la sei da ki tiar pynmynsaw, kum ki Pistol bad Wait, kiba la maham ruh ia ki briew kiba don hapoh katei ka iing ba kim bit ban hylla ne pyrta briew.
La ioh jingtip ruh, ba kitei ki runar hadien ba ki la byrngem byrsit ia ki briew kiba don hapoh katei ka iing ba kim bit ban hylla, ki la wad bad khura ia ki kot ki sla ba donkam, kiba don hapoh katei ka iing bad haba ki la lap ia kita ki kot, ki shim lut bad rahbor artad ia u Bah Manason Doloi.
La ioh jingtip, ba kitei ki runar ki don kumba 6 ne 7 ngut eiei, namar ha katei ka por ba ki thmu ban rahbor ia utei u Sordar, ki napdeng jong ki, kiba rung haiing bad don ruh kiba ap shabar khlem da rung shapoh iing.
Tang mar ia ioh jingtip halor katei ka jingjia shah rahbor u Sordar Warmawsaw, ki Pulit Ri Bhoi, ki la hiar mar mar sha katei ka shnong.
Ah bapli u rang bud kynthei jaitkmie ….
u bym juh pynthymmai iala ka Bor sah kur Haka ban long nongtrei iaka kynthei jait kiwei….
kunene hi ….
Ipoh jait ka pyrthei.
Guwahati: Ki khynnah kynthei, kiba leit skul ha Assam, kin ioh bai rneng kaba long shi spah shisngi bad katei ka long katba kum ka jingkren jong U Himanta Biswa Sarma, myntri ka pule puthi ka sorkar Assam.
Ka sorkar Assam, ka la sam ruh ia 22 hajar tylli ki kali ar shaka, sha ki khynnah kynthei kba pass Class 12, ha ka first Division, ha ka  Pragyan Bharti Scheme.
Ka sorkar Assam, kan pynlut ia  T.144.30 klur, na bynta katei ka jingthmu.
La iathuh ruh ba ia katei ka pisa kaba T.100 shisngi,  yn sdang pyntreikam, ha kaba kut jong une u bnai, uba mynta.
Ka sorkar jylla, kan ai da ki scooter sha baroh ki khynnah kynthei, kiba poi ha ka kyrdan first division, na ka board exam, wat lada kin palat ia ki lak ngut ruh, ong U Sarma.
Nangta yn ai scooter ia baroh ki khynnah kynthei, kiba pass class 12, ha ka first division, na bynta u snem 2018, 2019.
Nangta yn thep pisa ha bak account jong ki samla kiba leit under graduate bad kiba leit post graduate, ha kaba kut u Kyllalyngkot 2021, ba kin ioh ban ia thied kot thied sla.
U Elon Musk, u dei uba riew spah tam ha kine ki sngi, ha ka pyrthei hi baroh kawei.
Ha ka sngi palei ba ladep, U Musk, uba dei U CEO jong ka Tesla bad ka  SpaceX, ula ioh ia katei ka nam, ha kaba ula knieh noh ia katei ka nam, na U Jeff Bezoz, uba dei u heh duh ka  kompeni Amazon.
U Musk, kham mynshwa, ula rai ban die noh ia ka kompeni Tesla, namar ba kam iaid bha ka kamai kajih jongu, ula tam mynta ia U Bezoz, napdeng ki 500ngut kiba riew spah tam ha ka pyrthei.
Ka kamai jong U Musk mynta ka long  $188.5 billion, kaba long palat da 1.5 billion ia U Bezos, uba la bat ia katei ka nam lahduh, naduh u Risaw 2017.
Halor katei ka khubor, ba u dei uba riew spah tam jong ka pyrthei, U Musk, ula ai ka jing kynthoh kaba lyngkot bha, ha kaba ula shu ong  “How strange" “Sngew phylla".
“To rwai ha ngi ia ka jingrwai shaphang ka seion" (Salm 137:3)Ngi dang shu jam shiphew (10) tylli ki sngi sha ka snem Ar Hajar Arphew Wei -Hato ngi lah mo ban khmih lynti ne ban kam kynti ia ka jingim kaba ishynraiñ bad ba donburom (dignified life) ha une u snem thymmai bad nangne shakhmat? Ka jingim kaba ishynraiñ bad ba donburom kam mut ka jingim kaba don kyrdan ne don jingnang jingstad ne don spah, hynrei ka dei ka jingim kaba uwei pa uwei, kawei pa kawei la ka long kynthei ne shynrang ne kiwei ki don ka hok ban ïoh kynti katkum ka saiñdur u Blei.
Ka jingim kaba ishynraiñ bad ba donburom ka thew ia ka jingim kaba biang ka kamai kajih bad ka bai bylla sngi, kaba biang ka ja ka dohkha mynstep bad mynmiet, kaba biang ka tnum ïing ban shong ban sah bad ka jaiñ ban kup ban sem ban ïada na ka raiñ ka rem, kaba biang ka pule-puthi ban lait na ka sahbieit sahthem, kaba biang ka jingkoit jingkhiah bad ka sumar pang kaba bha bad ba jem dor.
Ka jingim kaba ishynraiñ bad ba donburom ka kynthup ruh ia ka jingim kaba tngen ba palei bad ka longïing longsem kaba shngaiñ, ha kaba ki khun ki im heh mynsiem bad u kpa um byrthen ne shoh beiñ ia ka tnga ne ia ki khun bad kumjuh ruh ki kur ki kha kim ibeiñ ia u shongkha ha ka ïing ka sem jong ki.
Ka jingim kaba ishynraiñ ka dei ka jingim kaba ñiewkor bad ñiewburom kylliang para briew bad para jingthaw.
Ka Kitab Salm ka dei ka thup jingrwai bad ka kynthup naduh ki jingrwai ïaroh ia u Blei, ki jingrwai shaphang ka Ri ne Hima haduh ki jingrwai shem lanot bad jingrwai jong ka jingjop.
Ki nongthoh komentari ki phiah ia ka Kitab Salm ha ki hynriew tylli ki bynta bad ka jingrwai Salm ba 137 ka hap ha ka thup jong ka jingrwai sngewsynei ne shem lanot.
Don artylli ki jingbatai shaphang ka jingrwai Salm 137, kawei ka long ba ia kane ka jingrwai la thoh ha ka por ba ki Jiw ki dang don ha ka jinglong mraw bad ar la thoh ia ka hadien ba ki Jiw ki la wan phai na ka jinglong mraw ha Babilon.
Kam pher lada la thoh ia ka ha kano ma ka por, hynrei kane ka jingrwai ka shat phalang bad ïathuh ia ka jingkordit ka jingim mraw ha Ri nongwei.
Ka Baibl ka ïathuh ba la ringmraw ia ki Jiw sha Babilon ha ki lai bynta, nyngkong ha ka snem 597 SK, ar ha ka snem 587 SK bad lai ha ka snem 582 SK bad la pyndep syndon ia ka jingring mraw bad pynïasoh ia ka Hima Judah bad ka Ri Palestine baroh kawei sha ka Hima Babilon.
Ki Shipai Babilon ki la pynjot ia ki ïing ki sem bad ki jingtei; ki la pynmynsaw bad pynïap ia ki briew, ki da leh dusmon bad pynjot thiaw ia ka Temple bad ia ka nongbah Jerusalem.
Ka Hima Judah, bad khamtam eh ka nongbah Jersualem ki la kylla long ka ri khlaw kaba kynjah bad ka bym don jingim.
Ha Babilon ki Jiw ki dei ki mraw bad kim lah ban kam ba ki dei ki trai shnong, kim don kajuh ka kyrdan bad ki trai ri bad kim ïoh ia kijuh ki hok kumba ïoh ki trai ri.
Ka jingim mraw ka dei ka jingim kaba shah ban beiñ bad shah ibeiñ bad khlem artatien u Nebuchadnezzar u la ban beiñ bad pyntrei bordi ia ki mraw Jiw.
U Nebuchadnezzar bad ki nong Babilon ym tang ba ki pyntrei bordi ia ki mraw Jiw, hynrei ki la ñiewbeiñ bad ñiewpoh ia ka tynrai, ka dei riti bad ka kolshor jong ki.
Ha ri nongwei bad kum ki mraw ki Jiw ki la im khlem ka niam, ka kolshor, ka jingshynraiñ, ka burom, ka jingshngaiñ bad khlem ki hok.
Shi spah sanphew snem tam mynshuwa ma ngi ruh ngi la mad ia ka jingsynshar ki nongkhaïi na Ri Bilat bad kine ruh ki la ñiewbeiñ ia ka tynrai bad dei riti jong ngi.
Ka la don kawei ka jingjia ha ka shnong Ïalong, “katba ki trai shnong ki dang pyndep ia ka jingleh niam, la wan ki shipai ka Sorkar Bilat ban leh kyndam, leh dumok, ban pyndik, pynsalia bad pyntieng ia ki kynthei ki khynnah.
La ïathuh ba kine ki shipai ka Sorkar Bilat ki la pynjngut pynjyrsieh ia ka jinglong sngur ki thei sotti bad ki la knieh ruh ia ki wait ki stieh.
U Major Rowlatt u la leh palat pud; u la hukum ban knieh lut ia ki stieh bad thang lut ia ki, bad ia une u sahep la ju tip kum u sahep thang stieh".
Ha Babilon la niewbeiñ ia ka tynrai bad ka dei riti jong ki Jiw.
Kane ka jingshah ñiewbeiñ ka phalang ha kine ki laiñ- “Kito kiba la ringmraw ia ngi ki ong ba ngin rwai; ki ong ia ngi ba ngin pynsngewbha ia ki; “To rwai ha ngi ia ka jingrwai ka seion".
Ki nong Babilon ki la pynlong tang kum ka tamasa ia ka dei riti bad ia ki jingrwai ka Seion.
Ka dei ka jingpynmong kaba shyrkhei bad ka jingber mluh ban nang pynsat syllang shuh shuh ia ka jingmong bad ha Babilon la pynbor ia ki mraw Jiw ban pynsngewbha ia ki nong Babilon da ki jingrwai ka Seion.
Ha Babilon ka dei ka jingim kaba jemdaw bad jemrngiew na ka bynta ki mraw Jiw bad kumta ki la rwai sngewsynei ia lade- “Harud ka wah Babilon ngi la shong; hangta ngi ïam haba ngi kynmaw ia ka seion" Wat la ki la jemdaw pynban ki mraw Jiw ki la ïeng bad kyntait ban rwai- “Ha ki dieng jamynrei kiba don hajan ngi la wah ia la ki duitara…Kumno keiñ ngi lah ban rwai ka jingrwai ha u Trai ha ka ri nongwei?"Kaei ka Seion? Ha ka spah snem ba arphew wei ka jingmut jong ka Seion ka la kylla bad la shim kabu da ki riewshit niam bad riewshit jaitbynriew kiba pyrkhat ba ka jaitbynriew jong ki ka dei tang ma ka kaba kyrpang bad kaba long halor kiwei, katba kiwei pat ki jaitbynriew ki dei ban pyndem bad kim don hok ban im ha sla pyrthei.
Kumba ka long mynta ha Ri Israel ki don ki kynhun kiba la tip kum ki “Zionist" kiba ngeit ba ka jaitbynriew Israel ka dei kaba la jied kyrpang da u Blei bad tang ma ki kiba don hok ban im ha Ri Israel.
