Shuh shuh ha ka jingia aireng ka jong ki, ka Sabalenka ka lah sar ia ki 10 jong ki 12 jingialehkai ba khatduh na ka bynta ban khur shalade ia ki 6-3, 6-2 ha ka jingsdang ka jong ka ia ka jingiaid lynti ha ka lympung ha ka sien kaba nyngkongeh.
Na kata ka jingbym shym la treh da ka nongialehkai Ukraine ban iakhublei-kti hadien ba lah wai noh ka jingialehkai,  na ka liang jong ka Sabalenka ka lah kubur ba ka lah ban pdiang ia kata lada ka Kostyuk ka don ia kata ka jingsngew jong ka jingisih bad jingshun ka jong ka pyrshah ia katei ka nongialehkai na Belarus.
Ha une u snem ba mynta jong ka lympung lah sakhi ia ka pateng ba thymmai ha katei ka lympung ialehkai ha kaba ha ka sien kaba nyngkong naduh u snem 2004, u Rafael Nadal un ym shimbynta ha katei ka lympung ialehkai kaba u ju sngewtynnad eh ban ialehkai namar ka jingshitom ka jong u bad uba lah hap ban shong noh sharud na ka lympung; kaba u lah mad ia ka jingshah rem noh tang ha ki lai jingiakhun jong ki 115 tylli ki jingialehkai.
Ha kawei pat ka jingiakhun jong ki shynrang,  u rangialehkai na Greece u Stefanos Tsitsipas u lah jam mynta sha ka kylla iakhun kaba ar hadien ba u la lah ban khur shalade ia ki 7-5, 6-3, 4-6, 7-6 (9/7) jingjop pyrshah ia u Jiri Vesely.
Kumjuh ruh u rangialehkai na Bilat u Dan Evans u lah mad pat ia ka jingshah pynrem ba nyngkong ha u nongioh wildcard ha ka lympung na ka ri Australia u Thanasi Kokkinakis da 6-4, 6-4, 6-4.
Ha ka sngi sam ia ki khusnam bapher bapher sha ki nong-ialehkai phutbol kaba dang shu dep ban pynlong, ka khubor ka iathuh ba u khlur ialehkai jong ka klob Paris Saint-Germain u Kylian Mbappe u lah shah jied kum u nongjop ia ka khusnam ‘Player of the Season’ jong ka lympung ialehkai ba paw ka ri France ka Ligue1, bad ka long ruh ka sien kaba saw ha kaba utei u rangialehkai u lah ioh ban khur ia ka khusnam.
Ka jingshah jied ka jong u na ka bynta ban khur ia katei ka nam ka long hadien ba u lah iarap ia ka kynhun ialehkai ka jong u ban khur ia ka rekod jingjop ba 11 na ka lympung; ha kaba kat haduh mynta utei u khlur ialehkai na France u la lah ban kamai haduh 28 kol ha ka lympung ha ka pateng ba mynta bad uba dang don ruh ka jingiaid lynti na ka bynta ban khur ia ka nam kum uba hakhlieh tam eh ha kaba iadei bad ka jinglah ban khur bun kol  na ka bynta ka jingiaid lynti ba mynta jong ka aiom ialehkai kaba san.
U Mbappe u lah pynpaw ba ka long ka jingkmen kaba khraw ha kaba un khur biang sa shisien ia katei ka nam bad ban iai thoh ia ka kyrteng jong u ha ka khana-pateng jong katei ka lympung ialehkai.
Hynrei napdeng baroh ki jingthmu kiba u don, um shym la khmih lynti ba un long uba kloi ban khur kum u nongjop.
Shuh shuh kum u rangshutbol ba paw katei ka kynhun, u Mbappe ha ka jingiaid lynti ha ka aiom ialehkai ba mynta, u la lah ban kamai haduh 40 kol, da kaba pynpulom noh ia ka Real Madrid ha kaba kut jong ka aiom ialehkai ba lah dep kaba lah kwah ban tan ia u shalade, hadien ba utei u rangialehkai u lah soi ia ka jingiteh kontrak ba thymmai kaba lai snem kynthih bad ka PSG ha kaba katei ka jingiateh ba thymmai ka jong u kan kut noh ha u snem ban wan tad haduh ba un da pyntreikam pat ia ka lad ka lynti kaba u don na ka bynta ban iaisah biang bad ka kynhun haduh u snem 2025.
U Mbappe u long ruh uba nyngkong napdeng ki nongialehkai ban khur ia katei ka nam haduh saw sien  hadien ba u lah dep ban khur ia ka ha ka sien kaba nyngkong ha u snem 1994 da kaba  tam noh shakhmat ia u Zlatan Ibrahimovic;  uba lah rah ia katei kajuh ka khusnam haduh lai sien ha ki lai samoi ialehkai ki jong u ha ka PSG.Kiwei pat ki khusnam ba lah sam ha katei ka juh ka sngi ki long ka ‘ Coach of the Season’, ha kaba u Franck Haise  na ka klob Lens u lah shah jied ban khur ia katei ka khusnam hadien ba  la lah ban ialam ia ka kynhun shaduh ka kyrdan ba-ar bad jingioh ruh ban phai biang mynta sha ka lympung Champions League ha ka sien kaba nyngkong ha ki ar pateng jingiaid lynti jong ka klob.
Shuh shuh ruh u nongapkol jong ka klob Lens u Brice Samba u lah shah pynkupburom da ka khusnam; katba u rangialehkai shadien jong ka Paris Saint-Germain u Nuno Mendes u lah khur mynta ia ka khusnam ‘Best Young Player’ bad uba lah long ruh uwei na ki saw ngut ki rangialehkai ka PSG  ha ka kynhun baroh kawei jong ka aiom ialehkai ha ryngkat bad u Mbappe, Lionel Messi bad Achraf Hakimi.
Ka kynhun ialehkai Hockey ki shynrang jong ka ri Bilat ka Great Britain ka lah knieh noh mynta ia ka kyrdan ba nyngkong na ka India ha ka miej khein dor-thong ha ka FIH Hockey Pro League, hadien ba katei ka kynhun ka la lah ban khur noh shalade ia ki 4-2 kol jingjop.
Shuh shuh ruh ka khubor ba lah ioh lum ka iathuh ba dei ki kol na u Timothy Nurse (7min), Thomas Sorsby (32min), Lee Morton (34min)  bad Nicholas Bandurak (54min) kiba lah pynlong ia ka tei ka kynhun ia aireng ha-la-iing ban iai jam shuh shuh shakhmat ha ka lympung; katba ki kol ba ka kynhhun India ka lah ioh ban khur ki long lyngba u kapten jong ka u Harmanpreet Singh (14 & 43 min) bad kitei ki ar kol ki lah pynlong ia u ban khur ia ka nam kum u  ‘All-time Best Goal Scorer’ ha katei ka lympung ialehkai ha ryngkat bad ki 35 kol kiba u don.
Haba phai sha ka jingiakhun, ka GB ka lah ioh ban pynher sted ka rukom ialehkai jong ka da ka jinglah ban iaknieh bol shakhmat kaba lah pynjem ia ki khnap ialehkai jong ki rang ka India kiba ia aireng shakhmat.
Shuh shuh ruh watla ka kol ba nyngkong jong ka Great Britain ha ka 7 min ialehkai ba ka lah khur, ka lah buh ia ka kynhun India ha ka jingialeh ba kan hap ban iakhun da kaba tyngeh na ka bynta ban khyllie pat ia kata bad kaba lah iohlad ban leh ia kata ka bynta ha ka por ba u Mandeep Singh u lah ioh ban tied ia ka Penalty Corner.
Hynrei da ka jinglah ban tied kynting ia ka bol, ha ryngkat ba ki 11 kol haduh mynta ha ka lympung, u Harmanpreet u lah pyndonkam da ka drag-flick kaba khlain na ka bynta ban shem ia ka lynti ha ka ban tied pynrung ia ka bol shapoh ka jar lyngba u nongapkol ka GB u James Mazarelo.
Kumta ka kol ha ka 14 min ka lah pynlong ia ka India  ba kan ialehkai bha bad pynleit jingmut ha ka jingiakhun na ka bynta ki quarter iakhun ba hadien ha kaba ka lah ioh ruh ban tunjuh ia ka kynhun defence jong ka kynhun iakhun pyrshah ha ka jingwad ia ki lad ki lynti na ka bynta ban thaw halade ia ki PCs.
Kumta watla ka lah ioh ban thaw halade ia ki lai tylli ki PCs kiba biang, hynrei katei ka kynhun kam shym la lah pat ban pynurlong ia kita baroh sha ka jinglah ban kamai kol ha ka jingiakhun.
Kumta katba ka jingiakhun ka dang iaid shakhmat, ka GB ka lah iohlad ban rah ia ka bol bad ha ka 28 min ialehkai ka lah kyntait noh ia ka India kum ka nongtam kol shakhmat; ha kaba ka lah kyntait ia ka kol ba ka lah thep  naba kata ka kol ka leit rung hapoh ka jar da kaba tied ia ka bol da ka bynta ba shadien jong u dieng ialehkai.
Katba ka jingiakhun ka dang iai tyllun shakhmat sha ka quarter ba khatduh, ki ar kynhun ialehkai ki lah nang iai kyntiew ka rukom ialehkai jong ki da kaba sei katto katne ki bynta ialehkai ba tbit jong ki.
Hynrei tang 90 sekhon sha ka  quarter, ka GB  ka lah ioh ban khur ia ka PC hynrei u rangapkol ka India u Sreejesh u la lah ban ialehkai bha da kaba tied noh ia ka bol shabar na ka kol.
Kumta katba ka jingiakhun ka dang iai jwat sha ka kynhun defence jong ka India, ka GB ka lah wan shakhmat da ka jinglah jong ka ban tur ialeh shakhmat haduh ba kan da ioh ban thep kol biang sa shisien ha ka 54 min ialehkai.
Hynrei dei u Nicholas Bandurak uba lah pynioh kol sha ka kynhun ialehkai baroh kawei kaba lah pynlong ia ka GB ban tam kol shakhmat da 4-2.
Da katei ka jingjop, ka GB ka lah thikna ruh na ka bynta ban khur ia ki 3 dor-thong.
Hadien katei ka jingshah pynrem, ka India kan hap ban pynkhreh bha shuh shuh na ka bynta ban ia aireng pat sa bad ka Belgoum ha ka 2 tarik u bnai ban wan.
Na ka liang jong ka synjuk pyniaid jingialehkai Kriket ha kylleng ka pyrthei ka International Cricket Council(ICC) ka khmih lynti mynta ban lah die bun tylli ki tiket bad ka jingwan ban poi shibun ki paidbah la kumno kumno ha ki saw sngi ba nyngkong jong ka lympung ialehkai kriket ka World Test Championship Final ha ka jingiakhun hapdeng ka India bad Australia naduh ka 7 tarik u Jylliew ha Oval, London.
Shuh shuh ruh na ka liang jong ka synjuk ka lah buh ruh sa ia kawei pat ka sngi jong ka lympung na ka bynta ka jingiaknieh rah nam lahduh lada ka jinglong-jingman jong ka mariang ka pynpulom noh ia ka jingialehkai baroh kawei.
Kumta katei ka synjuk ka lah iatreilang ryngkat bad ka OC jong ka ECB) na ka bynta ban pynthikna ba katei ka lympung ialehkai kan pynhun shisha ia ki paidbah ki ban wan ban sakhi ha ryngkat ka jingkhmih lynti ban dap smam ki jaka shong ha katei ka madan ialehkai na ka bynta kita ki saw sngi ba nyngkong naba ka sienjam ba lah shimbynta ka long ha ka lynti kaba dei.
Ka bynta ba nyngkong jong katei ka jingiakhun Final ka kynthup ruh ia ka kynhun ialehkai na India kaba lah wan kum ka kynhun ba-ar hadien jong ka New Zealand ha ka jingia aireng jong ka ha Southampton arsnem mynshuwa.
Ka shalyntem jong katei ka lympung ialehkai kan iai tyllun ha kaba man la ki kynhun ialehkai kin ialehkai hynriew tylli ki jingialehkai ha ki ar snem jong ka jingtyllun katei ka shalyntem; kata lai tylli ki jingialehkai ha-iing bad ki jingialehkai basah kin long shabar.
Ka khubor ka iathuh ruh ba ka jingnang iai pynjanai shuh shuh ia ka jinglong jingman jong ka jingialehkai Kriket  ka lah wanrah shibun ka jingsngewtynnad sha ki paidbah ha ki bynta ialehkai ba kham jrong bad kham jlan jong ka jingialehkai Kriket.
U rangapkol ka Hyderabad FC u Gurmeet Singh un ïasoh sha ka kynhun ïalehkai ka ri na ka bynta ban pynkhreh ïa ka Hero Intercontinental Cup ka ban long ha Bhubaneswar bad ka SAFF Championship ka ban long ha Bengaluru.
U coach ka kynhun u Igor Stimac u la khot ïa utei u rangapkol sha kane ka jingpynkhreh hadien ka jingmynsaw u rangapkol ka Mumbai City FC u Phurba Lachenpa bad u Suresh Singh Wangjam jong ka Bengaluru FC.Kat kum ki khubor la ong ba u Phurba Lachenpa u la mynsaw na ki bynta jong ki kjat, katba u Suresh Singh Wangjam u la don hapdeng ka jingshah sumar na ka jingmynsaw (hamstring injury) bad u lah ban ym shah jied tat haduh ba un da long uba biang pura.
Ka long ka por ka bym poi pyrkhat ba kine ki rangïalehkai ba kynsai kin ngat ha ki jingmynsaw bad kin duh ïa ka lad ban mihkhmat ïa ka ri India ha kitei lympung bar ri, wat la ki la lah ban ïalehkai bha na ki klob ba ki mihkhmat.
Kumba ka paw ka Hyderabad FC ka la ïoh rung shaduh ka ‘playoff’ jong ka aïom ïalehkai 2022-23 ha ka lympung Indian Super League bad u Gurmeet Singh u la long uba paw lyngba ka jinglah ban ïalehkai bha.
U la lah ban pyllait na ka jingshah thep haduh hynñiew sien na ka bynta ban pynlong ïa katei ka kynhun ban wan ha ka kyrdan ba-ar bad ban rung shaduh ka semi-final.
Ka jingshimpor u Laxmikant Kattimani ban koit na ka jingmynsaw ka la long ka kabu ksiar ïa u Gurmeet Singh ba un pyni ïa ka jingtbit ha ka Hyderabad FC bad u la lah ban ïalehkai.
Utei u rangapkol u la ïoh ban ïalehkai 24 sien ha ka Indian Super League, ha kaba u la ïoh ban kem haduh 63 sien bad pyllait na ka jingshah thep haduh khyndiat sien.
Kane ka jingïaid lynti ka jong u ka long kaba jngai bha naduh ba u la ïoh ban mihkhmat ha ka sien kaba nyngkong eh na ka bynta ka NorthEast United kata naduh ka aïom ïalehkai 2018-19 jong ka ISL.Kane ka jingïoh ïa ka lad ha ka sien kaba nyngkong eh ban mihkhmat ïa ka ri kan pynlong ïa u Gurmeet Singh un ïalehkai bha ha kitei ki lympung.
U Igor Stimac un ïoh ïa u rangapkol uba kynsai lada u Gurmeet un lah ban pynurlong ïa ka kynhun ban rung sha ka final ha ka Hero Intercontinental Cup bad kumjuh ha ka SAFF Championship.
Kane ka kynhun ïalehkai ka ri kan pynkhreh ïa ka jingïalehkai kaba nyngkong ha ka Hero Intercontinental Cup pyrshah ïa ka Mongolia ha ka 9 tarik u Jylliew.
Ka lympung ïalehkai Chief Minister’s State Level Inter School Athletic Meet 2023 ban pynïaid da ka tnat ïalehkai ka Sorkar Jylla kan sdang naduh ka Sngi Balang ha shlem ai jinghikai jong ka Sports Authority of India (SAI) Training Centre, Shillong.
Ïa kane ka lympung ïalehkai ka ban neh lai sngi lynter, yn wan ban plie da u Myntri ka tnat ïalehkai u Bah Shakliar Warjri ha ka jingïadon lang ka Director ka tnat ïalehkai ka Kong Isawanda Laloo bad kiwei.
Ka jingpynlong ïa kane ka lympung ka la wan hadien ba baroh ki district jong ka Jylla ki la lah ban pynlong ïa ka District Level Inter School Athletic Meet bad ki la ïoh ruh ban jied ïa ki nongïalehkai kiba kynsai ki ban mihkhmat sha kane ka lympung.
Ïa kane ka lympung la phiah ha ki lai tylli ki kyrdan ïalehkai jong ki khynnah shynrang bad kynthei kiba kynthup ïa ka Under-14, Under-16 bad Under-18.
Ki jingïalehkai ki kynthup ïa ki jingïakop mareh bapher bapher, Long Jump, High Jump, Shot Put, Discuss bad Javelin throw.
Ïa kane ka lympung yn pynkut ha ka 2 tarik u Jylliew.
Kum ban shu pynkynmaw ha u snem ba la dep, ka North Garo Hills ka la rah ïa ka nam lahduh ha ka sien kaba nyngkong eh da kaba khur haduh 22 tylli ki takma (11 ki takma ksiar, 6 ki rupa bad 5 ki rnong).
Katba ka East Khasi Hills ka la wan ha ka kyrdan ba-ar da kaba khur 18 tylli ki takma (10 ki takma ksiar, 5 ki rupa bad 3 ki rnong).
Katba ka lahduh jong u 2019, ka Ri Bhoi District ka la wan balai da kaba khur 31 tylli ki takma (8 tylli ki takma ksiar, 9 ki rupa bad 14 ki rnong).
Ka kynhun ialehkai  Volleyball jong ki kynthei ka ri ha ka jingshimbynta ka kynhun ha ka lympung ialehkai kaba la long ha Nepal ka Central Asian Volleyball Association (CAVA) Women’s Volleyball Challenge Cup, ka khubor ka iathuh ba katei ka kynhun ialehkai ka la lah ban khur shalade  ia ka trophy jingjop hadien ba ka lah pynliem noh ia ka Kazakhstan da 3-0 dor-thong ha ka jingiakhun phainal ka jong ki.
Kumta ruh ki 25-15, 25-22, 25-18 jingjop ba katei ka kynhun ialehkai ka ri ka lah khur ka ai ruh sha ka kynhun baroh kawei ia kata ka trophy jingjop na ka rynsan iakhun baroh kawei ka jong ka, ha ki jingia aireng ka kynhun ka bym shym la mad wat tang shisien ruh ka jingshah pynrem bad ha kaba kam shym la pynlehnohei ruh wat tang shi dor-thong ha ka jigialehkai baroh kawei haduh  kaba kut.
Ka khubor ka iathuh ruh ba katei ka kynhun ialehkai ka ri ka lah dep ruh ban khur teng ia ka takma Rupa na katei ka lympung ialehkai ha u snem ba lah dep bad kaba iaisah kum ka kynhun kaba khlain ha ka jinglah jong ka ban iada ia la ka jong ka nam da ka jingiarap jong ka Nirmal, Soorya  bad Anushree.
Ha ka jingiakhun na ka bynta ka jingiaknieh ia ka jaka balai ha ka lympung, ka khubor ba lah ioh lum ka iathuh ba ka Nepal ka la lah ban pynliem noh ia ka kynhun iakhun pyrshah ka Uzbekistan da 3-1 dor-thong na ka bynta ban khur shalade ia ka takma Rnong.
Ki khusnam shimet tang na ka bynta ki thei ialehkai ka India ki long :Best Outside HitterK.P.Anushree (No.13) IndiaBest Middle BlockerSoorya S.(No.6) IndiaBest SetterK.S.Jini (No.7) IndiaMost Valuable PlayerNirmal (No.10) India.
Ka jingap khmih lynti ka Ladthalaboh ban rung sha ka semi final ha ka Meghalaya State League ka la poi sha kaba kut hadien ba mad jingshah rem biang sa ha ka Niaw Wasa United da 5-0 kol ha ka Group-B.Ha kane ka jingïakhun kaba la long ha Kiang Nangbah Stadium kaba ha Jowai, u rangïalehkai ka Niaw Wasa, u Jeffree Surong (4′, 7′, 45’+3, 70′) u la ïoh ban khyrwit marwei haduh saw kol, katba ïa kawei pat la pynbud da u Owanijuh Pajuh (68′).
U Jeffree u la ïoh ban thep ar kol tang haduh 8 minit bad u la lah ban khur ïa ka hat-trick hadien ba u ïoh ban thep biang ïa ka kol balai shwa ban kut ka jingïalehkai jong ka kylla step.
Ha ka jingshisha ka Ladthadlaboh ka la ïoh ïa ki katto katne ki kabu kiba biang, hynrei kam shym la lah ban pynurlong.
Ka Niaw Wasa ka la ïoh ban thep biang sa ar kol ha ka kylla miet ha shwa ban khur syndon ïa ka jingjop.
Lyngba kane ka jingjop, ka Niaw Wasa kaba long lahduh ha ka MSL 2017, ka dang don hapdeng ka jingïaknieh ban ïoh rung sha ka semi final.
Hadien ki hynriew sien ïakhun, ka Ladthadlaboh ka la ïai sah hi 10 point hadien ba shah rem ar sien.
Ka Niaw Wasa kaba la don mynta ha ka kyrdan basaw bad kamai 9 point, ka dangsah ka jingïakhun kaba khatduh pyrshah ïa ka Rangdajied United, kaba la kamai 10 point bad dangsah sa ar sien ïakhun.
Ka Niaw Wasa bad ka Mulait United ki la kamai mar 9 point, hynrei ka Mulait ka la wan kham ha shwa hadien ba ka la tam lyngba ka jingïapher kol.
Ha ka jingïakhun jong ka Group-C kaba la long ha madan MDSA kaba ha Mawkyrwat, ka Riangdo ka la pynliem noh ïa ka Lumdiengngan da 4-1 kol.
U Stepping Stone Wanshong u la ïoh ban pynkhih jar nyngkong eh na ka bynta ka Lumdiengngan ha ka minit kaba 36, hynrei u Banshynshar Ïawphniaw (40′) bad u Sylvester Thongni (41′) ki la lah ban pynphai kylla ar kol na ka bynta ka bynta ban pynlong ïa ka Riangdo ban tam da 2-1 kol.
Ka Riangdo ka la ïoh ban thep biang sa ar kol ha ka kylla miet lyngba u John Kerry Wanñiang (49′, 86′) na ka bynta ban khur syndon ïa ka jingjop.
Kumba ka paw ka Seven United ka la dangïai bat ïa ka kyrdan ba hakhlieh ha kaba ka la kamai 8 point, hynrei ka Riangdo ka la kamai 6 point bad ka la ïalehkai lai sien, katba ka Seven United ka la ïalehkai saw sien.
Katba ka lahduh jong ka MSL 2019 ka Shillong Lajong, ka la lah ban ïalehkai bha ha ki ar sien ïakhun ha kaba ka la lah ban thep haduh 13 kol ban ïa ka Riangdo na ka bynta ban ïai sah ha ka kyrdan ba-ar.
Ha ka jingiakhun jong ka Group-D kaba la long ha Chandmari Ground kaba ha Tura, ka Khliehmawlieh Youth Club ka la lah ban pynliem noh ïa ka Wasa FC da 4-1 kol.
Da kane ka jingjop ka Khliehmawlieh ka la jam sha ka kyrdan ba hakhlieh ha kaba ka la kamai 10 point, katba ka Wasa FC kaba la wan ba-ar ka la kamai 7 point.
U Andistar Rashir u la ïoh ban pynkhih jar nyngkong eh na ka bynta ka Khliehmawlieh ha ka minit kaba lai hadien ba u la ïoh ban shut ïa ka free-kick hashwa ban u S.Kharshilot un thep ïa ka kol kaba nyngkong ha ka minit kaba28.
Hadien shiteng kynta u Koushik Rabha (33′) u la ïoh ban thep kol na ka bynta ka Wasa.
Hadien ba la bteng ïa ka jingïakhun jong ka kylla miet, u Kharshilot (66′) u la thep biang sa shi kol bad hadien ba la thep sa u Maining Marngar (76′) na ka bynta ban khur syndon ïa ka jingjop.
Haba phai sha ka jingïakhun jong ka Group-A kaba la long ha madan Third Ground, ka Langsning ka la pynjem khnap ïa ka Seng Samla Laitryngew haduh 11-0 kol.
U Dauruhipaia Pale (8′, 83′, 88′) bad u Ambilstar Sun (29′, 48′, 50′) ki la khur ïa ka hat-trick hadien ba ki la ïoh ban thep mar lai kol.
Ïa ki ar kol la thep da u Kynsaibor Lhuid (18′, 78′) bad u Wilbert Marbaniang (64′, 90’+1), katba ïa ka shi kol la thep da u Fedrick Wahlang (89′) na ka bynta ban pynlong ïa ka Langsning ban kamai 9 point na ki saw sien ïakhun, hynrei ka dangduna salai point ïa ka Mawlai (12 point), kaba danglamkhmat ha kane ka lympung.
Ka Chelsea ha ka Lah Sngi U Blei ka la thung ïa u Mauricio Pochettino kum u manager bathymmai hadien ba une u coach barim ka Tottenham Hotspur bad Paris Saint Germain u la soi ïa ka kontrak kaba ar snem bad kaba lah ban pynjlan pat hadien.
Une u coach na Argentina u la khmih lynti ban pynkhie im biang ïa kane ka klob, kaba la wan ha ka kyrdan ba 12 ha ka aïom ïalehkai kaba khatduh.
U Pochettino un wanphai biang sha ka Premier League hadien saw snem ba u la shah weng noh na ka Tottenham.
U Pochettino ba la 51 snem ka rta, un shimti ïa ka kam na u coach ba shipor u Frank Lampard naduh ka 1 tarik u Naitung.
“U Mauricio u dei u coach ba kynsai ka pyrthei bad uba la bat bun ki rekod.
Ngi la khmih lynti ban ïoh ïa u," la ong kat kum ka kyrwoh ba la pyllait da ki trai ka Chelsea u Todd Boehly bad u Behdad Eghbali.
U Pochettino, uba kham phaikhmat sha ki rangïalehkai kiba kynsai ha kaba u la lah ban pynurlong ïa ka Southampton ban wan ha ka kyrdan ba phra ha ka aïom ïalehkai kaba nyngkong ha England ha shwa ba un leit ïasoh sha ka Spurs ha u 2014.
Katei ka klob kaba na London ka la khur jingjop ha ka Champions League ha u 2021, hynrei ka la pynkut ïa kane ka aïom khlem da lah ban kynjoh sha ka thong naduh ba la lah ban pynurlong ha u aïom ïalehkai 1993-94 ha kaba ka la wan ha ka kyrdan ba 14 hapoh ka jingïalam u Glenn Hoddle.
U Pochettino u dei napdeng kiba lai ban shimti kum u manager ka Chelsea naduh ba la die ïa ka ha u 2022 sha ka kynhun ba la lamkhmat da ka LA Dodgers bad kaba long trai da u Todd Boehly.
Naduh ba la thung ïa u Lampard, ki trai kiba kynthup ïa u Boehly bad u Behdad Eghbali ki la ong ba utei u rangïalehkai shapdeng barim ka Chelsea la wanrah na ka bynta ban long kum u manager ba shipor tad haduh ban da lah ban wanrah ïa u manager bapura.
Ka shlem treikam u District Sports Officer (DSO) Ri Bhoi District kan pynlong ïa ka lympung ïalehkai District Level Inter School Subroto Cup Football Tournament 2023 naduh 27 tarik u Jylliew ha Bhoirymbong.
Ha kane ka lympung la phiah ha ki lai tylli ki kyrdan ïalehkai, kita ka Under-14 jong ki khynnah shynrang, katba ka Under-17 jong ki khynnah shynrang bad kynthei.
Kumta ka shlem treikam ka ïawer ïa ki skul jong kane ka district ban ïashim bynta ha kane ka lympung.
Ïa ki ‘form’ lah ban ïoh na katei ka shlem treikam naduh 5 tarik u Jylliew bad ka tarik khatduh ban pynpoi kan long ha ka 16 tarik.
U nongtied ba kynsai bad uba long ruh kum kapten barim, u Virat Kohli u la ïasoh lang bad ka kynhun ïalehkai ka ri ha ka jingkilanmet ha ka lah sngi U Blei ha Arundel Castle Cricket Club.
Ka jingwanphai u Kohli sha kane ka kynhun ka lah ban pynlong ïa ka India ban don jingkyrmen na ka bynta ban ïalehkai ha ka World Test Championship (WTC) final pyrshah ïa ka Australia ka ban long ha Oval, ïa kaba la thmu ban sdang naduh 7 haduh 11 tarik u Jylliew.
Kiba la ïadon lang bad u Kohli ha ka prokram kilanmet ki long u Jaydev Unadkat, uba la koit pura na ka jingmynsaw ka tyrpeng.
Kine baroh ar ngut ki la long kiba paw ha ka prokram kilanmet ha kaba la pdiang sngewbha da ki bor ba dei khmih ïa kane ka kynhun.
Na ka liang ka Board of Control for Cricket in India (BCCI) ka la pyllait ïa ki dur jong ki rangïa-lehkai kane ka kynhun, kynthup ïa u Kohli, kiba la sdang ïa ka prokram kilanmet ha ka final jong ka WTC ka ban long ha England.
Ryngkat u Kohli, u Umesh Yadav bad u Mohammed Siraj ki la long kiba dangthymmai ban ïadon bynta lang ha kane ka jingkilanmet.
Kham hashwa, u Ravi-chandran Ashwin u la pynpaw ka jingtbit ha ka rukom kawang bol hapoh ka jar.
“Ki rangïalehkai jong ka kynhun ki la sdang ïa ka jingpynkhreh na ka bynta ka WTC23 ka ban long ha Arundel Castle Cricket Club," la pynpaw ka BCCI.Ha ka por ba dangkilanmet, la ïohi ba u Jaydev Unadkat u la ïakren bad u coach u Rahul Dravid ryngkat u bowling coach u Paras Mhambrey, ha kaba ki la ïakren ban pynleit jingmut na ka bynta katei ka jingïakhun.
U Cheteshwar Pujara, uba dangïai pynkhreh ban ïalehkai na ka bynta ka Sussex ha ka lympung ïalehkai kaba ha England, u la wan poi ha kane ka jingkilanmet na ka bynta ban pynkhlaiñ ïa ka kynhun.
Kane ka kynhun ïalehkai ka la ïalum lang na ka bynta ban pynkhreh ia ïka WTC Final, ha kaba u Umesh Yadav bad u Shardul Thakur ki la long kiba nyngkong eh ban ïuhkjat ha katei ka jaka.
U kapten ka kynhun u Rohit Sharma bad u rangïaleh-kai ka Mumbai u Yashasvi Jaiswal ki la poi ha katei ka jaka.
Ka thup kaba khatduh ka ban sa poi haduh ka kynthup ïa u Ravindra Jadeja, Shubman Gill, Moham-mad Shami, KS Bharat bad u vice-captain u Ajinkya Rahane, ki la khmih lynti ban mih ha ka sngi Ba-ar.
U Hynniewtrep, uba la pun la kha hapoh ka Bri U Hynniewtrep, u dei uba ieit ia la ka jong, ia la ki jong bad uba da khnap ruh tang ia la ki jong.
Kaba eh shisha ia uba kum uta U Hynniewtrep ba un iehnoh shadien ia ki baroh, kaba katno tam katba un leit juh un leit jem bad ba un leit sngew trai shnong shawei pat.
Ka eh shisha ia uba kum uta U Hynniewtrep ba un leit buh hai shong noh wat tang shatai sha Ri Lum Garo.
Ka eh ia uba kum uta U Hynniewtrep, wei ba um nym lah ban ia khleh ja ktung ne ia khleh khawlang bad kiwei kiwei pat ki jaitbynriew.
Kumta niar ban lap ban shem ia u Hynniewtrep wat tang hapoh u pud u sam jong ka bri jong U A’chik.
Long katba long bad jia katba jia u Hynniewtep un kwah ban iai shong-iaisah beit thik tang ha la ka bri Hynniewtrep ka jong u.
Te kumba ka long mynta u ba bun napdeng u paid Hynniewtrep u dang iai angnud ban iai shong iai sah ne ban dang iai don beit thik tang ha la ka bri Hynniewtrep ka jong u, kumjuh kumba uba bun napdeng u paid A’chik ruh u dang iai shong u dang iai sah ne u dang iai don beit thik tang ha la ka bri A’chik ka jong u.
Ha kiba bun ki liang kine ki ar ki ju ia iaid ruh thik ha la ka lynti lynti.
Kaba katno tam wei ba kine ki ar ki da iapher ym tang na ka liang ka lariti ne ka deity hynrei ba da iapher syndon hi ruh naduh ka tyllong ne ka tynrai.
Lah ban ong ba U A’chik um da donkam ban wan krih shane sha ka Bri U Hynniewtrep kumjuh kumba U Hynniewtrep ruh um da donkam ban leit krih shatai sha ka Bri U A’chik.
U Hynniewtrep u dang iai don beit thik tang shane sha la Mihngi bad u A’chik ruh u dang iai don beit thik tang shatai sha la Sepngi.
Wat hangne hapoh Sor Shillong ruh kam pat da don than eh ka jingiakhleh khawlang, hapdeng kine ki ar.
Kane mynta ruh kam dei ka jingbsut ia ka jingsngew iapher jaitbynriew.
Kam shym la mih ruh kano kano ka jingkynshoit ba ngin ieng ialeh, da ka wiat ka stieh, bad kitai kiwei pat ki jaitbynriew kiba dei ki A’chik.
Kane kam dei ka jingialeh kaba bad ki A’chik hynrei ka jingdawa ba kane ka Sorkar kan peit thuh bad ba kan bishar thuh biang lane ba kan review’ ia ka State Reservation Police -1972, kata, ha shwa bakan shim ia kano kano ka rai halor jong ka ‘Reservation Roster System’.
Kaba kumno kein kata ka ‘jingialehkai bad ka ding’wei ba, kum ban shu ong noh, ka jingialeh ka jong ki A’chik (ban pynneh pynsah ia ka State Reservation Policy – 1972) ka dei kaba thik bad ka Sorkar bad ruh thik tang sha la shatai, kata, kumjuh kumba kane ka jing-ialeh ka jong ngi ki Hynniewtrep ruh kaba beit thik tang bad kane hi ka Sorkar bad ruh thik tang la shane ?Lada ia kane kaei kaei ym lah ban ia sngewthuh jingmut, kat ban shim ia ka rai kaba yn ia hunlang da baroh arliang, ba kan bha ba ym shu ia rai ban ia iaid beit noh la ka lynti lynti.
Kan bha pynban kumta wei ba U Hynniewtrep um donkam ban thap ne ap bam na U A’chik kumjuh kumba U A’chik ruh um donkam ban ap bam ne thap bam na U Hynniewtrep.
Kumba U A’chik u riewspah ha ka liang ka mei mariang ka meiramew ne ki ‘natural resources’ ba U Hynniewtrep ruh u riewspah ha ka liang ka mei mariang ka mei ramew.
Kumta kumba kameh ia u Hynniewtrep ba un im ne un ‘survive’ khlem ki A’chikba kam eh ruh de ia ki A’chik ba kin imne ba kin ‘survive’ khlem u Hynniewtrep.
Te wei ba U A’chiku ju iai pynpaw ba u ia iangnud ban ioh beit noh la ka jong ka jylla kaba pura, ka ‘Garoland’, ba U Hynniewtrep ruh u dei ban angud ban ioh lem noh la ka jong ka jylla kaba pura.
Kaba katno tam wei ba U A’chik bad U Hynniewtrep ki da ia pher shisha ym tang ha ka liang ka lariti ne ka deity tynrai hynrei naduh ka tyllong ne ka thymmei.
Ka dei ka jingshisha ba katba U A’chiku dei uta u ‘Tibeto-Burmese’, kumba long lem ki jaitbynriew Bodo, ba U Hynniewtrep (U Khynriam, U Pnar, U Bhoi bad U War) pat de u dei uta u ‘Austro – Monkhmer’.
Kane ka jingiapher jingmut, kaba mih na kane ka ‘State Reservation Policy’, ka dei ka daw ka dong kaba da biang tam eh ba ngin shu ia iaid beit noh ha la ka lynti lynti, kumta kumba iaid uta U Lot bad uta U Abraham.
Khnang ba kan mym mih shuh sa kiwei kiwei pat, nalor kane ka jingiapher jingmut, khnang ban lait ruh de na ka jingiai iatei pap iwei ia iwei, ba kan bha pynban ia U A’chik bad ia U Hynniewtrep ba kin ia kubur beit noh ban shu ia iaid beit noh ha la ka lynti lynti.
Kata, da kaba yn ia ioh bad ia don beit noh ia la ka jong ka jylla ne ka ‘Separate State’.
Halor kane ka nongrim ba U A’chik u dei ban pynksan ba U Hynniewtrep un ioh beit noh ia la ka jong ka ‘Hynniewtrep State’ ka jong u kumba U Hynniewtrep ruh u dei ban pynksan ba U A’chik ruh un ioh beit noh ia la ka jong ka ‘A’chik State’ ka jong u, kaba kat kum une u pud u sam jong kane ka Garo Hills Autonomous District Council kaba kumne mynta.
Ki dei ban ia mir ki ban ia thir, ne wat ban ia tai, da kumno ba kin lah ban ia pynkubur ia ka Sorkar Kmie, kaba hangtei ha New Delhi, ba ka ruh kan mynjur ban ai beit noh ia ki ia la ka jong ka jylla kaba pura, kata, ka A’chik State ia U A’chikbad ruh ka Hynniewtrep State ia U Hynniewtrep.
Ha shwa ia kata kaei kaei ba ki dei ban da ia mir ki dei ban da ia thir, wat ban ia tai ruh de, tad haduh ba kin da ia hunlang shwa halor uta u pud u sam uba thikna.
U pud u sam u ban pyniakhlad ia kata ka ‘A’chik State’ bad ka ‘Hynniewtrep State’, kiba kin leit lang ban ia dawa lang, na ka Sokar Kmie.
Kyrmen ba ka Sorkar Kmie kan mynjur.
Kyrmen ba ki jaitbynriew A’chik kin ioh shisha, kumba ki iai angnud, ia la ka jong ka ‘Separate Garoland ne ka Separate A’chik State’ khang ba ngi ruh ngin ia iohlem ia la ka jong ka ‘Khasiland ne ka ‘Hynniewtrep State’.
Te to ki ruh ba kin synshar ne kin pyniaid hi ia la ka jong ka jylla ‘Garoland’ ka jong ki kat kum ka jingtip, ka jingtbit bad ka jinglah ka jong ki bad ngi ruh kumjuh ia la ka jong ka ‘Hynniewtrep State’, ia kaba ngin pyniaid ia ka kat kum ka jingtip, ka jingtbit bad ka jinglah ka jong ngi.
Ka jingïakhih ba lamkhmat da ka Voice of the People Party (VPP) ban dawa na ka sorkar ba kan peit bniah biang ïa ka Job Reservation Policy, 1972, ha kaba u President ka seng, u Bah Ardent Miller Basaïawmoit, u la shong shah thngan naduh ka 23 tarik Jymmang, 2023, ka la nang khlaiñ.
Ka jingwan tuid jong ki paidbah na kylleng sawdong ka Ri Khasi Jaiñtia sha ka jaka shong shah thngan u Bah Ardent hajan Additional Secretariat ka long ka sakhi ban pyni ba ka jingdawa jong ka VPP ka ïoh ïa ka jingkyrshan.
Ki tymmen, rangbah, samla, khynnah ki la ïa wan ban ai mynsiem ïa u Bah Ardent.
Itynnad pat ba haduh mynta, kam pat shym don kano-kano ka jingshah ktah jong ka shongsuk shongsaiñ bad ka jingïakhih ka long kaba jai-jai.
Ka jingdawa jong ka VPP ka long ba ka por ka la dei ban pynthymmai ïa ka bhah kam bhah jam ha jylla da kaba peit katkum ka jingkylla jong ka por bad ka jingbun paid.
Kane ka seng ka khlem kren eiei halor kata ka Roster System kaba ka sorkar ka la ïa ktaid ha kine ki sngi.
Ka VPP ka la kren da kaba shai ba kam don eiei pyrshah ïa ka Roster System bad ba ka jingdawa jong ka, ka long ban pynkylla ïa ka Reservation Policy.
Ha kine ki sngi, ki la don ruh ki jingshah kynthoh jong ka seng VPP ba ka pyrshang ban pynkylla saiñpyrthei ïa ka Reservation Policy.
Kita kiba kynthoh ki dei ban kynmaw ba ka VPP ka la dep ban buh ïa kane ka mat ban pynkylla ïa ka Reservation Policy ha ka por jong ka ilekshon.
Jop ne rem, kam pher, hynrei ka dei ka kamram jong ki seng saiñpyrthei ban buddien ïa ki jingkular ba ki la ai sha ki paidbah ha ka por ba ki la leit khroh ‘vote’.
Ka dei ka jingkitkhlieh jong ki ban pynurlong ïa kita ki jingkular.
Kumba ka long mynta, ka VPP ka don tang saw ngut ki MLA, bad ka shong ha ka liang pyrshah.
Hynrei kata kam mut ba kan shu sngap jar noh halor ki jubanlak ba ka la khlei ha ka por ilekshon, bad ka dei ka kamram jong ka VPP ba kan tynruh bad ka sorkar ban pyntikna ba ki jingdawa jong ka seng kin urlong, bad ka shong pat sa ha ka sorkar la ka sngewïahap ne em ïa kita ki jingdawa.
Ka sorkar ka lah ban pdiang lane ka lah ban kyntait.
Kane ka long salonsar na ka bynta ki seng saiñpyrthei baroh kiba don ha ka Ri bad ka pyrthei, bad ngim dei ban sngewphylla.
Ki shu leh ïa ka kamram kaba ki la shimti naduh ka ilekshon.
Kiba duhnong na ka Reservation Policy ki sngewthuh bha katno ka ktah ïa ki namar ïa kane ym shym la pyntreikam tang ha ka bhah kam bhah jam, hynrei la pyntreikam ruh ha ka jingai bhah ïa ki jaka ban leit pule shabar ka jylla la ka dei ha ka kyrdan doktor, karikor, bad kiwei-kiwei.
Ngim beiñ ïa kino-kino ki kynhun ne jaitbynriew, hynrei ka long kaba i thamula ban ïohi na ka por sha ka por, ba kiba kham ïoh heh ïa ki ‘mark’ ha ki eksamin ba ki la ïakhun shitom, kim ïoh jaka satia ban leit pule tang namar kane ka bhah kaba dkoh bad ka bym ïaid katkum ka jingdawa jong ka por.
Katno ngut shuh ki samla kiba la hap ban ïam kthang namar ka jingduh ïa ka lad ban leit pule sha ki kyrdan kiba kham shalor wat la ki wan hakhmat ban ïa kiwei.
Ka pyrla kaba kum kano kata? Ha ka jingshisha, dei ban ai bha ïa kiba wan shakhmat ban ïa kiba wan shadien.
Tangba na kane ka jingbhah, uba wan shadien ruh u poi shakhmat, bad uba poi shakhmat, u hap ban shong shadien.
Haei kata ka hok? Dei kum ïa kine ki jingnoh shiliang ba ngi hap ban ïakhun khnang ba kan beit bad ba kiwei kin ym mad shuh ïa ki ummat kthang kumba la mad baroh shi katta da kiwei pat ki samla.
Ngim tharai ba ka sorkar kam sngewthuh ïa ka jingdawa jong ka VPP.Ka sngewthuh palat, hynrei ka leh kumba kam lah ban pei phang.
Ka ju dei ka rukom ba ka jingbhah ka dei ban bun ïa kiba kham bun paid bad ban ai duna ïa kiba kham duna paid.
Ban ïa pynïaryngkat ka long kaba bakla namar u ban duh u dei uba bun paid, bad u ban myntoi bha u dei uba duna paid.
Kam eh ban sngewthuh ïa kata.
Hynrei ka shong pat ha ka sorkar ka pynïaid kumno.
Kan hap ban peit katkum ka khanasamari jong ka jingbun paid (Population).
Ka khanasamari jong u snem 1971 kam ïahap shuh bad ka khanasamari jong u snem 2011.
Kaei kaba la jia ha u snem 1972 ha ka por ba la mynjur ïa ka bhah thung kam thung jam, kam ïahap shuh bad ki jingshisha kiba don ha madan ha u snem 2023.
Wat ïa ka Riti Synshar jong ka Ri India la pynkylla da ki spah sien khnang ban ring bad pynïahap ïa ka bad ka jinglong jong ka por.
Lada kat ïa ka Riti Synshar la pynkylla, kan eh aïu ban ïa pdiang bad ban ïathir ïa ki jingtyrwa ban pynkylla ïa ka bhah kam bhah jam? Ïa kata ka pdiang ne ka jingkyntait ban wanrah jingkylla ha ka bhah kam, ngin sa ïa peit hadien.
Ka sorkar kam dei ban tieng ban ïakren halor kane ka mat.
Ban shu pyntud lane pynbyrngia bad pynbiej da kaba thaw da ki komiti kawei hadien kawei pat, kam ïalam shano-shano bad kan shu pynbitar kai ïa ki paidbah.
Ngi la sngewthuh ba ka sorkar kan sa pyni da kiba bun bah ki daw ban pyni ba balei kam lah ban pynkylla ïa ka Reservation Policy.
Ngi la tip lypa ïa ki buit jong ka sorkar.
Tangba ka VPP kam dei ban ailad bad ka dei ban pynbor beit ba dei ban ïathir halor kane bad ban pynmih ruh ïa ka rai kaba shai.
La 51 snem la ïa ïaid hajuh shi hajuh, bad ngi la kyntait beit ïa ki jingdawa ban pynkylla na ka por sha ka por.
Ka hok ka dei ban ïeng rasong katkum ka jinglong jingman bad ki jingshisha bad ym ban shu ïa sngap sah.
Ki paidbah ki kyrmen ba ka VPP kan ïakhun beit haduh kaba kut bad kan ym shongthait katba kam pat ïoh kheit ïa u soh ka jingjop.
Ngin sa nang ïa peit kiei ki ban jia ha ki sngi bad ki por ban wan.
Ka don ka jingma kaba khraw namar kane ka jingbat dustur.
U kpa la ka jait bad ka kmie la ka jait ryngkat ki khun.
Ka mut ba ka longiing Khasi ka long kaba orpait.
Ha ki jaitbynriew ai jait kpa, ka kmie bad ki khun ki shim lang ia ka jait u kpa ki khun.
Ka mut kata ka long-iing ka long kawei.
Ka jingkitkhlieh jong u kpa ha ka longiing Khasi ka duna namarba kam dei hok ka jong u.
Ka kmie Khasi ka lah ban ong: “Me don hok aiu ban korbar ia ki khun jong nga?" (watla ha ka jingshisha dei namar jong u ba ka ioh ia kita ki khun bad ka nguh meikha ka pynshisha ia kane.
Kumta bun ki longiing Khasi ki long kiba iapait.
Hangta ioh lehmon ki khun kaba lah pat ban ialam ia ki sha ka jingjot bad kiwei pat ki jaitbynriew ki iohlad ban phrung suk bad ban shim kabu.
Kumta naduh ka por basynshar ki Phareng haduh mynta, ki kynthei Khasi da ki hajar ki lak ngut ki la ioh tnga ia ki jaitbynriew na kylleng ka pyrthei.
Tang kito kiba sah hapoh ri Khasi-Jaintia ki pdiang ban ai jait kmie, ym kito kiba sah shabar.
Ki khun shiteng hapoh ri Khasi-Jaintia ba ai jait kmie ki ioh jingmyntoi kum ki khun Khasi nylla ban klun lut ia ki Scholarship bad kiwei kiwei ki jingmyntoi katba ki khun Khasi-Pnar nylla kim da ioh bha ia kita.
Ki longkmie Khasi shabar ka ri Khasi – Jaintia ki long ka jingduh paid ia ka jaitbynriew.
Kumno yn lah ban ithuh ia ki kum ki nongpynroi jaitbynriew?Namar ka jinglong orpait ki longiing Khasi, kumta ki mih bun bah ki jingduna kum ka jingim ba laitlan(free permissive society), ka bym don jingkitkhlieh.
Ka don ka jingim balyngkar (jingdie met?), ka kiad, ki drok bad kiwei pat ki jingsniew.
Ka mih ka jingbym iatylli bad ka mynsiem shukor jaitbynriew, tang ban biang ia lade.
Ka spah kam neh ha ki longiing Khasi namarba ia ka nongpateng la aiti tang ha ka khun khatduh, ne sha ki khun kynthei, ym sha ki khun shynrang.
Ka mut ia ki kam ba ki khun shynrang ki la ju trei bad la u kpa, la pynpoi sha ki khun kynthei, kaba mut, ka leit sha ki pyrsa kurim bad kumta ki makna ei.
La ong ba ki Khasi hyndai ki ai jait kpa.
Kumno kim shym leh sang haba ki la pynkylla sha ka jingai jait kmie? Ki la leh kumta katkum ka jingdonkam jong ka por.
Kumno mynta pat kan long kaba sang lada pynkylla khantam haba mynta ka jaitbynriew ka don ha ka jingma kaba kham khraw kiba ker sawdong ia ka?Kumta la donkam ban pynkupbor ia ki longkpa ban khang lad ia ki jingsniew.
Ka jingkylla jait sha jaitkpa ne jaitkmie kam pynduh noh ia ka jinglong tynrai kum ka jaitbynriew.
Ka snam ka neh bad ka hiar pateng.
Kam long kumta bad ka jingaijait kaba long tang ka Mar ka nalor ban pynithuh.
Kham kordor hi ka snam kaba ai jingim.
Ka jait kam ai jingim.
Ka dei tang ka jingthoh nabar.
Ban niew ba ki khun Khasi ai jaitkpa kim dei shuh ki Khasi, katba ki khun shiteng ba ai jaitkmie ki dei, ka pyni ba ngi duna jingtip namarba dei u kpa uba pynioh ia ki khun, shynrang bad kynthei.
Kan kham biang ban ai lang jaitkpa bad jaitkmie ba ki khun kin eh daw bad kin niewkor ia ki, lym kumta, kumno ngin khein ba ngi long ka jaitbynriew tipbriew tipblei ?Kaei kaba kongsan ka long ba ka jaitbynriew kan im, kan roi bad kan lait na bun ki jingma.
Kumta ngi donkam ban shim ia ki buit ki lad kiba kham biang, khamtam da kaba pynkupbor ia ki longkpa, ym kaba shu sah hajuh namarba ngi kwah ban long ka jaitbynriew bakyrpang kaba aijaitkmie, ioh ngin shu long tang ki nongtong -um, ki nongsar iing bad ki nongsaitjain jongno re jongno ha ki sngi ban wan kumba la maham u Myllung Soso Tham naduh ki por ba mynshuwa, ne ngin jah duh syndon ban sah tang ha ki jingthoh kynmaw!!.
Ha u Nohprah jong u snem ba la lah, ka China ka la weng bad kynran dien noh na ka thong ‘Zero Covid Policy’ ba ka la buh bad pyntreikam naduh kaba sdang jong ka khlam Covid kum shi bynta ban tehlakam ia ka jingpur bad jingsaphriang kulmar jong u khñiang jingpang Covid hapoh ka ri baroh kawei.
Ka jingweng noh jong ka China ia kitei ki kyndon pyrkhing Covid ha katei ka por ka long hadien ka jingbitar jong ki paidbah haba iadei bad ka jingbuh kyndon jong ka sorkar, ha kaba ki la ïakhih bad pyrshah ia ka sorkar ba kam dei shuh ban dang buh ia kino kino ki kyndon namar ki la tip kumno ban im ryngkat bad ka khlam bad kumno ban iada bad ban ialeh pyrshah ruh ia ka.
Kumta, la ong ba ha kane ka por ruh watla ka khlam Covid ka la sdang ban jur biang hapoh China, katba ki bor pyniaid kim i-patiaw shuh ban dang wanrah ne pyntreikam biang da ki kyndon ban pyrkhing ia ki paidbah.
Ki bor pyniaid bad ki heh ka tnat ka koit ka khiah jong ka China, ki la pyntip ba ka jingdon kiba ioh pang Covid hapoh ka ri, ka la kiew bad sdang bun biang khamtam na u khñiang jingpang ba thymmai uba la sdang ban saphriang kylleng- sawdong.
U Zhong Nanshan, uba long u doktor uba la shemphang bha, u long uwei na kito kiba la iathuh lypa ha u snem 2020 ba ka khlam Covid ka long kaba kloi bha ban pur bad iabit na uwei u briew sha uwei pat bad ha kane ka por ruh, ha kane ka kynti pat u la iathuh ba ka khlam Covid kan sa jur biang ha China bad kin sa don palat 65 million ngut ha ka shi taiew ki ban shah ktah ha utei u khñiang jingpang Coronavirus ynda la poi u Jylliew.
Watla ha ki khyndiat por ba la leit jong une hi u Jymmang, utei u doktor u la iathuh ba kin don kumba 40 million ngut ki ban ioh pang ha ka shi taiew ha ki taiew kut bnai jong u Jymmang.
hynrei ha kane ka por, utei u doktor u la pynkiew shuh shuh ia ka jingbuh jingkheiñ antad jong u halor ka jingdon ki briew ki ban sa ioh kem ia utei u khñiang jingpang ha une u Jylliew bad ha ki bnai ki ban wan.
La ong ruh ba naduh ba ka China ka la weng bad pynsangeh treikam noh ia ka ‘Zero Covid’ ha u Nohprah, ki la iathuh ba ka jingdon kiba ioh kem pang shisha ia u khñiang jingpang Covid-19 hapoh ka ri, ka la poi kumba 37 million ngut ha ka shi sngi.
Hynrei ka sorkar kam shym bud dien shuh ia kane namar ba ki paidbah ruh ki la thait ban shu shah teh- shah khum ha ki kynjri jingpyrkhing jong ki kyndon ‘Protocols’ ka khlam Covid bad kumta ki bor pyniaid ruh kim lah shuh ban leh eiei naba wat ki paidbah ki la kwah ban iaid laitluid ha la ka mon.
Katkum ki khubor la ong ba uwei u khyllung 5 snem na United States, u la hap ban shah sumar kyrkieh ha ka Sngi U Blei hadien ba u la bam bun palat ki ‘Chewing gum’ bad kaba la pynthud ia ka jinglong ka met jong u.
Ia utei u khynnah rit la rah sha ka jaka sumar kaba don ha Ohio hadien ba u la don ia ki dak jingshitom ha ka met jong u namar ka jingbam palat kumba 40 tylli ki chewing gum ha ka sngi ba la leit.
Ha kaba sdang, la ong ba ki nongsumar ki la peit bniah ia ka jinglong ka kpah jong u namar ka jingshitom eh kpoh kaba utei u khynnah u la shitom hadien ba u la leit bam palat ia kitei ki chewing gum.
Ia katei ka kynhun sumar la lam khmat da u Dr.Chizite Iheonunekwu jong ka Cleveland Clinic, ha kaba ki la lap bad ioh sei ia utei u jingbam kai ba la sahkut ha ka kpoh jong utei u khynnah da ki sngi.
Haba iadei bad kane, la ong ba ki doktor ha katei ka sngi ki la iakhun shitom ban ioh sei ia utei u chewing gum baroh da kaba thep ia u kynja nar ban ioh boh bad khlong ia utei u jingbam uba sahkut ha ka kpoh jong utei u khyllung.
Namarkata, utei u khynnah u la mad pat sa ia ka jingpang ryndang namar ka jingiakhun shitom ban khlong ia utei u jingbam da bun-bun sien.
Ki doktor ki la iathuh ruh ba utei u khynnah 5 snem u dang donbok ba utei u chewing gum um pat shym la set kut ia ka snier bad ka jinglong jingman ha ka met jong u ka dang iaid beit- iaid ryntih hynrei lada dei ba utei u jingbam un set kut ia ka snier, ka jingma kaba khraw ka la ap lypa ia ka jingim jong u.
Ki doktor ki la iathuh ba u chewing gum um ju neh slem ha ka met, bad hadien ba la ioh kum nguid bakla ia u, u ju mih biang noh hadien 40 kynta na ka met jong u briew namar ka snier kam lah ruh ban tylliat ne pyn lwet ia u.
Kumta la ong ba lada ioh ngut kumba 2 ne 3 tylli ki chewing gum ha ka shi sngi, kan pynlong ia ki snier ba kin sahkut bad kin ym lah shuh ban tylliat ia ka bam kaba rung sha kpoh bad kumta kane kan sa wanrah pat ia kiwei ki jingshitom bapher da kaba sdang na ka jingeh kpoh.
Ha ka jingïakren bad ki nongthoh khubor hadien ka jingïalang kaba la long bad ki heh nongïalam jong ka seng Congress jong ka Madhya Pradesh, u Rahul Gandhi u la pynpaw ka jingsngew-skhem ba kane ka seng kan sa ïoh ïa ka jingjop ha ki 150 tylli ki konstitwensi ha ki bynta ba marpdeng jong ka ri.
“Ngi la ïakren sani bha ha ka jingïalang kumba ka long mynta bad katkum ka jingantad jong ngi la  ong ba wei ba ngi la ïoh ïa ka jingjop ha ki 136 tylli ki konstitwensi ha Karnataka, mynta ngin sa ïoh ïa ka jingjop sa ha ki 150 tylli ki konstitwensi ha Madhya Pradesh," la ong u Rahul Gandhi ha ka jingai jingkren jong u.
“Ngin sa ïai bteng ïa ka jingpyntreikam ha MP kumba ngi leh ha Karnataka," la ong u Gandhi, ha ryngkat ka jingdonlang jong u President jong ka seng MPCC u Kamal Nath.
Ha ka step jong kane ka sngi, kiba bun na ki nongïalam jong ka seng Congress na Madhya Pradesh ki la ïakynduh ha ka jaka treikam jong ka AICC na ka bynta ban ïakren halor ka jingpynkhreh jong ka jylla jong ki na ka bynta ban pynlong ïa ka ilekshon Assembly.
Ha ka jingïalang ba la pynïaid da u nongïalam jong ka seng u Mallikarjun Kharge, la leit ban ïashim bynta da u Rahul Gandhi, u KC Venugopal, u Myntri barim jong ka jylla u Kamal Nath, napdeng kiwei pat.
Ka Y S Sharmila, kaba dei ka para jong u Myntri Rangbah jong ka Andhra Pradesh u Y S Jagan Reddy bad ka President jong ka seng YSR Telangana Party , ka la shah khot ha u President jong ka seng Congress ha Karnataka bad u Symbud Myntri Rangbah u D K Shivakumar ha ka jaka sah jong u kaba don ha Bengaluru hynnin ka sngi.
Katkum ka jingïathuh jong ka jaka treikam jong u Shivakumar, la ong ba ka la long tang ka jingïakynduh kum shi paralok hapdeng kine ki arngut ki nongïalam ha kaba kam shym la don ka jingïakren ha kaba ïadei bad kano kano ka mat.
U Shivakumar u la long u paralok jong ka ïing ka sem jong ka Sharmila Reddy naduh ki sngi ba dang im u Myntri Rangbah ba la khlad noh jong ka Andhra Pradesh u YSR Rajasekhara Reddy.
Kumba la ïathuh ka tyllong khubor, la ong ba ka Sharmila Reddy ka la pynpaw ba ka don ka mon ban ïatreilang bad ka seng Congress ha ka jylla Telangana bad ka la ïakren bad u Shivakumar ha kaba ïadei bad kane ka bynta.
Ka seng Congress ruh ka la phai khmat na ka bynta ban pynïatylli ïa ki vote kiba long pyrshah ïa ka seng hashwa ban pynlong ïa ka ilekshon Assembly ka ban long kham hadien jong une u snem.
Ka Myntri Rangbah jong ka West Bengal bad ka heh nongïalam jong ka seng TMC ka Mamata Banerjee kan sa lah ba don bynta ha ka jingïalang jong ki seng ka liang pyrshah ka ban sa long ha Bihar ha u bnai ban wan, la ïathuh ka tyllong khubor kaba la wan na ka seng hynnin ka sngi.
Kane ka jingïalang jong kine ki seng ka liang pyrshah ban ïakhun pyrshah ïa ka seng BJP kan sa long ha Patna ha ka 12 tarik, Jylliew, kumba la ïa pynbeit ha ka jingïalang jong ka seng JD (U) jong u Myntri Rangbah jong ka Bihar u Nitish Kumar.
“Ka Mamata Banerjee kan sa leit ban don bynta ha ka jingïalang bad ki seng ka liang pyrshah ha u bnai ban wan ha Bihar.
Kan sa ai jingmut ha kaba ïadei bad ka jingthaw ïa ka kynhun jong ka liang pyrshah bad ban pynkhlaiñ ha ka ban ïakhun pyrshah ïa ka seng BJP ha ka ilekshon Lok Sabha ha u snem 2024 Lok Sabha," la ong u heh nongïalam jong ka seng TMC ha ka jingïakren bad ki nongthoh khubor.
Ïa ka jingai jingmut ha kaba ïadei bad ka jingpynlong ïa ka jingïalang jong ki nongïalam ka liang pyrshah ha Patna la ai da ka Banerjee, ha kaba la pynkynmaw ïa ka jingïakynduh jong u Jayaprakash Narayan bad u Kumar ha Kolkata ha u bnai ba la lah.
Hadien ba ka seng Congress ïa kaba la ïoh ïa ka jingjop ha ka jingïakhun ïa ka ilekshon ha Karnataka ha une u bnai, ka Banerjee ka la ong ba ka seng TMC kan sa kyrshan ïa ka seng Congress ha ki jylla, ha kaba ka khlaiñ ban treikam, ha ka jingïakhun ïa ka ilekshon Lok Sabha 2024.
Ka heh nongïalam jong ka seng TMC ka la pynpaw ïa ka jingkyrmen ba ka jingpyntreikam ha kaba ïadei bad ka jingsam ïa ki konstitwensi kan sa long hashwa ha ki thaiñ ba ka seng ka kham khlaiñ.
Kum shi bynta ban leh ei ei ha ka ban wanrah ka jingïatylli jong ka liang pyrshah, u Kumar u la pynlong ïa ka jingïakren ym tang bad ki nongïalam jong ka seng ba la ïatreilang bad ka seng Congress kum ka Uddhav Thackeray bad u Sharad Pawar hynrei kum u Myntri Rangbah jong ka Telangana u K Chandrashekar Rao.
U nongïalam jong ka seng BJP u Kavinder Gupta ha ka sngi U Blei u la kynthoh jur ïa ka President jong ka seng PDP ka Mehbooba Mufti halor ka jingai jingkyrshan jong ka ïa u heh nongïalam jong ka seng JKLF u Yasin Malik bad dawa ba la dei ban pynlong ïa ka jingtohkit pyrshah ïa ka Myntri Rangbah barim halor ka jingshah pynshisha jong ka ba ka la donkti bad ki riewpyrshah ri.
“Ka jingkren jong u Gupta, uba long u Symbud Myntri Rangbah barim, ka la long hadien ba ka Mehbooba ka la dawa ba la dei ban khmih bniah halor ka mukotduma kaba long pyrshah ïa u heh nongïalam jong ka seng Jammu and Kashmir Liberation Front (JKLF) hadien ba ka kynhun National Investigation Agency (NIA) ka la leit sha ka ïingbishar na ka bynta ban pynjur ka jingdawa ba la dei ban ai da ka rai ban pynïap ha ki kti jong ka aiñ na ka bynta u nongïalam uba dei u lehnoh ha kaba mynta u dang shah set patok ha Tihar Jail.
“Ïa ka mukotduma kaba long pyrshah ïa u heh jong ka seng Jammu and Kashmir Liberation Front (JKLF) u Yasin Malik la dei ban khmih bniah biang bad ba la dei ban shimkhia naba ha ka synshar paidbah kum ha India wat ki nongpynïap ïa u Myntri Rangbahduh ruh ki dang shah map," la ong ka President jong ka seng PDP hadien ba ka kynhun NIA ka la leit sha ïingbishar na ka bynta ban dawa phah pynïap ïa u Malik ha kti jong ka aiñ.
Kum shi bynta ban kynthoh jur ïa ka Mehbooba halor kane ka jingkyrpad,  u nongïalam jong ka seng BJP u la ong ba ka kynhun NIA ka la leit sha Delhi High Court naba ki nongleh bymman  kiba la shah rai pynrem halor ka jingjia da kaba kin shah set shi rta jingim kim dei ban shah map.
" “… ka dak ba paw shabar jong ka Mehbooba kumba ka la pynpaw ka long ba ka ai jingkyrshan ïa uwei na ki lehnoh ba shyrkhei ha J&K ha kaba kane ka la pynpaw ïa ka jingshisha ba ka lah ban donktilang hapdeng kine ar," la ong u Gupta ha kaba u la dawa ruh ba la dei ban pynlong ïa ka jingtohkit ha kaba ïadei bad kane, bad ban pynshitom da kaba tyngeh lada lap ïa ki jingbakla jong ka Mehbooba.
U la pynshisha da kaba ong ba ka Mehbooba bad ki nongïarap jong ka ki la lamkhmat ïa ka Jammu & Kashmir  naba ki la thmu ban buh hatmier ïa ka ri haba u Myntri Rangbahduh u Narendra Modi u la shimti ïa ka jingsynshar ha ka jylla bad pyntikna ha ka ban wanrah ïa ka jingskhem, ka jingsuk bad ka jingpyntreikam ha ka ban sloit noh ïa ka Article 370 bad ban ïarap ïa ki shipai ki bym shym ïoh jingïarap ei ei.
Ki bor pulit jong ka jylla Assam ha ka 29 tarik mynta u bnai ki la pyntip ba haduh 7 ngut ki samla pule jong ka Assam Engineering College, Guwahati ki la duh ei ïa la ka jingim na ka jingtyngkhuh kali ha ka miet jong ka Sngi U Blei ba la dep.
Ki bor pulit ki la pyntip ba kitei ki 7 ngut ki samla pule ki dei ki samla pule kiba shong ba sah ha hostel no 7.
Ki bor pulit ki la pyntip ba katei ka jingjia ïatakhuh kali ka la jia ha ka miet jong ka Sngi U Blei hapdeng ka kali Scorpio bad ka kali Bolero.
Na ka liang ki bor pulit ki la suba jur ruh ba u samla u ba la ñiah ïa ka kali Scorpio u don hapdeng ka jingshoh khawiang, bad dei na ka daw jong ka jingbym lah tehlakam jong u ïa ka kali ba ka la leit ban ïatakhuh ba ka kali Bolero pick up truck.
Katei ka jingjia ka la jia hajan ka Jalukbari flyover, Guwahati, Assam.
Ki 7 ngut ki samla pule kiba la duh ei ïa la ki jong ki jingim na katei ka jingjia ki kynthup ïa u Imon Baruah na Dibrugarh, Kaushik Mohan (Sivasagar), Arindam Bhuwal (Guwahati), Niyor Deka (Guwahati), Upangshu Sarma (Nagaon), Rajkiran Bhuyan (Majuli) bad u Kaushik Baruah (Mangaldoi).
Kat kum ki jingïoh lum jingtip la ïathuh ba ha ka por ba jia katei ka jingjia, ki don 10 ngut ki samla pule kiba la ïashon da katei ka kali.
Ïa ki 3 ngut kiba la ïoh ïa ki jingmynsaw kiba jur la leit ban pynkit noh mar mar sha Guwahati Medical College and Hospital (GMCH).
Ki bor shipai ka Border Security Force (BSF), Tripura ha ki khyndiat sngi kiba la leit noh ki la ïoh ban kem ïa haduh 18 ngut ki runar kiba donkti ha ki kam ban khaïi beaiñ ïa ki masi na shiliang sha shiliang pud.
Ïa kitei ki runar, ki shipai ka BSF ki la ïoh ban kem na ka shnong Shiblong – ka shnong kaba don ha ka thaiñ khappud Tripura-Mizoram.
Nalor ka jingshah kem jong kitei ki 18 ngut, ki shipai ka BSF ki la ïoh ruh ban kurup ïa haduh 86 tylli ki masi.
Kat kum ka jingpyllait kyrwoh jong ka tnat shipai, la ïathuh ba katei ka jingjia ka la jia ha ka thaiñ Shibbari – ka thaiñ kaba hap hapoh ka jingkhmih jong ki bor pulit ka Manu police station, Longtorai valley sub-division, Tripura.
Ki bor shipai ka BSF ki la pyntip shuh shuh ba dei ka kynhun shipai na ka 105 Battalion jong ka BSF Tripura, kaba la don bynta ban khmih bniah ïa ki jinglong jingman ha ka thaiñ Shivbari – ka thaiñ kaba marjan bad ka shnong Machalibazar, Dhalai district, Tripura.
Dei ha ka por kumba 4 baje mynstep ba ki bor shipai ki la ïoh ban bat ïa katei ka kynhun khaïi masi beaiñ na katei ka thaiñ.
Ha katei ka sngi, ki bor shipai ki la ïoh ban pynsangeh ïa 20 tylli ki kali kit masi kiba la ïalam nakhmat da kawei ka kali Mahindra Scorpio bad ïoh ban kem noh ruh ïa 18 ngut ki runar kiba donkti ha ki kam ban khaïi beaiñ ïa ki masi.
Ki masi kiba la ïoh ban kurup ha katei ka sngi ki shongdor palat T.9 klur.
Da ka jingïai lah jong ki bor shipai ka Assam Rifles ban pynsngewthuh ïa ki dkhot seng kieng atiar la ïathuh ba ha ki khyndiat sngi kiba la leit noh ki la don haduh 5 ngut ki dkhot jong ka seng kieng atiar Kangleipak Communist Party (KCP), People’s War Group (PWG) kiba la wan ban pyndemwait noh ïalade hakhmat ki bor pulit ka jylla Manipur.
Kitei ki 5 ngut ki dkhot seng kieng atiar ki la wan ban pyndemwait ha ka sngi Saitjaiñ ba la dep ha ka shnong Somsai, Ukhrul district, Manipur.
La ïathuh ba kitei ki dkhot seng kieng ki la wan ban pyndemwait hadien ba ki bor shipai ki la lah ban pynsngewthuh bad khroh ïa ki ban wanphai biang sha ka lynti jong ka jingsuk bad kumjuh ruh ban sdang thymmai biang ïa la ka jong ka jingim.
Ki 5 ngut ki dkhot seng kieng atiar kiba la wan ban pyndemwait ha katei ka sngi ki la wan ban aiti ruh ïa 3 tylli ki pistol, 3 tylli ki magazine bad 19 tylli ki kuli.22.
Da kane ka seng VPP ka shim ïa ka lad ban pynshai paidbah halor kawei ka hamsaïa kaba la saphriang lyngba ki Social Media naduh ka 27 tarik Jymmang, 2023.
Ha katei ka hamsaïa la buhrieh ïa ka kyrteng jong u/ka nongthoh bad kumta ym don jingtip nangno ka la thymmei.
Kaba thikna ka long ba ka dei ka jingthoh kaba mut ban pynthohbria ïa ka jingdawa jong ka seng VPP ban jurip biang ïa ka bhah thungkam.
Katei ka hamasaïa i kumba ka la pynlong khiew jingïalehkai politik ïa mat bhah thungkam.
Putet, la syngkhong ïa katei ka khubor hamsaïa da ki jingtip kiba bakla bad ka jingbatai ruh ka bym shongnia.
Kum ban shu pynkynmaw, ka jingdawa ban jurip biang ïa ka bhah thungkam ka dei ka mat kaba lah rim ha kaba kiba bun ki sengbhalang ki la pynsngew na kawei ka por sha kawei pat.
Ki la don teng ruh ki jingïakhih paidbah halor jong ka hynrei haduh mynta ym pat shym la lah ban pynurlong ïa ka jingdawa.
Ha kane ka ilekshon kaba dang shu dep sha ka ïing Dorbar Thawaiñ jong ka jylla Meghalaya, kane ka mat ka la paw ha ka mang treikam jong ki lai tylli ki seng saiñ pyrthei kata, ka VPP, UDP bad HSPDP.Ym kum kiwei pat ki seng saiñ pyrthei, ka seng VPP ka shimkhia bad kheiñ kor ïa ka juban ilekshon kumba la pynpaw ha ka mang treikam bad kumta ka la ïai buddien ïa kane ka jingdawa ban pynkylla noh ïa ka bhah thungkam.
Ha ka jingshisha, la jan baroh u paid hynñiewtrep u thrang dik-dik ban pynkylla noh ïa katei ka bhah thungkam kaba lah shiliang lait noh tang katto katne ki riewshim kabu politik.
Kine ki riewshim kabu ki la dei ki ’langïong jong ka jaitbynriew kaba tang ban biang ka shuki bad ka pla lajong ki kloi ban ïapeiñ wat ïa ka lawei jong ka jaitbynriew.
Katei ka hamsaïa ka dei kaba la pynshong nongrim ha ki jingantad.
Kane ka pyni ba u/ka nongthoh um don ki jingshisha eiei ban kyrshan ïa la ka nia lait noh tang ban shu pynthohbria.
Kano kano ka jingkheiñ ban bhah kam ka dei ban pynphalang ïa katei ka jingbun briew.
Namar kata, ka jingantad ba la pynmih ha katei ka hamsaïa ka long ka bym don nongrim eiei ruh em namar ka khlem peit ïa kine ki mat jingshisha jong ka jingbun briew.
Kumta, dei ban shu khalah beit ïa ka sha kharai.
Ka seng ka kyrpad ïa ki paidbah ka bri u hynñiewtrep ban long kiba peitngor bad ban ym ngop ha ka jingpynthame jong ki khubor hamsaïa kiba kum kitei.
Ngi kyntu ïa ki paidbah ba kin long kiba ïai neh ha kane ka jingïakhun ba shonghok jong ka jaitbynriew ba la lamkhmat da ka seng VPP.To ngin ïatylli lang kawei haduh ban da ïoh ïa ka hok.
U Myntri Rangbah jong ka jylla Manipur, u N Biren Singh hadien ka jing-leit ïashim bynta ha ka jingïalang bad u khlieh duh ka tnat shipai Indian Army – General Manoj Pande u la pyntip ba na ki sienjam kiba la shim ban wanrah biang ïa ka suk ka saiñ, ki la don haduh kumba 33 ngut ki dkhot seng kieng atiar kiba la shah siat ïap ha ki bor pahara jong ka jylla.
Haba ïakren bad ki lad pathai khubor, na ka liang u Myntri Rangbah u la pyntip ba kitei ki 33 ngut kiba la shah siat ïap ki dei ki dkhot jong ki seng kieng atiar kiba dang don hapdeng ka soskular sangeh ïasiat (suspension of operations).
Na ka liang u Myntri Rangbah u la pyntip shuh shuh ba ka sorkar ka dang pynïaibteng ban shim ïa ki sienjam ban khynra bad kem pyrshah sa ïa kiwei kiwei ki runar kiba donkti ban thombor pyrshah ïa ki nongshong shnong ‘riewpaidbah jong ka jylla.
Ha ka jingïalang, u Myntri Rangbah u la pyntip ba ka jingjia ïather kuli ka la jia hapdeng ki bor pahara bad ki dkhot seng kieng atiar kiba dang don hapoh ka soskular sangeh ïasiat.
Na ka liang u MyntriRangbah u la kyntu ruh ïa ki nongshong shnong jong ka jylla ba ki shaniah skhem ïa ki sienjam kiba ka sorkar jylla lem bad ka Sorkar Pdeng ka la shim na ka bynta ban wanrah biang ïa ka shong suk shong saiñ ha Manipur.
Kat kum ki jingïoh lum khubor la ïathuh ba na ka liang ki bor shipai ka Indian Army bad Assam Rifles ha ka 27 tarik mynta u bnai ki la leit ban pynlong ïa ki jingkhynra kiba jur pyrshah ïa ki dkhot seng kieng atiar ha ka thaiñ Kangchuk, Motbung, Saikul, Pukhao bad Sagolmang.
Kat kum ka kyrwoh ba la pyllait da ka tnat shipai la ïathuh ba ïa kitei ki jingleit khynra ha ka 27 tarik la leit ban pynlong kum shi bynta ban tehlakam ïa ka shong suk shong saiñ ha ka jylla.
Ka tnat shipai ka la pyntip ruh ba ha katei ka jingleit khynra la pyndonkam da ki kor ki bor kiba kat kum ka teknoloji jong ka juk stad kaba mynta – khamtam ha ka jingleit khynta ha ki thaiñ ba long lum.
Ha ka jingïalang kaba la pynlong ha ka 28 tarik mynta u bnai, la ïathuh ba na ka liang u General Manoj Pande u la ïakren halor ki mat kiba ïadei bad ki jinglong jingman jong ka jylla ha kine ki por kiba mynta bad kumjuh ruh halor ki sienjam kiba ka tnat shipai ka la lah ban shim na ka bynta ban wanrah biang ïa ka shong suk shong saiñ ha ka jylla.
Ka jingïalang hapdeng u General Manoj Pande bad u Myntri Rangbah ka jylla ka la neh haduh kumba 1 kynta eiei.
Kat kum ki jingïoh lum khubor la ïathuh ba u Gen Manoj Pande u la wanpoi ha ka jylla Manipur ha ka 28 tarik mynta u bnai, shi sngi hashwa ka jingwan jngoh jong u Myntri ka Tnat Korbar ri – Amit Shah.
U Bah Amazing Kurbah uba dei u nongkyrshan ba hakhmat eh jong u MLA ka Sohïong konstitwensi, u Bah Synshar Kupar Roy Lyngdoh Thabah, u la ong ba shipawa lane tam ki paidbah ka Sohïong ki dei kiba la ai ka jingshaniah ha u bad kumta lada u hap ban mih noh na ka seng UDP kum u nongkyrshan ruh un mih da ka jingïashim rai lang ryngkat bad ki paidbah ban ïa mih ryngkat napoh ka seng.
Haba kren sha ki lad pathai khubor ha ka Lah Sngi U Blei, u Bah Amazing u la ong ba ka jingwan ai jingkyrshan jong u ïa u Bah Ardent Miller Basaïawmoit ha ka jingshong shah thngan hajan ka Additional Secretariat mynta la jan shi taïew ka dei da ka jingkylluid mynsiem bad ba u don ka mynsiem kaba sngewkhia na ka bynta ka Jaitbynriew.
U la ong hadien ka jingshongkai jong u bad u MLA ka Voice of the People Party (VPP) na North Shillong konstitwensi, u Bah Adelbert Nongrum, ha kaba u la ong ba ïa katei ka jingïakhun ban pynbeit ïa ka bhah thungkam thungjam lane ka Reservation Policy yn ïakhih haduh ban da ïoh ïa ka jingjop, ka la rung hapoh ka mynsiem jong u ban ai ka kti kamon ka kti kadiang da kaba pyllait por ban wan ha katei ka jaka.
“Ki don ki sngi ba nga leit mynstep bad nga wan biang janmiet bad nga sahmiet, haduh ban da kut kane ngan ai ka jingkyrshan namar kane ka mat ka dei shisha ka mat kaba eh haduh katta katta ha kaba ïadei bad ka thungkam thungjam," la ong u Bah Amazing.
U Bah Amazing u la ong ba ka sorkar Meghalaya Democratic Alliance-II ka la pyneh dohnud haduh katta katta ban pynbeit ïa ka bhah thungkam thungjam bad u la ong ba ka jingpynslem jong ka sorkar ban pynbeit ïa kane ka mat um tip na ka daw aïu hynrei katkum ka jingbatai jong u MLA ka Sohïong uba la ong sha u ba yn shim ïa ka rai lyngba ka kynhun jong ka UDP ha ryngkat bad baroh ki MLA ka UDP.“Katno sien shuh nga la phone bad nga la pynbor ba u dei ban wan ai jingkyrshan ïa kane hynrei haduh mynta ka sngi ruh ngam pat ïohi ba un wan ai jingkyrshan ha kaba ïadei bad kane ka mat.
Nga la dep ong bad batai ïa u ban weng noh ïa kata ka jingsngew seng namar kane ka dei ka mat ban ïakhih na ka bynta ki khun samla ka jaitbynriew ka jong ngi," la ong u Bah Amazing.
Haba kylli la hato un weng noh ka jingai jingkyrshan jong u na ka seng UDP hadien ka jingbym kren eiei jong u MLA ka Sohïong halor ka bhah thungkam thungjam, u Bah Amazing u la ong ba ïa ka vote jong u kaba u la dep ban leit thep un nym lah shuh ban leit sei kaba mut mynta baroh 5 snem un don beit bad ka seng UDP tangba kum u nongleit ïalap ilekshon na ka bynta ka seng UDP bad u MLA ka Sohïong, u khlem khmih lynti eiei pat ba utei u MLA un leh bha lane un ai spah ïa u hynrei tangba u la dep pynjop ïa utei u MLA u la hun ïa kata.
“Mynta ïa ka ban shim ïa ka rai la ngan neh ne ngan phet ngam pat shim hi ruh ïa kata namar ki paidbah jong ka Sohïong kumba shipawa lane tam ki la dei kiba la ai ka jingshaniah ïa nga bad kumta ngi hap ban ïa rai lang bad lada ngi dei ban leh, ngin ïaleh ryngkat bad lada ngi dei ban hap mih ruh, ngin hap ban mih ryngkat," la ong u Bah Amazing.
Shuh shuh u Bah Amazing u la ong ba na ka liang jong u, u la kyrpad ïa u Bah Synshar ba u dei ban ai jingkyrshan ïa ka jingdawa jong ka seng VPP bad ba u dei ban weng shwa ïa ka jingsngew seng bad ba u dei ban shim ba u dei u jaitbynriew Khasi uba im hapoh ka Bri u Hynñiewtrep.
“Ngin sa ïa peit ïa ka rukom leh ynda la long ka ïingdorbar thawaiñ bad mynta nga kwah tang ïa kata hi hynrei u jong ngi te u sngap man-man", la ong u Bah Amazing.
U President ka Hynñiewtrep Youths’ Council (HYC), Bah Robertjune Kharjahrin u la ong ba ka seng ka long ba la kreh lypa ban dawa Hynñiewtrep Land lane kata ka Khasi Jaiñtia State lada ym lah shuh ban pynbeit ïa ka Reservation Policy.
Ha ka sngi Nyngkong ki nongïalam ka HYC ki la leit sha ka jaka shong shah thngan u Bah Ardent M Basaïawmoit ban ai khublei bad ai mynsiem biang ïa u halor ka jingïaleh ban dawa na ka Sorkar Jylla ba kan peit bniah biang ïa ka State Reservation Policy’.
Haba kren sha ki lad pathai khubor hadien ba la dep ban ai khublei ïa u Bah Ardent, u Bah Robertjune u la ong, ka HYC ka long kaba kloi ban ïaphiah noh lada ym lah ban pynbeit shuh ïa kane ka bhah thungkam thungjam hapoh ka jylla.
Nangta, u la ong ba kane ka kam ne ka mat ka dei kaba eh bad kaba khia bha, kaba long ‘sensitive’, kumta donkam ban ïakren bad weng ïa kane ka jingeh khlem da ai ding keiñ, kumba la pynpaw da uwei na ki Myntri Sorkar.
“Ym dei tang phi uba nang ban ai ding, ngi ruh ngi nang ban ai ding," la ong u Bah Robertjune bad nalor kata u la kyrpad ruh ïa baroh ki MLA bad ruh ki seng bapher bapher ba kin ïaleh bad pyrshang ban weng ïa kane ka jingeh da ka jingïasngewthuh jingmut bad pynshongnia hynrei ym ban ding ne kren lamwir.
Ha kaba ïadei bad ka jingkwah jong ka ACHIK ban wanrah noh ïa ka nongbah ha ka por tlang ne ‘winter capital’ ha Garo, u Bah Robertjune u la ong, “Ngi ruh ngi kwah ban don noh ar tylli ki budget ne ka mang tyngka, kawei ïa ka Rilum Garo bad kawei ïa ka Rilum Khasi Jaiñtia.
Ki jingmih na rilum Garo pyndonkam ne pynlut ha Rilum Garo bad ïa ki jingmih na Rilum Khasi Jaintia pyndonkam beit ha Rilum Khasi Jaintia.
Ngim treh ban shim na ki jingmih na Rilum Garo bad ha kajuh ka por ngin nym ai ruh shi ana sha ki, bad ïa ka bhah jingïarap ba ïoh na ka Sorkar Kmie ruh dei ban phiah katkum ka jingdonkam bad jingheh.
".
Ka kynhun jong ki seng ba paw na Ri-lum Garo ki la rai lang ban kyntait ïa ka jingkhot jong ka Sorkar ban ïakren halor ka Reservation Roster haba dawa ruh ïa ka Sorkar Jylla ba kam dei ban pynkhih ïa ka jingsam bhah jong ka State Reservation Policy.
Kane ka kynhun jong ki seng kaba la ïakynduh lang ha ka sngi Nyngkong ha Tura ka kynthup ïa ka Garo Students’ Union (GSU) CEC, Garoland State Movement Committee (GSMC), A’chik Youth Federation William Nagar (AAYF), AAYWS bad kiwei kiwei.
Ïa kane ka rai la shim hadien ba ki la dep ban ïatai sani halor ka jinglong jingman halor ka Roster System hapoh ka Jylla.
“Kum ka kynhun jong ki seng na Ri-lum Garo da kawei ka sur ngi la ïashim ïa ka rai ba ngin nym leit ïashim bynta sha ka jingïalang ba la khot da ka sorkar ban ïakren halor ka Roster System kaba la buh ban long ha Shillong ban pynïaid da u Myntri Rangbah ka Jylla u Conrad K Sangma," la ong ka kyrwoh khubor ba la pyllait da kine ki seng.
Nangta, kine ki sengbhalang na Ri-lum Garo ki la ïamynjur lang da kawei ka sur, ba kumba ka la long baroh shi katta, ka dei ban ïaid beit ruh kumta ka bhah thungkam thungjam ne ka State Job Reservation Policy ha Meghalaya bad kam dei satia ban don kano kano ka jingpynkylla.
Namar kata, ki ïeng skhem ha ka nongrim ba ym dei ban leh shiliang ha ka jingthungkam katkum ka Roster la ka dei kaba treikam naduh ki snem ba la leit noh ne nangne shakhmat.
Kitei ki seng ki la dawa ruh ban kynthup lang ïa ki jingbym lah pyndap ïa ka jingïoh kam ki paid Garo ha ki snem ba la leit (backlog) haba ban jur ban ïaid katkum ki jingkheiñ jingdiah kiba paka.
Nalor kata, ki la pynpaw ruh ïa ka jingkut jingmut ban ïeng ïada pura ïa ka hok bad ka bha ka miat jong ka jaidbynriew ba ki mihkhmat.
Dei na kata ka daw ki la kren da kaba shai kdar ba lada donkam kin ym artatien ban pynlong ïa ki jingïakhih bapher bapher ban pyntikna ïa ka jingpyntreikam ba khlem shah liang ïa ka Reservation Roster System.
Uwei u nongkhaïi drok, 27 snem ka rta, ba la tip kyrteng kum u Vicky Shabong, uba dei u nongshong shnong na Pynthor Block-I, Shillong, u la ïoh ban phet tuh na ka kti ki pulit katba ki dang ïalam ban leit leh medical check-up ha Shillong Civil Hospital.
U Vicky u dei uba la shah kem halor ka case ha thanat Nongpoh bad ba la pynngat ïa u hapoh ka kyndon 21 (b)/29 jong ka NDPS Act, u dei uba la shah set hapoh ka Judicial custody.
Kane ka jingjia ka la jia ha ka Sngi U Blei ha ka por ba ki pulit ki la ïalam ïa u ban leh medical check-up ha Civil Hospital.
Kumta na ka liang pulit ki la pynlong ïa ka jingthwet kaba jur ban lapdien bad ïoh kem biang ïa une u nongkhaïi drok.
Ka ding jong ka jingdawa ban pynkylla ne pynthymmai noh ïa ka Meghalaya State Reservation Policy (MSRP) kaba la 51 snem ka la pur sa sha Ri lum Jaiñtia haba ki seng hapoh ka lama jong ka Jaiñtia Coordination Committee on Reservation Policy (JCCRP) ki la dawa ba dei ban pynkylla noh mardor ïa ka MSRP ne mad ki jingïakhih kiba jur nangne shakhmat.
Ki seng ba kynthup ïa ka Jaiñtia Students’ Movement (JSM), Jaiñtia Students’ Union (JSU), East Jaiñtia National Council (EJNC), ka Synjuk Waheh shnong ri Jaiñtia bad Synjuk Waheh Shnong Jowai hapoh ka lama Jaiñtia Co-ordination Committee For Reservation Policy (JCCRP) ki la sdang ïa jingïakhih da ka ‘sit in demonstration’ ne shong kyllaiñ mungor ha Stand Taxi Ummulong, Ïawmusiang, Jowai ha Sngi Nyngkong mynta ka taïew.
Haba shim bynta ha ka jingïalang, u nongïalam ka Kiang Nangbah Government College Students’ Union, u Precious Sten u la ong ka Reservation Policy ka jylla ka long kum ka ding kaba thang ïa ka lawei jong ki samla pule.
Une u nongïalam ki samla pule u la ong haba peit ïa ka jinglong jingman ka pule puthi hapoh ka jylla teng-teng ka wan ha ka bor jingmut jingpyrkhat jong ki samla ban ong ba ka jingleit pule ïa ka kyrdan Degree ka long tang ban lait na ka jingshong ïing.
Shuh shuh u la ong ki kmie ki kpa haba ki phah pule ïa ki khun ka jingthmu jong ki, ka long ban ïoh kam ïoh jam bad ban ïoh ki khun ïa ka lawei kaba phyrnai, hynrei sngewsih ba kumba long mynta, ym sngew donkam ban pule namar ka bhah thung kam thung jam ka long kaba noh shilliang.
Nalor kata, une u samla pule u la ban jur ruh ïa ki 7 ngut ki MLA jong ka ri-lum Jaiñtia ba ki dei ban kren eiei halor ka bhah thungkam thungjam ne ka Reservation Policy bad ban dawa na ka sorkar ban bishar bniah ïa kane ka Policy kaba la ktah shisha ïa ki khun samla jong ka ri Khasi Jaintia.
Ki nongkren kynthup naduh ki nongïalam sengbhalang, ki nongïalam shnong, ki ’riew paidbah, ki la ong, ba ha kiwei jylla ki ïaleh katba lah ban review ne pynthymmai man la ka shiphew snem ïa ka Reservation Policy, katba ha Meghalaya pat la sanphew snem kynthih ka ïai neh ïai sah kumjuh.
Kumta ki la kynthoh ruh ïa ki MLA Khasi khamtam ki 7 ngut ki MLA na ri lum Jaiñtia ki bym kren eiei ïa kane ka mat kaba ktah pyrshah ïa u khiewja jong ki paidbah.
Ki la ong ba ka jingsngap jar jong ki nongmihkhmat Khasi ka pynpaw shai ba kim don jingkitlhlieh kum ki nongmihkhmat ba la jied bad pynkhamti ha ki ban trei na ka bynta ka jaidbynriew.
Ki nongkren ki la pynpaw ruh ka jinglyngngoh ba ha ka por ïalap ilekshon ki pyndonkam bakla ïa ka kyntien ‘jaidbynriew’ tang ban khring vote, hynrei ynda la jop pat ki sngap jar jar.
Shuh shuh kaba kham thamula ka long ba ka jingkynthup jong ki ïa mat Reservation Policy ha ki manifesto jong ki, ka long tang ka kam pynbieij briew bad shukor ïa ki paidbah.
Baroh ki nongkren ha kane ka sngi ki kynthup ïa u nongïalam barim ka JSU u Rikut N.Parien, u President ka Synjuk Waheh ri Jaiñtia u Army Lipon, u General Secretary ka JSU u Treiborlang Suchen, u president ka JSM u Leningstar Rymbai bad kiwei kiwei ki ai ka jingkyrshan kaba pura ïa u MLA ka Nongkrem u Bah Ardent Miller Basaiawmoit uba la mih shakhmat ban shah thngan na bynta ka lawei jong ki khun samla.
Ka Meghalaya High Court ha ka Lah Sngi U Blei ka la bthah ïa ka tnat BSF ban ïatreilang bad u Investigation Officer lane u pulit uba tohkit halor ka jingsiat ïap ki shipai BSF ïa u Bah Roning Nongkynrih ha ka miet jong ka 5 tarik Jymmang.
Ka tnat BSF ka la leit sha ïingbishar ban pyrshah ïa ka hukum ba la pynmih da u Judicial Magistrate First Class, Shillong ha ka 15 tarik Jymmang, 2023, ha kaba ïadei bad ka Pynursla P.S.Case No.12(05) 2023 hapoh ki kyndon 120B/302/201 IPC bad ka kyndon 27 jong ka Arms Act.
Na ka mukotduma ba la ai da ka tnat BSF, la pyni ba ha ka 5 tarik Jymmang, 2023 hajan ka shnong Wahkdait kaba don ha ka surok Pynursla-Dawki, ki la don kumba lai ngut ki shipai BSF kiba la lap lane ïakynduh bad kawei ka kali ha kaba ka rukom ïaid jong kata ka kali ka la pynsuba sniew ba ka la kit ïa ki mar be-aiñ lane ïa ki masi.
La ong ruh ba hadien ba la ai dak ïa ka kali ba kan sangeh, u nongñiah u la ïaid beit, bad kita ki lai ngut ki BSF ki la shim ïa ki sienjam ban khanglad ïa kata ka kali ba kan phet.
La ong ba ki BSF ki la siat ïa kata ka kali bad na ka daw jong ka jingsiat, uwei u briew u la mynsaw jur bad hadien katto katne u la khlad noh.
Katkum ki kyndon aiñ haba don kum kitei ki jingjia, kito kiba donkti (kiba dei ki shipai BSF) ki dei ban shah kem, bad ïa kane, ki heh BSF ki la leh.
Ha kawei pat ka liang, ka la don ka FIR ba la ai ha kaba ïadei bad katei ka jingjia ha thanat Pynursla bad la pdiang ruh ïa ka (Case No.12(05) of 2023), bad ka jingtohkit ka la sdang.
Ha ka jingtohkit, la leit rah ïa katei ka kam sha u Magistrate, bad namarkata, u Magistrate u la pynmih da ka hukum ha ka 15 tarik Jymmang, 2023, ha kaba u la bthah ïa u Commandant ka 4th Battalion, BSF, ban aiti ïa kitei ki lai ngut ki BSF sha u pulit uba tohkit ïa katei ka jingjia siat ïap.
Hynrei, ka tnat BSF, lyngba u Deputy Inspector General, BSF, ki la leit sha High Court ban pyrshah ïa ka hukum jong utei u Magistrate.
La kyrpad ruh ïa ka High Court ba kan pyndam noh ïa katei ka hukum jong ka 15 tarik Jymmang, 2023.
Na ka liang ka sorkar jylla, ka la pyrshah ïa katei ka mukotduma bad ka la pynpaw ba kam don kano-kano ka jingbakla ha katei ka hukum ba pynmih da u Magistrate.
Hadien ba ka ïingbishar ka la sngap ïa u muktiar ka Sorkar Pdeng bad ïa u Additional Advocate General ka jylla, ka High Court, da ka jingmynjur lang jong ki mamla, ka la pynmih ïa ki jingbthah kumno ban ïaid ha kaba ïadei bad katei ka kam.
Kine ki jingbthah ki long ba ki heh BSF ki dei ban ai ïa ka jingïatreilang bad u pulit uba tohkit halor katei ka jingjia.
Ki heh BSF kin don ruh ka lad ban wanrah ïa kitei ki lai ngut ki shipai BSF hakhmat u pulit uba tohkit khnang ba un lah ban tohkit bniah na ki halor katei ka jingjia ha ka 5 tarik Jymmang, 2023.
La bthah ruh ïa u pulit ba tohkit ba un bud ïa ki kyndon bad ka rukom treikam katkum ka Code of Criminal Procedure bad ka Border Security Force Act, 1968.
U pulit u lah ruh ban bud ïa ka kyndon 45 Cr.
P.C ha kano-kano ka por ba donkam.
U President ka Hynñiewtrep Youths’ Council (HYC), Bah Robertjune Kharjahrin u la ong ba ka jingdawa jong u President ka Voice of the People Party (VPP) halor ka jingpynbeit bad pynkylla ïa ka bhah thung kam hapoh ka jylla kam dei ka mat ka ban pynïoh jingmyntoi ne pynïohnong ïa kano kano ka seng saiñ pyrthei, hynrei ka dei ka mat kaba kum ka jaidbynriew ka la angnud la slem bah.
Haba kren bad ki lad pathai khubor ha ka sngi Nyngkong, u Bah Robertjune u la ong, lada phai sha ka histori jong ka Job Reservation Policy, kane ka dei ka jingdawa bad ka jingthrang jingangnud jong ka jaidbynriew la kham slem.
U la pynkynmaw ruh ba ha ki por ba la leit ki la don bun ki jingïakhih bad ki jingshah thngan bad ka jingkhie im biang jong kane ka mat ka dei na ka daw ba ka sorkar jylla ka pyrshang ban pyndonkam bakla ïa ka Roster System.
Nangta, u la ong ruh ba ka jingleh jong ka sorkar da kaba pyntreikam ïa ka Roster shadien ka wanrah ka jingduhnong ïa ka jaidbynriew bad ong ba kane ka policy ka dei kaba la noh shiliang lypa, kaba la rim bad ka bym ïahap shuh kaba katkum ka juk mynta bad ka dei ka rukom treikam kaba la pynwandur ban pynïohnong beit thik tang ïa kawei ka jaidbynriew.
Kumta ka la donkam ïa ka sorkar ban pynbeit noh ïa kane ka Policy.
Namar kata, u la ong ba la donkam ban pynbeit noh, namar lada peit ïa baroh ki policy kiba don, la peit bniah man la ka 10 snem, te kan leit khyllah leh aïu kane ka policy ban nym lah pynbeit.
Haba kylli aïu ka seng ka don ban ong halor ka jingbym khot ïakren ka Sorkar wat haba la shong shah thngan haduh 7 sngi, une u nongïalam ka HYC u la ong, ka jingbym khot ka sorkar ban ïakren, ka jubab baroh ki tip, ba lada ka sorkar ka pyrshang ban pynbeit ïa ka kam, kan don kawei pat ka jaidbynriew ban pyrshah.
Nalor kata, u la ong wat ki Myntri sorkar ki kren halor kane ka kam, kim kren shuh kum ki Myntri Sorkar hynrei ki kren beit kum ki Garo, bad ka jingong ba ka jingshah thngan ka dei ka jingai ding, ka la dei lypa ka jingkren ïashah liang jaidbynriew lajong.
U la ong ba kawei ruh ka daw jong ka jingbym khot ïakren ka dei beit ban myntoi ha ka saiñ hima, namar dei na kane ka kam, ba ki la jop bun ha kane ka ilekshon, ha kaba ki la pyndonkam bakla ïa ka mat ‘roster system’.
Ha kiwei-kiwei ki jaka haba pyntreikam ïa kano-kano ka skhim, ka ju don ka sngi buh maw nongrim bad ka sngi plie, hynrei ha Ri-lum Jaiñtia ka don kawei ka skhim kaba kyrpang haduh katta-katta namar ka don haduh 3 tylli ki sngi kyrpang.
Kine ki kynthup ïa ka sngi buh mawnongrim, ka sngi plie bad ka sngi pyntreikam ïa ka skhim.
Kane ka skhim kaba kyrpang ka dei ka Maternal Child Health Hospital kaba don ha Panaliar, Jowai ïa kaba la plie paidbah ha 3 tarik u Nohprah 2022.
Hynrei kam shym la treikam wat hadien 168 sngi ba la dep plie paidbah ïa ka namar ym pat dep thung ïa ki doktor bad ki nos.
Ha ka sngi Saitjaiñ, la pyntreikam noh ïa katei ka jaka ai jingsumar.
Haba ïakren bad u Medical Superintendent MCH Hospital, u Dr.E.War u la ïathuh ba katei ka aspatal ka don 50 jingthiah na bynta ki khynnah bad 50 jingthiah na bynta ki longkmie.
U la ïathuh ba katkum ka jingmang jong ka Sorkar, la dep thung 11 ngut ki doktor (Medical & Health Officers) bad 4 ngut ki doktor ba la pyntbit kyrpang – kata 2 ngut na bynta ki khyllung bad 2 ngut kiwei pat na bynta ki kynthei ne longkmie.
U la ïathuh ruh ba la dep thung 33 ngut ki nos wat la kam pat biang satia.
Ha ka sngi ba la sdang pyntreikam ïa katei ka jaka sumar la pynrung 6 ngut ki nongpang bad ha katei ka sngi la don ruh iwei i longkmie i ba la kha ïa i khyllung shynrang.
Katkum ki tyllong khubor, la ïathuh ba la mang ban buh 27 ngut ki ‘Medical & Health Officer’ ha Maternal Child Health Hospital, Jowai ha ki bnai Kyllalyngkot ne Rymphang mynta u snem hynrei 10 ngut na ki, la hap phah noh sha ki PHC ne CHC namar ka jingleit pyntbit sha Chennai.
Na ki 17 ngut ki doktor kiba dang sah, la don sa 6 ngut kiba dang leit pule shuh-shuh bad kumta dang sah sa 11 ngut ki doktor ki ban trei mynta ha katei ka aspatal.
Shuh shuh kan dang shim por ïa ka OPD jong katei ka jaka sumar ba kan treikam pura.
Ka Sorkar Jylla ha ka sien kaba ar, ka la phah shithi biang sha ka Voice of the People Party (VPP) ban khot ïashim bynta ïa ka seng ha ka jingïalang banyngkong jong ka komiti kaba la thaw halor ka ‘Roster System’ kaba la long ha ka Lah Sngi U Blei.
“Hynne mynstep ngi ïoh ka shithi na ka liang ka Sorkar ha kaba ka la khot ïa u Bah Ardent M.Basaïawmoit.
Nga tharai phi la ïohi ba ki la kynthup ïa u kum uwei na ki dkhot jong katei ka komiti ban ïakren mynta ka sngi ha ka por 4 baje," la ong u MLA ka Mawlai, Bah Brightstarwell Marbaniang haba kren sha ki lad pathai khubor.
Haba pynkynmaw ba la shu kynthup kumto ïa ka kyrteng u Bah Ardent hapoh katei ka komiti, u la ong ba ka seng ha ka Sngi Thohdieng ka la shong-pyrkhat bad pynkhreh ïa ka shithi ban phah sha ka Sorkar kaba kdew shai ba u Bah Ardent u la kyntait ban ïadon bynta ha katei ka komiti.
U Bah Marbaniang u la ong ba ka VPP naduh kaba nyngkong kam treh ïakren haba ïadei bad ka ‘Roster System’ namar ïa kane dang pynshong nongrim ha ka ‘Reservation Policy’ kaba mynshuwa bad kaba noh shiliang.
“Kumta na ka liang jong ngi, ngi la ong ba ngim treh ban ïadon bynta bad kane ka komiti," u la ong.
Haba kylli, u la ong ba ka seng kan dang bteng ïa kane ka jingïakhih wat la u la pynpaw ka jingsngewsih ba ka Sorkar ka dang kuman sah haduh mynta naba kam pat pyni ïa ka jinglong kloi ban khot ïakren ïa ka VPP halor ka ‘Reservation Policy’.
Halor ka jingbym kren ki 31 ngut ki MLA Khasi haba ïadei bad katei ka mat, u la ong, “Halor kita ki 31 ngut, u paidbah u dei ban buh jingkylli ïa ki.
Ki leit sha u paidbah halor kane hi…ban khmih bniah ïa ka ‘Reservation Policy’ hynrei haduh mynta kaba sngewsih ka long ba ym pat don mano-mano ba wan shakhmat ban ong ba ngin ïatreilang ban pynurlong ïa kane ka mat.
"Shuh shuh haba bynrap ba kiwei-kiwei ki jaidbynriew haba poi ïa ka mat kaba ktah ïa ka jaidbynriew ki ïatyllilang kawei, utei u nongmihkhmat ha kawei ka liang u la ong, “Kaba sngewsih na ka liang jong ngi, kita kiwei pat nga i kumba ki kren lang da ka sur jong kiwei.
Kata ka jingkylli nga ieh ha u paidbah, namar dei u paidbah uba pynshong ïa ki ban kren na bynta ka jingeh u paidbah.
U paidbah u donkam ban kylli jingkylli ïa kita kiba mihkhmat ban kren hapoh ïingdorbar thawaiñ.
".
Ka Reserve Bank of India, Shillong ha ka 25 bad 26 tarik mynta u bnai ka la pynlong ïa ka ‘block level quiz’ jong ka All India Quiz on Financial Literacy 2023 na ka bynta ki khynnah pule kiba hapdeng ka Klas VIII-X na ka bynta ki 8 tylli ki ‘block’ kiba don ha ka thaiñ East Khasi Hills District, kata, ka Shillong Municipal & Cantontment, Mawphlang, Pynursla, Mawlai, Mylliem, Mawrynkgneng, Mawsynram bad Shella Bhollaganj.
Ïa katei ka jingïakyntip la pynlong ha ka Conference Room jong ka Reserve Bank of India, Shillong.
Ki kynhun kiba la wan ban ïashim bynta ha katei ka rynsan ïakop ki kynthup ïa mar 2 ngut ki khynnah pule kiba mihkhmat na ka bynta ki skul sorkar bapher bapher iba don ha kitei ki ‘block’.
Ïa katei ka rynsan ïakop la pynlong kum shi bynta ban pynsngewthuh paidbah halor ka mat kaba ïadei bad ka jingpynkup bor shuh shuh ïa ki lad ki lynti kiba ïadei bad ka jingnang jingtip shaphang ka pisa pilaiñ (financial literacy) kaba dei shi bynta na ki lad ki lynti ban kyntiew kyrdan ïa ka ri.
Ha katei ka rynsan, la buh ïa ki jingkylli halor ki mat kiba ïadei bad ki lad treikam jong ki ïing kynshew pisa bad kumjuh ruh halor ki mat kiba ïadei bad ka ïoh ka kot kynthup ruh halor ka mat ba ïadei bad ka G20.
La wan ban ïashim bynta da ki 13 tylli ki skul na ki ‘block’ bapher baper jong ka thaiñ East Khasi Hills District.
Ïa ki kynhun kiba la ïoh ïa ka nam lahduh la pynkup burom bad sam da ki ‘trophy’ bad kumjuh ruh da ki syrnot ïashim bynta.
Ïa ki kynhun kiba la ïoh rah ïa ka kyrdan ba nyngkong, ba ar bad balai la sam da ka pisa kaba mar T.5,000, T.4,000 bad T.3,000.
Ki nongjop na mar ki ‘block’ kin ïoh ïa ka lad ban ïakhun ha ka ‘District level’ bad ïa ka rynsan jingkyntip yn pynkut ha ka ‘National level’ hadien ba la lah ban pynlong ïa ka District, State bad Zonal level.
Na ka liang ki nongwanïashim bynta bad ki nonghikai na ki skul bapher bapher jong ka thaiñ East Khasi Hills District ki la ai ïa ka jingïaroh kaba khraw ïa ka RBI kaba la lah ban pynlong ïa katei ka rynsan jingïakyntip.
Ka Wanri Pyngrope kaba dei ka puron jong ki phlim Khasi sa shisien pat ka la shah jied biang kum ka puron kaba biang tam ne Best Actor Female North East ha ka Prag Cine Award 2023 kaba pynlong da ka Prag News & Rengoni kaba dei ka news channel na Assam.
Ïa kane ka khusnam ka Wanri ka la leit shim ha ka 27 tarik mynta u bnai kaba la pynlong ha skulbah University of Science and Technology, Meghalaya, Killing, Ri-Bhoi District.
Ïa kane ka khusnam mynta u snem kane ka puron ka la shah jied na ka phlim ‘Ka Daw’ kaba dang shu pyni ha u ‘nai Nohprah 2022, katba ïa kiwei ki khusnam la ïoh rah da kiwei ki jylla kum na Assam bad Manipur.
Kum ban shu pynkynmaw kane ka puron ka la ïoh nyngkong ïa kane ka khusnam Best Actor Female ha u snem 2020 haba ka ak ha ka phlim 9Lad.
Haba ïakren bad u Kiki Garod uba dei u Director ka phlim ‘Ka Daw’ u la pynpaw ïa ka jingsngewkmen haba ka Wanri kaba la shah jied nyngkong ïa kane ka khusnam ha u snem 2020 ha ka phlim 9lad kaba u la ringdur hi ma u bad mynta u snem ka la shah jied biang sa ha ka phlim ‘Ka Daw’ Namar kata, u khmih lynti ruh ba ki phlim Khasi kiba dang thymmai kum ka ‘Johkhe.
com’ kaba dang ap pali ha Bijou Cinema bad Borsing kaba dang ïaid ban ringdur kin sa ïoh biang kiwei ki khusnam.
U MLA ka Rajabala, Dr.Mizanur Rehman Kazi jong ka All India Trinamool Congress (AITC) lyngba ka kyrwoh u la pynpaw ba ka Jylla ka donkam ym tang ban ïakren halor ka bhah thung kam hynrei ban pyntikna ba kane ka jingbhah kam kan long katkum ka hukum ba la pynmih da ka ïingbishar ba hakhlieh duh ka ri.
“Haba ïadei bad ki jingdawa ba la pynsngew da katto-katne ki kynhun seng halor ka ‘Reservation Policy’, nga kwah ban kyrpad ïa u Myntri Rangbah bad ka Sorkar Meghalaya ban khmih bniah ïa ka ‘Reservation Policy’ ba mynta jong ka Meghalaya ha kaba la bhah 85 % na bynta ki ‘SC’/‘ST’ katba kiwei pat ki ïoh tang 15%.
Kane ka long pyrshah ïa ka ‘Reservation Policy’ ba la buh da ka ïingbishar ba hakhlieh duh ka India," la ong u Dr.Kazi ha ka kyrwoh.
Utei u MLA ka AITC u la kdew ïa ka rai jong ka ïingbishar ba hakhliehduh ka ri ha ka mukotduma – Jaishree Laxmanrao Patil ‘Vs’ ka Sorkar Maharashtra bad Indra Sawhney V/s Union of India ha u 1992 ha kaba la buh ïa u pud na bynta ka jingbhah kam ha ki kam Sorkar.
“Ka SC ka la buh ïa u pud bad kam shah ïa kano-kano ka jingbhah na bynta kano-kano ka ‘Tribe’/‘Caste’ palat ïa ka 50%.
Kumta ka long pyrshah ïa ka rai jong ka SC.Kumta nga dawa jur na bynta ka jingkhmih bniah bad ka jingbhah kaba 50% na bynta ki ‘Unreserved Category’ katkum ki kyndon ba la buh da ka ïingbishar," bynrap u Dr.Kazi.
Ki samla pule shynrang bad kynthei na ka thaiñ Ri-War Pynursla kiba pule ha ki shlem ai jinghikai bapher-bapher ha ka Lah Sngi U Blei ki la wan ban ai jingkyrshan ïa u President rangbah ka Voice of the People Party (VPP), Bah Ardent M.Basaïawmoit uba shong shah thngan hakhmat Additional Secretariat ban dawa khmih bniah ïa ka bhah thung kam ne ka ‘Reservation Policy’.
“Ngi wan hangne ban ai jingkyrshan ïa i Bah Ardent iba shah thngan na bynta ka pateng bad ka lawei jong ngi.
Ngi ïohi ba kane ka jingshah thngan jong i ka ai mynsiem ïa ngi kum ki khynnah skul," la ong uwei na ki samla pule na ka thaiñ Pynursla.
Haba kdew ba kum ki khun samla ki kwah ba u MLA ka Pynursla, Bah Prestone Tynsong un klet noh shuwa ïa ka uniphom bad ka seng jong u bad ban wan sha ka jaka shong shah thngan u Bah Ardent, utei u samla u la ong, “Ka uniphom jong ka jaidbynriew phim lah ban bujli, jong ka seng te phi lah ban bujli.
"Ha kajuh ka por, u la kyrpad ïa baroh ki nongmihkhmat Khasi-Jaiñtia ba kin wan sha kane ka jaka na bynta ka jingdawa jong ka jaidbynriew.
Haba pynsngew ba ki paidbah kiba wan sha katei ka jaka ki don shibun ki bynta, u la ong ba don kiba wan ai jingkyrshan (ïa u Bah Ardent) da ka jingduwai, don kiba wan ai khublei bad don ruh kiba wanrah da ki jingdro kum ka dak ka jingkyrshan bad jingai mynsiem ïa utei u nongïalam halor ka jinglong kloi jong u ban aiti na bynta ka lawei jong ki khun samla.
Haba ïai kyrpad ïa u Bah Prestone, utei u samla u la ong, “Ngi ïohi ba wat ki briew ba don jingduna ha ki dkhot met ki wan shane ban ai jingkyrshan ïa i Bah Ardent, ma phi khamtam uba long u nongmihkhmat uba ma ngi ki paidbah ngi la jied, ngi kyrpad rit ïa phi…wan ban ai jingkyrshan lang ïa ngi ka jaidbynriew Khasi.
"U la pynpaw ba kumba long mynta, ki samla ki don hapdeng ka umdum bad ka jingkhuslai ha ka jingmut-jingpyrkhat bad kumta u kyrpad ïa la u MLA ban wan sha katei ka jaka shah thngan u Bah Ardent.
Shuh shuh u la bynrap ba ka dei ka kamram jong u (Bah Prestone) kum u nongmihkhmat ban ïasaid na bynta ki paidbah ka thaiñ Pynursla.
“Kumba phi la kular ha ka por ilekshon ba phin peit ïa ka lawei bad jingmyntoi jong ki khun samla hynrei mynta shaei phi jah," u la buh jingkylli.
Nalor kane, u la ong ba lada u Bah Ardent u ïalam shano-shano ruh, ki long kiba kloi ban kyrshan ïa u namar ki sngewthuh ba kane ka dei ka mat kaba donkam eh jong ki khun samla.
Ka Hynñiewtrep Integrated Territorial Organisation (HITO), West Jaiñtia Hills District ha ka Lah Sngi U Blei ka la leit ban tur sha Secretariat ban leit ïakynduh ïa ki 7 ngut ki MLA na Ri-lum Jaiñtia.
Ka jingleit tur jong ka seng HITO ka dei hadien ka jingbym lap ïa kitei 7 ngut ki MLA ha ka ïing sah jong ki kaba don ha Jowai bad Shillong, hynrei ynda ka seng ka la poi ha ka khyrdop jong ka Secretariat, ka seng ka la shah khang lynti noh ha ki pulit bad hadien kata ki pulit ki la pyllait tang ïa arngut ki dkhot ka seng ba kin rung shapoh.
Haba kren sha ki lad pathai khubor hadien ba kitei arngut ki nongïalam jong ka seng ki la mih shabar, ki la ong ba ka jingwan tur jong ka seng ka dei hadien ba ki la leit ban ïakynduh ïa ki 7 ngut ki MLA sha ïing jong ki hynrei kim don.
Kumta na ka liang ka seng ki la wan ban kiew noh sha sor Shillong ban leit sha ki ïingsah jong kitei 7 ngut ki MLA hynrei ki khlem ïakynduh satia.
“Hadien ba ngi khlem ïakynduh, ngi la wan noh shane shapoh Secretariat, ka long kaei kaei kaba pynsngewsih ïa ngi kum ki nongïalam jong ka seng napoh West Jaiñtia Hills namar kine ki MLA kiba ngi phah ban ïasaid na ka bynta ka dawbah jong ka Ri Khasi bad Jaiñtia ki khlem shym la kren ïa ka mat thungkam thungjam," la ong u nongïalam.
Kitei ki nongïalam ki la ong ruh ba kum ka seng ki la sngewkhia ïa kane ka jingbym kren eiei jong kine ki 7 ngut ki MLA napoh Ri Lum Jaiñtia bad ki la ong ba ki khlem phah ïa kitei ki MLA shapoh ïingdorbar thawaiñ ka jylla ba kin leit shong tang ha ka shuki hynrei la phah bad la wan pynjop ïa ki ba kin kren na ka bynta ki mat ki jura kiba u paidbah ka Jaiñtia u thrang.
Kitei ki nongïalam ki la ïathuh ba hadien ka jingïoh ban ïakynduh ïa u MLA ka Raliang Constituency, u Bah Comingone Ymbon ha kaba u la ong ba un sa shimkhia ban kren halor kane ka mat bad na ka liang ka seng ka la kylli ruh na utei u MLA u ba don hapoh ka sorkar la hato u la shim ne em kata ka rai na ka bynta ka bhah thungkam thungjam, utei u MLA u la ong ha ka seng ba haduh mynta um pat shim eiei.
“Ngi na ka liang ka seng napoh West Jaiñtia ha ryngkat baroh ki Unit kiba wan shane, ngi la buh ka jingkyrpad ba u dei ban kren halor kine ki mat kiba donkam",la ong kitei ki nongïalam.
Kitei ki nongïalam ki la ong ruh ba lada kitei ki myntri ka sorkar kim lah ban kren eiei na ka bynta ka im ka ïap jong ka Jaitbynriew hapoh Jaiñtia, ki dei ban hiar shuki noh bad lada kim leh kumta, kum ka seng ka la buh ka jingbyrngem ba katei ka jingwan jong ka seng ka dei tang ka jingwan ba shisur shidur jong ka seng bad lada kitei ki Myntri kim kren eiei halor ka bhah thungkam thungjam, ka seng ynda ka la wan biang sa shisien kan rah bad tiar bad tar ban ïaleh pyrshah bad kitei ki Myntri namar ki kheiñ snep shuh ïa u paidbah.
“Ki dei ban pyrkhat ïa ka pateng ka ban sa wan, kan jia aiu lada kim don shuh ma ki bad lada kim kren mynta lano pat kin kren halor la dap 50 snem," la ong kitei ki nongïalam.
Kitei ki nongïalam ki la byrngem da kaba shai ba lada kitei 7 ngut ki MLA ka Jaiñtia kim leh eiei lane kim kren eiei halor kane ka mat, ka seng ka la long kaba la pynkhreh ban ïaleh na ka bynta ka hok kaba dei ban ïoh.
Ha ka lympung ialehkai ba mynta ha ri India ka 3rd  Khelo India University Games (KIUG) 2022 kaba long mynta ha Uttar Pradesh, ka khubor ka iathuh ba ka Panjab University, Chandigarh (PUC) ka la lah ban khur kumba 12 tylli ki takma na ka jingialehkai iakob king-lieng (Rowing) kaba kynthup ia ki 6 tylli ka takma Ksiar.
Kumta ruh ka Jain University na Karnataka kaba dang iai bat kum ka lahduh jong katei ka lympung ialehkai, ka lah nang iai bteng shuh shuh ha ka jingtam takma jong ka shakhmat ha ka miej khein takma jong ka lympung ha kaba kut jong ka sngi ba hynniew  katei  ka lympung ialehkai.
Shuh shuh ruh u Yoonus Shah na UP jong ka Mahatma Jyotiba Phule Rohilkhand University (MJPRU), u lah thaw ia ka rekod ba thymmai da kaba khur shalade ia ka jingjop bad kum u lahduh ha ka Men’s 1500m ha ka sngi ba nyngkong jong ka  rynsan iakhun ki nongiakob mareh, ha kaba ka por  kaba u la lah ban pyndep ka long da 3.51.61.
kumba ka paw mynta, ka Jain University ka dang iai khur shalade ia ki 15 tylli ka takma Ksiar, 8 ka Rupa bad 4 ka Rnong bad kaba lah shem ba ka PUC ka long kaba la khluid ha ka jingbehthong ka jong ka da kaba khur mynta  haduh 12 tylli ka takma Ksiar, 7 ka Rupa bad 12  tylli ka Rnong bad kitei ki ar kynhun ialehkai ha ryngkat bad ka Guru Nanak Dev University, Amritsar (GNDU) kaba don ia ki 10 takma Ksiar, 14 ka Rupa bad 5 ka Rnong, ki iakhun mynta na ka bynta ban pyllait ialade na kata ka kynhun na ka bynta ba kin ioh khur ia ka kyrdan ba nyngkong  ha ryngkat bad sa san sngi ka lympung ialehkai ka dangsah.
Ki result :Athletics (Guru Gobind Singh Sports College, Lucknow):Pole Vault Women- Sathya 3.60m (gold) Jain U, Sidhushree G 3.60 (silver) Bangalore U, Uvadharrshini M 3.30m (bronze) Madras U10000m Women- Basanti Kumari 36.00.73m (gold) Mangalore U, Reshma Kevate 36.00.74 (silver) Shivaji U, Poonam Sonune 36.01.09 (bronze) Mangalore U)10000m Men- Pradeep Kumar 30.55.88 (gold) Rajasthan U, Rohit Kumar 30.55.94 (silver) Guru Nanak Dev U, Upendra Baliyan 32.14.66 (bronze) Mangalore U100m Women- Avantika Santosh Narali 11.68 (gold) Savitribai Phule Pune U, Sudeshna Shiva 11.94 (silver) Shivaji U, Kamaljeet Kaur 12.33 (bronze) Punjabi U1500m Women- Shivechha Vikash Patil 4.43.70 (gold) Savitribai Phule Pune U, Snehalata Yadav 4.50.66 (silver) Mangalore U, Mamata Pal 5.00.98 (bronze) Dr.Ram Manohar Lohia U400m Hurdles Women- Nidhi Yogendra Singh 1.01.63 (gold) Mumbai U, Neha 1.01.94 (silver) Guru Nanak Dev U, Simmy 1.03.08 (bronze)400m Hurdles Men- Manoop M 53.16 (gold) MGU, Karna Bag 53.64 (silver) Burdwan U, Pravin Kumar 54.45 (bronze) Madras U4×400, Mixed Relay- Panjab U 3.30.08 (gold), Mahatma Gandhi U 3.30.30 (silver), Calicut U 3.36.35 (bronze)Long Jump Men- K.M.Srikanth 7.36m (gold) MGU, Rishabh Rishishwar 7.22m (silver), Dr.Ram Manohar Lohia U, Sajan R 7.18m (bronze), Kerala U100m Men- Gurindervir Singh 10.57s (gold) Guru Kashi U, Lalu Prasad Bhoi 10.60 (silver) KIIT, Bhubaneshwar, Abhishek Dalabehera 10.72 (bronze) Utkal UDiscus Throw Men- Prince 49.63m (gold) Chandigarh U, Harnoor Singh Sandhu 49.35m (silver), Ujjwal 48.70 (bronze) Mangalore U1500m Men- Yoonus Shah 3.51.61 (gold) Mahatma Jyotiba Phule U, Shivam 3.54.52 (silver) Himachal Pradesh U, Vishesh Mahla 4.05.92 (bronze) Mangalore UBadminton: Women: Jain University, Karnataka  ia ka Devi Ahilya Vishwavidyalaya, Indore da 2 – 1Ranchi University ia kaAligarh Muslim University da 2 – 0Savitribai Phule Pune University ia ka Rayalseema University da 2 – 1Men: Savitribai Phule Pune University ia ka Hemchand Yadav Vishwavidyalaya, Durg  da 3 – 0University of Delhi ia ka University of Calcutta da 3 – 0Football Women (Ekana Sportz City, Lucknow)Annamalai University, Chidambaram ia ka Sambalpur University, Odisha da 2 – 1kolGNDU, Amritsar ia kaVELS University, Chennai da 2 – 0 kolFootball Men (GGSSC, Lucknow)Panjabi U, Patiala ia ka Kannur U da 0-0 kolGNDU, Amritsar ia ka University of Kota, Rajasthan da 3 – 0 kolMahatama Gandhi University Kerala Vs Punjabi University PatialaRowing: 2000m Women’s Single Sculls- Shweta Brahmachari 7.39.54 (gold) Calcutta U, Amandeep Kaur 7.51.48 (silver) PUP,  Manasa S M 8.07.48 (bronze) PES2000m Men’s Cox Fours- Tarun Dangi, Prabhakar Singh Rajawat, Ankit Sendhav, Nitesh Bhardwaj, (gold) GNU, PUC (silver), PUP (bronze)2000m Men’s Fours- Sukhdeep Singh, Rajat Kumar, Sahil Mudgil, Aditya Kumar Singh (gold) PUC, KUU (silver), Central UM (bronze)2000m Men’s Lower Weight – Malak Singh (gold) Central UM, Govind Singh Rajput (silver) Lovely PU, Simranjit (bronze) PUC2000m Men’s Fours Lower Weight- PUP (gold), KUU (silver), PUC (bronze)2000m Women’s Pairs- UOM (gold), KEU (silver), OSM (bronze)2000m Women’s Cox Pairs- PUC (gold), KIU (silver), GNU (bronze)2000m Men’s Pairs- PUC (gold), PUP (silver), KUU (bronze)2000m Men’s Cox Pairs- PUP (gold), Central UM (silver), PUC (bronze)2000m Men’s Cox Pairs Lower Weight- PUC (gold), GNU (silver), KUU (bronze)2000m Women’s Fours- KEU (gold), UOM (silver), PUC (bronze)2000m Women’s Cox Fours- PUC (gold), GNU (silver), SPU (bronze)2000m Women’s Fours (R2)- Central UM (gold), GNU (silver)2000m Men’s Cox Singles Lower Weight- Simranjit 7.16.81 (gold) PUC, Balram Soni 7.46.51 (silver) GNU, Prathamesh Kachare 8.11.92 (bronze) SUK2000m Men’s Singles Heavy Weight- Pratik Gupta (gold) Calcutta USwimming (SVSP stadium, Gautam Buddh Nagar)800m Free Men – Anurag Singh 8.44.54 (gold) U of Delhi Institution of Eminence, Dhyan Balakrishna 8.52.52 (silver) Jain U, Krishna Rajendra Gadhak 9.01.69 (bronze) Kerala U200m Medley Men- Shrungi Bandekar 2.31.02 (gold) Jain U, Firdoush Kayamkhani 2.33.55 (silver) Kota U, Shristi Upadhyay 2.34.71 (bronze) Jadavpur U4×200 Free Men- Jain U 8.10.57 (gold), U of Delhi Institution of Eminence 8.16.58 (silver), Panjab U 8.19.00 (bronze)4×100 Free Women- Madras U 4.21.45 (gold), Jain U 4.27.79 (silver), Jadavpur U 4.31.97 (bronze)100m Free Men- Siva Sridhar 52.76 (gold) Jain U, Vikkas Prabhakar 52.78 (silver) SRM U, Veer Khatkar 53.12 (bronze) Maharshi Dayanand U100m Free Women- Shrungi Bandekar 1.01.51 (gold) Jain U, Shristi Upadhyay 1.02.93 (silver) Jadavpur U, Sadhvi Dhuri 1.03.49 (bronze) Savitribai Phule Pune U100m Breast Men- Danush Suresh 1.03.98 (gold) Saveetha Institute of Medical and Technical U, Benedicton Rohit 1.05.56 (silver) Anna U, Ms.Yadesh Babu 1.06.77 (bronze) Anna U100m Breast Women- Chahat Arora 1.17.36 (gold) Panjab U, Jyoti Patil 1.18.86 (silver) Mumbai U, Aarti Patil 1.18.98 (bronze) Mumbai UShooting (Dr.Karni Singh Shooting Range, Delhi)10m Air Pistol Men- Kamaljeet (Indira Gandhu U) 242.1 (gold), Sarabjot Singh (Panjab U) 239.1 (silver), Sahil Choudhary (DUSC) 216.9 (bronze)10m Air Pistol Men Team- Panjab U 1737 (gold) (Sarabjot, Udhayveer Sidhu, Aditya Maira), Maharshi Dayanand U 1718 (silver) (Hardeep Singh Gill, Shubham, Shubham Bisla), Delhi University Sports Council 1712 (bronze) (Devansh Gupta, Sahil Choudhary, Varun Dubey)25m Pistol Women- Abhidnya Ashok Patil 30 (gold) BVU Maharashtra, Niveditha Nair 28 (silver) BU Tamil Nadu, Neha 25 (bronze) MSU Saharanpur25m Pistol Team Women- Panjab U 1729 (gold), Savitribai Phule Pune U 1682 (silver), GNDU 1678 (bronze)Wrestling: 125kg Men- Prashant, Chaudhary Charan Singh U (gold), Akshay Satpal, Shivaji U (silver), Rohit, RTMNU (bronze)61kg Men- Udit, Maharshi Dayanand U (gold), Sudhir Jat, BTU (silver), Lokpal Goher , DAV (bronze)86kg Men- Sanjeev Kumar, Guru Kashi U (gold), Pratik Jagtap, SPPU (silver), Pawan Baisoya, CSSU (bronze)55kg Greco Roman- Sanjeev, DBU (gold), Vishal, GNDU (silver), Dyaneshwar k.
Patil, SRTMU (bronze)87kg Greco Roman- Vijay Doiphode, Shivaji U (gold), Shubham Dudhal, PAHSU (silver), Ajay, Kurukshetra U (bronze)130kg Men- Satish, MDU (gold), Deepanshu, ITMU (silver), Shubham Sidnabe, SU (bronze)57kg Women- Rajni, GNDU (gold), Kalpana, CBLU (silver), Rupinder Kaur, Panjab U (bronze)65kg Women- Kusum, BPSMV (gold), Khushi Rani, RTMNU (silver), Muskan Devi, GNDU (bronze)68kg Women- Anju, CDLK (gold), Bhumi, CU (silver), Neha, CCSU (bronze)76kg Women- Priya, GNDU (gold), Bipasha, CKU (silver), Saneha Sidhu, CDLU (bronze)Hockey Men (Guru Gobind Singh Sports College, Lucknow)Punjabi University, Patiala ia ka GNDU, Amritsar da 4 – 0 kolLovely Professional University ia ka Savitribai Phule Pune University da 5 – 2 kolSambalpur University, Odisha ia ka Bengaluru City University da 4 – 3 kolVeer Bahadur Singh Purvanchal University, Jaunpur  ia ka Mahatma Gandhi Kashi Vidyapith, Varanasi da 4 – 3 kol.
Ka jngiaid lynti ha kaba nyngkongeh jong u khlur ialehkai Tennis na ka ri Serbia u Novak Djokovic ha ka lympung ialehkai ba mynta ka French Open ka lah long kaba seisoh bad ba jop hadien ba utei u rangialehkai u lah khur shuwa ia ka jingjop ba nyngkong da 6-3, 6-2, 7-6 (1) ha ka kylla iakhun ba nyngkong pyrshah ia u Aleksandar Kovacevic.
Kumta utei u rangialehkai na Serbia uba long ruh u lahduh ha katei ka lympung ialehkai haduh arsien, u lah ioh mynsiem lyngba ki ar ‘set’ iakhun ba nyng-kong ki jong u ha shuwa ba un mad ia ka jingiakhun na utei u rangiakhun pyrshah uba lah duna bha ka rukom ialehkai wat ha ka jingiakhun  tie-breaker ruh kumjuh.
Ha katei ka jingiakhun, u Djokovic u lah pynwai noh ia ka jingia aireng  da kaba sam bol bha ha ka jingioh ban pynphai shalade ha ka dor-thong ba nyngkong jong ka jingialehkai bad hadien katei ka jingjop, u Novak un hap ban pynkhreh sa na ka bynta ban iakynduh pat bad u nongialehkai na Hungary u Marton Fucsovics ha ka jingiaknieh jong ki sha ka kylla iakhun kaba lai.
Ha kawei pat ka jingialehkai, u Benoit Paire u lah pynjai-jai ka rukom ialehkai ka jong u hynrei u bym shym la lah pat ban kiar na kawei pat ka jingshah pynrem ha kum katei ka lympung leit iakhun ka jong u, hadien ba u lah shah pynliem noh ha ki san set iakhun ha u Cameron Norrie da 5-7, 6-4, 6-3, 1-6, 4-6.
Ha ka jingiakhun jong ki kyntheim ka Sloane Stephens ka lah pynliem noh ia ka  Karolina  Pliskova na ka bynta ban jam pat sha ka kylla iakhun kaba ar, hadien ba ka Sloane Stephens ka lah pynleit jingmut khambun ha kata ka jingiakhun ka jong ka ha kaba sdang jong ka jingialehkai na ka bynta ban khur noh shalade ia ki 6-0, 6-4 jingjop pyrshah ia ka Pliskova.
Shuh shuh ha kawei pat ka jingialehkai, ka Madison Keys ka lah pynliem noh ia ka Kaia Kanepi da 6-1, 3-6, 6-1 na ka bynta ban iai pynjanai shuh shuh ia ka rekod jingjop jong ka kam ialehkai ka jong ka  ha ka kylla ba nyngkong  da 35-5.
Ki Result:First round: Men’s singles: N Djokovic ia u A Kovacevic da 6-3, 6-2, 7-6(1); R Bautista Agut ia u Y Wu da 7-6(4), 6-1, 6-1; F Fognini ia u F Auger-Aliassime da 6-4, 6-4, 6-3; C Norrie ia u B Paire da 5-7, 6-4, 6-3, 1-6, 4-6.
Women’s singles: E Avanesyan ia ka B Bencic da 6-3, 2-6, 6-4; K Pliskova  ha ka S Stephens da 0-6, 4-6; E Svitolina ia ka M Trevisan da 6-2, 6-2; V Gracheva ia ka D Galfi da 6-4, 2-6, 6-1; K Kanepi  ha ka M Keys da 1-6, 6-3, 1-6.
Katkum ka khubor ba lah pynmih ha  kaba iadei bad ka thup kyrdan ba thymmai jong ka jingialehkai Badminton ia kaba la tip kum ka BWF Rankings, ka khubor ka iathuh ba ki khlur ialehkai ka ri ha ka jingiakhun ba mar arngut jong ki  shynrang; kata u Satwiksairaj Rankireddy & Chirag Shetty, ki lah kynjoh mynta sha ka kyrdan kaba biang tam eh ha ka pyrthei ha kaba kitei ki arngut ki lah ioh ban rung ha ka kyrdan ba 4 ha ka pyrthei lyngba katei ka thup ba thymmai.
Shuh shuh ruh ka khubor ka iathuh ba u Satwik-Chirag kiba ju iai treilang ryngkat-ryngkat ha man la ki lympung ialehkai, ki la lah ruh ha ka ban khur shalade ia ka takma Ksiar na ka lympung Commonwealth Games bad kumjuh ruh ia ka khet jingjop na ka French Open Super 750 ha u snem ba lah dep bad ym tang katta, hynrei kiba la lah ruh ban khur ia ka jingjop shalade na ka Swiss Open Super 300 jong ka aiom ialehkai kaba mynta.
Kumta na kitei ki jingkhur jingjop ki jong ki, kitei ki arngut ki kit mynta ia ki 74,651  dor-thong na ki 12 tylli ki lympung ialehkai ba ki lah ioh ban shimbynta.
Da kaba khur ia ka jngjop ba thymmai kata ka jingjop kaba lai na ka lympung ialehkai kaba dang shu dep long ha ka taiew ba lah dep ka Malaysia Masters, ka khubor ka iathuh ruh ba uwei na ki khlur ialehkai ka ri u HS Prannoy mynta ka sien u lah ioh ban kiew da shi jak ana ka bynta ban khur biang shalade ia ka kyrdan ba 8 ha katei ka thup kyrdan ba thymmai na ka jingiakhun paramarwei katba u Kidambi Srikanth pat u lah  khur ia ki lai jaka na ka bynta ban ioh biang shalade ia ka jaka ha ka thup ba 20  ha kaba mynta u shong ha ka kyrdan ba 20 ha ka thup.
Katba uwei pat u khlur ialehkai ka ri u Lakshya Sen, u lah shah pynhiar jaka noh sha ka kyrdan ba 23 ha ka pyrthei hadien ka jingshah pynkut noh ka jngiaid lynti ka jong u ha ka pork aba kloi-lan ha ka Malaysia Masters.
Haba phai sha ka thup kyrdan jong ki kynthei ha ka jingiakhun paramarwei, ka PV Sindhu  ka dang iaisah biang ha kajuh ka kyrdan kata ha ka jak aba 13 katba ka Treesa Jolly  & Gayatri Gopichand ruh ki lah iaisah biang mynta ha ka kyrdan ba 15 na ka kyrdan jong ki kynthei ha ka jingiakhun ba mar arngut.
Ka Committee halor ka Roster System ka la rai ban pynïar ïa ka jylli jong ka ban ïakren lang noh halor ka reservation policy, bad ïa kane ka rai yn phah sha ka Sorkar Jylla ba kan mynjur.
Ïa kane la ïathuh da ka shongknor jong ka Committee halor ka Roster System, ka Kong Ampareen Lyngdoh hadien ba la wai ka jingïalang kaba nyngkong jong kane ka Committee ha Secretariat ha ka Lah Sngi U Blei.
Haba kren sha ki lad pathai khubor hadien ka jingïalang kaba la wan ïashim bynta lang da baroh ki seng saiñ pyrthei kiba donlang ha ka Committee, ka Kong Ampareen ka la ong na ka liang ka Committee ka la ïoh ban ïakren lang bad ki seng saiñ pyrthei kiba ïashim bynta ha kane ka jingïalang kynthup ïa ka Garo National Council kaba mihkhmat da u nongïalam jong ka lyngba ka Video Conference.
Ki nongïalam kiba mihkhmat ïa ka NPP, Congress, TMC, UDP, HSPDP, BJP, ki la ïashim bynta lang ha kane ka jingïalang jong ka Committee.
Hynrei ka Khun Hynñiewtrep National Awakening Movement (KHNAM) ka khlem wan ïashim bynta.
Ka Kong Ampareen ka la ong ba ka Committee ka la sngewdei ba ka VPP ruh ka dei ban donlang, hynrei kam treh ban ïakren ïa ka roster system bad dei na kane ka daw ba ka Committee ka la shim lang ïa ka rai ban pynïar ïa ka jylli jong ka jingïakren halor ka reservation policy ha kaba yn khot ïa u President ka VPP ban donlang bad kum ka jingailad ba kan pyni ïa ki jingkdew jong ka kiba don ha ka reservation policy.
Kumta ka la ong ba na ka liang ka Committee kan phah ïa kane ka jingai jingmut sha ka Sorkar Jylla bad ka shong ha ka Sorkar ban mynjur.
Nangta, ka la ong ba ka shong ha ka Sorkar lada ka mynjur, la kan kynthup lang ïa ka mat reservation policy ha kajuh ka Committee kaba dei halor ka Roster ne kan don pat da kawei ka Committee halor ka Reservation Policy.
“Ka Committee ka sngew dei ba baroh ki seng saiñ pyrthei ki dei ban donbynta lang ban ïakren bad ka Committee kan kyrpad ban pynïar ïa ka jingïakren halor ka reservation policy namar kane ka Committee ka dei kaba la thaw tang halor ka Roster System.
Ka reservation ka dei ka tynrai ne ka kmie, bad ka roster ka dei ka khun.
Ngi la ïakren lang ba ngi dei ban ïakren lang baroh ar tylli bad ngin kyrpad ïa ka Sorkar ban pynrung ïa kata ka mat ha ka jingïakren namar kam lah ban long bad ong ba kawei ka seng kam treh ban donbynta lang," la ong ka Kong Ampareen kaba dei ruh ka Myntri Sorkar ba peit ïa ka tnat aiñ.
Shuh shuh ka la ong ba baroh ka Committee ka sngew dei ruh ban kyrpad ïa u President ka VPP ban wan lang ban ïakren namar ka long kaba dei ba ka VPP kam nym donbynta ha ka jingïakren.
Shuh shuh ka Kong Ampareen ka la ïathuh ba ka Committee kan sa ïakynduh biang ha ka 31 tarik mynta u Jymmang ha Secretariat ha ka por 2 shiteng nohphai sngi.
Ka khubor ba lah ioh lum ka iathuh ba na ka liang jong u khlur kawang Sum ka ri uba long ruh u lahduh ha ka Tokyo Olympic 2021 u Neeraj Chopra u lah pynbna paidbah ia ka jingweng noh ban shimbynta ha ka lympung ialehkai ka ban sa long ha u bnai ban wan ka FBK Games, namar ka jingshitom ha kaba iadei bad ki dohksah.
Katei ka jingkynran-dien ka long ruh kum shibynta jong ki lad jingiada ialade khnang ban ym don kano kano ka jingshitom hapdeng jong ka jingshimbynta ka jong u ha ka lympung.
Ka khubor ka iathuh ba ka jingshitom kaba utei urangialehkai u lah ioh ka long ha ka por ba u dang shimbynta ha ka prokram hikai bad  kilan-met.
Kumta hadien ka jingphah peitbniah, ma u lem bad ka kynhun baroh kawei ka lah shim ia katei ka rai.
Shuh shuh ka khubor ka iathuh ba katei ka lympung ialehkai ka ban sa long kan long ha Hengelo ha kaba bun na ki nongialehkai  na kylleng ka pyrthei kin sa leit ban shimbynta naba ka long ruh ka shibynta jong ka World Athletics Continental Tour Gold Level event ka ban sdang naduh ka 4 tarik u Jylliew 2023.
Kum ban shu pynkynmaw hangne ka long ba u Chopra u lah iai shadkmen ha ka jinglah jong u ban ialehkai bha naduh kaba sdang ka jingiaid lynti jong u ha ka aiom ialehkai ba mynta da kaba khur ruh shalade ia ka nam jop ha ka Doha Diamond League  ha ka 5 tarik u Jymmang; ha ka jinglah ban kawang ia u Sum ha ka jingjngai kaba 88.67m.
Kumta hadien ka jingkynran-dien  noh ka jong u na katei ka lympung ialehkai kaba mynta, u Chopra u khmih lynti ba un sa ioh ban wanphai pat sha ka kam ialehkai ha ka lympung ban sa long pat ha Turku; Finland ka Paavo Nurmi Games ha ka 13 tarik u Jylliew.
Uwei na ki nongialehkai na ka ri China u Zhang Zhizhen, u lah kylla long mynta u nongialehkai ba nyngkongtam eh jong katei ka ri hadien ki 86 snem ban khur ia ka jingjop ba nyngkong na ka lympung ialehkai kaba dang iaid mynta shakhmat ka French Open.
Kumta ruh utei u rangialehkai uba bat ia ka kyrdan ba 71 ha ka pyrthei, ha ka jingshimbynta ka jong u ha ktei ka lympung ba mynta, u la lah ban tam jingjop shakhmat pyrshah ia u Dusan Lajovic da kaba khur noh shalade ia ki 6-1, 4-1; kata ha ka por ba utei urangiakhun pyrshah jong u Zhang na Serbia u lah shongthait noh namar ka jingshitom ka jong u.
ka long ruh ka jingjop ba nyngkong ha ka main draw na ka bynta u Zhang ban khur ia ka, ha kaba u lah sdang ia ka jingiaid lynti ha ka lympung pyrshah ia utei u nongialehkai bym pat da tbit than hadien ki lai sien mih madan ialehkai ha ki jingiakhun Grand Slam ba lah dep.
Shuh shuh ruh ha u snem 2021, u Zhang u long uba nyngkongeh napdeng ki nongialehkai na China  ban ioh ialehkai ha ka Wimbledon katba kham ha shuwa jong u snem ba mynta kata ha une u bnai ba mynta u lah ioh ban shimbynta ha ka Madrid Open bad u long ruh uba nyngkongeh ban ioh rung sha ka quarter-final ha kum katei ka lympung ialehkai kaba paw.
Ka khubor ka iathuh ruh ba hadien katei ka jingjop, u Zhang un iakynduh sa bad u Thiago Agustin Tirante; uba la lah ban pynliem noh ia u Botic van de Zandschulp.
Ka Rangdajied United ka la lah ban pyntikna ban jam sha ka semi final ha ka lympung ïalehkai Meghalaya State League 2023 hadien ba ka la lah ban pynliem noh ïa ka Mulait United da 5-0 kol ha ka jingïalehkai jong ka Group-B kaba la long ha ka Sngi Ba-ar ha Kiang Nangbah Stadium kaba ha Jowai.
Lyngba kane ka nam jop ka Rangdajied ka la kamai 13 point na ka bynta ban lamkhmat ha kane ka group bad tam ruh da lai point ïa ka Ladthadlaboh.
Ha ka jingshisha ka Ladthadlaboh ka la don jingkyrmen ban bat ïa ka kyrdan ba hakhlieh, hynrei namar ka jingshah rem ha ka Niaw Wasa United ka la pynlong ban hiar noh sha ka kyrdan ba-ar.
U Wansiewdor Nengnong (21′, 90’+3) bad u Knerktilang Buam (58′, 63′) ki la ïoh ban thep mar ar kol, katba ïa ka shi kol la thep da u Basuklang Bina (45’+2).
U Bansanbha Khongsdam u la long u rangïalehkai uba kynsai na ka bynta ban ïoh pynkhih jar nyngkong lyngba u Wansiewdor, uba la ïoh ban pyndei da ka khlieh.
Kham ha shwa u Romarius Laban u la ïoh ïa ka kabu kaba biang bha, hynrei u rangapkol ka Rangdajied u Banshanlang Sten u la lah ban pyllait na ka jingshah thep ha ka free-kick.
Ïa ka kol kaba ar la thep shwa ban kut ka jingïalehkai jong ka kylla step lyngba u Basuklang hadien ka jingïarap pynbuh bol da u Knerktilang na ka bynta ban tam 2-0 kol.
Kham ha shwa jong kane ka lympung ïalehkai, ka Mulait bad ka Niaw Wasa United ki la long ki ar tylli ki kynhun kiba don jingkyrmen ban jam shakhmat, hynrei na ka daw ka jingtlot ha ka bynta kaba shadien ka la pynlong ïa ka Rangdajied ban jam shaphrang ha kane ka lympung.
Hadien ba la bteng biang ïa ka jingïakhun, ka Rangdajied ka la ïai bteng ban thep ïa ka kol kaba lai lyngba u Knerktilang ha ka minit kaba 58.
Une u rangïalehkai shakhmat u la pynbud biang ïa ka kol kaba ar ha ka minit kaba 63.
Ha shwa ban kut ka jingïalehkai u Wansiewdor u la thep biang sa shi kol ha ka minit kaba 90’+3.
U Lessius Sujai u la shah sei da ka red card na ka daw ba u la ïohpdiang ïa ar tylli ki yellow card hadien ba u la pynur ïa u Wansiewdor hapoh ‘box’.
Pynban u Buam u la pynlehnohei ïa ka kabu ksiar kaba u la shut ïa ka free-kick, hynrei kane ka kynhun ha kaba kut ka la khur ïa ka jingjop.
Wat la ka la tikna ban rung sha ka semi final, hynrei ka Rangdajied ka dangsah sa kawei ka jingïakhun pyrshah ïa ka Youth Club Pdengkarong ha ka 3 tarik u Jylliew, katba ka Mulait United FC ïa ka Rymbai Iawpynsing ha ka 1 tarik.
Ïa ka Reservation, la pynshong nongrim haka Article 14 jongka Constitution of India, “Equality before Law," kaba kren shaphang artylli ki mat, ka “Equality before the law" bad ka “Equal protection of the laws.
" Ka mat banyngkong ka khang lad ïano-ïano ban ïaid lait na ka aiñ.
Ka mat ba-ar pat ka ïada khnang ba yn ym don uno-uno u ban shah leh shiliang hakhmat ka aiñ.
Ka dei kane ka mat kaba ar kaba long ka nongrim jong ka Reservation.
Ka nongrim jong ka mat ba-ar ka long: “Ka jinglong mar katjuh hapdeng kiba ïa long lypa katjuh bad hapdeng ki bym pat ïalong katjuh kadei ban ïapher.
" Kaba mut ba, khnang ban ïada ïa baroh hakhmat ka aiñ, khnang ba kin ïa long mar katjuh, hap don ka jingïapher keiñ ha ka jingmut jong ka kyntien Mar katjuh, haba ngi ïakren ïa kï ar mamla ki bym pat ïa long katjuh.
Kaba mut ba, khnang ban ïoh ïa ka Equality ne Jinglong Mar katjuh, ka jingleh ka dei ban ïapher keiñ hapdeng kiba la long lypa mar katjuh bad hapdeng ki bym ïa kot mar katjuh.
Te kumta, la bsut ïa ka Article 16 (4) jongka Constitution kaba ong kumne: “Nothing in this article shall prevent the State from making any provision for the reservation of appointments or posts in favor of any backward class of citizens which, in the opinion of the State, is not adequately represented in the services under the State.
"Ka dei kane ka bynta jong ka Constitution kaba pynkhamti ha ka sorkar ïa ka bor ban buh ka bhah thung kam na ka bynta kito kiba dang sahdien, kiba ym pat ïoh ïa ka jingmihkhmat kaba biang ha ki kam sorkar.
Te ka jingkylli ka long ka mut aiu “backward" bad ka mut aiu “not adequately represented"? Ka Supreme Court, ha u snem 2005, ha ka case “Ashoka Kumar Thakur Vs Union of India" ka la pynskhem ba ka jingmut “backward" kam mut ka jingsahdien tang ha ka roi ka par ne ka ïoh ka kot, hynrei ka kynthup ruh ïa ka jingsahdien ha kiwei ki liang jong ka imlang-sahlang bad ka pule puthi.
Te ka shai ba lada don ka jingduna ha ka jingmihkhmat/representation ha ki liang ka pule puthi ne ka imlang-sahlang, kum ka jingmihkhmat ha ki kam sorkar, kata ka dei ka jingsahdien.
Te ka Article 16(4) ka shai ba ka jinglong ‘backward’ ne jingsahdien ka don jingïadei bha bad ka jingbym don jingmihkhmat ba mar katjuh ha ki kam sorkar lane “inadequate representation.
" Te ka “adequate representation" ha ka phang jong ka Equality kam mut ban ïoh thik mar katjuh (equal numbers), hynrei ban ïoh mar katjuh haba ïanujor bad ka jingdon paid (equal percentage), namar Representation hi ka mut ban mihkhmat ïa u paidbah.
Te kumno yn mihkhmat mar katjuh lada ym pynshong nongrim ha ka jingdon paid?Ka Ministry of Home Affairs lyngba ka Resolution No.42/21/49-NGS, tarik 13.09.1950, ka la buh ïa ka bhah jong ki SC bad ST ha ka 12.5% bad 5%.
Ka Census jong u snem 1961 ka pyni ba ka jingdon jongki SC & ST ka long 14.64% & 6.80%.
Halor jong kane ka Census, la pynkiew ïa ka bhah jong ki SC na ka 12.5% sha ka 15% bad ïa ka bhah jong ki ST na ka 5 sha ka 7.5%.
Kane ka ‘precedence’ ka shai ba ïa ki SC/ST, ka bhah ka shong nongrim katkum ka Census lane ka jingdon paid.
Shuh shuh, ka Frequently Ask Questions (FAQ) jong ka DoPT kaba phi lah ban khmih lyngba ka url  ka ong ha ka sla banyngkong ba “in case of direct recruitment to Group C and D posts which normally attracts candidates from a locality or region, percentage of Reservation for SCs/STs is general fixed in proportion to the population of SCs/STs in the respective States/UTs.
" Kane ka kren shai ba ïa ka bhah jong ki SCs/ST la buh katkum ka jingdon paid jong ki ha ki jylla ne Union Territories.
Shuh shuh, ka Ministry of Heavy Industries & Public Enterprises lyngba ka shithi No.DPE-GM-/0001/2016-GM-FTS-5921 tarik 17.10.2016 ha ka point 2.3 ka ban ïa kajuh ka phang ba ïa ka bhah jong ki ST/SC, la buh katkum ka jingdon paid jong ki ha ki jylla ne Union Territories.
Ka nongrim jong ka Reservation ka shong ha kine ki mat: Equality, Backwardness bad Adequate Representation.
Bad ka kyntien “Representation" hi ka thew beit ïa ka jingmihkhmat jong u paidbah, lane ka jingmihkhmat ha ki kam sorkar kaba mar katjuh haba nujor bad ka jingdon paid.
Kaba mut ba lada don 86% ki kynhun sahdien ha Meghalaya, te kita ki dei ban ïoh 86% jingmihkhmat ne representation ha ki kamsorkar.
Bad napdeng kine ki 86%, ngi don hok ban dawa ban ïa ïoh equal representation, lane ka jingmihkhmat ba mar katjuh, bad kata ka hap ïaid hi katkum ka jingdon paid lane ka population.
Te ka jingdawa ban pynbeit ïa ka Reservation Policy ka long kaba shai, kaba skhem bad kaba dei hok.
Mynta, ka don kawei ka rai jong ka Supreme Court ha u snem 1992 kaba ong ba ka kyntien “adequate representation" kam donkam eh ban mut “proportionate representation.
"Kane ka case ka ïadei bad ka Reservation ïa ki OBC, kaba la sdang naduh u snem 1991, ha kaba ka Mandal Commission ka la bhah 27% Reservation ïa ki OBC, bad kam dei kaba thew ïa ka Reservation jong ki ST/SC kaba la ïaid katkum ka population naduh kaba sdang.
Ka daw ba ka Supreme Court, ha ka ‘case’ “Indra Sawhney vs Union of India" ka la rai ba ka kyntien “adequate representation" kam donkam eh ban mut ba hap ban pynshong nongrim ïa ka Reservation katkum ka jingdon paid, ka long ba haduh kane ka por, ka la don lypa ka bhah jong ki SC 15% bad ST 7.5% kaba long kyllum lang 22.5%.
Hynrei, ka population jong ki OBC ka long 52% na ka population jong ka ri India.
Lada ai bhah ïa ki OBC 52%, ka Reservation baroh kyllum lang kan poi shaduh 74.5%.
Te ka Supreme Court ka la pynksan ban ai bhah ïa ki OBC 27 % khnang ba ka Reservation baroh kyllum lang kan nym tam ïa ka 50%.
Hynrei kane ka rai jong ka Supreme Court ka thew tang ïa ki OBC, ym ïa ki ST/SC.Hynrei to ngin sngewthuh, ba ka Court ka la rai ba “adequate representation" kam donkam eh ban mut “proportionate representation" hynrei ka Court ka khlem rai pat ba ngim dei ban pynurlong ïa ka “adequate representation" da kaba pynshong nongrim ha ka “proportionate representation.
" Namar kumba ngi la ïohi haneng, ka bhah ïa ki SC/ST ka ïaid beit katkum ka jingdon paid lane proportion.
Te ka rai jong ka Supreme Court ban nym pynshong nongrim ïa ka Reservation jong ki OBC katkum ka population kam ktah ïa ki ST/SC hynrei ka dei beit ban nym pyntam ïa ka Reservation kyllum palat ïa ka 50%, da kaba buh ïa ka bhah jong ki OBC ha ka 27%.
Katto, ka nongrim jong ngi ka la dei ban shai bad ka la dei ban skhem ba ka long kaba dei bad kaba hok.
Hynrei mynta ki don ki dkhot jong ka jylla bad jong ki seng saiñpyrthei kiba pyntieng kohtympan ba lada kane ka mat jong ka Reservation ka leit sha Supreme Court, yn sloit noh ïa ka Reservation hapoh ka jylla sha ka 50%.
Hato kane ka long kaba dei? Em.
Hooid, ka Supreme Court ha ka ‘case’ “Indra Sawhney & Others vs Union of India", ha u snem 1992, ka la rai ba ka Reservation kyllum kam dei ban tam ïa ka 50%, hynrei ha kajuh ka rai, ka Supreme Court ka ong ruh kumne:“While 50 per cent shall be the rule, it is necessary not to put out of consideration certain extraordinary situations inherent in the great diversity of this country and the people.
"Shuh shuh, ka Supreme Court ka ong:“It might happen that in far-flung and remote areas the population inhabiting those areas might, on account of their being out of the mainstream of national life and in view of conditions peculiar to and characteristically to them, need to be treated in a different way, some relaxation in this strict rule may become imperative.
In doing so, extreme caution is to be exercised and a special case made out.
"Kam long kaba eh ban sngewthuh.
Ka bhah SC/ST ka ïaid beit katkum ka proportion jong ka population.
Ha kiwei ki Central Department bad kiwei ki jylla, lada jia ba ka bhah kyllum ka tam 50%, kin pynbeit na ka bhah OBC.Ka 27% OBC ka mih naei? Ka mih namarba ka bhah ST/SC ka la don lypa.
Balei ki khlem pynduna na ka bhah ST/SC ban ïoh kham bun ka bhah OBC, khlem da tam 50%? Namar ka shai ba ïa ka bhah ST/SC la buh katkum ka proportion, hynrei dei ïa ka bhah OBC ba la pynbeit ban ym tam 50%.
Ka shai ruh ba ha ka jylla Meghalaya, ha kaba ka jingdon paid jong ki ST/SC ka kot shaduh ka 86%, ka dei kawei na kita ki exceptional case ba ka kyndon 50% kam ktah namar ka jingdon jong kiwei ki general category ka long tang 15%, te ka nym don ka jingleh shiliang pyrshah ïa kino-kino ki kynhun, katkum ka nongrim jong ka Article 14 jong ka Constitution.
Bad ka shai ruh ba ka Article 16(4) ka thew ïa ka jingmihkhmat ha ki kam sorkar katkum ka population.
Ka shai ruh ba ka rai jong ka Supreme Court ha ka “Indra Sawhney vs Union of India" halor ka “adequate representation" ka thew ïa ki OBC, ym ïa ki ST/SC kiba la ïaid beit katkum ka jingdon paid lane proportion naduh kaba sdang.
Bad nalor kane, ka precedence naduh ka 1961 census ka pynskhem ba ïa ki ST, ka Reservation la pynshong nongrim katkum ka jingdon paid.
Ka Mumbai City FC kan leh burom khatduha u Ahmed Jahouh hadien ba ka kontrak ka jong u ka la poi sha kaba kut ha ka 31 tarik u Jymmang bad une u rangalehkai shapdeng ka Morocco.
U Jahouh u la pynasoh sha ka Mumbai City FC ha u Risaw 2020 hadien ba u la long uba biang pura kum u rangalehkai shapdeng banalehkai ha kane ka lympungalehkai kaba heh hapoh ka ri.
Une u rangalehkai na Morocco u laadon bynta lang ban pynlonga ka Mumbai City ha ka aomalehkai 2020-21 ban long ka kynhun kaba nyngkong ban khur jingjop ha ka ISL League Winners’ Shield bad ruh ban raha ka Trophy ha kajuh ka aom.
Utei u rangalehkai ba la 34 snem ka rta u la lah banalehkai bha ha ka aomalehkai 2021-22 ha kaba u laarap pynbuh bol haduh hynñiew sien bad bynrap sa san na ka aom ba la dep bad ïoh thep lai kol.
Une u rangalehkai u la lah ban noh synñianga katei ka klob ha Riyadh, da kaba u la shut ïa ka corner na ka bynta ban pynbuh bola u Rahul Bheke ban thep kol ha ka jingakhun pyrshaha ka Air Force Club kaba na Iraq ha ka AFC Champions League 2022.
Kane ka jingjop ka la long kaba nyngkong na ka bynta u Jahouh bad ka Mumbai City FC ka la wan ha ka kyrdan ba-ar ha ka Group-B.Kumba ka paw u Jahouh u la long u rangalehkai ba kynsai sa shisien pat ha kaba ka Mumbai City FC ka la lah ban thawa ka khana ha ka kam ialehkai.
Ka Mumbai City FC ka la lah ban khur haduh 15 siena ka rekod, kynthupa ki jingbym shah rem ha ki 18 tylli ki jingalehkai, ha kaba u Jahouh u laadon bynta ban pynlonga ka Mumbai ban raha ka League Winners’ Shield ar sien na ki lai sienakhun.
U Jahouh u la lah ban thep kol ha ka minit kaba 70 bad ka jingalehkai kaba khatduh na ka bynta katei ka klob, kaba u la thep kol lyngba ka penalty spot na ka bynta ban jop da 3-1 kol pyrshaha ka Jamshedpur FC bad ban wan ha ka kyrdan ba-ar ha ka Group Stage jong ka AFC Champions League 2023-24.
Ki khlur nongïalympat ka ri, kita ka Sakshi Malik, Vinesh Phogat bad u Bajrang Punia lem bad ki spah ngut ki nongkyrshan ki la poi ha Har ki Pauri na ka bynta ban pynngam noh ïa ki takma ha ka wah Ganga wat hapdeng ka jingpahara ki bor pulit ïa katei ka jaka ha ka Sngi Ba-ar.
Kiba bun ki paidbah ki la ïalum lang ha Har ki Pauri ha kaba ki nongïalympat kiba ïakhih pyrshah ki long ba la khreh ban pynngam noh ïa ki takma ba ïoh khur ha ka pyrthei bad kumjuh ha ka Olympic ha katei ka wah kaba khuid kaba long kum ka dak ban pynpaw ïa ka jingpyrshah ïa u nongïalam ka Wrestling Federation of India u Brij Bhushan Sharan Singh halor ka jingshah kynnoh don kti ha ki kam ban thombor ïa ki khynnah kynthei.
Hadien ba poi ha katei ka jaka, kitei ki nongïalehkai ki la ïeng ban pynlong ka jingsngap jar kaba 20 minit.
Katba hadien kata ki la shong ha ka rud jong katei ka wah ban pynpaw ïa ka jingpyrshah ïa utei u nongïalam ka WFI.Nalor kata, kitei ki nongïalympat kiba la shah kem ha ki pulit jong ka nongbah Delhi bad pynkynriah noh na Jantar Mantar ha ka 28 tarik mynta u bnai, ki la ong ba kin pynngam noh ïa ki takma bad ban pynlong ka jingshah thngan haduh ka jingïap ha India Gate.
Hynrei ki pulit ha ka Sngi Ba-ar kim shym la shah ïa kitei ki nongïakhih ha India Gate.
Kham ha shwa ka Sakshi, kaba la khur ïa ka takma rnong ha ka Rio Olympics 2016, ka la pynpaw ha ka kyrwoh lyngba ka ‘Twitter’ ba ki nongïalympat kin leit shaduh Haridwar na ka bynta ban pynngam ïa ki takma.
“Kine ki takma ki dei ka jingim bad ka jingim jong ngi.
Ngin leit ban pynngam noh ïa ki ha wah Ganges namar ka dei ka Maa Ganga.
Hadien kata, ym don jingmut shuh ban im.
Kumta ngin pynlong ka jingshah thngan haduh ban da ïap ha ka India Gate," ka la bynrap lyngba katei ka kyrwoh.
Kane kajuh ka kyrwoh la wanrah da ka Vinesh.
Ka sngi Ba-ar ka dei ka sngi jong ka Ganga Dussehra ha kane ka jaka bad la khmih lynti ba shibun ki paidbah kin wan sha kane ka wan ban buh ki jingdwai.
“Ngi la khur ïa kine ki takma da ka jingtrei shitom bad ka long kaba khuid kum ka wah Ganga.
Kine ki takma ki long kiba khuid bad ym don jaka ban buh ïa ki lait sa tang ha ka wah Ganga," la bynrap ka Sakshi.
“Ka India Gate ka dei ka jaka jong kito ki ’riew shlur kiba la pha ïa la ka jong ka jingim na ka bynta ka ri.
Ngim long kiba khuid kum ma ki, hynrei ngi ïalehkai ha ki lympung ïalehkai shabar ri kaba syriem kum ki shipai kiba shlur.
"Na ka liang ka Sakshi ka la khmih lynti ba ka President jong ka ri ka Draupadi Murmu lem bad u Myntri Rangbahduh u Narendra Modi kin kren eiei halor kane ka mat.
“Mynta ngim kwah shuh ïa kine ki takma namar da kaba deng ïa ki ka shu pyntyngshaiñ hakhmat ki paidbah, hynrei ngi la shah thombor kylla.
Lada ngi kren ïa ki jingshah thombor, ngi la shah set patok.
"Kum ban pynkynmaw, ha ka 28 tarik ki pulit ka Delhi ki la kem ïa ka Malik ryngkat ka khlur ïalehkai kaba la khur ïa ka takma rnong ha ka world championships ka Vinesh bad u rangïalehkai uba la khur takma ha ka Olympic u Bajrang.
Hadien kata kitei ki nongïalympat ki la shah ujor da ka FIR ba ki pynkheiñ ïa ki kyndon aiñ.
Ka jingdawa jong ka Voice of the People Party (VPP) ban pynkylla beit ïa ka bhah thung kam thung jam lane ka Reservation Policy katkum ka jingbun paid, ka la pyntieng ïa kiba bun ki MLA khamtam na Rilum Khasi Jaiñtia.
Ha ka sien banyngkong, ngi la ïohi ba ki ’riew paidbah ki la leit ïeng hakhmat phalor ïing jong ki MLA ban dawa ba ki dei ban kren eiei bad ban ai jingkyrshan ïa ka jingdawa ban pynkylla ïa ka Reservation Policy.
Ha ka jingbym banse namar ka jingwan ki paidbah, ki MLA, khamtam kiba don ha ka liang jong ka sorkar Meghalaya Democratic Alliance (MDA 2.0) ki la hap ban pynmih sur ba ki ruh ki sngewïahap ba ka por ka la dei ban pynkylla noh ïa ka Reservation Policy wat la kam shai bha ha kano ka rukom ki kwah ba kan kylla.
Hynrei ka VPP ka la kren beit da kaba skhem ba ka jingpynkylla ka dei ban long katkum ka jingbun paid da kaba peit bad bishar ïa ka khanasamari ba ka Sorkar India ka ju leh shisien ha ka 10 snem.
Teng-teng la i thamula ïa kiba bun ki MLA namar ki la hap ban shu kren da ka jingbym banse.
Lehse ki don napdeng jong ki, ki bym pat sngewthuh bha kaei kata ka Reservation Policy bad ha kano ka dur hap ban pynkylla ïa ka.
Namarkata, donkam ban ïa pule, ban sngewthuh bad ban wad ïa ki nongpynbatai lem.
Ngi dei tang ki briew bad ngim lah ban sngewthuh ne shai lut nadong shadong.
Ki MLA ki bym pat shai halor kane ka phang, ki dei ban wan shakhmat ban ïathuh hok namar kin don beit ki khraw pyrkhat ki ban lah ban ïarap ïa ki.
Balei ban lehraiñ haba ym sngewthuh namar kane ka mat kam dei kaba sting, bad donkam ïa ka jingsngewthuh kaba janai khnang ban tip ban dawa aïu bad kren kumno.
Ka lah kaba ïathuh hok beit ban ïa kaba leh mynleh stad bad ban kren ruma khlem sngewthuh kaei ka jingshisha, bad kaei ka bym dei.
Lada ym pat sngewthuh nalade, kumno ngin khmih lynti ba kita ki MLA kin lah ban leit pynshai sa sha ki paidbah ha ki konstitwensi jong ki? Hap ban trei shitom shwa da kaba pule bad da kaba ïathir bad ki ’riew shemphang.
Ngi dei ban ai jingïaroh ïa ki paidbah kiba shlur bad kiba leit haduh ki ïing jong ki MLA ban buh beit ïa ki jingkylli.
Ki paidbah ki don hok namar ki la dep jied ïa ki MLA ha ka ilekshon.
Kam mut ba tang namar ba la kut ka ilekshon, ki paidbah kim lah wat tang ban kylli jingkylli na ki MLA jong ki.
Ka hok ban kylli ka dei ban ïaid beit baroh san snem.
Lada ngim kylli na uba ngi la jied, ngin kylli ïano pat? Ka kam MLA ka dei ka kam paidbah bad ym ka kam shimet.
Kito kiba sngew ba ka dei ka kam shimet, ki la sngewthuh bakla namar wat ïa ka tulop ruh dang siew na ka khajna ba ai ki paidbah sha ka sorkar.
Ngi dei ban pynshlur ïa ki paidbah ba kin leit man la ka por ban buh jingkylli na ki MLA jong ki halor kino-kino ki mat la ki dei kiba ktah tang ïa ka konstitwensi lane kiba ktah wat ïa ka jylla baroh kawei.
Ngim dei ban tieng.
Ki MLA kiba ngi la jied ki dei ban sheptieng ïa ki paidbah bad ym da khongpong.
Tangba kawei kaba ngi hap ban kynmaw ka long ba ngim dei ban thaw jingkulmar.
Long kiba jai-jai, don akor bad kiba skhem ha ka nongrim.
