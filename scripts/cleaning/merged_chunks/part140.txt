Uwei pat u heprit u dei uba la tip kyrteng kum u Pynshailang Nongrang, 7 snem karta uba dang shong klas I, u khun ba-ar jong i kong Sumar Nongrang bad u bah Treihok Hujon bad sa uwei pat u heprit u dei uba la tip kyrteng kum u Jofrey Johnson Nongrum , 12 snem karta uba dang shong klad VI ha Nongjri Presbyterian School, u dei u khun jong ka kong Reviewlet Nongrum bad u bah Sohbanshai Pyrtuh, u la khlad h aka 29 tarik mynta u bnai.
Kitei baroh 5 ngut ki dei na ka balang Presbyterian.
Na ka balang u Blei na ka shnong Nongkya ka la don tang marwei ka samla kaba dang 18 snem karta kaba la tip kyrteng kum ka Erila Syngkli ka khun jong u bah P.Surong bad ka kong Kwesidora Syngkli.
La iathuh ba ha kaba nyngkong la pynkit ia ka Eris ha jaka sumar hynrei hadien ba ka la kham ioh bor la ialam noh sha ing bad ki kmie ki kpa jong ka ki la leit ban peit ia kiwei pat kiba na ing jong ki kiba don ha Hospital hynrei la ong ba ym don ba tip ka la khlad marwei hi ha ing hadien ba la khie biang ka jingpang.
La iathuh ba ki don sa ar ngut na ka balang u Blei kiba la khlad noh bad kitei 2 ngut ki dei ki khynnah rit kiba dang hapoh ka 10 snem karta , uwei dei na ka shnong Umram Diary bad uwei pat na ka shnong Barwa.
Ia ki 5 ngut ki heprit na ka shnong Nongkya la tep ha kajuh ka por ha u lum jingtep ka balang Presbyterian Nongkya ha ujuh u lum jingtep kaba la tih san tylli ki thliew ba marjan ter da u laiñ.
Katkum ka jingiathuh ki kmie ki kpa jong kitei kiba iap ki la ong ba ha ka janmiet sngi u blei ki khun jong ki,ki la wan sha ing da ka jingkmen bad ki la iathuh ba ki la bam ja doh doh sniang kaba la song ha ka sla.
Kiwei pat kiba dang don ha ka jingiapang ki la iathuh ba nyngkong ka la sdang ka jingsuh khriat , hadien trei sa ka prie bad pynhiar.
U nongthohkhubor u la leit ban rung sha ki hynriew tylli ki ing iap briew ha ka shnong Nongkya bad Madan Umrnong ha ryngkat ka jinglam lynti u MDC ka Mawhati u bah James Sylliang uba la leit ban pynpaw ka jingsngewlem halor katei ka jingjia ba sngewsih.
Shillong,30 Jymmang:Ka ïng mane jong ka Balang U Blei ha Nongkya ka la kylla long kum ka Hospital namar la pynthiah ia ki nongpang bad shabar bad shapoh ing, namar da ki spah ngut ki la kem pang, hadien ba ki la ngat bih na ka bam ha ka sngi u blei jong ka taiew ha ka jingiaseng District jong ka Balang u Blei ha ka balang Nongkya, kaba hap hapoh Mawhati konstitwensi.
U nongthohkhubor u la pyrshang ban wad bniah ban tip ia ka rukom shet naduh ka jaka ot doh ka jaka shet, la iathuh ba la ot doh bad la shet shadien ing mane hi hynrei ym shym la ioh ki khubor kiba tikna naba la ong ba naduh ki Rangbah Shnong, ki Secretary Shnong, ki nongialam balang ki la poi lut sha Hospital.
La iathuh ba na ka shnong Nongkya ki la don haduh 6 ngut kiba la iap katba 2 ngut pat na ki ar tylli ki shnong.
U bah James Sylliang MDC ka Mawhati u la iathuh ba tang mar ia ioh jingtip u la leit sha katei ka shnong bad sha ki jaka sumar ba thiah ki nongpang ban leit jngoh ia kitei ki lanot.
U la pynpaw ka jingsngewlem halor katei ka jingjia.
U MDC ka Umsning u bah Donkupar Sumer ruh u la iathuh ba mar ia ioh jingtip u la leit ban jngoh ia ki nongpang bad ban aiarap ia ki jingdonkam kyrkieh jong ki.
Shillong, 31 Jymmang:Ka FKJGP Laitlyng-kot Circle ha ka 30tarik Jymmang 2017 hapoh ka jingialam jong u Bah Edarland Kharbudon, President FKJGP Laitlyngkot Circle, ha kaba la synran lang ruh da u Samla Kitboklang Nongphlang Education Secretary FKJGP Central Body bad u Samla Mac Donald Kharkongor, Vice President FKJGP Upper Shillong Circle ki la leit ban iakynduh ia u Chief Engineer (Distribution) jong ka MEecl U Bah K.N.War ban iakren ia kitei ki jingeh jong ki paidbah da kaba kyntu ia ka MEecl ba kan pynjynsur noh ia ka jing pyn lip ding bad ban rah noh ia ka por jong ki kynta pynlip ding, namar na ka liang jong ka Seng kam don satia kano kano ka jing pyrshah ha kaba iadei bad ka jing pynlip ding, hynrei ka shu pyrshah tang ia ki kynta ba pyntreikam ia ka namar ka ktah shi katdei eh ia ki paidbah Nong Shong Shnong.
Katei ka jing leit iakynduh jong ka Seng ka long kaba seisoh namar ba na ka liang jong u Chief Engineer u la kular ban shimkhia ia ki jingdawa jong ka Seng bad ruh ban pyntreikam mardor khnang ban weng ia ki jingeh ba ki paidbah Nong shong shnong jong ka Shnong Laitlyngkot ki iakynduh.
Katei ka jingpynlip ding ka la sdang naduh ka por 6:00baje mynstep haduh haduh ka por 9:00baje mynstep, namar ba ha kitei ki kynta kidei ki kynta treikam kiba baroh ki Longing ki dang bunkam ha ka shet ka tiew bad kiwei de ki kam ing kam sem ban pynbit pynbiang ia ka jing leit skul jong ki khun ki kti bad ha shwa ban kin leit shala ki jong ki ka ki jam.
Shillong, 31 Jymmang:U Nongaiktien ka BJP ba peit ia ka Meghalaya u Nahlin Kohli u la ong ba ka lynti ka long kaba donkam ban wanrah ia ka roi ka par ha ka dong mihngi, da kaba kyntait ba kan wanrah ia ka jingtyllep ki briew nabar.
Haba kren mynta ka sngi sha ki nongthoh khubor, u Kohli u la ong ba ka jylla Meghalaya ka sahdien tasam ha ka jingshna ia ki surok bad ki surok kiba la shna ruh kiba la sniew haduh katta katta.
“Kane ka sorkar jong u Dr Mukul Sangma la shiphew snem kam don eiei ka rekod ba pynkmen ia ki paidbah ha ka liang ka roi ka par ne ka jingtreikam jongka", la ong u Kohli bad bynrap, “Nga la wan na Garo Hills, ka surok kham bun ki thliew ban ia ki bynta ba bha".
Halor ka jingwan tyllep ki briew nabar, u Kohli, u la ong ba ka jylla Meghalaya ka la don la kajong ka ain ha kaba ki briew nabar kim lah ban thied jaka bad kane ka la khang lypa ia ka jingtieng ban wan tyllep ki briew nabar.
“Ka jingshna ia ka lynti ka dei ban iaid shakhmat, ngi donkam ban pynbha ia ka lynti ki syngkieng ha kane ka thaiñ", u la ong.
U la ther ia u Dr Mukul da kaba ong ba lada dei ban ai khusnam ia ka jingsniew ka surok, u la dei ban ioh khusnam Bharat Ratna na kiwei ki ri halor kane.
Nongstoin, 31 Jymmang:Ka jingpluh jong ki lai tylli ki iing ha ka thain Langpih kaba dang shu jia ha kine ki khyndiat sngi ba la dep ka la pynlong ia ki paidbah nongshong shnong jong katei ka thain ba kin rit bad syier mynsiem namar ba katei ka jingjia kam shym la dei satia ka jingjia kaba shu jia ryngkhat hynrei la suba sniew ruh ba ka jingpluh jong kitei ki iing ka dei ba la shu thang dusmon da ki riew shim kabu.
Kum ban shu pynkynmaw ba katei ka jingjia ka la jia ha ka miet jong ka 24 tarik mynta u bnai ha kaba ki lai tylli ki iing briew kiba kynthup ia ka iing jong u bah Ebarlet Syiemlieh na Mawsikar, ka iing jong u bah Sminglan Syiemlieh na Umbyrsit bad ka iing jong u bah Samuel Wanniang na Umwali ki la pluh bad iingkhong khait.
Ha ka jingbuddien jong u nongthoh khubor halor katei ka jingjia la ioh jingtip ruh ba nalor kitei ki lai tylli ki iing kiba la suba ba shah thang dusmon dang don ruh sa kumba katto katne tylli ki iing kiba la shah thang, hynrei kim shym la pluh satia namar ka jinglap kloi ban tem noh ia ka ding, bad la ong ruh ba kum kitei ki jingjai ha katei ka thain kim dei shuh kiba dang thymmai hynrei kidei kiba la ju iai jia na kapor sha kapor.
Ym tang kata u nongthoh khubor u la ioh jingtip ruh ba ka jingwan tur jong ki jaitbynriew Nepali sha ki jaka jong ki Khasi kala sdang biang bad la ong ruh ba kitei ki jaitbynriew Nepali kila sdang ruh ban pyrshang ban knieh ia ki kper ki phrah kiba dei ki jaka rep jaka riang jong ki jaitbynriew Khasi kiba shong ba sah ha katei ka thain.
Kumta ka jingmih jong kitei ki jingjia pluh iing bad jingsdang wan tur ki Nepali sha ki jaka Khasi ka la nang pynshong syier shuh shuh ia ki paidbah nongshong shnong ka thain Langpih ioh ba lehse kan khie biang ka jingiakynad jaitbynriew ha pdeng ki Nepali bad Khasi kaba lah ruh ban wanrah ia ki jingjia kiba sngewsih.
Ha kaba iadei bad katei ka bynta na ka liang jong ki nongialam jong ka KSU WKHD Unit, ka la leit ruh ban ia kynduh ia u Deputy Commissioner ka West Khasi Hills District u Arun Kumar Kembhavi IAS ban kyrpad ia u ba un shimkhia lem na ka bynta ban pynioh noh ia ka bai lut ksan sha kitei ki lai tylli ki long iing kiba la mad ia katei ka jingpluh iing.
Shuh shuh ki nongialam jong ka seng ki la kyntu ruh ia u DC ba dei ban buh bad phah shuh shuh kham bun ki pulit jong ka Jylla ha ka thain Langpih, namar ba katei ka thain kadei ruh ba don ha pdeng ka jingshong syier namar ka jingiakynad jaitbynriew ha pdeng ki Khasi bad Nepali kaba jia na kapor sha kapor haduh ba kala shim ruh ia ka jingim jong ki saw ngut ki rangbah ha ki snem kiba la leit noh.
Shillong, 31 Jymmang:Ka BJP ka la ther tyngeh ia ka Congress kaba pynshit bad thmu ban phiah ban wanrah ia ka jingsngew iapher jaitbynriew halor ka masi.
U nongaiktien ka BJP uba peit ia ka Meghalaya u Nahlin Kohli haba kren sha ki nongthoh khubor mynta ka sngi u la long ba ia ka ain Prevention of Cruelty to Animals Act 1960 dei kaba thaw ka Congress hynrei ka BJP ha kane ka kynti ka shah bthah ha ka Supreme Court ban thaw ia ka ain, namar ba don kiba ujor ha ing Kashari.
Da kaba kyntait ba ka jingmih khubor ka dei tang ka hamsaia ban ialam bakla ia ki paidbah ka Meghalaya, u Kohli u la ong,"Baroh ka jingmih khubor ba ka BJP ka khang bam doh masi ka dei ka jinglamler bad ka jingthmu pynshit jaitbynriew ka Congress",.
U la kop ban iatainia bad u Dr Mukul ne badno badno halor kane.
“Hato don ka kyndon ha ka notiphikeshon kaba ong ban khang bamdoh masi?", la ong u Nahlin bad bynrap, “Nga kloi ban iatainia lada u Dr Mukul u nud".
U la ong ba ka jingpynsaphriang ia ka jingkhang bam don masi da ka khubor lamler la leh da ki briew ban wanrah ia ka jingsngew iapher jaitbynriew bad ka BJP kan buddien ia ki thymmei mano ba leh ia kane namar ba ka nongrim jong ka BJP ka long ka India ka dei ia baroh bad ka jinglaitluid ki jait niam ka dei kaba la pynkhamti da ka riti synshar ka ri.
“Kane ka jingpynmih ia ki khubor lamler ban kynnoh ia ka BJP ka dei ka buit politik ka Congress namar ba kam don lad da kumwei pat namar ba ha kine ki lai snem ba la shong sorkar u Narendra Modi, kam don kawei ruh ka kam bamsap ha ka sorkar", la ong u Kohli.
“Ki Hindu kim bam doh masi, ki Muslim kim bam doh sniang, ki Khristan ki bam doh masi, ki bam doh sniang ruh, namarkata, ngi dei ban burom iwei ia iwei pat bad kane ka dei ka jinglaitluid ba la ai da ka riti synshar ka ri India", la ong u Kohli.
U la ong ba ka jingkhang bam doh masi kam dei ka kam jong ka sorkar pdeng hynrei ka dei kamram jong ki sorkar jylla kumba la thoh ha ka riti synshar ka ri bad ka sorkar pdeng kam lah ban shu thombor ia ki sorkar jylla.
Lah ban kdew ba ka sorkar pdeng ka la thaw ia ka kyndon hadien ba la bthah da ka Supreme Court na ka jingujor mukotduma u Gauri Maulekhi pyrshah ia ka sorkar pdeng.
Ha ka 13 tarik Naitung, 2015 ka Supreme Court ka la hukum ia ka sorkar pdeng ba kan thaw ia ka khndon halor kumno ban iada ia ki mrad na jingshalan na ka bynta tamasa Gadhimai kaba long ha Nepal ha kaba la ju pyniap ia ki mrad ha kane ka jingleh tamasa.
Ka jingthmu ba kongsan kane ka tule ka long ban pynthikna ba ki mrad kim dei ban shah leh bein ha iew ha hat bad ban pynbiang ia ki jingdonkam jongki.
Ka jingthmu ka long ban iada ia ki briew na ka jingshah leh bein hynrei ym ban khang ban khaii ha ki jaka shohdoh.
Ki nongshoh doh kim dei ban thied na iew hynrei ki dei ban leit thied na ki nongrep ia ki masi ban shoh doh.
Shillong, 31 Jymmang:“Nga kob ia U Mukul Sangma ban ia tainia halor ka roi ka par jong ka Meghalaya" ong U Nalin Kohli General Secretery jong ka seng BJP, uba dei peit ia ka Meghalaya, mynta ka sngi ha ka jingpdiang sngewbha ia U Manas Choudhury sha katei ka seng, ha ka jingialang kaba long ha Rilbong.
U Kohli, u la kynnoh tyngeh ruh ia ka Congress, na bynta ki jingsahdien jong ka Jylla, ha ka jinglong ki surok, ka jingsahteng ka jingtei ia ka iing dorbar Jylla bad ka jing pynsaphred ia ki khana thok, halor ka bam doh masi, ha kaba u ong ba katei ka dei ka ain, kaba la thaw hi, da ka seng Congress bad ba ka ain khang bam doh masi, ka dei ka ain jong ka sorkar Jylla bad kam dei satia, ka sorkar India, ka ban pyntreikam.
U Manas Choudhury, MLA barim jong ka Mawprem, haba kren ha ka jingialang, u la ong “Nga sngew tynnad ba nga ioh ban ia treilang bad ka kynhun jong ki Sevak, ha kaba u myntri rangbahduh, ula ong ba u dei U Pradhan Sevak".
U Manas, u ong shuh ba u snem 2018, u dei ban long u snem jong ka kylla, ha shwa ba ka Meghalaya, kan rakhe ia ka jingdap 50snem jongka bad ula ong ruh ba ka Meghalaya, kam long ban ha kane ka dur, ha kaba ka jingkitkhlieh jong ki nongialam ka long kaba tlot shabar palat bad u ong shuh shuh “Ka Meghalaya, ka dei ban duh noh na ka jingbamsap bad ka dei ban duh noh na ka jingim jaipdeh kaba ju long baroh shi katta".
U Bah Sounder Cajee, haba kren ka jingialang, ula ong “Nga la ong ia U Manas, ngi ia dei shi para bad ngin ia trei lang ryngkat ryngkat" bad ula ong shuh shuh, ba ka por ka la dei ba ka Shillong South Constituency, ka dei ban kylla noh, ha kaba u ong ruh ba ka NCP, kaba dei ka seng kaba iatreilang bad ka Congress, lane kaba u ong Nei Chaye Party (NCP).
U bah Sound, ula ong shuh shuh ka 2018, ka dei ban long ka bym don Congres shuh, ha kaba u ong “Congress rah noh la ki tum ki tam bad mih noh shi syndon".
Shillong, 31 Jymmang:Ki Pulit ki la ujor ejahar pyrshah ia ar ngut ki samla ialeh kam pulit halor ka jingthok jongki da kaba phah mareh da uwei bad wan ialeh interbiw hi dalade.
Kine ar ngut kiba la shah kem ki dei u Esstan Rilang Sohphoh bad u Tynshainlin Wanniang, kiba aplai ia ka kam Follower.
Ia ki kam buit tuh jong u Esstan Rilang la lap mynta ka sngi, ha ka por shim ia ka interbiw katba ia u Tynshainlin Wanniang la lap hynnin ka sngi.
Katkum ka jingia-thuh u Principal ka Police Training Schools, Maw-iong u Bah Lakador Syiem uba dei ruh u Member secretary ka Central Recruitment Board; kine ki briew ki la phah mareh lem ha ki paralok jongki, da kaba shu siew pisa bad ki la wan ban ialeh interbiw da lade hynrei sniew bok, ki la shah kem noh syndon na kane ka kam buit tuh jongki.
“Ngi la ujor ejahar ia kine bad ka jingtohkit ka ain kan iaid", la ong u Bah Syiem.
U la ong ba ka Central Recruitment Board kan sa shong ban pyrkhat halor kane bad kan lah ban leh da kaba tyngeh ban khang lad ia kine kiba leh tuh ban nym shah shuh ba kin aplai kam sorkar", u la ong.
Kiwei ki lad ki khubor, ki iathuh ba uba leit pyn mareh lem ia kitei ki arngut, u dei U Marvellous Kharjahrin, uba na Sakwang, West Khasi Hills bad utei ula leit pyndem noh ialade ha khmat ki pulit ha Sardar Police Station.
La iathuh ba utei u briew, ula mareh lem ia 3ngut ki samla ialeh kam pulit, wat la ki lad khubor, ki iathuh ba kin lah ban don kham bun ngut shuh, kiba ula pyn mareh lem.
Ka jinglap ia ka jingleh buit tuh jong utei u briew, ka long haba kitei ki arngut, ki leit ban rung sha ka interview da ka met jongki ha Police Training School mynta ka sngi bad haba ki la ktah ia ka biometric machine, la lap ba ki shympriah kti jongki, kim iahap satia bad kito kiba leit mareh ha Mawiong bad kumta kitei ki la shah kyntait noh bad katei ka la pynlong ia ki pulit, ba kin sngewthuh ba kitei ki arngut ki don bynta ha ka jingleh tuh, ha ka por ba ia mareh ha Mawiong, ha kaba ki la pyn mareh da uwei pat u briew, namar ba ha Mawiong ruh, ki la dep thew ia ka rynieng, ki la dep shondur bad ki la dep phah ktah ruh ia ki shympriah kti ha ka machine biometric.
Nongkya, 31 Jymmang:Na kaei ka daw ba ka bam jingiaseng jong ka Balang u Blei ka la kylla bih haduh ba 8 ngut ki mynsiem briew ki la leit noh, ban tip ia kane u Rupang u la ioh ban ia kren bad u Secretary ka Balang u Blei u bah S.Myrsing.
U bah Myrsing u la iathuh ba ha ka sngi saitjaiñ kata shisngi shuwa ka jingiaseng la ot 3 tylli ki sniang, uwei la ot ha ka por mynstep ban pynkhreh bam ia ki Delegates bad 2 tylli pat la ot ha ka por mynmiet.
La ot ia kitei ki sniang hajan ing mane ha kper jong ki para ba ngeit balang u Blei kaba don hajan ing mane (ka ing ba khlad ka samla Erila, ing jong ka kong Kwes).
U Secretary u la ong ba um lap por ban bishar ia ka bam ka dih, kumta la ai bor ha ki 2 ngut ki briew ban peit ia ka kam ka dih (Supervisor) bad nalor kitei la don bun ngut kiba shet na katei hi ka shnong kiba la wan ban iarap sngewbha, “Kim dei tang ki balang u Blei , baroh na kiwei pat ki balang ruh ki wan kumba ju ia leh ha ki por ba la dep" u la ong.
U la iathuh ba la shet ia u sniang ba ot nyngkong ha ka por mynstep 2 baje eiei, katba ar tylli kiwei pat la shet ha ka por 3 ne 4 baje dang step.
Ia ka bam sha ki paidbah kaba la song ha ka sla kaba donlang ja doh bad jalieh u la ong ba la sam hadien ba wai ka jingiaseng nyngkong bad naduh ka por 12 baje mynsngi ha ka sngi u Blei la sdang ban sam bam.
Haba la kylli ialade u bam ne-em bad kaei ka jinglap jong u hato la ka bam ka la sma ne ka don jingpher eiei, “Mynsngi nga khlem bam shuh, nga la bam lypa mynstep ka ja dait-thah ka doh ruh kaba dait-thah, nga la shu bunkam noh ban tuklar kam" u la ong.
Utei u rangbah na ka balang u Blei u la pynpaw ka jingsngewsih kaba khraw na ka liang katei ka balang, halor katei ka jingjia kaba u la ong ba ka dei ka jingjia kaba pynkyndit bad kaba ym don jingtip eiei ruh em haduh mynta, u la ong ba kumba ju long ha shnong ki ia sngewtynnad lut para shnong la ki dei na kano kano ka balang ruh.
U bah Myrsing u la iathuh ruh dei ha ka miet sngi u Blei ha ka por 10 baje eiei ba u la ioh jingtip ba baroh baroh ki ia ud pang.
U Rupang u la kwah ban ia kynduh ia ki nongot doh bad ki nongshet ban kham tip bniah shaphang katei ka jingjia hynrei u Secretary ka balang u blei Nongkya u la ong ba baroh mynta ki don hapoh Hospital namarba ki la ioh pang lut.
Shillong, 31 Jymmang:U Nongaiktien ka BJP uba peit ia ka Meghalaya u Nalin Kohli u la ong ba ka party kan sa beh seng ia u Bernard Marak uba dei u district president ka BJP, Tura namar ba u la pynmih ia ka jingthoh paidbah ban khot sngewbha ia ki briew ban khawai da ka doh masi ha ka jingrakhe dap 3 snem ka sorkar NDA.Haba kren hynne sha ki nongthoh khubor, u Kohli, u la ong ba,"Ka party kam don kum kane ka jingthmu bad ka jingleh jong u, ka long pyrshah ia ka party.
Un sa shah beh seng",.
U la ong ba lada u kwah ban khawai da ka jingsngew bit jongu, kam don kano kano ka jingkhang na ka party hynrei ban pyndonkam da ka kyrteng ka party ka long pyrshah ia ka jingpyniaid jong ka party.
Kane ka jingbyrngem beh seng ia u Bernard, ka long hadien ba la kynnoh ba u la pynmih ha ki social media ba ka party kan pynlong ia ka jingkhawai doh masi ban rakhe ia ka jingdap 3 snem ka sorkar National Democratic Alliance ba ialam da u Myntri Rangbahduh ka ri, u Narendra Modi.
Shillong, 31 Jymmang:Kawei ka bos, kaba kit ia ki pulit kiba pahara ia ka nongbah Shillong, ka la shah wiang ding mynta ka miet, ha Nongmensong, katba ka dang ieng ha syndah jong ka thanat ki pulit ha katei ka jaka.
La iathuh ba katei ka jingjia, ka dei ha ka por 8.30 mynta ka miet, ha kaba ka bos, kaba don ia u number ML 05 8515, kaba kit ia ki pulit CRP, ka dang ieng ha katei ka jaka, ha kaba u nongniah u dang leit rung sha la iing; hynrei tang hadien khyndiat minit, haba ula wan phai, ula lap ba kali ka la kem ding bad ki iit ki la pait lut bad ka bynta ba shakhmat, kaba shong u nongniah, ka la ingkhong lut ki jaka shong bad khyndiat sha ki bynta ba shadien ruh kumjuh.
Katei ka kali, la iathuh, ba ka dei kaba niah da U Krishna Thapa, 39 snem.
Ki kali pynlip ding, ki la wan beh mar mar bad la lah ban pynduna ia ka jingjulor jong katei ka kali.
La iathuh ba ki pulit mynta ki la pahara da ki phew kali sha Nongmensong, Polo, Pynthor, Demseiniong, na ka bynta ban thwet ia ki briew kiba donkti ha katei ka kam pyntriem.
Ha kawei pat ka jingjia, la iathuh ba ka don ka jingthmu ban kawang petrol Pump ha Ruprekha High School, Wahingdoh; tangba um shym la bthei satia bad ka la shu don tang ka jingsma petrol hajan katei ka skul.
Katei ka la jia ha ka por 9.30 mynta ka miet.
Nongstoiñ, 01 Jylliew:Kum shi bynta ban pynpaw ia ka jingpyrshah halor ka jingshah bat bor kawei ka khynnah 14 snem, napoh ka shnong Mawkhap, kaba la jia ha kine ki khyndiat sngi ba la dep, na ka liang jong ka seng Khasi Student Union Hynnengbrei Area Unit, kala pynlong ia ka jingiaid paidbah, ban dawa na ki bor jong ka ain ba kadei ban pynsaja da kaba tyngeh ia ki runar kiba don kti.
Ha katei ka jingiaid paidbah, la wan ban iashim bynta lang da ki dkhot jong ka seng KSU na ki Circle bad Unit bapher bapher jong ka District, bad kumjuh ki nongialam jong ka KSU Girls Wing na Central Body bad la sdang ia katei kajingiaid paidbah, na ka shnong Mawkhap ter ter shaduh ka Iew Umdang ha ryngkat ki banner, ki placard bad ki jingpyrta bala pynrem ia ki runar.
Hadien katei ka jingiaid paidbah, la bteng pat sa ia ka jingialang paidbah kaba la long ha Iew Umdang, bad na ka liang jong ka Grace Lanong President KSU Girls Wing sengkmie haba ai jingkren ha katei ka jingialang kala ong ba lada ki bor jong ka ain ki tlot palat kala donkam ban pynkhie im biang sa shisien ia ka bom shnong khnang ba kum kitei ki kam sniew bad ki jingshah thombor ki kynthei khynnah kin nym jia shuh.
“Ka jingshah thombor bad shah bat bor ki kynthei khynnah ha kane ka jylla ka jong ngi kam dei shuh kaei kaei ka jingjia hynrei kala dei ka jingpang khlam ha kaba lada ngim phikir bad husiar katei ka jingpang khlam kan sa pynjot ia ki khun samla" ong u samla Rishot Kharbani General Secretary ka KSU WKHDU haba ai jingkren ha katei ka jingialang.
Katba na ka liang jong u samla Armstrong Sohshang President ka KSU Mawshynrut Circle haba ai jingkren ha katei ka jingialang u la ong ba katba nang mih ki sngi bad ki por ka jingshah batbor bad shah thombor ki kynthei khynnah kala nang jur bad I kumba ka jingiaiaid paidbah bad ki jingialang paidbah ha kylleng ki jaka, ka lum pynban kum ka jingai mynsiem ia kito ki runar kiba leh ia ki kam batbor bad ngi hap ban wad ruh ia ka daw ba balei kine kiei kiei ki wan jia na kapor sha kapor.
Shuh shuh u la ong ruh ba ka daw ba la pynlong ia kum kitei ki jingjia ban nang kynrei lehse kadei jong ka jinglong lyngkrang ha ka jingim lane ki iing ki sem, bad u la ong ruh ba ka jingioh lad ban rung u mynsiem bymman ha ka dohnud jong ki briew lehse ka lah ruh ban dei na ka daw ki jingdih pynbuaid, bad u la ong ruh ba ha kane ka juk saian bad teknologi mynta lada ki briew kim nang ban pyndonkam ia ka kan pynlong ia ki briew ba kin kwah brai lyngba ka jingiohi bad peit ia ki dur bad ki phlim jakhlai kaba pynsniew ia ka jingmut jingpyrkhat jong ki nongpeit.
“Ka jingsynjor jong ka ain ka lah ruh ban nang pynshlur ia ki nongbat bor namar ba ka ain hapoh ka Ri India ka long kaba synjor ia ki nongbat bor ha kaba kim sngew sheptieng ei ei ruh em katba ha kiwei pat ki Ri jong ka pyrthei ka ain ia ki nongbat bor tang hadien katto katne sngi bala ioh kem kila pynshitom da kaba pyniap ia ki nongbat bor, hynrei sngewsih pat ban ong ba ha ka jylla ka jong ki ki nongbat bor tang hadien katto katne sngi bala shah kem kila ioh ban iaid sahuh bad iaid baheh hapoh surok" ong u Samla Armstrong, da kaba u la bynrap shuh shuh da kaba ong ba ki kmie ki kpa kidei ban phikir iala ki khun ki kti bad kidei ban ai ka jingsneng jingkraw bad kumjuh kidei ban tip ki leh aiu hapoh ki mobile ki jong ki khnang ban iarap ban nym ngop ha kiba bun jait ki jingsniew.
Na ka liang jong ka seng ha katei ka jingialang kala shim ruh ia ka rai ba kan sa pynlong ia ka jingleit ban khynra ia ki dukan computer bad kiwei kiwei ki dukan kiba ju buh bad die ia ki phlim jakhlia khnang ba ka lah ban iarap ia ki khun samla ban lait ha ki jingshah pynshoi kiba bun jait.
Kiwei kiwei ki nongkren ha katei ka jingialang ki kynthup ia u samla Ioanis Diengngan President KSU Maweit Circle, u kpa jong ka samla na Mawkhap kaba la shah bat bor, ka kong AK Syntiew Secretary ka seng longkmie New Nongstoin, u sordar ka shnong Umdang bad kiwei kiwei de.
Shillong, 01 Jylliew:U nongaiktien ka AICC u Gourab Gogoi u la ong ba ka jingshalan masi shabar ri kum sha Bangladesh kam dei ka kamra jong ka sorkar jylla hynrei ka kamram jong ka sorkar pdeng.
Haba jubab halor ka jingkylli ia ka jingbym shim khia ka sorkar u Dr Mukul Sangma kumba la kynnoh da ka seng ki nongot doh Khasi Jaintia Butchers Welfare Association (KJBWA), u Gourab u la ong ba wat la ka bam ka dih ka hap ha ka jingpeit jong ka sorkar jylla hynrei ka jingshalan masi shabar ri ka dei ka kamram jong ka sorkar pdeng ban peit ia kane lyngba ki shipia ki swar jongka kiba ka la buh ban pahara ha khappud.
“Ka sorkar NDA kaba ialam da u Narendra Modi ka la leh aiu ia kane,.
Mynshwa u la kop ba un beh lut ia ki nongrung beain sha India hynrei ngi kwah ban tip katno kiba rung beain sha India kiba la beh biang ka sorkar u Modi", la ong u Gourab.
U la kubur ba ka jingshalan tuh ia ki masi ka long ka kam kaba khia bha namar ba ka ktah ia ki paidbah hynrei kam dei pat ba ka jingkynnoh kan leit sha ka sorkar jylla.
“Ka jingkhaii masi beain shabar ka long kaba sngew khia bha hynrei kam dei ban leit ka jingkynnoh sha ka sorkar jylla namar ba ka khappud ka dei ka kamram ka sorkar pdeng kaba la buh ia ki shipai BSF, bad kiwei ki tnad ban peit ia kane", la ong u Gourab.
Nongpoh, 01 Jylliew:Halor ka jingkuman jong ka sorkar jylla ban shim ia ki lad ki lynti na ka bynta ban pynbeit ne ka jingiakren halor ka jingiakhih pyrshah ia ka jingwan jong ka Rel ha Meghalaya, na ka liang ka Khasi Students Union, North Khasi Hills District, mynta ka la khot bad wer syndon ia ki paidbah jong ka Distrik ba kin nym ia shimbynta shuh ha ka jingrakhe ia ka Silver Jubilee ne jingdap 25 snem jong ka Ri Bhoi District.
Ha ka kyrwoh, ia kaba la phah da u Bah Lambok Rymbai, General Secretary ka KSU, North Khasi Hills District, la ong ba ka seng hi ka la pynpaw ia ka jingsngewkhia kaba jur halor ka jingkuman jong ka sorkar jylla ban shim ia ki lad ki lynti kumno ban pynbeit noh halor ka jingiakhih ia ka jingwan jong ka rel, khamtam ban tei noh ia ki Entry bad Exit point ki ban tehlakam ia ka jingrung kyrthep ki mynder hashwa ban tei ne wanrah ia ka Railway hapoh ka jylla.
“Ka jingmynthi jong ka sorkar jylla ka dei ka jingiuhroit ia ka hok jong ka Jaidbynriew Khasi, ha ka jingshisha ka sorkar ka la dei ban thaw shwa ia ki lad ki lynti ban iada ia ka jingrung kyrthep ki bar jylla, kaba wanrah ia ka jingma kaba khraw ia ka Ri jong ngi, hynrei khlem kano kano ka jingsngew halor ka jingangnud u paidbah ka sorkar ka la pynmang bad aibor kylla ia ki bor jong ka Railway ban sdang ia ka jingtrei ia kane ka Rel da kaba kheinkor shwa ia ka Rel ym pat ia ka iap ka im jong ka Jaidbynriew" ong u Bah Rymbai.
Namarkata, haba iadei bad kane ka jingsngapjar bad ka jingpyntieng jong ka sorkar, ka seng hi kan ym kynran dien tieng ne smiej, hynrei ka seng kan iengskhem halor ka nongrim ban pynshah beit ia kane ka jingwan iuhkjat jong ka Rel hapoh ka Bri u Hynniewtrep kat bym pat ban thaw ia ki lad ki lynti kiba tikna khamtam kum ka Entry Exit point da ka sorkar jylla, u la bynrap.
Jowai, 1 Jylliew:U Executive Engineer ka Khliehriat Distribution Division jong ka MePDCL u la iathuh ba yn nym don bording ha baroh kawei ka East Jaintia Hills.
Ka daw ka long ba lai tylli ki Power transformers ha Moowakhu Substation kiba shongdor haduh kumba 3 klur shiteng ki la kem ding bad bthei hynnin ka sngi Balang.
Na ka liang utei u heh ka MePDCL u la ong ba ki Engineer ka MeECL kin trei shitom ban pynioh ding biang sha ki paidbah nongshong shnong kloi katba lah.
Shillong, 1 Jylliew:U myntri sor-kar jylla uba dei ruh u MLA ka Pynursla konstitwensi u la ong ba ka elekshon ka long thik kumba wan ka Tsunami bad u la ong ba donkam ia ki paidbah ban khan bad ban pyrkhat bha shano kin ai ia ka rai.
U la ong ba ki paidbah ki dei ban jied ia ki briew kiba don ka mynsiem ban shakri met bad mynsiem ia u paidbah, “Ka por elekshon ka long thik kumba wan ka Tsunami, ka iap ka im ka jylla dei ha ki 60 ngut ki nongmihkhmat" ong u bah Prestone uba la bynrap da kaba ong ba donkam ia ki paidbah ba ki peit bha ia kiba kum kino ki 60 ngut ki donkam ban jied.
U la ong ba ka ri Lum Garo ka dei kaba sahdien bha ha ka roi ka par hynrei haba wad jingtip u la ong ba ka daw ka dei ba ki paidbah ki jied nongmihkhmat san snem ia uwei bad san snem ia uwei pat , “Kane ka long kumba bam ja doh" u la ong.
Plie U bah Prestone ia ka kpep thangbriew ha MarbisuU myntri sorkar jylla u bah Prestone Tynsong mynta ka sngi u la plie paidbah ia ka kpep thangbriew ha Marbisu.
U bah Prestone u dei u kongsan ha katei ka sngi katba u MLA ka Nongpoh uba dei ruh u Parliamentary Secretary u Dr.Celestine Lyngdoh ( Dr.Bom) u la long u symbud kongsan, u MLA ka Mawphlang u bah Kennedy Khyriem, u MDC ka Mawphlang u bah Lamphrang Blah, u Acting Sordar bah Edward Kurbah ryngkat ki rangbah nongialam ka Seng Khasi ki la don lang ha katei ka por.
La plie ia katei ka kpep thangbriew ha u lum jingthang jong ka Seng Khasi Marbisu bad hadien katei ka la don ka jingialang lyngkot ha ka ing seng jong ka Seng Khasi ha Matbisu.
Haba kren ha katei ka jingialang u kongsan u bah Prestone Tynsong u la pynpaw ba ha ka por ba u dang bat kum u myntri ka tnad khlaw ka sorkar jylla ki la don haduh 20 tylli ki kpep thangbriew ba ka sorkar ka la mang pisa ha u 2015 bad ia kawei ka kpep la mang T.25 lak tyngka.
U la ong ba ka la don ruh ka jingiasoi soskular shuwa ban pyntrei ia ka kam ba ia ka atoskhana dei ban peit da ka SeiñRaij.
U bah Prestone u la ong ba hadien ba la pyrkhat janai bha ka sorkar ka la rai ba ia kitei ki kpep dei ban aiti beit ha ki Seng Khasi ba kin ri kin sumar wat la ka la don ka jingpan na kiba bun ki bor shnong ban peit ban sumar ia ka.
Shuh shuh u la ong ba ka Seng Khasi Marbisu ka dei ban ailad ia kiwei pat ki longing bym dei na ka Seng Khasi lada ki kwah ban thang ha katei ka kpep lada ki trai ing ki don ka mon, u la ong ruh ba kumba ka long mynta ka por ka la dawa ba baroh ki jait riew ngeit ki la dei ban shu thang noh ia ka metiap naba bun ki jaka ha sor Shillong ki la jan lut bad ym ngiam shuh ban tep briew.
U MLA katei ka thaiñ u bah Kenndy Khyriem u la pynpaw ba la tei ia katei ka kpep lyngba ka tnad khlaw ka sorkar jylla kaba la mang pisa ha ka por long myntri u bah Prestone Tynsong T.25 lak tyngka, u la pynpaw ba da ka jingdon katei ka kpep kan pynduna ia ka jinglut bun ki dieng iap ban thang briew bad kan wanrah ruh ia ka jingkhuid kaba lait na ka jingsma.
U la ong ba ia katei ka kpep kaba la lap bad shen da u bah Kambell Shullai ha kiwei ki jaka la ai kyrteng Late Kambell Shullai hynrei ha Marbisu kim shym la ai Late ki shu ai beit Kambell Shullai naba kim khein ia u kum uba la iap hynrei ki shim ba ka kam jong u ka dang iai im haduh mynta ruh.
U MLA ka Mawphlang u la aiti ruh ha katei ka jingialang ia ka Work Order kaba T.5 lak tyngka na bynta ka skul Seng Khasi ha Marbisu.
Jowai, 1 Jylliew:Hynnin ka sngi Balang, uwei u samla uba la tip kyrteng kum u Emerald Siangshai uba na ka shnong Wapungskur u la shah kem ha ki pulit ka Jowai halor ka jingkyn-noh ba u la rahbor ia kawei ka muktiar na phyllaw DC Office.
Utei u samla u la wan da ka Gypsy ML05J-7060 bad u la patan ia ka shapoh kali bad kit ia ka sha Jowai By-bass hajan Thadlaskein bad ki pulit ki la iohkem ia u na katei ka jaka.
Shillong, 1 Jylliew:Ka Khasi Students Union, ka kwah ban pynshai halor ka jingkren jong u Nalin Kohli, u nongkren jong ka seng BJP, ha kaba ia dei bad ki mat kiba ka jylla bad ka jaidbynriew hi baroh kawei ka mad na ka por sha ka por ha kaba ia dei bad ka jingrung kyrthep ki mynder ri bad ki bar jylla sha kane ka thain.
Ka KSU ka sngewlyngngoh ba kumno kat u nongialam ba ha khmat duh jong ka BJP u shu kren laplah ban kam ba ka jingwan jong ka rel ha ri Khasi kan ym wanrah ia ka jingtuid ki mynder bad ki bar jylla sha kine ki lum.
Kane ka pyni shai ba une u nongialam ka BJP um don jingtip eiei shaphang ka ki jingeh ba ki paid ka ri Khasi ki shem bad kiei ki mat kiba lah ban ktah ia Ri bad ka Jaidbynriew lada wan ka lynti rel.
Kumta ka seng ka kwah ban pyntip sha une u khlieh nongialam ka BJP ba ka jylla ka donkam ki ain ki khlain bad ki ba donbor ban tehlakam ia ka jingwan tuid ki mynder bad ki bar jylla sha kane ka thain ha shwa ban ailad ia ka lynti rel ba kan wan shane.
Ka seng ka kwah ban pynsngewthuh ruh ia u ba ka jylla Meghalaya ka donkam ki ain kiba khlain bor kum ha jylla Nagaland bad Mizoram ban tehlakam ia ka jingrung ki briew ba nabar ha shwa ban pdiang ia ka lynti.
Kaba ar pat ka jingpynshai ia une u nongialam ka BJP ka long ban pyntip ba ioh um don jingtip eiei ba ka jaidbynriew Khasi ka long ka jaidbynriew kaba rit paid haduh katta katta (microscopic community) haba ia nujor bad kiwei pat ki jaidbynriew kiba kerkut ia ka bad ka jingktah ia ka jaidbynriew ba rit paid ka jong ngi kam wan tang na shabar ri, hynrei wat na kiwei ki jylla ruh.
Ka seng ka kyntu ruh ia u Nalin Kohli ba lada u don shisha kata ka jingkitkhlieh na ka bynta ka bha ka miat na ka bynta ki rit paid ka ri India u la dei ban wan jngoh hi sha baroh ki jaka jong ka jylla Meghalaya ban iohi hi da la ki jong ki khmat ba katno tylli ki thain ki la kylla ha kaba ki trai ri trai muluk ki la kylla long ki rit paid bad kumno ka ba ia ka hok ka jong ki la shu knieh ei da kiwei pat ki jaidbynriew kiba wan buhai shnong kum na Bangladesh, Nepal bad kiwei ki jylla ka ri India.
Khatduh khatwai ka seng ka pynrem jur ia kane ka jingkren khlem da thew bad pule janai jong une u nongialam, namar kane hi ka pyni ba ma u lehse ka party ka jong u kim don kano kano ruh ka jingsngewkhia ha kaba iadei bad ki trai ri trai muluk jong ka jylla bad kumno ban pynneh pynsah ia ka jinglong trai ka jong ki ha kane ka jylla Meghalaya.
U Nalin Kohli lada um don jingtip eiei shaphang ki mat jong ka Jaidbynriew ka long lehnohei ba kat u nongialam ba ha khmat duh jong ka BJP, un kubur ban trei na ka bynta ka bha ka miat jong ka thain shatei lam mihngi lyngba ka seng ka jong u bad ka seng ka kyntu ia u ba shwa ban u kren laplah ha kaba ia dei bad ka lynti rel ha ka jylla, kum u nongialam jong baroh kawei ka ri India u dei ban peit ia ki jingeh bad trei na ka bynta ka bha ka miat jong ki rit paid ka ri India baroh kawei, bad kum shi bynta ban pyni ia kata, u dei ban kren bad leh pyrshah ia ka rai jong ka sorkar BJP ban khang ot doh masi namar kane ruh kadei kawei ka mat kaba ktah jur ia ka rukom bam jong ki jaidbynriew ka thain shatei lam mihngi kaba ki la ju mlien naduh mynkulong mynkumah, ong ka kyrwoh na U bah Donald V.Thabah, General Secretary, Khasi Students’ Union.
Shillong, 01 Jylliew:Ka jingleit jong ki samla na kane ka jylla ha ka liang ka Nursing ka lah ban don ka jingma ia ki namar ba katkum ka jingtip ba la ioh, bun na kine ki samla kim biang satia ka jingtbit haba ki la pyndep ia ka jingpule jongu nabar.
U nongthoh khubor u la ioh ia ka jingtip kaba thikna, ba bun na kine ki samla khamtam na nongkyndong ki la shah ialam bakla ha ki ejen kiba ialam ban leit pule shabar ha kane ka lain jingpule hynrei kim tip ba ki jaka pule ki long kiba biang ne kiba bym biang.
Katkukm ka jingtip, kine ki samla kiba bun ki dei kito kiba la leit pule shabar jylla kum sha Kerala, Bangalore bad ha sha kiwei ki jaka ha ki jaka pule ba pyniaid ki riew shimet, kiba ka jinglong jongki, kam long kaba thikna hynrei tang ban shu syrnod khlem biang satia ka jinghikai.
Ia kum kane ka jingduna bad ka jingbym biang jongki, namar ba shisien ba ki la wan phai na ka jingpule jongki, hadien ba la pynlut da ki lak, kin hap ban rejister shwa ialade ha ka Meghalaya Nursing Council ba kin ioh ia ka kynja license ba kin lah pat ban aplai ia ki kam lada lait ha kano kano ka jaka sumar ha kane ka jylla.
Hynrei katkum ka thymmei khubor, la iathuh ba bun na kine ki samla kim da don ka jingtip bad ka jingtbit khamtam ha ka praktikal namar ba ban long nurse ka donkam bha ka praktikal ban nang ban sumar ia ki nongpang namar ba shisien ba bakla, ka lah ban buh jingma ia ki nongshah sumar.
La ioh jingtip ba don ki bym bna eiei watla ki la ioh ia ka syrnot ba ki la pyndep ia ka jingpule jongki.
Ban lait na ka jingshah pynbiej shah pynthame ha ki ejen kiba ju ialam ia ki sha ki jaka pule bapher bapher shabar jylla, khamtam na jaka nongkyndong, ka long kaba donkam ban don ka jingpynshai ka jingialap paidbah ban pynsngewthuh ia ki kmie ki kpa kiba la pynlut da ki lak da ka jingkyrmen ban pynjanai ia ki khun hynrei ki kylla bijai ei pynban kha ma kha.
Katkum ka jingtip, la don da ki spah ngut ki samla kiba pule nabar kiba la wan rejister ialade ha ka Meghalaya Nursing Council kaba dei ka nongai license ia ki.
La iathuh ba wat ki bor pyniaid jong kane ka Nursing Council kim shym la lah ban leh eiei halor kane watla ki lap ne shem ba kim biang hynrei ka hap beit ban ai license ia ki namar ba kam pat don ka kyndon ka sorkar kaba khang lad ban ai license lada lap ne shem ba kim biang ne kim long kiba tbit katkum ka jingpule jongki.
Shillong,1 Jylliew:U Bah John Kharshiing Adviser jong ka Kur Kharshiing, ula thoh sha U Superintendent of Police jong ka Ri Bhoi District, halor ka jing kylla kyrteng jong ki arngut ki bar Jylla, lyngba ka affidavit, kaba ha ka 30tarik Nailur 2013, ha kaba kitei ki arngut ki la pynkylla kyrteng na U Mithun Chanda bad U Mintu Chan sha U Aiban Kharshiing bad U Vicky Kharshiing.
Kitei ki arngut ki la rung kyrteng ruh, kum ki nongthep vote, ha ka 9 Nongpoh Constituency.
Namar kitei ki kam leh thok, la dawa namarkata ban pynngat ia kitei ki arngut ha ka section 191 IPC bad ka Section 340 jong ka CrPC lem bad kiwei ki sakhi jongki, lada dei ki riew shimet, ki riew said ain, ki rangba shnong ruh, kiba la soi ia ki kot ki sla kiba thok ban pynsakhi ha khmat jong U Additional District Magistrate, ha ka 30tarik Nailur 2013.
Shillong,1 Jylliew:U Syiem ka Hima Mylliem u Paiem Ricky Nelson Syiem u la kyntait ia ka jingshah kynnoh ha ka Shillong Municipal Board ba ka jaboh ka Motphran ka dei namar ba wan theh bad bret niut ki briew na Iewduh.
Haba kren sha u nongthoh khubor mynta ka sngi, u Bah Paiem Rickey u la ong, “Kam dei ba pynjaboh na Iewduh, ym don nongsah ha Iewduh, kumno yn wan bret niut",.
U la ong ruh ba um pat ioh pdiang satia ia kata ka shithi ba phah na ka Shillong Municipality Board ba ka la phah shithi ban ujor sha ka National Green Tribunal (NGT) halor ka jingpynjaboh ia ka Motphran.
“Ngam shym la ioh jingtip eiei ia ka shithi ba la phah da ka Municipality", la ong u Paiem Ricky.
Halor ka jingkhuid ka Iewduh, u Paiem u la ong ba u la pyrshang ban pynlong ia ka kaba khuid hynrei kaba donkam eh ka long ban ai jingshai ia ki paidbah nongiew nonghat ba kin snegwthuh ia ka dor ka jingleh khuid namar ba khlem ka jingiatreilang bad ki, kan long kaba eh ban pynkhuid.
Ha kane ka taiew, u CEO ka Shillong Municipality Board u Bah BS Sohliya u la ong ba ka Municipal ka la dep phah jingthoh sha u Syiem ka Hima Mylliem ba u dei ban bthah ia ki nongiew ba kim dei shuh ban wan theh niut ha Motphran bad lada dang iai leh, kam banse ban ujor syndon wat sha ka NGT ba kan leh ia kaba donkam.
Shillong, 01 Jylliew:Hadien ba la kob u nongialam ka BJP ba peit ia ka Meghalaya u Nalin S Kohli ban iatyrko markhmat bad u Myntri Rangbah ka jylla u Dr Mukul Sangma, u nongaiktien ka Congress u Gourab Gogoi uba dei u MP na Assam, u la mih shakhmat ban iakob iatyrko pyrshah bad u Kohli.
Haba kren sha ki nongthoh ha ka jingwan jngoh jongu sha ka nongbah mynta ka sngi, u Gogoi uba dei u khun jong u myntri rangbah barim ka Assam u Tarun Gogoi, u la ong, “Nga pdiang ia ka jingkop iatyrko u Nalin Kohli halor ki kam ka BJP bad ka Congress ha kane ka dong mihngi ka India".
U Gourab u la ong ba u la iohi ha ki lad pathai khubor ba u Nalin u la kop iatyrko ia u Myntri Rangbah ka Meghalaya hynrei lada u Nalin u kloi ban wan shakhmat ban iatainai, u la long uba kloi ban pdiang ban iakynduh.
“Ai un wan bad ngin iatyrko.
Nga kop ban iatyrko halor ki kam ka Congress bad ka BJP ha kane ka thain", la ong u Gourab.
Haba ther ia ka sorkar NDA ba la ialam da u Narendra Modi, u Gourab u la ong ba kane ka sorkar kaba la don lai snem ban synshar ia ka ri, ka don lai tylli ki mat ba kongsan hakhmat u paidbah bad kita, ki long, “pynpharia, ban pynjot bad ban pynjah".
“Ka sorkar BJP ka la pyniapher jait bynriew ha ka ri, ka pyniapher niam, bad ka paw shai na ki kam shah tied shah bom jong ki briew ha kylleng ka ri tang namar ba ki bam doh masi", la ong u Gourab.
U la ong ba kane ka sorkar NDA ka la pyrshang ban khang bam doh masi, ban khaii masi bad ka kynnoh ba ka dei ka ain kaba la shna ka Congress ka dei ka jingthok tasam hakhmat u paidbah.
U la buh jingkylli, “hato ka ju don ka jingkhang bam doh masi ha ka por ba synshar ka Congress.
Ia ka jingujor mukotduma ha ka Supreme Court la leh da kawei ka seng kaba don jingiadei bad ka Maneka Gandhi, ka MP ka BJP", la ong kynnoh u Gourab.
“Ka sorkar u Narendra Modi ka kham sumar bha ia ki kompeni ki heh spah, katba kam pushe eiei ia kiba duk kiba suk", la ong u MP ka Congress.
U la ong haei kata ka jingkular jong u Modi ban ai kam 2 klur ki samla ha ka ri bad kane ka la long tang ka jingthok kaba jubor ia ki paidbah khamtam ia ki samla ka ri.
U la kynnoh ruh ba kane ka sorkar BJP ka la pyrshang ban wanrah da ka jingieid Hindutva lyngba ka jingkynshoit jong ka RSS bad namar kane, ki paidbah ka Meghalaya ki dei ban pynrem kput biang ia ka ha kane ka elekshon ban wan ha 2018.
Kumno ka BJP kaba kynnoh ki MLA Congress kiba bamsap, kan khot pat ia kiU nongaiktien ka AICC u Gourab Gogoi u la ther ia ka BJP halor ka jingkhot ia ki MLA ka Congress sha ka party haba ka kynnoh ba ki dei kiba bamsap kiba sniew.
Haba kylli halor ka jingher ka khubor ba kin don bun ki MLA ka Congress ha kane ka jylla ban phet seng shwa ka elekshon, u Gourab, u la ong “Ka BJP ka ong ba ki MLA, ki nongialam ka Congress ki dei kiba bamsap kiba sniew, te balei pat ki khot ia ki ban iasoh BJP".
U la ong ba ka Congress ha Meghalaya kan sa wan biang ha ka bor ha u 2018 namar ba ki paidbah kin nym biej ia ka buit thok jong ka BJP kaba thmu ban shu ialam bakla ia ki paidbah da ki khubor bym shisha.
Halor ka jingkylli ka la leh aiu ka AICC ia ka jingshah ujor u Bah Sniawbhalang Dhar ha ka Jowai Block Congress, u Gourab u la ong ba ka party kan shong halor kane namar ba ha ka party Congress, baroh la ailad ban pynsngew ia ka jingeh jongki bad ka jingtreikam kan long katkum ki kyndon ka party kaba long da ka lynti ka synshar paidbah.
U la ong ba ka BJP kan sa liem lyndang ha ka elekshon namar ba ka jingleh politik ia ka doh masi bad ka jingthmu ban wanrah ia ka jingsngew shit niam bad ka jingiasngew iapher jaitbynriew ha ka ri.
halor ka jingpyrshah ki sengbhalang ia ka jingshna ia ka lynti rel, u Gourab u la ong ba um pat da sngewthuh bha ia kane hynrei ka AICC kan sngap ia ka sur kaba ki nongialam na ka jylla kin pynsngew.
Nongpoh, 01 Jylliew:Da kaba shimkhia halor ki kam lehdonbor da ki Pulit Battalion ka Assam kiba don ha Sabuda, Ri Bhoi District, kiba la pynsangeh jubor ia ka jingthmu jong ka sorkar Meghalaya ban pynhap ia ki Post Ilektrik ha Sabuda, hynnin ka sngi ki nongia-lam ha Hynniewtrep Youth Council (HYC) Raid Nongtung Circle, ki la phah syndon da ka dorkhas sha u Deputy Commissioner ka Ri Bhoi na ka bynta ban tuklar lem halor katei ka kam lehdonbor da ki pulit ka Assam.
Kum ban shu ong hangne, katei ka skhim ban pynpoi Bording ha Sabuda ka dei kaba la mang kyrpang na ka Sorkar Kmie lyngba ka sorkar jylla bad halor jong katei na ka liang ka shnong ruh ka la dep ban ai ia ka NOC sha ka MEPDCL na ka bynta ban pyntrei naduh u snem 2016, ha kajuh ruh ka por la dep ruh ban ai jingthoh sha ki Bor District ka Ri Bhoi.
Hynrei ka long pat kaba lyngoh, ba hadien ba ka tnat MePDCL mynha ka 29 tarik ka la thmu ban leit pynhap ia kitei ki Post Ilektrik, hynrei ki la shah khang jubor bad phah pynphai noh ia kitei ki Post Ilektrik ha ki Pulit Batallion ka sorkar Assam, ha kaba kane ka jingleh donbor da kitei ki Pulit ka Assam ka la wanrah shisha ia ka jingduhnong kaba khraw ia ki paidbah nongshong shnong ka Sabuda, namar katei ka shnong kaba don ha khappud bad ka Assam kat haduh kine ki sngi kam pat don ia ka Bording Ilektrik.
Haba iadei bad katei ka kam leh donbor da ki Pulit ka Assam, na ka liang u samla Hercules suting President HYC Raidnongtung Circle, u la pynrem jur bad ha kajuh ruh ka por u la ong ba ki kam lehdonbor da ki Pulit ka Assam ha katei ka thain ka ju iai jia na ka por sha ka por, ha kaba bunsien ki Pulit ka Assam ki ju khang lada wan kino kino ki skim pynroi na ka Meghalaya sha katei ka thain khappud.
Namarkata, ka seng hi ka kyntu ia ki briew ka sorkar jylla ba ki dei ban shimkhia ban hiar sha katei thain khnang ban lah ban pynbeit ia ki jingeh halor ki kam pynroi ia kaba la wanrah da ka sorkar Meghalaya, ka por ka seng ka pynrem jur ia ka sorkar jylla namar ka jingbym patiaw ka sorkar halor ki jingud jingnam da ki paidbah halor ka jingeh kaba la iakynduh ha ki thain khappud bad ka Assam, u la bynrap.
Nongpoh, 01 Jylliew:Ki riew runar ki bym shem la lah ban ithuh, mynta ka sngi, ha ka por 2 baje ei ei dangstep phyrngab, ki la leit ban thang dusmon ia ka ophis jong ka Youth Congress kaba don ha shnong Pahamsohthri, Ri Bhoi District.
Katkum ka jingtip ka tyllong khubor, la ong ba donbok ha katei ka jingshah thang katei ka ophis jong ka Youth Congress kam shem la julor bun, hynrei ka la shu julor malu mala, namar ha katei ka por ba katei ka ophis ka la shah thang ka la don ka jinghap slap.
Kumta haba iadei kane ka jingjia, na ka liang ki bor pulit ka Ri Bhoi, ki dang pynlong ia ka jingtohkit kaba jur ban lapdien ia ki briew kiba donkti ha ka ban thang dusmon ia katei ka ophis jong ka Youth Congress Nongpoh.
Ha ka 31 tarik mynta u bnai ha ka por 9 baje mynmiet ki runar ki la kawang petrol bomb hakhmat kawei ka dukan kaba don ha Lower Jail Road, Shillong.
Ha kawei pat ka jingjia ha katei ka 31 tarik hi ki runar ki la kawang petrol bomb ia ka jing jong ka Smt.
Minoli Borman kaba don ha Lumshyiap, Nongmynsong, ym shym la don jingjulor eiei ha katei ka jingjia.
Ha ka por 11:30 pat mynmiet kawei ka Fortuner kaba don ia u nombar MH-14Y-9717 kaba dei jong u Ashish Gundal ka la kem ding hajan ka jaka ieng kali ha jong ka Orchird Resort, Umiam , katei ka kali ka la julor malu mala.
Shillong, 4 Jylliew:Ban buddien halor ka jingslem ban pyllait ia ka tulop bad arrear jong 12481 ngut ki nonghikai Sarva Shiksha Abhiyan (SSA) kiba hikai ha ki kyrdan Lower Primary bad Upper Primary hapoh ka jylla, ka synjuk ki nonghikai SSA ka Meghalaya SSA Schools Association (MSSASA) Sengkmie ha ka 2 tarik mynta u bnai ka la leit ban iakynduh ia u Ambrose Ch.
Marak State Project Director (SPD) ka Sarva Shiksha Abhiyan State Education Mission Authority Meghalaya (SSA-SEMAM) ha ophis treikam jong u.
Ka tulop kaba shu sahkut la 3 bnai kynthih kaba ki nonghikai SSA ki dei ban ioh dei jong u bnai Lber, Iaiong bad Jymmang jong mynta u snem bad ka arrear jong ka tulop ba tymmai jong u snem mang tyngka 2016-17 kaba la shu sah teng mynta la shisnem khlem lah ban pyllait kata naduh ka 1 tarik u Iaiong 2016 haduh 31 tarik u Lber jong mynta u snem.
U bah H.M.Marbaniang General Secretary ka Meghalaya SSA Schools Association (MSSASA) Sengkmie haba iakren bad ki lad pathai khubor hadien ka jingiakynduh bad u SPD u iathuh, ba u SPD u la pyntip ba ia ka arrear jong ka tulop thymmai jong u snem mang tyngka 2016-17 kaba dei katkum ka jingmynjur jong ka Project Approval Board (PAB) 2016 ka MHRD ka Sorkar Pdeng bad ruh katkum ka hukum ba la pynmih da u State Mission Director (SMD) ka SEMAM kaba dei ka Society kaba pyniaid bad peit ia ka scheme SSA hapoh Meghalaya ha ka 31 tarik u Risaw,2016 kaba tang 3 bnai kata naduh 1 tarik Iaiong haduh 30 tarik Jylliew jong u snem 2016 ryngkat bad ka tulop thymmai jong u bnai Lber bad Iaiong mynta u snem la dep ban pyllait bad phah na ka ophis jong u ha ka 1 tarik u Jylliew sha ka ophis jong baroh 11 tylli ki District Mission Coordinator (DMC) ha ka jylla bad la bthah ruh ia ki ban pyllait mar mar khlem da pynslem shuh sha ki nonghikai SSA.U State Project Director (SPD) u iathuh ruh ba ka daw ba ka ophis jong u ka hap ban pyllait shwa tang 3 bnai ia ka arrear jong ka tulop thymmai jong u snem mang tyngka 2016-17, ka dei namar ba ka tnat MHRD ka Sorkar Pdeng kam pat phah lut ia ka fund na ka bhah jong ka kaba dei ban ioh da ka Sorkar Jylla bad la khih lynti ban ioh ia ka fund ba dang sah mynta u bnai.
Bad ia ka arrear kaba dang sah jong u snem mang tyngka 2016-17 kata naduh 1 tarik Naitung 2016 haduh 28 tarik Rymphang 2017 yn sa pyllait noh mar ia ioh ia ka pisa na ka tnat MHRD, bynrap shuh shuh u bah H.M.Marbaniang.
U bah Aristotle C.Rymbai President ka MSSASA Sengkmie haba kren bad ki nongthoh khubor u ong ba u State Project Director (SPD) u iathuh ba na ka bynta u bnai Lber mynta u snem la pyllait ia ka tulop thymmai katkum ka PAB 2016-17 bad ka hukum bala pynmih da u State Mission Director (SMD) ha ka 31 tarik Risaw, 2016 kaba la phiah kyrdan ia ki nonghikai SSA ha ki ar kyrdan trained bad untrained ha kaba kiba la pyndep ia ka traning katkum ki kyndon ka National Council of Teacher Education (NCTE) bad RTE Act kin ioh 19044/- bad ki bym pat pyndep ia ka training kin ioh 13335/- ha ka Lower Primary bad ha ka Upper Primary 20493/- ki trained bad 14392/- ki untrained.
Kumjuh na ka bynta u snem mang tyngka 2017-18 hadien ba ka Project Approval Board (PAB) ka MHRD ka Sorkar Pdeng ha ka jingialang kaba la long ha ka 2 tarik u Lber mynta u snem ha New Delhi ka la mynjur ia ka jingtyrwa jong ka Executive Committee ka SEMAM ban pynjynsur ia ka jingsiew ia ki nonghikai SSA ki bym pat lah ban pyndep ia ka training katkum ki kyndon ka NCTE na ka bynta u snem mang tyngka 2017-18, kaba la wan hadien ka jingai jingmut jong ka Meghalaya SSA Schools Association (MSSASA) mynshem snem ban pyrkhat biang bad ban pynjynsur ia ka jingsiew ia u nonghikai SSA untrained bad ruh ban ailad ia ki ban pyndep ia ka professional training (D.El.
Ed), la pynlait ia ka tulop thymmai jong u bnai Iaiong mynta u snem kaba dei mar katjuh ia kiba dep ia ka training (trained) bad ki bym pat pyndep (untrained) kata ha ka jingsiew kaba 19044/- ia ki nonghikai Lower Primary bad 20493/- ia ki nonghikai Upper Primary.
Nongpoh, 04 Jylliew:U Chief Judicial Magistrate ka District Session Court, Nongpoh, mynta ka sngi u la phah biang sa 14 sngi ha ka Judicial Custody lane ba kin shong ha phatok, ia ki arngut ki nongialam ka KSU, hadien ba ki la shah kem na ka jingjia shah hiarthma ka jaka ban shna ia ka Steshon Rel ha shnong Ronghona, Ri Bhoi District.
Kum ban shu pyn-kynmaw hangne, ki arngut ki nongialam ka KSU ba kynthup ia u samla Ferdynand Kharkamni President ka KSU North Khasi Hills District bad u Sonstar Nongkhlaw, Assistant General Secretary ka KSU, Sengkmie ki la shah kem noh ha ki Pulit hadien katei ka jingjia ha Ronghona kaba la jia ha ka 27 tarik u u bnai ba la dep.
Katba ki lai ngut ki nongialam ka KSU, ba kynthup ia u Jayand Sylliang, Paplu Lyngdoh bad Johny Nongrum, ia kaba ki la shah kynnoh ba ki la donkti ha katei ka jingjia, yn tian bishar lashai ka sngi ha ka Court u Chief Cudicial Magistrate ha Nongpoh.
Ha kawei pat ka khubor, u Deputy Commissioner ka Ri Bhoi District, u la pynbna ba ia ka kyndon ain 144 CrPC, kaba dei ruh ka ain kaba khang pyrshah ban lum briew palat ia ka 5 ngut yn weng noh shipor, kane ka la wan ruh hadien ba ka Ri Bhoi District ia mynta ka dang don hapdeng ka jingpynkhreh na ka bynta ban rakhe ia ka jingdap ba 25 snem.
Kumta haba iadei bad kane, wat la ki la weng ia katei ka kyndon, hynrei la khang pyrshah pat ia ki briew ba kin rah ia kino kino ki tiar pynmynsaw bad kiba ktah ia ka shongsuk shongsain jong ki paidbah.
Shillong, 4 Jylliew:“Nga sngew sam-mut, halor ka jingong jong U Mukul Sangma, ba ka UDP, ka don ka jingiadei kaba na kyrpong iing bad ka BJP" ong U Donkupar Roy President ka UDP, ha ka jingpynmih khubor mynta ka sngi.
“Ngi ngeit ba ka jing ia trei synrop, ha shwa lane hadien ka elekshon, kam ju don kata kaba ki ong ka kyrpong lane ka jingkhang bah" ong U Dr Donkupar Roy.
U Mukul Sangma, u don ka jingkulmar khlieh, hadien ka jingiatreilang jong ka UDP bad ka HSPDP.Baroh ki iatip, ba kam don satia ka jingiateh paralok shwa ka elekshon bad ka BJP, ong shuh u nongialam ka seng UDP.U Dr Don,u kylli shuh, ba balei ba ka Congress, kan kynnoh ia ki seng trai ri, halor ka jingkiew jong ka BJP bad ka dei ka jingbym larkam ka seng Congress, ba ka kiew stet ka BJP ha ka Ri bad ha ki Jylla bad la ai nuksa ia ka Assam, ha kaba ki don bun ki nongialam Congress, kiba la kynriah sha ka BJP.Ha Meghalaya, ki don bun ki Congress, ki ban leit iasoh sha ka seng BJP, ha kaba ha Shella, ki don ki nongialam Congress, kiba leit BJP bad ha Sohra ruh, la pyni ba u nongialam ka Congress, U Dr PW Khongjee, u leit iasoh BJP bad kumta kam dei satia ka UDP, kaba ai bor ia ka BJP, hynrei ka dei ka jingbym larkam jong u myntri rangbah , kaba pynlong ia ki dkhot jong katei ka seng, ba kin iasoh sha ka BJP.“Lada ka BJP, ka kiew ha Meghalaya, ka dei namar ka jing bym larkam jong u myntri rangbah bad ka seng jongu" bad U Dr Donkupar, u ong shuh “Ha Meghalaya, ngi thikna ba ki seng trai ri, kin thaw sorkar ha ka elekshon 2018".
Shillong, 04 Jylliew:Ka jingiateh paralok ki ar tylli ki seng riewlum ka jylla kynthup ka United Democratic Party (UDP) bad ka Hills State People Democratic Party (HSPDP) shwa kane ka elekshon ban wan, ka la buh ka jingartatien ia ka Congress ba ka lah ban dei tang ka jingplie lad ia ka BJP ban ioh bsuh khlieh na kyrpong iing.
U Myntri Rangbah ka jylla u Dr Mukul Sangma, u la ong ba ka jingiatreilang ki seng riewlum kam dei shuh kaba rim namar ba ka ju don teng ruh kum kane ha ki snem ba la dep hynrei mynta ka daw ka jingiatreilang jongki ka dei tang namar ba kim lah ban pyni beit ia ka jingiatreilang bad ka BJP ha ka elekshon.
“Hato ka jingiateh paralok ka UDP-HSPDP kan long kum ka jingplie lad ia ka BJP ban bsuh khlieh na kyrpong iing ha kane ka jylla", la ong u Dr Mukul.
U la ong ba ka jingiateh kine ki seng riewlum ka long kumba ai lad ia ka BJP ban wan bsuh khlieh ha ki jylla ka Dong Mihngi namar ba baroh kine ki seng riewlum ki don ha ka shatri ka North East Democratic Alliance (NEDA) kaba ialam da ka BJP.Nongstoiñ, 04 Jylliew:Halor ka jingshah dawa kaba T.1klur jong ka kong F Marngar, ha U MLA Nongstoin, kumta ki nongkyrshan jong U MLA, ki la pynsngew ba kan bha ba ka kong Marngar, kan leit pan map noh na U MLA, ba kan lait na katei ka jingsiew bai mynraiñ khmat ia u MLA kaba long 1 klur tyngka.
Ka kyrwoh ba la phah da u bah Barly Nongum K.Dkhar lem bad kiwei kiba dei ki nongkyrshan ba radbah jong u tei u MLA, u la ong ba kan bha shibun ia ka kong F.Marngar ba kan shu leit pan map noh ia u MLA namar ba ym don shuh da kiwei pat ki lad ki lynti namar ba katkum ka section 499 bad 500 ter ter haduh 502 jong ka Indian Penal Code, la khang pyrshah iano iano ruh ban kren ia ki kyntien kiba ktah ia ka longbriew man briew bad kiba shah ujor hapoh kitei ki kyndon ain kin hap ban siew katno katno ruh katkum ka jingbatai ha kitei ki kyndon ym ba u nongshah kren un dawa hynrei ka aiñ ka dawa.
Shuh shuh katkum ka kyrwoh la ong ruh ba nalor kata kitei ki kyndon aiñ ki kdew shai ruh ba yn pynshitom bad set byndi ar snem khlem jamin lem bad ka jingshah daiñ kuna katba shah ka kam, hynrei u MLA u khlem kwah satia ban iaid lyngba ka ejahar sha ki bor ka aiñ, hynrei u la pynjynsur tang lyngba ka jingphah pan map bad ai legal notis, hynrei katei ka longkmie kum ka riew kynthei, kam shym sngap satia bad pyneh pynban.
“Ha kaba iadei bat katei ka legal notis hap ban bud beit ïa ki kyndon aiñ khamtam kiba iadei bad ka longbriew man briew namar na ha ka ri synshar paidbah ym dei ban kren kynthoh palat iano iano kampher lada dei u nongtrei sorkar, u draibar, u daju lane uno uno ruh" ong ka kyrwoh na ki nongkyrshan u MLA ka Nongstoiñ.
Shillong, 04 Jylliew:U heh ka AICC ba peit ia ka Meghalaya u CP Joshi u la ong ba ia ka jingbishar jong ka party ia ka jingshah ujor u Bah Sniawbhalang Dhar uba dei u myntri sorkar bad MLA ka party, ka shong ha u president ka Meghalaya Pradesh Congress Committee (MPCC).
Ha ka jingjubab halor ka jingkylli halor kane mynta ka sngi, u Joshi u la sait met ban kren eiei halor kane hynrei u la niat sha ka MPCC.“Ia kane ka kam jong u Bah Sniawbhalang, la tip bha u President ka MPCC ban jubab", la ong u Joshi.
U Bah Sniawbhalang u la shah ujor ha ka Jowai Congress Committee kaba kynnoh ba u la thmu ban pyniakhun da u Bah Wailad Shylla uba dei u kynum jongu pyrshah ia u MLA ba mynta ka Congress u Dr Roytre Christopher Laloo.
Ha kajuh ka por, u la kynthah ia ka BJP ba ka la pyrshang ban bsuh khlieh ha kane ka dong mihngi na ka bynta ki jingthmu buit poh jongka.
U Joshi u la wan iakynduh ia ki nongialam ka Congress ha kane ka jylla ha kaba u la pynlong ia ka jingiakren iathir halor ka jinglong jingman ka party.
“U la ong ba ka jingialang ka long ban iakren ia ka jinglong jingman ka party bad nga la ioh ia ka jingsngew na u Myntri Rangbah, na ki nongkitkam ka party", la ong u Joshi.
Halor ka jingshah lute ka Petrol Pump ha West Jaintia Hills, ha ka 10tarik Rymphang 2017, ha ka surok ban leit sha Shangpung, ki pulit ki la kem ia ki arngut ki runar na Cochin, ha ki khyndiat sngi ba ladep, ha kaba ki la wan ialam ia kitei ki runar sha Jowai.
Ha katei ka jingjia, ki don 3ngut ki runar, kiba shong ha ka thuk tuk, kiba la leit lute T.2.5 lak, da kaba pynap suloi ha katei ka Petrol Pump bad ki la kurup ruh ia lai tylli ki mobile na katei ka Petrol Pump.
Ki pulit ka West Jaintia, ha ka jingialam jong U Bah Ploster Syiem, Deputy Superintendent of Police, ki la pynlong ia ka jingtohkit bad ki la ioh ban wad bniah sha Assam bad sha Kerala ruh bad ha katei ka jingtohkit, ki la ioh ban kem ia kitei ki arngut ki runar.
Kitei kiba la shah kem, ki long U Bipul Daimary (23) uba na Hastinapur jong ka Tamulpur Sub Division, ka Assam bad U Roghu Ramchiary, na Goybari jong ka Assam hi.
Shillong, 4 Jylliew:Hynnin ka sngi, la ioh kem biang sa ia U Bah Shainborlang Syiemiong, uba na Jakrem, uba dei uwei uba leit iakob ban ia mareh kam pulit bad ka daw, ka long namar ba ula phah mareh lem na ka bynta jongu ha U Bah Rolin Wahlang, uba dei uwei na ki para marjan jongu, na katei hi ka Shnong.
Da ka jingshah kem jong U Bah Shainborlang, kumta kiba shah kem mynta, ki la poi baroh sha ka 4ngut, na ka jingleh thok, ha ka jing ia mareh kam pulit.
Ha ka taiew ba ladep, lai ngut ki samla ki la shah kem, kiba la tip kyrteng kum u Estanrilin Sohphoh, u Tynshainlin Wanniang bad u Marvelous Kharjahrin kiba dei na thaiñ Mawkyrwat.
Kine kiba shah kem ki dei kiba ialeh ia ka eksamin kam Follower kaba lait kumba 2 hajar tylli ha kane ka tnad.
U Bah Lakador ba kine ki samla kiba shah kem ki dang don ha ka jingtohkit ba kham bniah jong ki pulit bad ka Board ka la khang lad ruh ia ki ba kim lah shuh ban aplai kam ha ka tnad pulit nangne shakhmat.
Shillong, 04 Jylliew:Ka jingiakawang ktieh da ka jingiakop iatyrko hapdeng u nongialam ka BJP u Nalin S Kohli bad ki nongialam ka Congress ka la nang khluit mynta.
Haba jubab halor ka jingkop iatainia u Kohli, u Myntri Rangbah ka jylla u Dr Mukul Sangma u la ther kylla ia u Kohli da kaba ong ba u la shu kren khlem da tip satia ia kaba sdang kaba kut.
U Mukul Sangma, u la buh jingkylli kylla ia u Nalin Kohli, naduh mynno u la long nongshong ka Meghalaya ba un wan batai stad ia ki kam jong ka jylla.
“Hato u Nalin Kohli u long nongshong shnong ka Meghalaya?", la buh jingkylli u Dr Mukul.
Ka jingkawang ktieh hapdeng ka BJP bad ka Congress ka la nang khluit hadien ba u MP ka Congress na Assam u Gourav Gogoi u la tyrwa ialade ban iatyrko bad u Nalin Kohli ia ki kam ka BJP bad ka Congress ha kane ka dong mihngi.
Hynrei u Nalin S Kohli u la pynphai nia kylla ia u Gourav da kaba ong ba ka long kaba sngew thamalu, ba u Dr Mukul u la shim wai ia u briew na Assam, u bym dei satia na ka jylla Meghalaya.
Na ka liang u Dr Mukul, u la buh jingkylli ia u Kohli ba hato u Nalin u la ju wan jngoh teng ia ka Meghalaya ha kine ki san snem ba la dep, hato u la ju leit jngoh sha ki jaka nongkyndong.
Kane ka jingkren jongu ka dei tang ka jingthmu ban leh kam khaii ban pynpaw paidbah.
U Dr Mukul Sangma u la pynsyriem ia u Nalin S Kohli tang kum u nongpeitkai, ym u nongialehkai da kaba ong, u Nalin u dei tang u nongpeitkai uba shu pyrta haba u peit ia kiba ialeh.
“U Nalin Kohli u long tang kum u nongpeitkai haba ialeh ki nongialehkai ha madan.
U dei u nongpeitkai uba shu peit haba nga ialehkai", la ong u Dr Mukul.
Ha kaba iadei bad ka jingiakhih lynti rel ka KSU, u Myntri Rangbah ka jylla u la ong ba ka jingiakhih jong ka KSU ban shim da ki lynti ban pynthut ia ka suk ka sain na ka jingshna ka lynti rel, khnang ban pynsngew sha ka skhor ka sorkar ka long kaba bakla.
U Dr Mukul u la ong ba kane ka jingeh ka dei jong kawei ka seng (KSU) hynrei ka dei ban sngewthuh ba ka sorkar jylla ka la trei shitom ban phikir ia ka jingwan rung ki briew nabar ha kaba ka la pdiang ia ka Resident and Safety Act bad ka la pynkhreh shaid shaid ban pynshna ia ka Jaka rung bad jaka mih (entry and exit point).
“Ym ju don ki sorkar ha ki snem ba la dep kiba nud ban leh kum kane ka sorkar jong nga khamtam ia kum kane ka mat kaba iatyngkhuh bun ki jingeh", la ong u Dr Mukul.
U la ong ba ka jingkham slem ban pyntreikam ia ka jaka rung bad jaka mih ka long namar ba ka sorkar ka hap ban iaid katkum ki kyndon ban iaid.
Halor ka jingkylli la ka sorkar kan khot iakren ne em ia ka KSU, u la ong ba ka seng KSU kaba leh ia ki kam beain ban sngap ka sorkar ka dei ban weng noh ia kane ka jingleh namar ba kane kam dei ka lynti kaba dei bad ka sorkar ka la ju iakren bad ka KSU lem bad kiwei ki sengbhalang.
U la kam ruh ba kiwei ki sorkar ha ki snem ba la dep kim ju nud ban leh ia ki kam ba kane ka sorkar ka leh na ka bynta ka jingbit jingbiang jong u paidbah bad ka jylla.
U la ai jingmut ia ki bor ba dei peit ban iakren bad ka KSU namar ba kane kam dei ka lynti kaba nyngkong ha ka jylla hynrei ka la don ha Garo Hills.
Ha kajuh ka por, u la kam ba ka jinglong jingman ka long jai jai bha ha ka jylla bad kam don satia kano ka jingthut ha ka shongsuk shongsain.
Nongpoh, 04 Jylliew:Da ki hajar ngut ki paidbah na ki shnong bapher bapher kiba don hapoh ka Jirang constituency, hynnin ka sngi Saitjain ki la wan ban iashimbynta ha ka jingialang kaba la long ha Madan ka skul St Jude Secondary School Umpher, Ri Bhoi District, kaba dei ruh ka jingialang kaba u Bah Sosthenes Sohtun, u la khot ia ki paidbah ban pan jingkyrshan na ka bynta ka Ilekshon 2018, kaba un sa ieng kum u Kyrtong na ka Jirang Constituency.
Ha katei ka jingialang paidbah kaba la pynlong da u Bah Sosthenes Sohtun, la wan ban ai jingkyrshan lang ruh da u Ma Ngaitlang Dhar, MLA ka Umroi Constituency, ha ryngkat ka jingwan ban ai jingkyrshan da ki phew ngut ki rangbah shnong bad ki riewpaw khmat na ki shnong kiba don hapoh ka Jirang Constituency, ha kaba bun na kitei kiba la wan ban aijingkyrshan ki dei ki nongkyrshan ba shitrhem bad kiba la pynjop ia u Bah Lamboklang Mylliemngap u MLA ba mynta ka Jirang Constituency.
Haba ai jingkren ha katei ka sngi, u Ma Ngaitlang Dhar, u la ong ba ka daw kaba la pynlong ia u ba un wan ban ai ka jingkyrshan kaba pura ia u Bah Sosthenes Sohtun, ka dei hadien ba u la lap ba u dei u briew uba biang bad uba don ruh ia kata ka jingkitkhlieh na ka bynta ban wanrah ia ka roi ka par, ha ki shnong ki thaw bad khamtam eh ha ka Jirang Constituency kaba dei ruh kawei na ki Constituency ba dang sahdien tam hapoh ka District Ri Bhoi.
U Ma Ngaitlang, u la kyntu ruh ia ki paidbah kiba la wan sha katei ka jingialang ba kim dei shuh pynbiej ia ka spah bad ba kin shah thied tang ha ka por Ilekshon, katba ynda la dep la Ilekshon pat kim ym lah ban iakynduh ia u Nongmihkhmat, hynrei ha kane ka kynti kaba mynta ki la dei ban kyndit bynriew noh bad ba ki dei ban ai ka jingkyrshan kaba pura ia u Bah Sosthenes Sohtun.
Ha katei ka sngi, la ioh ruh ia ka jingkren na kiwei kiwei de ki riew rangbah ha katei ka thain, kiba la pynpaw ia ka jingsngewkhia halor ka jingsahdien jong ka thain tang namar ka jingbymshimkhia da u Nongmihkhmat, kumta ha kane ka sien kaba mynta ki la kyntu ia ki paidbah ha katei ka thain ba kin ai ka jingkyrshan bad ban pynjop don burom ia u Bah Sosthenes Sohtun Kum ban shu pynkynmaw hangne, u Bah Sosthenes Sohtun udei uba la dep ruh ban aireng ha ka Election 2013 na ka Party NPP, hynrei ha katei ka snem u la shah rem noh bad u la wan ha ka kyrdan balai hadien ba u la ioh ban khur 5000 hajar vote tam.
Hynrei ha kane ka Ilekshon 2018 watla um pat lah ban rai la na kano ka Party un ieng, hynrei u la rai ban mih madan biang lyngba ka jingkyrshan kaba radbah na ki paidbah ha katei ka thain.
Shillong, 5 Jylliew:Ha ka sngi rakhe pynneh mariang u myntri rangbah ka jylla u Dr.Mukul Sangma mynta ka la sngi u la leit thung dieng ha Sangmein , Upper Shillong.
Haba kren ha katei ka jingialang u Dr.Mukul u la ong ba dei ki briew hi kiba pynjot ia ka mariang bad dei ki briew hi ruh ki ban shim ia ka jingkitkhlieh ban pynbna ia ka.
U la ong ba ka phang pdeng jong katei ka jingthung dieng ka dei ban pyniasoh ia u briew bad ka mei mariang khamtam kane ka jylla kaba la ioh jingkyrkhu da ka jingker tawiar da ki jingitynnad ka mariang.
U la ong ba ka sorkar ka la shim bun ki lad ki lynti kumno ban wanrah biang ia ka jingitynnad ka mariang lyngba ka Integrated Basin Development and Livelihood Promotion Programme (IBDLP).
U la kyntu ia ki paidbah ba ki dei ban shim ka jingkitkhlieh halade hi ban pynneh pynsah ia ka mariang na bynta ka pateng ban wan.
U la lam ruh ia ka jingbam smai ban pynjyrngam ia ka mariang bad ha katei ka sngi u la sam khusnam ruh sha ki nongjop ha ka mareh thong.
U la pynbna paidbah ruh ia ka Springshed Development Initiative , ka projek jong ka Soil & Water Conservation Department ka ban thaw ia ki dam bad kiwei pat.
Ha katei ka sngi la don lang ruh u MLA ka Mylliem bah R.V Lyngdoh, u MDC ka Sohra u bah Donevan Kharwanlang, u Dr Shreeranjan, IAS, Additional Chief Secretary, Forest & Environment, Principal Secretary, Soil & Water Conservation bad CEO, MBDA, R M Mishra, IAS, Deputy Commissioner ka East Khasi Hills u bah P S Dkhar, u Syiem ka Hima Mylliem, ki khynnah skul, ki Rangbah shnong bad kiwei pat.
U briew, u shaniah ha ka mei mariang, ba un im:RC LalooHa Jaintia Hills, ka jingrakhe ia ka sngi kyrpang ban iada bad ban pynneh pynsah ia ka mariang la rakhe ha Jowai, Khliehriat, ha Khliehtyrshi bad ha ka shnong Mutong.
Ha Jowai, ia ka sngi pynneh mariang, la rakhe ha District Library hapoh ka jingpyniaid ka District Basin Development Unit bad ha Khiehtyrshi, ha Chitang Memerial LP School da ka Office jong ka District Soil and Water Conservation.
U Symbud myntri rangbah, u Prof.RC Laloo u la long u kongsan ha baroh ar tylli ki prokram rakhe mei mariang ha west Jaintia Hills.
“U Briew u shaniah tylli ha ka mei mariang ba un im.
Naduh ka um kaba khuid, ka lyer kaba khuid bad haduh ki jingbam kiba tei ia ka met ngi ioh na ka mei mariang bad namarkata ngi dei ban sngewthuh ba kadei ka kamram jong ngi kum ki nongshong shnong ban pynneh pynsah bad ban iada ia ka mei mariang na ka bynta ka mynta bad ka lawei", la ong u Prof.Laloo.
Ha kane ka sngi, u Symbud myntri rangbah u la sam ruh 40 tylli ki tin pyllang niut sha ki rangbah dong bapher bapher ha Shnong Khliehtryshi.
Ha East Jaintia Hills ruh la rakhe ia kane ka sngi da ka bor district Community Hall jong ka Khliehriat West.
Shuh shuh ka Jaintia Eastern College naduh ki nonghikai haduh ki samla pule ha ryngkat ka District Congress Mahila ki la rakhe ia ka World Environment Day ha hall jong ka College.
Ka Dorbar shnong ka shnong Mutong, EJH ruh ka la rakhe ia kane ka sngi ha kaba ki paidbah nongshong shnong bad kumjuh ki khynnah skul jong ka Nongsyntoin Memorial Secondary School ki la iashim bynta ban thung haduh 1000 tynrai ki dieng ha ki bynta bapher bapher jong ka shnong.
U Block Development Officer, ka Khliehriat C&RD Block, u bah M Mawkon u la long u kongsan.
Ha ka jingkren jong u bah Mawkon u la ong ba ngi dei ban bud ia ka nuksa ki longshwa manshwa ban pyniadei bad pyniajan bad ka mariang.
“Ki longshwa jong ngi, ki ia jan bha bad ka mariang bad ki da tip kyrteng ruh ia ki jait dieng bad jait jingthung bapher bapher", u la bynrap.
Bad u la kyntu ia ki khynnah skul khamtam kiba long ruh ka lawei ka shnong ka thaw ban pyniajan ialade bad ka mariang khnang ban sngewthuh khambha ia ka jingkordor jong ka.
Shillong, 5 Jylliew:U Mukul Sangma, u bunkam tang shabar ka Jylla bad ha Constituency lajong bad ka dei na kata ka daw, ba um tip satia ia ka jinglong jingman ka Jylla, ong ka kyrwoh jong ka KHNAM mynta ka sngi.
Katei ka kyrwoh jong ka KHNAM, ka dei kaba jubab halor ka jingkren jong U Mukul Sangma, kaba ong “Balei tang ka KSU kaba pyrshah lynti rel “? Ka KHNAM, ka shim, ba katei ka dei tang ka jingpyrshang ban pharia bad ban pyn rit bor ia ka sur pyrshah lynti rel ha ka jylla.
Ka KHNAM sa shisien pat na ka bynta ka jingtip jong u MR ka jylla ka pynpaw ba ka pyrshah jur, ia kane ka project lynti rel.
Ka jing kam jong ka sorkar ba ka la wanrah ia kita ki ain, ban teh lakam ia ka jing wan rung kyrthep ki mynder ka dei tang ki jingkam ban pynbieit ia u paidbah, namar haduh mynta ka sorkar jylla ka khlem pat lah ban khanglad ia ka jing rung ki mynder, ong ka kyrwoh bad ka KHNAM, ka dawa da ka ain ILP kaba lah shisha ban khanglad ia ki mynder.
Shillong, 05 Jylliew:Ka sorkar jylla ka la thoh sha u Lat ka jylla ba un khot ia ka dorbar kyrpang ha ka sngi Nyngkong ban iakren bad ban pdiang ia ka ain khajna thymmai kaba ryntih ha ka ri baroh kawei ka Goods and Services Tax (GST) Bill ha kane ka sngi Nyngkong ka 12 tarik Jylliew.
Ia kane la ong u Myntri Rangbah ka jylla u Dr Mukul Sangma mynta ka sngi hadien ba la wai ka jingialang ka kynhun myntri.
Ka sorkar ka hap ban pdiang ia ka GST Bill namar ba ka sorkar pdeng NDA ba ialam da u Narendra Modi, ka la buh por khadduh ban pyntreikam naduh ka 1 tarik Naitung ban wan ha baroh kawei ka ri.
“Ngan thoh sha u Lat ka jylla ba un khot ia ka dorbar kyrpang la sngi Nyngkong ka 12 tarik Jylliew", la ong u Dr Mukul.
Katkum ka jingong u Dr Mukul ka jingpyntreikam ia ka GST ka dei hadien ba la iathir bunsien bad ka sorkar India shwa ban poi sha kane ka rai.
“Ka GST ka dei ka atiar ban sahkynmaw ha ka khana lum khajna kaba ryntih ha ka ri", la ong u Dr Mukul.
Katkum ka jingong u Myntri Rangbah ka GST Council ka la buh thong ba baroh ki jylla ki dei ban pynkiew ia ka jingioh khajna sha ka 14 percent na kaba ka ioh mynta u snem hynrei lada kane ka jingbuh thong ka duna, ka sorkar pdeng lyngba ka GST Council kan sa buria ia kaba duna.
Kane ka GST ka dei kaba la pdiang bad pyntreikam da ka sorkar NDA ba ialam da u Narendra Modi hadien ba ka la lah ban jop ia ka jingiathep vote ha ka ing dorbar parliament ha u snem ba la dep.
Shillong, 05 Jylliew:Hadien ba ka Mawthadraishan ne ka Pariong konstitwensi barim, ka la shah knieh noh ha kiwei ki seng saiñ pyrthei ha kine ki katto katne por, kaba ju niew kum ka ktem jong ka HSPDP, ka la pynlong ia kawei ka longkmie ka Kong Biolinda L Nonglait ka la rai ban mih madan ha kane ka kynti ban iakhun ia ka elekshon MLA 2018 da ka jingthmu ban bud ia ki dienjat jong u Ma Ieid Hoping Stone Lyngdoh, Bam kwai ha duwar u Blei.
Ka Kong Biolinda kaba dei ka pyrsa trai jong u MLA barim ka Pariong u Bah Tuberlin L Nonglait, ka la rai ban ia aireng ka la thmu ban pan tiket na ka HSPDP hynrei kaba rai kaba kut kan shong ha ka mon jongu paidbah lada kam ioh tiket.
Katkum ka thymmei khubor, ka la don ka jingiatan tyllai mynta hapdeng ki katto katne ngut ki rangbah ban iakhun na ka HSPDP ha kane ka elekshon MLA na Mawthadraishan.
Ha ka jingiakren bad ki lad pathai khubor mynta ka sngi, ka Kong Biolinda kaba pyndep ha ka kyrdan Master of Arts, ha ka liang ka jingpule Social Works, ka la pynpaw ba kaba ktik bad ktah ia ka jingmut jingpyrkhat jongka, ban mih madan ban iakhun elekshon, ka long hadien ba ka la iakynduh bad lap ia ki jingsahdien ka Mawthadraishan konstitwensi kaba la isynei haduh katta katta ia ki paidbah.
“Nga la trei kum ka Community Base Resource (SBR) ka projek ka KJP Synod ha Mairang bad nga la iaid kylleng ki jaka nongkyndong bad nga la ktah shibun na ka jingbym don ka surok, ka jingsahdien ha ka ioh ka kot bad ka pule", ka la ong.
Ka Kong Biolinda ka dei na shnong Kynshi, kaba dei ruh ka shnong jong u MLA ba mynta u Bah H Brolding Nongsiej na ka UDP, ka ong ba ka sorkar ka la pyntrei shibun ki skhim pynroi hynrei kine ki skhim kim shym la treikam satia bad kane ka la ktik ia ka mynsiem jongka, ban rung noh sha kane ka jylli ka saiñ pyrthei ban ioh ban tynrong lem ia ka jingkit bakhia ki paidbah lada ka jop kum ka nongmihkhmat.
“Nga kwah ban bud ia ki dienjat jong u Bah HS Lyngdoh, Bah Tuberlin L Nonglait kiba ialam ha ka lynti kaba biang ia ki paidbah", ka la ong.
Ka la ong ba ka la pan tiket na ka HSPDP kumba la kyntu ki paidbah hynrei ka shong ha ka party lada kam ibit ban ai tiket, kata kan shong pat ha ka mon jong ki paidbah kiba khot ia ka, kumno ba kin rai.
“Nga dang pan tiket na ka HSPDP, ki paidbah ki la wan khot ia nga bad ngin hap ban pan bor na ki paidbah lada ym ioh tiket na ka HSPDP, namar ba kumba ki kwah, ngan leit beit sha ki paidbah", ka la ong.
Kumba long mynta ki don katto katne ngut kiba la lah ban pan tiket na ka HSPDP na Mawthadraishan kiba kynthup ia u Bah Damien Marshangbai, u Bah S Nongkynrih.
Shillong, 5 Jylliew:U nongai dawai kynbat u bah Donbor Malngiang na ka shnong Mawpyut kaba don sha ri Lum Jaintia u la lap ia u jingthung uba phylla uba long pynban u dawai bah uba khlaiñ ban sumar ia ka jingshah puh bseiñ.
Utei u jingthung u dei u kynja jyrmie uba long ha ka dur bseiñ, utei u rangbah u la iathuh ba u la thung ia utei u jingthung ha kper jong u ban shna dawai bad u la iathuh ba ki la don bun ngut kiba shah puh bsein kiba la wan phah sumar ha u bad ki la jem.
Haba ia kren bad utei u rangbah uba ju sumar briew sha Amlarem bad Jowai u la iathuh ia kawei ka jingjia kaba sngew sangsot shaphang kawei ka longkmie kaba la tip kyrteng kum ka Smat Massar, u la ong ba katei ka longkmie ka don ia ka jingpang tyrsaiñ la bun snem bad katei ka longkmie ka dei kaba duk shisha bad kam don lad ban phah sumar ialade watla ka la pyrshang sha kiwei pat ki jaka sumar kiba ka kot bor ban siew pisa.
Hynrei u la ong ba ha kaba khadduh ha ka jingkutlad ka la raikut ba kan ym phah sumar shuh namarba kam don pisa bad ka la shu ap beit lano ka sngi ba kan iap noh, hynrei hadien ba la tip ia kata ka jingjia u la ong ba u la leit ban sumar ei bad um shim pisa eiei bad mynta ka la khlaiñ, ka la phah ha u ban un pynbna lem ia kane ka khubor sha kiwei pat ba npynpaw ia ka jingkmen jong ka.
Shillong, 5 Jylliew:Ka jingiakhih halor ka mat pyrshah lynti rel ka lah ban nang jur ha kine ki sngi ki ban sa wan, namar ba haduh mynta ruh ka sorkar kam pat shym la khot ia kren ia ki nongialam ka KSU ban pynbeit halor ka mat kaba la pynkhih win ia ka jylla ha kine ki khyndiat sngi.
Haduh mynta ka sorkar kam pat shym la khot ia kren satia ia ki nongialam ka KSU halor katei ka ishu.
Ha kine ki khyndiat ka sorkar ka la kren shai ba kan ym khot ia kren satia ia ka KSU katba ki jingshah thang kali shah thang ophis ki dang bteng.
Haba ia kren bad u Rupang u Vice President ka KSU u samla Shemphang Lyngdoh Mawphlang u la ong ba haduh mynta kim pat ioh jingtip eiei na ka sorkar la kan khot ia kren ne em, u la ong ba ha ka jingshisha la lai sngi mynta ym iohsngew shuh ba kita ki jingshah thang kali, shah thang ophis kin dang bteng.
Utei u nongialam ka KSU u la ong ba kin sa ia shong pyrkhat ha kine ki sngi kumno ban leh nangne shakhmat bad kin shong jingialang shuwa.
Lah ban kdew ba ki la don haduh 7 ngut ki dkhot ka KSU kiba la shah kem na katei ka jingjia kaba la jia na ka daw ka jingpyrshah lynti rel.
Lah ruh ban kdew ba ka KSU ka la kren shai sha ka sorkar ba kan iai ieng pyrshah beit ia ka jingwanrah ia ka lynti rel katba ka sorkar kam pat lah ban pynbiang ia ki aiñ kiba khlaiñ ban pyrkhing ia ka jingwan rung kyrthep ki bar jylla sha kane ka jylla.
Jowai, 5 Jylliew:Mynta ka sngi, ar ngut ki briew ki la duh ei ia la ka jingim ba kordor jong ki hadien ba ki la shah pom ha u pyrthat.
Ka tyllong khubor ka la iathuh ba kitei ki ar ngut kidei kiba la tip kyrteng kum u Ronalson Pakma bad u Marjan Pakma.
Kane ka la ha ka shnong Mynsngat, West Jaintia Hills ha ka por noh phai sngi.
Da U Sketarjunes Khongsar 8974227328Kum shi bynta ban ia sam, ha kaba pynneh pynsan ia ki dienjat u longshuwa, nga u Nong-shong shnong ka shnong Nohwet Raid Rangnah nga sakhi ia ka jinglong phylla une u Maw ba la jer kyrteng “U MAW-BRIEW" ba la pynlong jaka sah u “Niang Raja" u Syiem synteng ne “U Kyndurraja" ha ka ktien shnong.
Arspah snem tam (200 years ago) mynshu-wa u la wan sah tang shi kilometer shaphang shathie ka shnong Nohwet.
Ha u don ki matti jong une u syiem, kiba i shongkun bad i don jingmut shibun ban peit.
Ka trai jong u ka long kum ka iingpaki dulan, kaba don ki almari ban buh tiar buh tar, u Mawpalong ban thiah bad jaka buh tiar rem dor bad ha syngkai jongu, don u panpoh, uba i phylla ban peit.
Ha ka met jong u ki kyndon rynsan ba don jingmut ban batai.
Ha khlieh jong u pat don ka jaka shong pyngngad ba lah ban iohi ia ka Bangladesh bad ki lum ki wah kiba khring da ki dur ka mariang ba ithiang ban peit.
Ha syndah jongu, don sa uwei pat u maw, uba ki khot u maw “Jok" u long dur thik ia u jok buh um.
U Niang Raja u dei u Syiem synteng ba la wan poi sha kane ka jaka ban buh Matti – Matjat kum ka muhor ban shong sah shongduh ha kane ka jaka.
U Babu Alwen Thangkiew na Nongsorphan ba syndah bad ka shnong Nohwet u la rwai myllung ia ki Matti une u Syiem, ha kine ki jaka bad ong ba ka jaka saitsnier jong u ka don ha Wah Lasiang kaba don ha Nongsohphan Raid Lyting.
Da shisha don bun ki jaka ba i phylla ban peit hapoh ka Raid Rangnah bad ha ki sawdong sawkun ka shnong Nohwet ba la buh da u Blei Nongbuh nongthaw ka mariang, khamtam ha kane ka juk tourist mynta.
Hynrei ki jingeh kiba khraw ba kah dum ha ka liang ka surok bad lynti iaid kjat kaba long ki diengpynkiang ia ki tourist ban poi suk ha kine ki jaka.
Da kaba burom nga kyrpad bad khmih lynti ia ka Tourist Department kan phai khmat lem sha kine ki jaka phylla.
Shillong, 6 Jylliew:U Myntri Rangbah kajylla u Dr Mukul Sangma u la plie ia ka Humanitarian Assistance and Disaster Relief (HADR) Exercise, Nabhas Rahat 2017 mynta ka sngi ha Eastern Air Command (EAC), ki shipai suin ha Upper Shillong.
Haba kren ha kane ka sngi, u Dr Mukul u la iaroh ia ki shipai suin na ka bynta ba pynlong ia kane ka jinghikai ban iada na ka jingma na ka jingjia ka mariang ha kaba ka sorkar jylla ka la kmen ban ioh iashim bynta ha kane ka jingiathir.
U la ong ba ka jingpynkhreh ban iada ia ka jingma na ka jingjulor na ka bor ka mariang bad kiwei ki jingjia, ka dei kaba la pyrshang da ka sorkar la katto katne por na ka jingshem ba shakhmat.
U la ong ba ka sorkar jylla ka la lah ban lum thup ia ka State Disaster Management Plan bad kan long kaba biang eh ban iashim bynta ha kane ka HADR.U la ong ba naduh ba khie u jumai bah ha jylla ha ka 12 tarik Jylliew1897, ka la wanrah ia ka jingkyndit ia ki briew ha ka dong mihngi bad ki la sngewthuh ia ka jingdonkam ban iada na kum kane ka jingjia.
Ha kane ka jingiatai kaba lai sngi la pynlong da ka jingiatreilang ka Disaster Risk Reduction (DDR) bad ka Relief and Rehabilitation.
Ka Indian Air Force (IAF) ka la dei kaba nyngkon ha ka jingiarap ban ai sha ki paidbah haba don kano kano ka jingjia ne ka Humanitarian Assistance and Disaster Relief (HADR) ha India.
Ha kane ka jingiathir la wan iashim bynta da ki nongmihkhmat na ka NDMA, NDRF, CRPF, BSF, Air HQ, Indian Army, Indian Navy, DGAR, GTC, ARC, Central Police bad ki ophisar jong ki tnad sorkar jylla Meghalaya.
La don lang u Air Marshall, Anil Khosla ka EAC, Shillong bad u Major General V K Datta (Retd).
Nongpoh, 06 Jylliew:Dang myn ha ka sngi u Blei ka District Court jong ka Ri Bhoi, ka la rai ban phah 14 sngi hapoh ka Judicial Custody ia ki arngut ki nongialam ka KSU, ba kynthup ia u ia u samla Ferdynald Kham-kamni, President ka North Khasi Hills bad u Assistant Secretary ka KSU Sengkmie, u Sonstar Nongkhlaw, kaba dei hadien ba ka KSU ka la leit ban hiar thma da kaba shoh ia ki nongtrei bad pynjot ruh ia ki mashin jong ka kompani kaba pyntrei ia ka jaka kaba la thmu ban pynlong Steshon Rel ha shnong Ronghona, Ri Bhoi District.
Hadien katei ka jingjia ha Ronghona kitei ki nongialam ka KSU, ki la shah ujor haduh lai tylli ki ejahar, kata ha ki Pulit, ka Railways bad na ki Bor pyniaid District ka Ri Bhoi, ha kaba ia kitei ki arngut la ngat ruh ha ki kyndon ain bapher bapher jong ka Meghalaya Maintenance of Public Order (MMPO) bad Indian Penal Code (IPC).
Lah ruh ban ong hangne, naduh katei ka jingshah kem kaba la long ha ka 27 Tarik u bnai bad hadien ka jingtohkit ki Pulit, ka District Court ka Ri Bhoi mynha ka 4 Tarik ka la phah noh ia kitei ki arngut ki nongialam ka KSU ba kin don 14 sngi hapoh ka Judicial Custody, hynrei mynta ka sngi ka District Court ka la rai biang ban phah tohkit sa 5 sngi ha ka ka jingtohkit ki pulit, khnang ba kin lah ban pyndep ia ka jingtohkit.
Shillong 06 Jylliew:Halor ka jingkhang jingpynbna ba la pynmih da ka sorkar pdeng ban pyrkhing ia ka jingpyniap ia ki mrad bad ki masi, u Bah Shibun u la ong ba ka party kam donkam shuh ban kren jrong halor kane namar ba u Myntri Rangbah ka jylla u Dr Mukul Sangma u la dep pynshai lem halor kane.
U la ong ba u la iohi ha ki lad pathai khubor ba u Dr Mukul u la pynshai halor kane ka bynta bad kane ka la pynshai ia ka jingsah umdum jong ki paidbah.
Halor ka jingkynnoh jong u Dr Mukul ia u Nalin Kohli kum u nongpeitkai, u Bah Shibun u la ong lah ban long u nongialehkai ialade ha kano kano ka bynta ha ka sain pyrthei hynrei ki kam jong ka sorkar jongu, ka la kren shai ba ka long jiro ha ka jylla.
“U Dr Mukul Sangma u la dep pynshai lem ia kane ba ka dei ka kamram ka sorkar jylla, ka BJP kam donkam shuh ban batai ia kane", la ong uBah Shibun.
U la ong ba ka bha ba u Dr Mukul un sa iakren pynbeit ban buh sngi ba un iatyrko bad u Nalin Kohli.
Halor ka jingkren kynthah jong u Dr Mukul Sangma ba ka jingiateh lok ki ar tylli ki seng sain pyrthei ka United Democratic Party (UDP) bad ka Hills State People Democratic Party (HSPDP) kan plie lad ia ka BJP ban rung na kyrpong iing, u Bah Shibun u la ong ba kane ka dei tang ka jingkren jongu hynrei ka BJP ka la kren shai ba kan sa buh kyrtong ha baroh ki 60 tylli ki konstitwensi ha ka elekshon MLA ban wan ha kane ka jylla.
U la ong ba ka BJP kam don kata ka jingrung kyrpong iing ne jingrung khmat tynkong iing hynrei ka ieng beit ha ka nongrim jong ka party ban iakhun ia ka elekshon ha ka jylla.
“Ngim don kata ka jingkhangg dieng ne jingkhang khmat hynrei ka party ka kren shai ba kan pynieng ha baroh ki kyrtong ha ki 60 tylli ki konstitwensi", la ong u Bah Shibun.
Shillong, 06 Jylliew:Ki paid nongshong shnong ka Raid Marwet ki la pyrshah jur ia ka jingthmu pynkylla parmaw ia ka law kyntang ka Raid Marwet.
Ki la kynnoh ba kane ka dei namar ka jingleh jong u Syiem Raid uba la ai No Objection Certificate sha u bar jylla ban ksam bad khlong maw na katei ka law kyntang kaba kyrteng ka Lum Blei Killing bad ka Patkang Tang Syiem.
Ha kane ka sngi Saitjain, ki paidbah ryngkat ka jingdonlang u Rangbah Shnong ka Baridua, Bah Ioannis Narleng, u Rangbah shnong ka Paham Kynchoh, u Bah Paniram Narleng lem bad u Lyngdoh barim jong ka Raid, Bah Koste Lyngdoh ba dei ruh u Secretary shnong ka Khanapara them Marwet ki la ïamih paidbah ban dawa na u Syiem Hima Mylliem, ‘Paiem Ricky Nelson Syiem ban tuklar lem na ka bynta ban pynneh pynsah ïa ki ar tylli ki khlaw kyntang jong ka Raid kiba don ha katei ka thaiñ ba tip kum u Lum Blei Killing bad ka Patgang Tang Syiem.
Katkum ka jingong jong ki, la kynnoh ba u Lum Blei Killing, lada ym tuklar kloi ym slem shuh ba un syllen namar ka jingtih maw pathar.
Ki la kynnoh ruh ba hangtei ki don ruh ki jingbuh jingsat u mynbarim bajah namar ka dei ka jaka lehniam jong ka Raid baroh kawei ha ki por ba rim.
Haba ïadei pat bad ka Patgang Tang Syiem, ki la ong ba dei ban pynneh pynsah ïa ka Nongrim, kaba dei ka jaka ba la pynlong nongrim ïa ka Jaidbynriew Marwet nalor ba kadei ka jaka ba don ki mawbynna bad ki maw ba harukom.
Hynrei hangtei ruh wat la ki ong ba ka dei ka nongbah mynshwa hynrei mynta pat la sdang ban pynjulor naphang.
La ïathuh ruh ba wat la u Syiem u la kular ban kynduh lang khrui ïa ki ha ka sngi Saitjaiñ jong ka taiew (3 tarik Jylliew) hynrei u khlem poi satia wat la ki la ap haduh saw kynta ei ei bad haba pyrshang ban phone ia u syiem, u la pyntip ba u la phah da ki Myntri.
Halor katei ka jingjia, na ka liang ki paidbah ki la kynnoh ba katei ka dei ka jingkheiñ dewthala jong u Syiem ïa ki paidbah ka Raid baroh kawei.
Ka la mih ruh ka jingkynnoh ba ha kane ka sngi ki Myntri kiba poi wan jurip ïa kitei ki law kyntang tangba kim shym la treh ban kynduh ïa ki paidbah da kaba ai daw da kumne kumtai.
Na ka liang ki riew rangbah ki la pynpaw ruh ïa ka jingartatien ïa ka jingtreikam u Syiem Raid kumta halor katei ka nongrim ki dawa na u Syiem ruh ba un bishar bniah bha.
Ha kajuh ka por na ka liang ki rangbah ka Raid ki la ong ba kim don kano kano ka jingpyrshah ïa kito kiba ïoh jingbit ban tihmaw hangtei hynrei kaba ki kwah ka long ban sumar bad pynneh pynsah ïa ki law kyntang bad ong ba ki dei hok ban shim biang ka pisa la da ki la ai ia u syiem.
Ki la kynnoh ruh ba ia u secretary raid la long da u hymmen jong u syiem khlem ka jingtip ka raid,na ka liang jongki ki dawa na u syiem ka Hima ba u dei ban pynhiar khet noh ia u Syiem ka Raid Marwet bad lada u syiem um shimkhia ia kane ki kloi ban pynlong da ka jingiakhih wat ban tur ruh sha District Council.
Ha kajuh ka por ki la ïa khublei ruh ïa ka ophis u District Forest Officers bad ka ophis u Deputy Commissioner bad Superintendent of Police kiba la shimkhia ban tuklar lang halor ka jingtih maw ha katei ka thaiñ.
Shillong, 6 Jylliew:U MDC ka NCP na Laban-Mawprem konstitwensi u bah Ricky Shullai mynta ka kynti u la pynkhreh ban iakhun ia ka elekshon MLA 2018 na Myliem konstitwensi.
La iathuh ba la katto katne bnai mynta ka la don ka jingiakren bad ka jingiasyllok hapdeng jong u bad ki paidbah na ka thaiñ Mylliem bad khamtam eh na Lawsohtun ka shnong kaba u shong u sah bad la ong ba na katei ka jingiakren la rai ba u dei ban iaid beit shakhmat ban ia khun ha u 2018 na Mylliem konstitwensi.
Ka Lawsohtun kaba shnong kaba utei u MDC ka Laban-Mawprem u sah ka hapoh hapoh Mylliem konstitwensi ha ka elekshon MLA bad katei ka shnong ka don kumba 5000 vote tam, la iathuh ba dei na katei ka daw ba kiba bun ki riew rangbah bad ki paidbah na Lawsohtun ki kwah ba u dei ban ia khun beit ha u 2018.
Kumba ka long haduh mynta ki lad khubor ki la iathuh ba utei u MDC ka Laban u la sdang shaid shaid ban rung ing briew sha ki thaiñ Upper Shillong bad Mylliem ban pynithuh ialade kum u kyrtong 2018.
Haduh mynta ym pat lah ban pynthikna ia ka party ba un ieng namarba la pyrshang ban phone hynrei u pynlip mobile.
Kumba ka sawa haduh mynta ki kyrtong ki ban ia khun na Mylliem konstitwensi ki long u ba hR.V Lyngdoh MLA ba mynta ka seng Congress, ka kong Teilinia Thangkhiew MDC ba mynta ka HSPDP, bah Hamlet Dohling ka UDP, Ricky Shullai MDC ka NCP na Laban, la sngewthuh ba kin don ruh kiwei pat ki kyrtong ki ban iakhun.
Shillong, 06 Jylliew:Hadien ba don ki nongialam ka party na Garo Hills ki la risain noh, ka BJP ka la thaw thymmai ia ki tnad bapher bapher ha Garo Hills baroh kawei kynthup bad ka Ri-Bhoi.
Ha kine ki sngi, ar ngut ki nongialam ka BJP kynthup u President ka Tura City District President u Bernard Marak bad u president ka North Garo Hills u Nachu Marak ki la risain na ka party halor ka jingkynnoh ba ka party kam burom ia ki paidbah Garo Hills.
Hynrei na ka liang u President ka BJP u Bah Shibun Lyngdoh u la kam ba kane ka jingphet jongki, kan nym ktah da lei lei ruh ia ka party namar ba ka la thaw thymmai ia ki tnad bad ki nongpyniaid ha Garo Hills.
“U Bernard Marak u la sngewthuh ban shah khot hajir ha ka party namar ba um lah ban ai ia ka thup kyrteng jong ki nongkitkam ka party", la ong u Bah Shibun bad bynrap, ba dei na kane ka daw, ba u la risain hi na ka party.
U President ka BJP u Bah Shibun u la ong ba ha ka jingthaw thymmai ban pynkhlain ia ka party ha Garo Hills, ka party ka la bynshet ia ka kam President kynthup u Rakesh Marak jong ka East Garo Hills, u Pesath Sangma ia ka West Garo Hills, u Dillash Marak ia ka Tura City District, u Paul R Marak ia ka North Garo Hills, u Ananda Koch ia ka South West Garo Hills.
Nalor kine, ka party ka la pynkhamti ruh ia ki nongpeit ia ka Tura City ha u Edmund K Sangma, ia ka East Garo ha u Rikman Momin, ia ka West Garo Hills kynthup ia ka Tikrilla, Phulbari, Raksamgre bad Rajabala ha u Dr KC Boro katba ia ka Selsella bad ka Dadengre la aiti ban peit u Parmod Koch.
U Bah Shibun u la ong ba ia ka South Garo Hills la bynshet ha u Santosh Marak, ia ka South Garo Hills ha u Premananda Koch ia ka South West Garo Hills, u Digros D Shira ia ka North Garo Hills, bad u Md Sofior Rahman kum u president ka Minority Morcha.
Ha kajuh ka por, u Bah Shibun u la ong ba ia ka Ri-Bhoi district pynkhamti ha u Bah Ban Buhai Makdoh kum u President.
Ha kajuh ka por, u Bah Shibun u la ong ba ka party kan sa pynlong ia ka jingrakhe kyrpang ha kylleng ki jaka ha ka jylla ban pynshai paidbah ia ki kam jingjop jong ka sorkar National Democratic Alliance kaba ialam ka BJP kaba la dap pura lai snem.
Ia ka jingrakhe yn pynlong ha Ampati ha ka 7 tarik Jylliew kaba dei ka konstitwnesi jong u Myntri Rangbah ka jylla u Dr Mukul Sangma, ha ka 8 tarik ha Umsning, 10 tarik ha Amlarem, 12 tarik ha Selsella, 13 tarik ha Sohra, 15 tarik ha Kharkuta.
Ka jingrakhe kan long shi bynta ban pyrta ia ka phang Sabka saath sabka vikas-kaba mut ‘ ka roi ka par ia baroh’ jong u Myntri Rangbahduh ka ri u Narendra Modi.
“Ka jingrakhe kan long ban pynshai ia ki paidbah ia ki skhim ka sorkar pdeng ha kine ki lai snem ba la dep bad ka jingmyntoi sha ki paidbah", la ong u Bah Shibun.
U la ong ba ka jingrakhe kam dei satia tang ka jingiadih sha, ka jingiakhawai hynrei ban ai ka jingshai ia ki paidbah ha ka jylla.
Ha kine ki jingrakhe, yn pynshai paidbah ia ki kam ba kane ka sorkar NDA ka la leh hapoh kine ki lai snem ba la dep na ka bynta ki paidbah ka jylla bad ka ri khamtam kiba duk ba suk.
Shillong, 6 Jylliew:Ka VDP Lyndem kaba hap hapoh Pynursla PS ka la lap ia ki masi iap ha ka janmiet 1 tarik u jylliew kiba la bret pathar harud surok ha Wahkro kaba hap hapoh ka shnong Lyndem.
Ka VDP ka la pynrem jur ia ki nongkhaii masi tuh kiba iaid lyngba ka surok Nongshken halor katei ka jingleh jong ki.
Ka la kyrpad ia kiba halor ba kin leh eiei namarba katei kan ktah ia ka koit ka khiah ki paidbah, ka la maham tyngeh ruh ia kino kino kiba briew kiba leh ia katei ka kam bad ka la byrngem ban pynshitom da kaba tyngeh lada lap.
Kane ka long katkum ka kyrwoh khubor na u bah L.Khongsam President VDP Lyndem.
Nongpoh, 06 Jylliew:Na ka bynta ban wanrah ia ka shongsuk shongsain ym tang hapoh ka District hynrei ha ka jylla hi baroh kawei, ka Hynniewtrep National Youth Front, Northern Region, ka la kyntu ia ka sorkar jylla ba ka dei ba kan khot ia kren noh mardor bad ki nongialam ba hakhmat ka KSU haba iadei bad ka jingpyrshah halor ka jingwan jong ka Lynti Rel sha ka jylla.
Kum ban shu ong hangne, ka nongrim hi kaba la pynlong ia ka KSU ba kan pyrshah halor ka jingwan jong ka Lynti Rel sha ka jylla, ka dei namar ba kat haduh mynta ka sorkar jylla kam pat pyntrei kam ia kino kino ki ain ki ban teh pyrkhing ia ka jingrung kyrthep jong ki mynder sha ka jylla bad kaba buh jingma ruh ia ka jaidbynriew rit paid ha ka Bri u Hynniewtrep.
Ha ka kyrwoh ia kaba la phah da u Bah Marcus Marten, President ka HNYF, Northern Region, la ong ba ha ki snem ba la leit ka HNYF ruh ka dei kawei na ki 13 tylli ki kynhun sengbhalang ha ka jylla, kiba la pynlong ia ka jingiakhih ban dawa ia ka sorkar ba ka dei ban thaw noh ia ki ain ki ban the pyrkhing ia ka rung ka mih jong ki mynder ha ka jylla.
Ka seng ka kyntu ruh khamtam ia u DC ka Ri Bhoi, ba un shimkhia halor kane ka kam khang ba ka jingklang jong ka ding kan ym pus stet bad ban wanrah ruh ia ka shongsuk shongsain ki paidbah hapoh ka dong Ri Bhoi, ha kajuh ruh ka por u la ong ruh ba ka seng ka kyntu ia ka sorkar ban sangeh noh ia ka jingthwet ne kem ia ki dkhot jong ka KSU ha Ri Bhoi.
Nongstoiñ, 06 Jylliew:Halor ka jingpynmih khubor da ki katto katne ngut ki briew kiba la kam ruh ialade ba ki dei ki nong kyrshan jong u MLA ka Nongstoiñ, na ka liang jong ka kong F.Marngar, ka la bthah ia kitei ki briew, ba kin ia kynduh ia ka, ban iakren ia ka jingshisha.
“Ha kaba iadei bad ka jingdawa jong u MLA 1 klur tyngka ia nga lada phi dang sngewthuh bakla ale wan bad nga ngan pyn i ia phi ia ka jingshisha katkum ka legal notis kaba nga la ioh pdiang haka 19 tarik Jymmang 2017, khnang ba phin nym sngewthuh bakla shuh nangne shakhmat" ong ka kong F.Marngar.
Shuh shuh halor ka jingong ba “Kan bha shibun ba ka kong F.Marngar kan shu leit pan noh namar ym don shuh da kiwei pat ka lad" kumba kala paw ha ki lad pathai khubor, katei ka longkmie ka la ong “Sa kaei pat ba ngan dang hap ban pan map haba kine kiei kiei baroh ki dei tang ki kam iing jong ka party, hynrei kane ka jingleh jong u MLA ka pyn i shai ba na ka liang jong u, um kwah ban ia map, hynrei u kwah pynban ban pynhiar kput ia ngi kum ki long kmie ba tang shi bor"Ym tang katta ka kong F.Marngar ka la ong ruh ba kam shym la don daw ei ei ruh em bad kitei ki nongpynmih khubor kiba la dawa ban pan map, hynrei ka la pynpaw ia ka jingsngew lyngngoh kaba jur ba balei u ta u MLA u khlem pynshai hi da lade lada kata jingdawa jong u kaba long haduh 1 klur ka long kaba bakla, bad katei ka longkmie ka la buh ruh ia ka jingkylli ba kumno pat u tei u MLA u ong ba um dei ma u ba dawa ia ka 1 klur hynrei u leit kynnoh pynban ia ka plidar ka jong u kaba la dawa bad hato katei ka jingkren jong u MLA kam long ka jingleh rain ban shu thok im im peit peit? Bad hato lada ym don ba wan ban appeal ka Court kan shu shim hi ia ka rai?.
“Kam myntoi ia phi ki nongkyrshan MLA ba phin leit batai stad ia kata ka IPC 499 bad 500, hynrei phi klet pat ia ka Article 19(1)a, jong ka riti synshar ka Ri kaba kren halor ka jinglong laitluid jong ngi ban pynpaw ia kaei ka jingsngew jong ngi kum ki nongshong shnong ka Ri India bad balei hap leit batai wat ia uta u Arun Jaitley ne u ta u Arvind Kejriwal haba wat tang ia ka jingshisha ha Nongstoiñ ruh phim pat da tip satia bad ka dang jngai than ban leit batai haduh Delhi bad kane ka pyni ba phi dang sngewthuh bakla kumba phi la pynpaw lyngba ki lad pathai khubor" ong biang ka kong Marngar ha kaba kala bynrap shuh shuh da kaba ong ba kam myntoi shuh ban dang iakren jrong namar ia kaei kaba u MLA u la dep ai da ka legal notice u la dep ruh ban iaid lyngba ki lynti jong ka ain (Defamation Case).
“Ngam kwah shuh ban dang ong ei ei namar nga la dep pynphai ia ka jingdawa 1 klur u MLA lyngba ka advocate, bad mynta ka la don haka lynti jong ka ain, ka ain kan sa batai kham bha bad nga kwah ruh ban ong ba u MLA Nongstoin u dei ban pynshai hi um dei ban shu phah long langknia iaki nongkyrshan" pynkut ka kyrwoh khubor na ka kong F.Marngar.
Shillong, 6 Jylliew:Ka lyer elekshon ha Mawlai konstitwensi ka la sdang shongshit bha mynta ha kaba ki la mih bun ki jingkylla, sdang na ka jingiarung ia mih seng jong ki nongialam kiba kham hakhmat jong katei ka konstitwensi.
Ki lad khubor ki la iathuh ba kumba ka long haduh mynta u kyrtong jong ka UDP, u bah Embhah Syiemlieh uba dei u MLA ba mynta ka Mawlai un dang lah ban jop biang ha kaba la iathuh ba katba nangmih ki sngi u la nangkhlaiñ shuh shuh bad bun ki nongialam barim kiba la phet noh na u mynta ki la wan phai biang.
Shuh shuh ki lad khubor ki la iathuh ba ka seng Congress ha Mawlai ka la nangstait katba mih ki sngi ha kaba bun ki 		nongkyrshan radbah jong katei ka seng ki la sdang ban phet seng mynta ban leit kyrshan ia u bah Embhah Syiemlieh.
La iathuh ba ka lok u MLA barim ka Mawlai  bah Founder Strong Cajee ( bam kwai ha dwar u blei) mynta ka kynti kan leit ban kyrshan ia u bah Embhah Syiemlieh, la iathuh ba kiwei pat ki nongialam ka seng Congress kiba ia don hakti hakjat bad u bah Founder mynta ki don bad u bah Embhah.
Nalor kitei la iathuh ba ka UDP ka la nangioh bor shuh shuh ha Mawlai da ka jingwan phai biang ki nongialam kiba kham hakhmat  jong ka ha u 2013 kata kum u bah Hun Mylliemngap, u bah Morris Lyngdoh bad kiwei pat.
La iathuh ruh ba ki nongkyrshan jong u bah Teibor Pathaw ruh mynta ki la leit ban ai jingkyrshan ia u bah Embhah namarba u bah Pathaw un ia khun noh na Mawkynrew konstitwensi ha u 2018.
Haba ia kren bad u nongthohkhubor kiba bun ki paidbah na Mawlai konstitwensi ki la shim ba ka jingiakhun ha u 2018 na katei ka konstitwensi kan dei beit hapdeng u bah Process T Sawkmie MDC ba mynta ka Mawlai na ka seng Congress bad u bah Embhah Syiemlieh , MLA ba mynta na ka seng UDP.Lah ban kdew ba kham mynshuwa tang hadien katto katne por ba la dep ka elekshon MLA kiba bun ki nongkyrshan ka UDP ki la jngai paralok noh na u MLA jong ki bad  dei artad ha ka elekshon MDC 2014 ba ki la pyni ia ka jingdom jong ki da kaba leit ban kyrshan ia u kyrtong ka KHNAM na Mawlai u bah Process T Sawkmie uba leit ia soh mynta sha ka seng Congress.
Lah ban kdew ba kumba ka long haduh mynta ki kyrtong kiba la kham paw kyrteng ban ia khun na Mawlai konstitwensi ha u 2018 ki long u bah Embhah Syiemlieh ka UDP, bah Ban Nongbri na ka KHNAM, bah Process T Sawkmie MDC ka Congress nalor kiwei pat ki kyrtong ki ban dang mih.
Haba ia kren bad u MLA ka Mawlai u bah Embhah Syiemlieh u la kubur ba ka don ka jingkyrshan na kiba bun ki liang mynta ka kynti bad u la ong ba ki nongialam barim kiba ju ia treilang ban pynjop ia u ruh mynta ki la wna biang ban ia treilang.
U la ong ba lehse ki la iohi ia ki kam kiba u la trei kum u MLA ba mynta watla u don ha ka liang pyrshah ruh, “Katno tam lada nga don ha ka liang synshar lei" u la ong.
Haba kylli shaphang ka Mawlai C&RD Block u bah Embhah u la ong ba un pan porn oh ban ia kynduh ia u myntri rangbah ka jylla u Dr.Mukul Sangma ban ia kren ia katei ka kam namarba ha ka jingshisha la buh por ban plie noh mynta u bnai.
Jowai, 7 Jylliew:Ka Balang Presbyterian Mynso, West Jaintia Hills District, kala pyn-long ia ki programme bapher bapher kum shi-bynta ha kaba rakhe ia ka Environment Day.
Ha kane ka jingra-khe, ha ka 3 tarik Jylliew 2017, la pynlong ia ka iakob thoh ese, katkum ki kyrdan bapher bapher na ka bynta ki khynnah skul baroh kiba don ha shnong Mynso halor ka subject ka bynta ki samla ban iada ia ka mariang.
Ha ka 5 tarik pat la pynlong ia ka Seminar halor ka phang “Ka mariang, ki jingthaw U Blei, sumar ia ka" ha kaba u Rev.Dr.HCT Sumer kum u resource person u la kren shibun kiei kiei kiba ai jingmyntoi shibun eh ia ki nongsngap, kiba kynthup ia ki dkhot ka Balang, ki nonghikai bad ki khynnah skul baroh kiba don ha ka shnong Mynso.
U Pastor haka jingkren jong u, u la ong ba kane ka pyrthei kaba ngi im ngi shong ngi sah, ka dei kawei na ki jingthaw bad ki jingpynlong U Blei (God’s Creations).
Haba U Blei u la buh ia u briew ha kane ka pyrthei ka jongthmu jong U ka long ba u briew un sumar ia ka, kaba ngi pule katkum ka Ktien U Blei (Genesis 1 : 26 – 30).
U Pastor u la banjur namarkata ba kum ki briew, ka dei ka kamram bad kaba donkam eh ban pynmlien ialade ban long ki nongiada bad nongsumar ia kane ka mariang kaba U Blei u la ai ha ngi.
Ki jingmlien ban bret pynjakhlia sha ki um ki wah, ki surok ki lynti ki syngkieng bad wat sha ki khlaw ki bthap, ka long ka jingmlien ba sniew namar ka pynsniewdur bad suki suki ka pynjot ia ka mariang.
Sa kawei pat ka jingmlien kaba sniew jong ngi khamtam sha nongkyndong, ka dei ka jingthang pathar ia ki khlaw ki bthap.
Kane ka jingmlien thang khlaw ka kthah shikatdei eh ia kane ka mariang jong ngi, namar u wei u kyndok jingpruid u pynjot da ki lak tynrai ki jingthung, ki kymbat bad ki dieng ki baheh bad barit.
“Namarkata dei ban pynduh ia kane ka jingmlien basniew", u la ong.
Ha kane ka sngi la sam ia ki khusnam sha ki khynnah skul kiba jop haka Essay writing contest.
Hadien ka seminar la pynlong ia ka jingthung dieng sawdong ka compound Iingmane bad ha ka jaka ka Balang.
Kane ka long ka jingpyllait khubor na u Secretary Balang, u ma H.Dhar.
Shillong, 6 Jylliew:Ka long ka jing-sngapjar kaba shilynter jong ka sawangka Ding Ka Jingieit ha nongbah Shillong mynta ka sngi bad byllai kiba la shoh mynsiem bad pait dohnud ban shem ba u Manik Raitong bad ka Liengmakaw ki la noh iap ha ka ding kaba klang kaba dei ka Ding Ka Jingieit ba nylla.
Ka sawangka ka long kaba la wan jialong hadien da ki phew snem ba la kynjah jar kane ka dustur lehkai sawangka ha jylla.
U Munish N Singh, Regional Officer, Indian Council for Cultural Relations u la kren mardor, “Kane ka long u mawjam ba radbah jong ka rukom pyninam ha rynsan aidbah bad ka long kaba kynsai haduh katta katta haba nujor bad kiwei ki sawangka ha kylleng ka Ri India".
U la kynthoh shuh shuh ba u wan na ka jylla kaba shitrhem bha ka dustur lehkai sawangka bad u kubur ba ka sawangka Ka Ding Ka Jingieit ka dei kaba kynsai.
U la ban jur ba ka sorkar bad ki paidbah ki dei ban kyrshan kum kine ki jingyrshang.
Ka phawar bad ka dorbar Khasi ka long kawei na ki bynta kaba la pyni shai ia ka dustur tynrai jong ka jaka bad ki briew kiba im hangta.
Hynrei kaei kaba kongsan tam ka long ban tip ba u Manik Raitong u dei na ka kur Lamare bad u dei ruh u bakhraw ha ka hina Sutnga hyndai.
Kane ka sawangka yn sa pyninam biang lashai ka sngi ha ka parin Soso Tham por 5:30 baje janmiet bad bun na ki paidbah ki kwah ban dang wan peit biang.
Kane ka long kaba donkam alat ba ki paidbah ki noh synñiang ha ka ban kyntiew ia ka sawangka ha jylla Mikhalaiar.
Nongstoiñ, 07 Jylliew:Ki khynnah skul jong ka St.Thomas Sec School, Nongjri, mynta ka sngi ki la iamih paidbah kynthup lang ia ki paidbah nongshong shnong ka thain na ka bynta ban ia maramot hi noh da lade ia ka surok tang ban ioh iaid lynti ban leit sha skul, namar ba katei ka surok kala sniew shaba palat pud kaba la wanrah ruh ia ka jingthut ym tang ha ka leit ka wan jong ki kali, hynrei wat ha ba iaid da ka kjat ruh kala long ka jingthut kaba khraw.
Katei ka dei ka surok Nongjri-Borkhe bad ka bynta kaba la sniew palat kadei ha kawei ka bynta jong ka surok PMGSY kaba jngai kumba 1 KM eiei.
Haba iakren bad u MDC ka thain u bah Morning Mawsor, u la ong ba kum u MDC, hadien ba u la iohi bad lap ruh ia katei ka jingeh ba ki paidbah ka thain Nongjri ki la mad, u la pyrshang ruh ban leit ia kynduh ia u Executive Engineer ka tnad PWD Nongstoiñ Division ban iakren halor katei ka bynta, hynrei U EE u la bthah ia u MDC ba un leit ban iakren bad ki bor ba dei peit jong ka PMGSY, namar ba katei ka bynta jong ka surok kaba la sniew palat kam hap shuh ha ka jingpeit jong ka tnad PWD.Hynrei na ka liang jong u EE PWD u la iathuh ruh ba ha kaba iadei pat bad ki bynta jong ka PWD, kiba la sniew na ka liang jong u tei u Engineer un sa shim khia ban phah ia ka jingmaramot khnang ba kan nym don ka jingthut ha ka leit ka wan bad u EE u la ong ruh ba ka tnad PWD kan sa phah ia ka jingkhein, na katei ka surok kumba 5 Km bad kumjuh ban leh ia ki hume pipe bad ki nala.
Shillong, 7 Jylliew:Ha kine ki khyndiat sngi ba la dep u MLA ka Shella konstitwensi uba dei ruh u nongialam ka liangpyrshah ha ing dorbar thaw-aiñ ka jylla u Dr.Donkupar Roy u la kynnoh ba ka jingkiew ka BJP ha Meghalaya ka dei na ka daw ka jingtlot bad ka jingbymler ka seng Congress.
U Dr.Don u la kdew da kaba ai nuksa ia ka jylla Assam kaba bun ki nongialam Congress ki la leit ia soh BJP, nangta u la kdew ruh ia ka Sohra kaba u MLA barim u Dr.P.W Khongjee u la leit ban ia soh BJP bad u la kdew ruh ha konstitwensi lajong da kaba ong ba bun kiba rung sha ka seng BJP ki dei na ka seng Congress.
U la ong ruh ba ka jingioh thaw sorkar ka BJP ka dei namar ka jingbymler treikam ka seng Congress hynrei u la ong pat ba ha kane ka jylla ki seng riewlum kin thaw sorkar ha u 2018.
Ka BJP Shella Mandal ka la takraiñ kylla ia kitei ki jingkren u Dr.Don da kaba ong ba ym tang na ka Congress kiba la rung sha ka BJP mynta ha katei ka konstitwensi hynrei ka la ong ba ki donbun ki nongialam na ka seng UDP ruh kiba la rung BJP kumjuh ruh ki la don na kiwei pat ki seng riewlum kum na ka HSPDP, KHNAM bad kiwei pat ki nongkyrshan jong ki kyrtong shimet ha u 2013 kiba la wan ia soh bad ka BJP, “Ym tang na Congress , na UDP ruh ki bun, na kiwei pat ki seng riewlum ruh ki bun bad kumjuh ki nongkyrshan jong ki kyrtong shimet ha u 2013 kiba la wan ia soh bad ngi" ong u General Secretary ka BJP Shella Mandal u bah Dra Pahsyntiew.
Utei u nongialam ka BJP u la ong ba kumba ka long ha Shella hapoh ka jingialam u bah Jropsing Nongkhlaw u ban sa long ruh u kyrtong katei ka na Shella ki la don bun bah kiba la wan ia soh BJP bad kat shaba leit sha manla ki shnong u ong ba ka sur kaba mih na ki paidbah ka dei ba ki la kwah jingkylla.
Watla ka elekshon ka dang kham jngai u bah Dra u la ong ba ka BJP haduh mynta ka la dep ban thaw ia ki Polling Station Committee jong ki ha manla ki Polling Station bad ka jingpynrung dkhot ka dang iaid shaid, ka jingthaw ia kiwei pat ki komiti kum ka Women’s Wing bad ka Youth’s Wing ka la jan dep lut ha manla ki shnong, u la ong.
U bah Dra Pahsyntiew u la ong ba kat shaba ki leit sha manla ki shnong ka BJP Shella ka ioh ia ka jingiatreilang bad ki paidbah bad ki pynpaw ia ka jingshaniah hapoh ka jingialam u bah Jropsing Nongkhlaw.
Dang ha kine ki khyndiat sngi kata ha ka 5 tarik u jylliew u la ong ba ki la leit ban pynlong ha ka shong Diengrai kaba dei ka ktem bah jong u Dr.Donkupar Roy bad ha katei ka jingialang kiba bun ki nongkren ki la bitar halor ka jingsahdien jong katei ka shnong.
U Ram Charan Hajong uwei na ki riew rangbah ha katei ka shnong u la ong ba ka shnong katei ka shnong ka la sahdien ha baroh ki liang.
U General Secretary ka BJP Mandal u la iathuh ruh ba ha kine ki khyndiat sngi la pynskhem ia ki nongkitkam ka Unit Sohlap Umdoh Mawpod da u President ka Sohlap Polling Station Committee u bah Hun Nongkhlaw ha kaba ia ka kam President la bat da u Lobijoy Diengdoh, Vice President Manbhalang Dob, Secretary u bah Rabul Chyne bad kiwei pat ki nongkitkam ryngkat ki 30 ngut ki Executive Member.
Shillong, 7 Jylliew:Mynta ka sngi kawei ka borewell trok ne ka kali ksam um, kaba don ia u number TN-45AS 0599 ka la kem ding ha ka por kumba 12.30 mynta ka nohphai sngi.
Katkum ki khubor ba la ioh lum la iathuh ba ka jingkem ding jong katei ka trok ksam um la suba ba kad ei na ka jingshah kawang petrol bomb ha ki briew ki bym lah ban ithuh satia namar ha katei ka por ym shym la don mano mano ruh ha katei ka jaka.
Katei ka truck ka dei jong u trai ka Madras Cafe u ba dei u bar jylla, u Bonus Ratan, ka la ingkhong lut ha ki bynta ba shakhmat bad hadien shikynta ei ei lawan poi ki pulit pynlip ding bad tem ia ka ding kaba klang.
Katkum ka jingong u Superintendent of Police (Crime) u Bah Vivek Syiem, kane ka jingjia ka lah ban don ka jingiadei bad ka jingiakhih pyrshah ia ka lynti rel kaba la khie na Ri-Bhoi district naduh ka 27 tarik Jymmang.
U S P u la iathuh ba ia kane ka truck la pynieng marjan bad ka kudam jong u Bah P Muktieh, ha phyllaw jong ka ophis District Commerce & Industries Centre, East Khasi Hills Shillong.
Katei ka jaka kadei hapoh ka jingpeit jong ka Pasteure Beat House bad na ka liang u Bah Vivek u la ithuh ba haduh mynta ka por janmiet ym pat don satia ka jingujor ejahar na ka liang u trai jong katei ka kali, hynrei ka jingtohkit halor kane ka jingjia ka la iaid ban iohkem ia ki runar ba donkti.
Lah ban kdew ba kane ka jingkem ding jong katei ka truck ka long ha ki kynta ba la pynlait ia ka kyndon 144 CrPC kaba la pynjari da u Deputy Commissioner ka East Khasi Hills naduh ka 5 tarik Jylliew, naduh ka por 6 baje janmiet haduh ka por 5 baje mynstep.
Ha kawei pat ka khubor, U Deputy Commissioner, East Khasi Hills District, ula pynjari ia ka kyndon 144 Cr PC, kaba maham ia ka jing ia lum lang jong palat san ngut ki briew ha kajuh ka jaka, ban rah ia ki tiar pynmynsaw ban rah petrol ha ki bitor, ki jri bad kiwei ki jingrah bad ban iaid sharum shaneng bad kitei ki tiar pynmynsaw.
Katei ka hukum, ka trei kam naduh ka por 6baje mynmiet haduh 5baje mynstep bad ka daw, ka long namar ba ki don ki kynhun kiba pynthut ia ka leit ka wan, ka suk ka wan ha ki bynta jong ka District, ong ka khubor.
Shillong, 7 Jylliew:Na ka bynta ka jing pynkut ia ka jingrakhe 25snem jong ka Ri Bhoi District bad ka ban dei ruh kum ka sngi kynmaw burom jong ka jingioh ia ka Ri Bhoi District, kumta ka sorkar Jylla, ka la pynbna shuti ia baroh ki ophis sorkar, ki skul bad ki iing bishar ruh kumjuh, kiba don ha Ri Bhoi, ban ailad ia ki samla pule, ki nonghikai ruh kumjuh, ba kin leit shim bynta sha katei ka jingrakhe ha ka 9tarik Jylliew 2017.
Shillong,7 Jylliew:U President ka Meghalaya Minerals Exporter’s Chamber of Commerce (MMECC) u bah Stodar Dkhar u la ong ba ka jingbym pyllait shuh ka sorkar ban shalan dewiong sha Bangladesh ka la buh jingeh ia ki nongkhaii bar ri ne ki Exporter kiba don ha kane ka jylla bad ym tang ia ki hynrei ki nongbylla ruh ki la shah ktah jur.
Haba kdew ia kiba bun ki jingeh u bah Stodar u la ong ba ha ka thaiñ Shella ki nongbylla kiba im na u Mawshun kim ioh shuh tang ka bam ban bam ruh hynrei ha ka jaka ban bam shipliang ka ja ki hap ban bam noh tang shiteng pliang bad ki hap ban pyndap ia ka kpoh jong ki da kaba bam sa ki sohphan bad ki phan na khlaw, “Ki sohphan jong nga kim don shuh, ki phan jong ka la khlaw lut na khyndew ha ki nongbylla, kim ioh bam shuh ki hap bamja shiteng pliang" ong u bah Stodar.
Haba pynkynmaw ia ka jingiaid lynti jong katei ka seng ban ia kren na ka por sha ka por sha ka sorkar kaba la dep ban shim jingkheiñ ia ki mawshun ba la dep khlong u bah Stodar u la ong “Kiwei pat ki kynhun ki leit ban dawa pisa na ka sorkar , ki dawa ban pynkiew tulop hynrei ngi-ngi dawa ba ngin ai pisa sha ka sorkar hynrei kam treh, lada ka jia kumne ngim banse ban ia mih surok ban ia khih" u la ong biang.
U la iathuh ba ha ka thaiñ Shella ha komora bad ka Lafarge ka kam khaii mawshun ka iaid beit shaid shaid katba ki trai shnong pat ki hap ban shu peitkai, “Ngi long tang kum ki nongpeitkai" u la ong.
Shuh shuh u la ong ba na ka daw ka jingkhang mawshun bun ki trok kit maw ki Dumper kiba la shah tan lut naba kim lah shuh ban siew ia ka ram ka bank kaba ki la shim ram ban siew khyndiat khyndiat.
U la pynkynmaw ba la khang ia u mawshun ha ka 26 tarik u naiwieng, 2016, ka sorkar ka la pan jingkhein ha ka 23 tarik u lber, 2017, ka la wan shim jingkhein ha jaka pynlang maw ban thew ba nwoh ha ka 4 tarik u jymmang, 2017 ka tnad khlaw ka la wan jurip biang ha ka 16 tarik u jymmang, 2017 , “Hynrei ngi lyngngoh balei ba ym pyllait shuh katta ruh, watla u DFO u la ai ia ka kaiphod sha ka sorkar ba ka dei ban ai jingbit noh" u la ong.
Haba dawa na ka sorkar ban pynkloi noh ban pyllait ia ka jingkhaii mawshun u bah Stodar u la ong ba kumba long mynta tang u mawshun jong u uba sahkut u la poi haduh 1.60 lak metric ton bad haba kheinlang naduh ka jaka khaii na Bholaganj, Bakli, Beltoli bad Shella ka jingdon u mawshun ba la pynlang ka la poi shaduh ka 40 lak metric ton eiei.
U la pynkynmaw ba ha ka por mynshuwa ki ju siew bai khajna sha ka sorkar tang T.2 tyngka 50 naia hynrei mynta pat ka la poi sha ka T.84 tyngka shi metric ton hynrei ka dor u mawshun ka neh kumjuh hynrei watla katta ka sorkar kam ailad ia ki.
“Lada ka leh kham kloi ka sorkar ruh ka ioh pisa , ngi ruh ngi im ja" u la pynkut.
Shillong, 30 Jylliew:Ki kali mini cab bad ki bus STPS kiba kamai na Mawdiangdiang najan NEIGRIHMS ha ka sngi Palei ki la pynlong ia jingsangeh kamai ban ia khih halor ka rai jong ki pulit kiba la shim ban pynkynriah ia ka jaka ieng jong ki sha kawei pat ka jaka.
U wei u nongniah bus STPS u la ong ,“Mynshwa la shah ia ngi ban kyntiew nongeit nongwan napoh ka NEIGRIHMS hynrei mynta pat ngi la shah pynkynriah sha duh ka jaka pyrshah ka phalor nar shabar na ka Hospital".
U la kynnoh ruh ba ka jngpynkynriah ia ka jaka ieng kali ka dei kaba la pynbor da ki dkhot ka Taxi Association jong ka Mawdiangdiang.
U la ong ruh hadien ka jingiakren bad u SP ka tnad Traffic, ki nongniah kali ki la pynpaw ia ka jingeh ia ka ba u SP u la shah bang ia ki ban kamai kumba mynshwa.
U la iathuh ruh ba ka la don ka jingpyntip sha ki nongniah kali na ka liang Rynjah Police Traffic Department ban pynlong ia ka jingialang ha Mawdiangdiang Police Outpost ha ka por 2 baje jong baroh ar ki jait kali ka SPTS hynrei kaba sngew phylla ka long ba ka jingialang la pynwai shwa ba kin poi bad shwa ia ka por ba la buh.
Shillong, 7 Jylliew:Ka met iap jong u Major David Manlun 31 snem ka rta uba sah ha Madanrting Shillong ka la wan poi mynta ka janmiet ha iingsah jongu hadien ba u la khlad noh hadien ba la shah siat ha ki lehnoh NSCN ha ka jingiakhun mynta ka step, ha khappud ka Myanmar bad Nagaland.
Ia ka met jong u Major Manlun la wanrah da ka helicopter ki shipai ha kaba kiba haiing hasem ki la iam paid dohnud.
U Major David Manlun u dei na ka Territorial Army Naga bad u la don ha ka kynhun shipai Assam Rifles.
U dei u samla pule ka St Anthony’s School ha Shillong bad u la pyndep ia ka kyrdan pule na St Anthony’s College bad u dei uba la heh la san ha Shillong, wat la u dei na ka jaitbynriew Kuki jong ka Jylla Manipur.
Ki khubor sngewlem ki la tuid ia kane ka jingkhlad kyndit une u heh shipai kynthup na ki bor pyniaid ka St Anthony’s College.
U Major Manlun u dei u dkhot ka NCC jong ka St Anthonys College bad u dei uba la kwah ban trei kam shipai, naduh ba u dang khynnah.
Ki shipai, kiba la ioh khubor, halor ka jingiaid lynti jong ki ehrang National Socialist Council of Nagaland-Khaplang (NSCN-K) bad ki ehrang United Liberation Front of Asom-Independent (ULFA-I), ki la leit ban hiar thma ha kawei ka jaka, kaba don ha ka shnong Oting jong ka Mon District, kaba ia khappud hapdeng ka Nagaland bad ka Myanmar.
Nalor U Major David Manlum, ki don sa lai ngut kiwei pat ki shipai, kiba la mynsaw ha ka jingialeh bad ki don ruh 4ngut ki ehrang, kiba la iap ha katei ka jingialeh pyrshah mynta ka step, ong u heh duh ki pulit Nagaland, U LL Doungel.
Shillong, 30 Jylliew:Ka kynhun jong ki riewdonsap na Nongbah Shillong halor jong ka shap jong ka MRs productions kan pynlong ka jingrakhe ia ka World Jokes Day ha ka 1tarik Naitung, 2016 da kaba pyni nam da ki sawangka biria kiba lyngkot ryngkat bad katto katne ki jingrwai.
Wat la ka rong ka taw ka dei halor ka biria ka danda, hynrei ki don ruh ryngkat bad ki jingsneng bad khubor babha na ka bynta ki paidbah.
Kum shi bynta ban kyntiew ia ki kaitor bad myllung ba rwai ki jingrwai bad sur tynrai, la thmu ban wanlam ia ka kynhun na Wahkaji ha kaba kin pyninam artat ia kawei na ki jingtem kiba ym pat ju iohi mynno mynno ruh ha ka imlang sahlang naduh ki por barim.
Kumta la wer sngewbha ia baroh ban wan shim bynta ha ka ne ka jingrakhe ka ban long ha Don Bosco Youth Centre, Laitumkhrah mynta ka sngi naduh 5 baje nohphai sngi shaneng.
Shillong, 30 Jylliew:Ki shipai BSF, kiba la pynlong ka jingpahra kaba husiar bha na ka jingsuba don ki lehnoh, ki la ioh ban kem lai phew song ki kynja dynamait (Neogel Explosive (class-II) na Bholaganj, ha khappud India- Bangladesh myn ha ka sngi Balang.
Ki shipai BSF ki la suba ba don ki nongkhaii tuh ia kine ki tiar pynmynsaw bad ha ka jingpyrshang ban kem ia ki pnban kine ki nongkhaii ki la ioh lad ban phet sha khlaw na ka daw jong ka jingdum jong ka miet.
Ki shipai BSF ki la ioh ban kem ia kine ki tiar la shna ha ka SBL energy Ltd.
, Yenvera, Distt-Nagpur, Maharashtra (India).
Wat la ia kine jingsiat dei ban pyndon kam ha ki jaka tih mawshun hynrei la don pat ka jingdie tuh ia ki ong ki BSF.Ha kawei pat ka jingjia ki shipai BSF kila ioh ban kem 33 tylli ki masi na Lyngkhat katba ki nongkhaii tuh ki dang thmu ban pynrung ia kine ki masi sha Bangladesh.
Ka jingdon kam masi ka jur bha ha Bangladesh namar ba ka jingle niam IdUl- Fiter ka la jan.
Ia kine ki masi ba la kem la aiti sha ki bor jong ka ain ban leh ia kaba don kam.
Shillong, 30 Jylliew:“Ka Synjuk ki Nongshong Shnong Phlangdiloin Area kiba kynthup ia ki 16 tylli shnong ka buh jingkyrpad ia ki bor sorkar kumjuh ruh ka tnad Home Ministry Road Transport & Highways bad kumjuh ia ka KHADC ban ai NOC noh khnang ban ioh pyntrei noh ia ki ar tylli ki surok ki ba la khot tender naduh ka 5 tarik u Jymmang 2014 kata kawei ka ba dei naduh Nongstoin –Wahkaji –Mawthabah bad kawei pat naduh Wahkaji- Phlangdiloin-Ranikor “, la ong Chairman ka Synjuk ki Nongshong Shnong Phalngdiloin Area u Bah C Lyngdoh ha ka jingiakren sha ki lad pathai khubor ha ka sngi Palei.
“Ngi wan sha khmat ban kren sha ki lad ai khubor ban buh jingkyrpad ia kitei ki ar tylli k surok kiba dei ki 2-lane namar ka jingduh jingmyntoi kan long ia ngi ki nongshong shnong kiba shong ha kitei ki thain namar ngi tip ba ka surok ka dei u budlum ka ioh ka kot bad ka jingkiew ha bun ki liang", ula ong shuh shuh.
“Ngi kwah tang ia ka surok bad ha ka tender hi ym shym la kdew ban don kano kano ka jingthmu ban pynpaw ban tih Uranium ia kaba ngin pyrshah ia ka jingthmu ban tih ia u mar poh khyndew u ba don jingma".
“Ngi kyntu ia ki ba bun ki Seng bad ki Synjuk ban shim ia ki lad pynkiew pynroi ka sorkar khamtam kum ia ka surok ka ba long ka jingkyrkhu khamtam ia ngi ki ki 16 shnong kiba hap ha kitei ki bynta.
Kiwei ki pyrshah ia ki ta ki surok 2-Lane hynrei na ka liang jong ngi lada ioh da ka 4-Lane ruh biang palathynrei namar kan ym don kano ka jingdkoh ha ka liang ka jingkiew ha ka ioh ka kot bad ka jingiarap ia u paidbah ha ka leit ka wan bad ka pang ka shitom.
Kumta ngi sngew ban duh ei ka bhah kaba 600 klur tam ban pynbha ia kitei ki ar tylli ki surok ka long kaba sngew pang met bad lehnohei shibun na ka bynta jong ngi u paidnonghsong shnong", la ong u Chairman ia u ba la wan synran lang da ki khlieh nongsynshar shnong jong kitei ki 16 tylli ki shnong kumjuh ki trai jaka.
“Ki shnong ki baheh bad bunpaid ki dei kum ha Phlangdiloin bad Wakaji kiba don palat mar 900 ngut ki nongshong shnong bad haba khein kyllum ka jingdon ki nongshong shnong ha baroh ki 16 shnong ki la jan kot ia ka 4000 ngut.
Ngi sngew ba ngi dei ban ia tylli ban kyntu ia ka sorkar ban ialeh shitom ban ai ‘Allotment Order’ noh ia kitei ki surok 2-Lane.
Na ka liang jong ngi , ngin sa leit ia kynduh ruh ia u CEM ka KHADC ban pynpaw ia ka jingsngew jong ki na ka bynta kane ka kam ba ngi thmu hadien ka rai ba la shong pyrkhat da ka dorbar jong ki 16 shnong", la pynkut u Bah C Lyngdoh.
Shillong, 30 Jylliew:Ha ka 29 tarik ha ka por 4:20 baje janmiet kawei ka Ambulance Maruti Van kaba don ia u nombar ML-05 1473 ba la niah da u Peter Marweiñ , 22 snem karta ka la tynrah ia uwei u khynnah ba dang 3 snem karta uba la tip kyrteng kum u Badonbor Lyngdoh ha Jaiaw, Shillong.
Utei u khynnah u la mynsaw bad la pynkit sha Robert Hospital, Jaiaw.
Shillong, 30 Jylliew:Ka Langrin Youth Welfare Association (LYWA) ka la takrain ia ka sorkar kaba thmu ban shna surok Two Lane (Ban iaid Ar tylli kali shisien iaid) sha shnong Mawthabah kaba don tang 5 ne 6 iing.
Haba pyrshah tyngeh ia kane ka jingthmu shna surok, mynta ka sngi, u Secretary ka LYWA u Bah AS Lyngdoh u la ong ba, “Hato ka surok TwoLane na Nongstoin sha Mawthabah kam dei ka song jong ka UCIL kaba peit beit kliaw tang ban ioh tih uranium".
“Ban shna ia ka surok TwoLane sha Mawthabah ban leit kit aiu haba don tang 5 ne 6 ki tnum iing", la ong u Bah Lyngdoh ha ka jingpynlait khubor hynne ka sngi.
U la takrain ia u MP u Bah Vincent H Pala uba kren pyrshah ia ki sengbhalang ba ki dei ki mawjynthut ka roi ka par bad u la ong, “Hato la pynjop MP tang kita ki 5 ne 6 iing na Mawthabah" bad bynrap, mano ba kynshoit bad ialam bakla ia u MP ba stad tam ba ka jingkren kan long beit tang ia ka surok ym ia u uranium.
U la pynpaw ia ka jingsngew bynniaw ia ka lawei ka jaitbynriew lada ka sorkar ka phaikhmat ban wanrah surok tang ia ki jaka ba don uranium bad kiwei ki mar ban ioh khlong.
“Shano ka lawei ka jaitbynriew lada ka roi ka par ka wan tang ha ka jaka ba don u uranium bad kan long ka lawei kaba dum ia ki samla haba ki nongialam paidbah ki lap miet tang ha ka bamsap bad ialam bakla ia ki paidbah", la buh jingkylli ka LYWA.U la ong ba ka seng ka sngew phylla ia ka jingkhih phaloh jong kita ki seng tit hapoh ka jingialam jong u MP u Bah Vincent H Pala namar ba dei kita ki seng kiba pyrta shla naduh ka por jong u Bah HS Shylla ba ki kwah tih uranium.
U la ong ba u MP la jied da ki lak ngut ki paidbah ka ri Khasi bad bun ki nongmihkhmat naduh u Bah JJM Nichols Roy, u Prof GG Swells kila iasaid ia ka jingeh jong ka jaitbynriew ha iing dorbar parliament hynrei ha kine ki shiphew snem ka jinglong MP jong u Bah Pala, um pat ju iohi ba u ang shi kyntien ruh ha parliament na ka bynta ka jaitbynriew.
“Ban ia une u MP ba mynta lada thung da u thlong ruh bit hi", la ong ka LYWA.Ha kawei ka liang, ka ai jingkyrshan ia u CEM ka KHADC u Bah Pynshngain N Syiem uba la ieng beit triang ban nym ai NOC ban tih uranium.
U la ong ba ka jingthmu ban tih uranium la dep pyrshah bad kyntait naduh u snem 2006, 07 ha ka por ba long ksiang u Bah HS Shylla u CEM ha katei ka por, ia ka UCIL.“Ka LYWA ka pynkynmaw biang ba ka public hearing ne ka jingbishar paidbah kaba long ha  u snem 2007, ka la rai ban nym shah ban tih uranium", la ong u Bah Lyngdoh.
Hynrei mynta la mih biang ki langiong bad ki suri kup snieh langbrot ban pynkhih biangia kane ka mat bad na ka liang ka LYWA kam nym shah da lei lei ruh, la bynrap u Bah Lyngdoh.
Shillong, 30 Jylliew:Ka Joint Action Committee (JAC) ka Hima Jirang ka la ujor sha u Secretary Ka Kur Wahlang Ar Kpoh, Jirang Syiemship halor ka jingkynnoh ba u Syiem ka Hima Jirang u la thied khyndew shimet tang na ka bynta ki ar kpoh ka jait Wahlang, da ka pisa Hima.
Ha ka jingujor ka JAC, ka la ong ba kumba ka Hima Jirang ka long ka Ri Raij, baroh kiba la pun, la kha bad ba shong ba sah hapoh ka Hima ki long ki Trai ka Hima.
Hynrei hapoh ka Hima pat, tang ka jait Wahlang Pahsyntiew ka lah ban long khlieh Nongsynshar (Syiem) kane ka long pateng pakit naduh ki por mynshuwa.
Hynrei ym dei pat ba ka Hima ka long ka jong ki jait Wahlang Pahsyntiew, kine ki don tang ka hok ban long syiem.
Kumta baroh ki syiem ki ba mynshuwa ym ju don kiba leh don bor hapoh ka Hima na ka bynta kajingmyntoi shimet bad naduh u Mynbarim, ym pat ju don u Syiem uba la thied khyndew shimet ialade ha ka por ba u dang shong ha ka khet kum u syiem namar ki sngewthuh ba kim don hok satia ban thied khyndew ialade.
Hynrei lada don kam ban thied ruh dei ban ia sngewthuh shwa bad ka Dorbar Hima bad lada la rai ban thied dei ban pynheh pyniar ia u pud u sam ka Hima.
“Hynrei ka jingthied khyndew ialade shimet jong phi Syiem ka long pyrshah ia ka rukom pyniaid ka Hima kaba la pynlong ia ki paitbah ka Hima ban pyrshah jur.
Ka JAC Ka la ong ruh ba kumba baroh ki khun ki hajar ka hima, kiba long ki trai ka Hima, la tip shai kdar ba ka jait balah ban long Syiem, Ka jait Wahlang Pahsyntiew ki don 10 kpoh hapoh ka Hima.
Hynrei balei pat u Syiem u thied la kane ka khyndew tang na ka bynta ki Ar kpoh bad kyntait pat ia ki 8 kpoh, kane ka jingleh ka pynpaw shai ba u Syiem ui wad tang ka jingmyntoi shimet bad wat ban pynpait pynpra ia la ki kpoh ka kur bad ka Hima, la ong u president bah OThangkhiew bad u Secretary Bah M Sangkli.
Shillong, 01 Naitung:Hadien ba la shong thait noh u Rajiv Mehta kum u DGP, ka sorkar jylla shen kan sa shong jingialang da ka Security Commission ban jied da uwei pat u ophisar IPS ban shimti ia ka kam DGP ka jylla.
Ia mynta, ka sorkar jylla ka thung Acting DGP shwa da u SK Jain uban sa shong thait noh shen hadien katto katne bnai.
Katkum ka khubor ki don san ngut ki heh pulit IPS ka Assam-Meghalaya cadre kiba lah ban shah jied ban shimti ia ka kam kum u DGP ka jylla.
Kine ki san ngut ki kynthup ia u YC Modi uba bat mynta kum u Addititional Director ka CBI ha Delhi, uba pas IPS ha u snem 1984, u PS Purohituba don  sha Delhi uba pas ha u  snem 1985, u Raghvendhra Awasthi uba long u DG (Home Guards) uba pas 1985,u SB Singh uba long DG (law & Order) jong u snem 1986 bad u RP Agrawal uba dei u Joint Director ka CBI uba pas IPS ha u snem 1986.
Watla ym pat thikna mano ban shah jied ban shimti ia ka kam DGP hynrei ka khubor ba la ioh lum, la ong ba u SB Singh uba bat kum u DG (Home Guards) u lah ban shah jied ban shimti ia ka kam kum u DGP ka jylla.
Shillong, 01 Naitung:Ki samla ki ba la wan phet noh na ka Minerva Institute of Medical Technology (MIMT), Kolkata, ki la pynpaw ia ka jingsngew bitar ia u Director ka tnad Directorate of Employment and Craftsmen Training u B Hajong, halor ka jingiada rap jot jong u ia ka MIMT.“Ka ain ka kyndon ban pan pisa na ki khynnah ki bym kwah shuh ban bteng ia ka Training ha katei ka Vocational Training Provider kam dei kaba shisha katkum ka ‘guideline’ hynrei ka dei ka jingshisha pat ba lada uno uno u samla u ioh ka jaka ban rung kam hadien ba la dep ka training hynrei khlem leit trei pat te ka don ka kyndon ban hap pynphai pat ia ka pisa", la pynpaw u samla (bym kwah ban pynpaw kyrteng) ha ba ia kren bad u nongthoh khubor u Rupang.
“Ka long kaei kaei kaba sngewlyngngoh ban iohi ha ki khubor ba u Director u pynpaw ba kam ju don jingujor na ka liang ki samla pule ha ka MIMT hynrei bun sien napdeng jong ngi ki samla kiba leit training, ngi la phone hynrei ym ai lad ia ngi ba kren teng la shu ong sa phone pat ha kiwei kiwei ki sngi.
Wat ki nongtrei ha katei ka MIMT ruh ki thok ia ki samla pule jong ngi", la pynpaw shuh u tei u samla u ba la kam ruh ba u la shah beh tang na ka daw ba u la iarap lem ia kawei ka samla ka khie pang ha ka jaka sah namar ka ka jaka sah la sah lang bad kynthei bad shynrang bad ka jaka mih jaka rung ruh na kajuh ka jingkhang hynrei tang ka mala ka ia pher.
“Ka jingkam u Director ba don ki nonghikai da ki doktor kiba tbit hynrei ka long kaei kaei kaba lyngngoh ba kat u MBBS tang ban kren phareng ban hikai ruh um nang bha.
Ngi don klas naduh 9 baje mynstep hynrei hadien ka biometric attendance (ba shon kti ban pyni ia ka jingwan klas) ruh ka klas kan sdang haduh ka 2 baje bad tengkhat haduh da miet ruh.
Ka rukom shim klas ruh kaba tang 20 minit kata ruh da ki bor jingiarap katkum ka juk stad mynta kaba pynshem jingeh ia ki khynnah khamtam na ki thain nong kyndong na ka jylla jong ngi", la kam shuh shuh u tei u samla.
“Nga dei na ka Batch kaba lai hynrei kumno ki Batch ba nyngkong kiba la jan dei sa ka por wanphai ruh kim ioh class thikna bad tang hynriew bnai ka course kan shem jingeh bad khamtam ha ka lain Medical, uno u doktor u bym tieng ban treh ban ialam trei ia phi? Ngim iohi ia ka lawei ha kane ka Training kumta ngi banse ban wan phai noh", la ong shuh shuh u tei u samla u ba la iathuh ruh ba ka MIMT ka don ia ki jingai jinghikai kiba biang wat ki jaka leh practical ruh kiba khap ngiah bha bad kaba shem shitom shibun ban leh eiei.
“Katkum ka FIR ba ngi la buh, ka tnad pulit ka la wan jurip ia katei ka jaka pule bad ngi na ka liang kiba la kynthoh ia ka jaka pule mynta ngin dang hap ban jubab sha ki bor pulit", la ong u samla.
“Ka long kaei kaba lyngngoh ba ki nongtrei ha katei ka MIMT ka pan ia ki Original Cerrtificate kum ka ST, ki ATM , ki PAN Card bad nga sngewthuh mynta ka dei tang ka buit ban pynsah jubor ia ki samla ha ka jaka pule.
Ka ba kham phylla ruh ka long ba watla ka Tnad Directorate ka la kam ba la peit bha ia ki kot ki sla jong ki khynnah shwa ban phah hynrei don ruh kiba poi khlem ki kot ki sla kiba biang.
Ka MIMT kam don ia ka jaka ai jinghikai kiba biang bad ngi iohi lawei haei haei", la ong shuh shuh u tei u samla u ba la ong ruh ba ka jingduh jingmyntoi ia ki samla kiba la kum ngat ha kum katei ka apot bad ngi banse ban pan jingiarap na ka CSWO iada ia ka hok jong ki samla kynthei shynrang.
“La dei ban ai Expelled Certificate beit haba kwah ban beh hynrei la shu pynteing ia ngi bad phah pynphai ia ka pisa.
Ngi buh ka jingkyrpad ia ka sorkar ba kan peit bniah ia ka jinglong jingman jong kane tnad ba ka jingmyntoi kan long ia ki samla ka jylla", la ong u tei u samla u ba la kynnoh ruh ba ka President katei ka MIMT ruh ka Shipra Choudhury ruh ka la phet na katei ka Institue bad mynta la pyniaid da u doktor, bad katei ka Shipra ka dei ka briew ka bym biang ha ka rukom pyniaid.
U la pynpaw ruh ba ka Free Medication kumba la pynpaw hynrei ka shym la treikam bad ki bahaing jong katei ka khynnah kaba pang ki la shah dawa haduh T.45000 /- kum ka jinglut ha kaba thiah hospital.
U la kyntu ruh ba ki samla kim dei ban leh kum ki langmatlah ban tur sha ka riat ruh namar kane ka jingduh ka long kaba khraw bad khamtam ia ka por jong ki samla kiba kwah kam kwah jam.
“Ki kmie ki kpa ki khmih lynti ia ki khun ba kin bit biang da ka jingioh lad ban leit training hynrei haba ka long da ka kumne pat bad ka wanrah ka jingduh nong kaba khraw kumta ngim dei shuh ban shu ngeit bieit ia kino kino ki kam iohei nangnne sha khmat bad ba ka sorkar ka ai ka lad hynrei la pynthoh bria pat da ki ba dei ban pyniaid ia ka kam ka jam na ka bynta ka jingmyntoi jong kiba bun", la pynkut u tei u samla u ba la phah ka khubor ba ki samla ki dei ban kyndit bynriew noh ym ban shah khniot bein.
Shillong, 1 Naitung:Ka kynhun jong ki riewdonsap na Nongbah Shillong hapoh jong ka shab jong ka MRs productions ka la pynlong ka jingrakhe ia ka World Jokes Day ha ka 1tarik Naitung, 2016 da kaba pyninam da ki sawangka biria kiba lyngkot ryngkat bad katto katne ki jingrwai.
Wat la ka rong ka taw ka dei halor ka biria ka danda, hynrei ki don ruh ryngkat bad ki jingsneng bad khubor babha na ka bynta ki paidbah.
La wer sngewbha ruh ia ki paidbah ban iathuh khana biria ha kaba katto katne ki la leh danda bad iathuh khana biria.
Kum shi bynta ban kyntiew ia ki kaitor bad myllung ba rwai ki jingrwai bad sur tynrai, la thmu ban wanlam ia ka kynhun na Wahkaji, Krem Lamet Traditional Art and Cultural Organisation, ha kaba ki la pyninam artat ia kawei na ki jingtem kiba ym pat ju iohi mynno mynno ruh ha ka imlang sahlang naduh ki por barim.
Ka kongsan Dr Streamlet Dkhar, Head, Department of Khasi, North Eastern Hill University ka la kren shitrhem ban kyntiew kum ia kine ki jingpyrshang.
Shillong, 30 Jylliew:Ka Supreme Court jong ka India, mynta ka sngi, ka la shim bishar, halor ka jing ujor jong kawei ka sengbhalang na West Khasi Hills, halor ka jingsahkut u dewiong, uba don haduh 30 lak metric ton, uba la shu sah shabar jong ki krem bad uba la dep tih na ki par dewiong bad ka Kashari, ka la pynbeit ba kan shong bishar biang ha ka 11tarik Naitung 2016, na ka bynta ban shim ia katei ka rai, na ka bynta ban pyniaid iew, ia katei ka mar kaba sahteng shabar.
Halor kane ka phang, na ka liang jong u nong ia said ain jong ka sorkar Jylla ruh, U Ranjan Mukherjee, u mynjur ia katei ka jingsahkut jong u dewiong, uba dei ban ai kamai sha ka sorkar Jylla, lyngba ka khajna bad kiwei, lada la pyllait ban shalan noh, na kitei ki par, kiba don ha ki bynta bapher jong ka Ri Khasi Jaintia.
La sngewthuh, ba ka Supreme Court, kan lah ban ailad sa lai bnai ia ki trai par, ba kin shalan pyndep ia utei u mar poh khyndew, uba dang shu sahteng haduh ha kine ki sngi.
Ka dei lyngba ka kaiphod jong U Comptroller Auditor General, uba pyni, ba ka sorkar Jylla, ka duh ia ka khajna, namar ka jingleh bym salia jong ka tnat ka kit ka bah, ia ka rukom pyniaid ia ki jingkieng thew kali bad mynta ruh, ka tnat jong ka kit ka bah, ka iai khang ia kitei ki jingkieng thew kali, kaba la sdang naduh ka 8tarik Jylliew bad katei ka la pynmih ia ka jingdie tuh ia ki mar poh khyndew, ka jingsiew khajna beain bad sa kiwei de ki jing kynrum kynram, kiba la jia, na ka jingleh jong katei ka tnat ka kit ka bah, ong ka kyrwoh, ba la pynmih da ka Meghalaya Commercial Truck Owners and Operators Association (MCTOOA).
Ka seng, ka kynnoh ruh ba lyngba ka jing pyn sangeh ia ki jingkieng thew kali, kiba don baroh mynta shiphew tylli, ka sorkar Jylla, ka duh da ki klur tyngka ha ka shisngi shisngi, namar ba la siew duna ia ka khajna ha ki rukom bapher bad halor kane, la dawa ba U CAG, u dei ban tian bishar ia uno uno u heh sorkar, uba donkti ha katei ka jingpyllait ia ka khajna kaba dei ka pisa jong u paidbah baroh lang.
Na katei ka jingkhein, ia 30lak ton u dewiong, uba dang dei ban die, kumta ha ka dor jong ka pisa, lada ia khein antad ia T.5,000 shi metric tonne, kumta kan poi sha ka T.1,500klur, ka dewiong, kaba dang sahkut ha ki par ha kylleng ka Jylla.
Kham mynshwa, lah ban pynkynmaw, ba ka National Green Tribunal, ka la shah ia ki mahajon dewiong, ba kin pyllait ia u dewiong, uba don ha ki par, ba ki la dep tih, tad haduh ka 31tarik Jymmang 2016 bad mynta la shibnai, u dewiong, uba don shabar na krem, ula shu sahkut, khlem lah ban pyniaid iew shabar Jylla.
U Myntri rangbah ka Jylla, u iathuh ha ka iing dorbar ba la dep ha U Lber 2016, ba ka sorkar Jylla, ka duh ia ka khajna kaba T.600klur ha ka shisnem, na kane ka jingkhang dewiong, kaba la bteng la jan ar snem kynthih.
Shillong, 30 Jylliew:Ka Synjuk ki Seng Bhalang Mawsyn ram  (KSKSM) kynthup ka KSU, HYC bad HANM Mawsynram circle ka la pynrem jur ia ka jingthmu kam trai ka Seng Khasi Hima Mawsynram ia ka Krem Mawjymbuin, kaba ki la ong, ba ka dei ka Krem ba long trai da ka Dorbar Shnong Mawsynram naduh mynshwa hyndai.
Ha ka jingpynlait khubor mynta ka sngi, u Vice President ka KSSM u Bah P Dohling u la ong ba hadien ba la iohi ha ki lad pathai khubor halor ka jingkynthoh jong u President ka Seng Khasi Hima Mawsynram u Bah Tyllilang Myrthong kaba ong ba ki dkhar ki la byrngem ban ujor sha Kashari namar ba ki sengbhalang ki la ju pynwit ia ka jingleh niam jongki man ka snem ha ka Krem Mawjymbuin kaba don ha Mawsynram, ka KSKSM ryngkat ka Seng Samla Shnong Mawsynram ha ka jingiakynduh dang shen, ka la iakren da ka jingsngew khia halor ka jingkynthoh ban pynjah burom ia ki sengbhalang katei ka thain.
“Ka Krem Mawjymbuin ka long trai ka shnong Mawsynram, ka la dei ka krem kaba wan ki nongjngoh ki wan ban wan kai bad don kiba mane ia ka krem naduh mynshwa bad haduh mynta", u la ong bad bynrap, Ka jingwan jong ki nongwan mane ha katei ka krem ka long man ka sngi hynrei ki seng bhalang kim ju pynwit ia ki nongleit nongwan.
Hynrei  dang ha kine ki katto katne snem mynta da ka jingdon ka jingleh niam shisien shi snem ha katei ka krem, ka dorbar shnong Mawsynram kaba ai jingbit ia kane ka jingleh niam, ka la phah ia ki samla ban peit ha kaba iadei bad ka jingkhuid jingsuba bad ban iarap haba don kano kan ka bynta.
“Kaba lyngngoh pynban ba ka Seng Khasi Hima Mawsynram ka bym ju pat noh synniang ha ka imlang sahlang, hynrei ka wan tuklar ban knieh syndon ia ka jinglong trai ia ka Krem Mawjymbuin na ka dorbar shnong Mawsynram kaba ri bad sumar ia ka naduh hyndai haduh mynta", la ong u Bah Dohling.
U la ong ba ki seng bhalang pynrem jur ia ka jingkren laplah bad rhah lalot jonn ka Seng Khasi Hima Mawsynram.
“Ngi pdiang bad pynskhem beit kumba la ithuh da ka tnad Tourism ia ka Krem Mawjynbuin kum kawei na ki jaka jngohkai pyrthei",la ong u Vice President ka KSKSM.Kum ka shnong da sngew sarong ia kane hynrei ym dei ban sngewthuh bakla kum ki trai shnong bad ym ju pynthut iano iano kiba don ha la ka jong ka jingngeit, la ong u P Dohling.
Shillong, 01 Naitung:Ha ka 30 tarik u Jylliew, ha ka por nohphai sngi, hadien ka jingioh jingtip ba ki la don ki suba nongdie drug bad narcotic ha Mawlai Phudmuri Pdengshong, ki pulit ka Mawlai PS ryngkat ki dkhot ka Special Cell, Shillong ki la her wut wut sha katei ka jaka bad riam ia kitei ki suba nongdie drug hajan ka Don Bosco Musuem.
Na katei ka jingkhynra, 5 ngut ki la shah kem ki kynthup ia u Pynhunlang Dohtdong, 30 snem ka rta na Mawlai Phudmuri, Pdengshnong , u John Sunny Lyngdoh 27 snem ka rta na Golflink, Shyiap, , u Pailaskhem Dohtdong, 26 snem ka rta na Mawlai Phudmuri, Pdengshnong , u Alan Marwein 18 snem ka rta na Jaiaw Shyiap, bad u Kenny Jyrwa 19 snem ka rta na Mawlai Mawiongrim katba ki dang wan da ka kali kaba don ia u Regn/No.ML05 M 2453 (Swift Dezire).
Kitei ki ba la wan da ka kali ki dang thmu ban rung sha ka kompon ing jong u Pynhunlang Dohtdong bad na met jong ki la ioh ar tylli ki jingthep kiba stem bad 22 tylli ki jingsong kot kiba la khia 2.60 gram kiba dei u drug.
Ka jingjopm jong kane ka jingkhynra ka dei ka jingiatreilang jong ki paidbah jong ka Mawlai Phudmawri, kiba kwah ban nym don kino kino ki kam be-ain ha ka shnong jong ki.
Shillong,1 Naitung: Ha ka 7 tarik u naitung u Chief Executive Member ka KHADC u bah Pynshngaiñ N Syiem un khot jingialang ia baroh ki 25 Hima ha ryngkat ki MDC ban iatai ia thir halor ka mat kam jaka jong ka sorkar jylla.
Ka mat ka ban iatai ha katei ka sngi ka long ‘Hato baroh ki jaka kiba hap ha ka  sorkar phareng , kin dei noh ki jaka jong ka sorkar?’.
Katei ka jingialang kan long ha Khasi National Dorbar Hall ha ka por 11 baje mynstep.
Haba kren sha ki nongthohkhubor mynta ka sngi u bah Pynshngaiñ u la ong ba ka sorkar jylla ka sdang ban pyniar ia u pud u sam jong ka da kaba knieh ia ka Saitsohpen, Sohra kaba dei ka jaka kaba hap hapoh ka jingpeit ka KHADC bad kaba hap ruh hapoh ka Sirdarship.
“Ka sorkar kam shym la suidniew ia u Sirdar ka Saitsohpen ne ia ka District Council bad ka kam ba katei ka jaka ka dei ka jaka sorkar bad ka sngewkhlaiñ ruh da kaba ong ba baroh ki jaka kiba hap hapoh ki jaka ka sorkar phareng ki dei ki jaka sorkar" ong u bah Pynshngaiñ.
U CEM u la buh jingkylli ruh hato laki briew kiba shong basah ha Saitsohpen ki shong ki sah ha ki jaka sorkar ne ha ka jaka ba ki long trai ma ki hi, kaei ba ka sorkar ka thmu mynta ka long ban pynkylla jaka sorkar lut ia ki jaka ba hap hapoh ki jaka ka sorkar phareng kynthup ki jaka ki 25 Sirdirship.
“Ka jingleh ka sorkar jylla kan ktah palat, namarba ia ki jaka hapoh ka ri Khasi lalong trai da ki Raid ha kaba u Syiem u dei u nongpeit nongsynshar" ong u bah Pynshngaiñ N Syiem haba ia kren bad ki nongthohkhubor mynta ka sngi ha kamra treikam jong u.
U bah Pynshngaiñ u la ong ruh ba katto katne na ki dak kiba paw ba ka sorkar ka knieh ia ki jaka ha Saitsohpen ki long ka jingtei ia ka NIT, katto katne ki ophis sorkar bad kiwei.
Ha kawei pat ka khubor kaba ia dei bad ka jingshah khang tih dewiong,  U CEM u la ong ruh ba shen ka KHADC kan sa phah ia ka ‘Affidavit’ sha ka iingkashari bahkhliehduh jong ka ri India ban pynpaw shai kdar ba ka jaka ka dei jong ki riewshimet bad wat ki mar pohkhyndew ruh ki dei jong ki riewshimet khnang ba ka iingkashari kan pyllait noh ia ka jylla na ka jingshah khang tih bad khaii dewiong ha ka National Green Tribunal.
U la ong ba ha ka dustur u Khasi ka jaka ka dei jong ki riewshimet bad katkum ka hukum ka Supreme Court ha u snem 2013 la batai shai ba ki jaka kiba dei jong ki riewshimet  wat ki mar poh khyndew ruh ki dei jong jong ki riewshimet.
Hynrei ka jingkhang ka NGT ban tih dewiong ka ktah ia ka hok jinglongtrai bad ia ka dustur bad ula ong ka Council kan nym phah ia ka affidavit tang ban iakren tang ban ailad ia ka kam tih dewiong hynrei ban ailad ruh ia ka Council ba kan buh ia ki lad pyrkhing kiba paka ban nym don ka jingktah iaka mei mariang.
U CEM ula ong ba mynshwa ka Council kam shym la ujor pyrshah ha iingkashari namar ba ia kane ka kam la leh da ka Hima Nongstoin Land Owners, Coal Traders & Producer Association (HNLOCTPA) bad haba kane ka seng ka la pynlong lang ia ka Council kum ka kynhun, kumta ka KHADC mynta kan pynkhreh noh ban phah ia ka Affidavit ban pynshong nongrim ba ka khyndew ka shyiap ka dei jong ki riewshimet.
Ula ong ruh ba hashwa ba ka council kan phah iaka Affidavit, shen kan sa thaw ia ka Committee kaban don ia ki riewstad bapher bapher ban iatai sani halor kane ka mat bad ka KHADC kan lum ruh iaka jingialang ha ka 5 tarik mynta u bnai ha Khasi National Durbar Hall bad ki Trai bad ki nongkhaii mar pohkhyndew ban iatai sani halor ka jingkhang tih bad khaii dewiong ka NGT kaba la ktah ia ka jylla.
Shillong, 1 Naitung:Ki pulit jong ka nongbah shillong hadien ka jingsuba jur halor ka jingpyniaid ia ki pisa thok ha ka nongbah, ki la ioh ban kem ia kawei kali Celerio kaba don ia u number ML05-M-3976 bad na kane ka kali ki pulit kila ioh ban kurup T.1,43,500/- ka pisa thok na Lad Smit.
Kine ki briew kiba la shah kem ki long ka Teimon Chyrmang, na Jalaphet, East Jaintia, u Chemi Phawa, na Myntdu, West Jaintia Hills, bad ka Lorisloma Siangshai, na Wapung Skur,East Jaintia Hills.
Kane ka jingioh kem jong ki pulit ia kine ki lai ngut ki briew ka long ba na ka liang jong ki pulit kila ioh jingtip ba ka don ka jingsuba ba ki don ki briew kiba dei ki khasi tang ba kila riam dkhar bad ki pulit kila pynap ktem bad bad ia kane ka kali la lad smit.
Jowai, 1 Naitung:Ki shijur, u ma Samuel Suchiang bad ka lok jong u ka kong Wan Dkhar, mynta ka sngi ki la iohpdiang ia ka khu snam riewshlur kaba shi lakh tyngka na kti u Deputy Chief Minister ka jylla, u Dr.RC Laloo ha ka jingialang u SP ka WJH, u R.Muthu, ki heh ka State Bank of India.
Ia katei ka khusnam la bei da ka State Bank of India, Ladthadlaboh Branch bad la sam sha kitei ki shijur ha ka jingiang rakhe ia ka lyngkhuh snem ka Bank ha North Liberty Higher Secondary School, Jowai.
Kane kadei ruh ka sien kaba nyngkong ba ka State Bank ka la ai kum kane ka award ha ka thain Shatei lam mihngi.
Ka dei haka 2 tarik u bnai Rymphang ha ka por 3:00 baje mynstep, mynta u snem ba ki don ka kynhun nongtuh ki la prong jubor hapoh ka ATM kaba don ha syndah katei ka Bank bad ha ka por ba ki dang thmu ban pynpait ia katei ka ATM ban rong syndon ia ka, u ma Samuel Myrshiang u la iohsngew bad u la mih ban leit peit katba ka long ka dang bud nadien.
Ha katei ka por, uwei napdeng kitei ki nongtuh u la beh ia u ma Samuel da u Lyngka bad ka lok kaba bud nadien ka la iohi ia kane bad ka la lyniar katlah katiai haduh ba kitei ki nongtuh ki la sheptieng bad ki la hap ban phet krat noh bad ieh syndon ia ki tiar kynthup ia u Lyngka bad kiwei kiwei.
Na ka liang u Dr.RC Laloo u la iaroh ia kitei ki arngut kiba la iada ia katei ka ATM bad ka pisa kaba don hapoh katei ka kor thep bad sei pisa.
“Kane ka long ka nuksa ia ki paidbah ka Jowai, ka District bad ka Jylla ban kin ieng ban ialeh pyrshah ia ki riew sniew kiba thmu ban pynjot pynpra ia ka imlang ka sahlang lyngba ki kam be-ain jong ki", la ong u Dr Laloo.
“Ki la leh ia ka kam kaba shlur bad ngi dei ban ai ka jingiaroh bad ban bud nuksa ruh", u la bynrap.
Na ka liang u Superintendent of Police, R Muthu u la ong ba ngi dei ban iatreilang bad ban peitngor ruh ia ki jingsniew ha ka imlang ka sahlang.
“Lada ngi long kiba iatreilang bad kiba peitngor, kan nym don satia ki kam sniew ha ka imlang ka sahlang", u la ong,.
Shillong, 01 Naitung:Ka Joint Secretary, Government of India, Ministry of Rural Development, ka Aparajita Sarangi, IAS, ka la wan jngoh ia ka jylla Meghalaya ha ka Sngi Thohdieng ban wan peit ia ki jingtrei ba la dep bad ki ba dang iaid sha khmat jong ka MGNREGA.Kane ka jingwan jngoh ka long shi bynta jong ka Inter State Exchange Programme jong ka tnad ban kyntiew ia ki nongkyn dong ka sorkar India ha kaba la ia wan da ki nongiashim bynta na ki shiphew tylli ki jylla jong ka ri.
Ha ka jingleit jngoh ka Joint Secretary ka la leit sha ka shnong Sadew bad Mawklot kiba hap ha ka Mylliem C&RD Block, bad sakhi da ki khmat ia ki jingkylla kiba la wanrah ha ki shnong da ka jinglah ban pyntreikam ia ka skhim MGNREGA kumjuh ruh ha ki nongshong shnong.
Ka Joint Secretary ka la pynpaw ia ka jingsngewkmen ha ki kam ki jam kiba ki briew ka jylla ki trei kum ka kam ri sniang ri syiar ba la wanrah da ka skhim MGNREGA kaba la ailad ia ki nongshong shnong ban pynkiew ia ka ioh ka kot jong ki nalor ka bai trei jong ka jingtrei kaba 100 sngi shi longing.
Ka la iaroh ruh ia ka jingpyrshang da u BDO u Peter Tremi Passah ban sdang ia ka Open Defecation Free Status kaba long ka jingmang tyngka ban pynioh painkhana leit bar ha man ki thliew ing.
Ha ka prokram ba la pynlong ha ka jaka ba pyngngad bha jong ka shnong Mawklot, ka Aparajita Sarangi ka la iaroh shi katdei eh ia ka jingpyntrei hok ia ka MGNREGS ha ka jylla.
Ka la ong ruh ba kane kan nang ai bor shuh shuh ban nang iai pyntrei ia kane ka skhim ha ka jylla bad ban ban dang bteng ha ki por ki ban dang wan.
Ha katei ka prokram , ka Joint Secretary ka la plie ruh ia u maw nongrim ka BNRGSK Building jong ka Mawklot VEC bad pynbna paidbah ba ka shnong Sadew kum ka shnong kaba lait na ka jingleit bar pathar (Open Defecation Free Village).
Ha kane ka jingialang la donlang da u P.Sampath Kumar, Commissioner & Secretary, C&RD Department, U Bah P.S.Dkhar, Deputy Commissioner, East Khasi Hills District, U Khurshid Ahmad, Secretary, Government of Jammu & Kashmir bad i Project Director, DRDA, East Khasi Hills District, i kong P.L.Lawai.
Shillong, 1 Naitung:Ka seng ki trai trok kaba la tip kum ka Meghalaya Commercial Trucks Owners and Operators Association (MCTOOA) mynta ka sngi ka la leit ujor sha u Chief Secretary ka jylla ha kaba ka la kynnoh ba ki trok ki la shah khrong pisa be-aiñ ha ki syiem bad ki Khlieh Nongsynshar ha Khasi Hills bad Ri-Bhoi.
Katkum ka shithi ba la soi da u bah Augustine Shanpru, President jong katei ka seng u la ong ba katei ka jingsha khrong pisa be-aiñ ki trok ka la long ha ki surok bah National high Way bad ki surok ka sorkar jylla.
Ha katei ka shithi katei ka seng ka la dawa na u CS ba u dei ban pynshitom ia ka jingpynieng khyrdop khrong khajna ki Syiem bad ki Khlieh nongsynshar ha shi lynter ka surok.
Katei ka seng ka la ong ruh ba uwei u Syiem u la pynieng bun tylli ki khyrdop khrong khajna bad ki khrong khajna ar ban lai ban na ka juh ka trok ha ka shisngi.
U bah Shanpru u la bsuh lang ruh ia ki slip ba ki trok ki la shah khrong khajna ha katei ka jingthoh ba u la phah sha u CS.Katkum ki slip kiba katei ka seng ka la pyni la iohi ba ha kajuh ka sngi ki trok ki hap ban siew khajna ar ne lai ban ha kaba la iohi ba ha ka 9 tarik u jylliew,2016 kawei ka trok kaba don ia u nombar 2958 ka la siew khajna T.50 tyngka sha ka khyrdop u Syiem Mawiang Syiemship, katei ka juh ka trok ha ka juh ka sngi ka hap siew T.100 tyngka sha ka khyrdop u Syiem Myriaw Syiemship.
Nangta ha ka slip la iohi shuh shuh ba kawei ka trok kaba don ua nombar ML-06 3088 ka la siew khajna sha u Syiem Myriaw Syiemship T.100 tyngka ha ka 29 tarik u iaiong, 2016 bad ha ka juh ka sngi katei ka juh ka trok ka hap siew khajna T.150 tyngka sha u Syiem Nongstoiñ Syiemship, katei ka juh ka trok ha katei ka sngi ka hap siew biang sa sha u Syiem ka Mawiang Syiemship T.50 tyngka.
Shillong, 1 Naitung:Ka la mih ka jingiapyni nia kaba khluit bha hapdeng ki dkhot ka Shillong Recreation Ground Trust (SRGT) bad ki dkhot ka Shillong Sports Association (SSA) halor ka jingkhang khyr dop ia ka jaka rung sha madan Polo da ka SRGT.Haba kren sha ki nongthoh khubor u President ka SSA u Bah Bindo M Lanong u la ong, “Ka jingkhang khyrdop ia ka jaka rung sha madan ialehkai ka la pynwit ia ki riew ieid kynjatbol.
Ngi la don hangne ban pynroi ia ka jingialehkai hynrei ka SRGT ki khang lad pynban".
“Haei ka don kane ka Trust (SRGT) ha kine ki snem baroh, ki briew kim ju tip eiei wat ki nongialehkai ruh bad ki dkhot ka SSA kim tip ia kane ka SRGT", la ong u Bah Bindo bad bynrap ba ki dkhot ka SSA ki la thaw ia ki lad ki lynti ban kyntiew ia ki jingialehkai khlem kano kano ka jingmih hynrei kane ka SRGT pat kim leh eiei ban kyntiew ia ki jingialehkai bad ki bunkam ia kiwei pat.
U Bah Lanong u la ong ba ka SSA kan iai bteng ban shakri ia ki samla bad ban kyntiew ia ki jingialehkai Khasi bad Jaintia Hills ha ka jylla bad ia ka jingbit jingbiang jong baroh ka jylla.
U la ong ba kan don shuh shuh ka jingiakynduh hapdeng ka SSA bad ka SRGT bad ka sorkar jylla ban iakren ia kane ka kam.
U la buh jingkylli kum kano ka kam ba ka SRGT ka la leh ia ka madan ialehkai.
“Ha ki snem ba la dep, ki briew bad ki riew ieid jingialehkai ki rung ki mih khlem kano kano ka jingkhang hynrei ka jingtei khyrdop ha ka jingkhang ka mut ba ka la don pynban ka jingthut ha ka shong suk shong sain", la ong u Bah Bindo.
Katba u Bah Danny Pariat u secretary ka SRGT u la ong ba “kane ka khyrdop la don bun snem hynrei ngim ju pyndonkam ban khang ia ka.
Hynrei, haba ngi shimti ia ka ha u snem 2013 ka la don ka jingkyrpad na ki paidbah jong ki dong bapher bapher bad na ki pulit ba bun kiba pyndonkam bakla ia ka ban dih kyiad bad ban leh ia ki kam sniew bad na kane ka daw, ngi la pyrkhing ia ka jingrung ki briew".
U la ong ba ha ki bnai ba la dep shwa ban shimti ia ka, ka SRGT la lap ba don kiba shah pyniap ruh ha kane ka jaka.
“Hynrei shisien ba ngi la pyrkhing ia ka jingrung jong ki briew, ki pulit ki la pynthikna ba ki kam sniew ruh ki la duna bad kim don shuh ha kane ka jaka" la kam u Bah Pariat.
Shillong, 01 Naitung:U Director General of Police (DGP) thymmai ba shimti hynnin ka sngi u SK Jain u la ong ba ka kyntien Acting DGP kam iahap dur ban pyndonkam namar ba haba ong Acting ka mut ba shu act.
“Ngam dei u Actor hynrei u Active DGP", la ong u Jain haba kren bad ki nongthoh khubor hadien ba la shimti ia ka kam kum u hehduh jong ka tnad pulit ka jylla mynta ka sngi ha Police Headquarter.
“Ka sien jam kaba ngan shim nangne sha khmat ban pynkhlain ia ka tnad pulit, kyrmen ban bud kiwei ruh ban shimti hadien jong nga, kumba ngi la bud ruh ia ka lynti iaid jong kiba mynshwa", la ong u Jain.
U Jain uba la wan shimti kum u heh pulit ha kane ka jylla naduh u snem 2009, u la shimti ia ka kam Acting DGP hynnin ka janmiet hadien ba u DGP u Rajiv Mehta u la shongthait noh.
Haba kren ia ka thong jong u kum u DGP, u Jain u la ong ba ka Operation  Hillstorm-3 kaba dang iaid mynta ban kyndang lehnoh ha Garo Hills kan iai bteng beit ha kane ka jingpeit jongu  ruh.
“Ka Jingkyndang lehnoh da ka Operation Hillstorm kan iai bteng haduh ban seisoh pura", la ong u DGP thymmai hynrei um shym la ong ia kano kano ka jingbuh por ban pyntreikam ia kane ka jingkyndang lehnoh.
“Nga kyrpad ia kiba haiing hasem jong ki dkhot seng lehnoh ba kin kiar na kaba iasylla bad ki khun ki kti, ki tnga jongki namar ba kin shah trei ha ka ain bad kim iapher na ki kam ba leh ki riew runar", la ong u Jain.
Ban wanrah ia ka jingtreikam jong ki pulit kaba seisoh, u Jain u la ong ba ka jingkhang jongu ka plie ia ka jingai jingmut bad ka jingiatreilang bad ki paidbah, ki sengbhalang, ki nongialam shnong, ki nongialam niam.
“Kan dei ka jingpyrshang jong nga ban wanrah ban tei ia ka jingiajan hapdeng ki pulit bad ki paidbah ban pynthikna ba ka jingsuk kan wan ha ka imlang sahlang bad ka ka jylla baroh kawei", la ong u Jain.
“Nga tyrwa ban don ka jingiasyllok ka jingiakren bad ki sengbhalang, ki kynhun ki nongialam niam, ki riew pawkhmat shisien ha ka shi taiew ban iakren ia ki kam ba iadei bad u paidbah bad ka suk ka sain", la ong u Acting DGP.Lah ban kdew ba ka sorkar jylla ka la thoh sha ka sorkar pdeng ban pynjlan por ia u Rajiv Mehta kum u DGP hynrei ka tnad kam pohiing ka ri kam shym la jubab eiei ia kane bad ka sorkar jylla kam banse ban thung noh da u Acting DGP ia u SK Jain uban sa shong thait noh sa katto katne bnai.
Nongpoh, 1 Naitung:Namar ka jingjyllei jong ki dukan thoh tim beain ha Ri-Bhoi District, ka Ri Bhoi Student Union (RBSU) Sengkmie, ka la ujor syndon da ka jingthoh sha ka DC ka Ri-Bhoi District, da kaba dawa ban tehlakam noh shi syndon ia kine ki dukan thoh tim beain kiba don hapoh District.
Haba iakren bad ki nongthoh khubor, u samla Mark D.Gashna, Assistant General Secretary ka RBSU, u la ong ba ka nongrim ba kum ka seng ka shim ia kane ka sien jam ban ujor halor ki jingkharoi ki dukan thoh tim beain, ka dei hadien ba ka seng ka la lap ba don shibun ki dukan thoh tim beain bad kiba pynkhein ia ki kyndon ba la buh da ka sorkar.
Shuh shuh, u la ong ruh ba ha ka jingshisha ka kam thoh tim ka kam khalai kaba la leh tang da ki Khasi naduh mynshwa ha ka jylla, hynrei ka long pat kaei kaei kaba pynsngew lyngngoh ia baroh namar kumba la lap da ka seng ba jan baroh ki dukan thoh tim la ka long ha ka Distrik ne wat ha ka jylla la dap tang da ki bar jylla.
Katkum ka jinglap jong ka seng, kine ki dukan thoh tim beain ki jyllei bha ha ki thain Khanapara, ha kaba kiba bun hi na ki dukan thoh tim la shong da ki bar jylla suda bad kaba ka seng ka sngewlyngngoh ruh ba kitei ki dukan kim dei satia ki dukan ba la ai bor da ka sorkar, ha kaba ki pyniaid ka dukan thoh tim da ki blind bill book, hynrei kim pynmih satia ia ki Book ba la pynmih da ka sorkar bad kane ka jingleh jong kitei ki dukan thoh tim beain ka ktah ruh ia ki paidbah, ha kajuh ka por ka long ruh ka jingduhnong bakhraw ia ka sorkar, namar ba kam ioh shuh ia ka Khajna kaba ka dei ban ioh, ong u samla Gashnga.
Kumta ban tehlakam ia ia kine ki dukan thoh tim beain, ka seng ka la dawa na ka sorkar ba ka dei ban ai noh da ki ID, khnang ba ki dukan thoh tim ki lah ban pyni paidbah ia ka License ba ki ioh na ka sorkar, ka seng ka dawa ruh ba ki trai dukan thoh tim ba ki dei ruh ban shna da ki dukan kiba paka ym ban shu shong kat haba lap ba shem bad kumjuh ruh ba kin pyndonkam da ki Bill book ka sorkar, ha kajuh ka por ka seng seng ka dawa ruh na ka sorkar ba ka dei ban ithuh noh da ka ain ia ki dukan thoh tim, bynrap u samla Mark.
D.Gashnga.
Shillong, 03 Naitung: Haduh phra ngut ki samla kynthei kiba dei ki riewlum na ka jylla Mizoram, la ioh ban pyllait noh na kawei ka kali katba katei ka kali ka dang thmu ban leit die ia ki sha Gujarat, ong ka khubor pulit ha ka sngi u Blei.
La ioh ban kem ruh ar ngut ki samla riewlum kiba don kti ha kane ka jingjia, ong shuh shuh ki khubor pulit.
“La ioh ban pyllait ia ki na kawei ka kali rit ha ka miet sngi Saitjain katba dang thmu ban pynpoi ia ki sha Gujarat na Guwahati," ong u Inspector ki pulit u Ratanmani Debbarma ha ki khubor.
“Haba kylli jingkylli , kitei ki kynthei ki la ia jubab kaba pher ha la ki jong ki daw na ka bynta katei ka jingleit".
“Hynniew ngut na kitei ki kynthei ki dei ki kiba ju ia sahlang ha ka jaka sah poiwir ha Kanchanpur kaba don ha ki bynta shatei ka Tripura, kiba dei na Mizoram.
Kawei na ki pat ka dei ka khynnah ha ki khat snem kaba dang pule Class IX na Mizoram," la ong u Debbarma uba la pynpaw ba ki pulit ki la khot ia ki nongialam na kitei ki jaka sah poi-wir hynrei ki la kyntait ban tip eiei shaphang katei ka jingleit jong kitei ki kynthei.
Shillong, 3 Naitung:Ki tyllong khu bor ki la iathuh ba u heh Congress na Delhi uba dang shu shimti thymmai kum u nongpeit ia kane ka jylla Meghalaya u lah ban wan poi sha nongbah Shillong lashai ka sngi ka 5 tarik u naitung hynrei kiwei pat ki lad khubor ki la iathuh ba un wan poi ha ka 7 tarik mynta u bnai, bad haduh mynta ym pat shym la lah ban pynthikna la un poi lashai ka sngi ne ha ka 7 tarik.
La ong ba katei ka jingwan u Joshi kan long ruh ka sien ba nyngkong ba un wan sha nongbah Shillong kum u nongpeit ia ka seng Congress.
Shuwa ban wan sha Shillong ki tyllong khubor ki la iathuh ba utei u heh Congress na ka jylla Rajasthan u la dep ban wad jingtip tiak pa tiak ia ka thma pohing jong ka seng Congress ha kane ka jylla ha kaba la ong ba ha ka jingwan jong u –u lah ruh ban lum shisyndon ia ka jingialang CLP ban pynkut noh ia ka kynrum kynram kaba ki arliang mamla ka seng Congress ki la pynsngew sha u na kyndong kyndong.
Shuh shuh la iathuh ba ka jingwan u Joshi ha Shillong ka long ban pyntylli biang ia katei ka seng kaba don hapdeng ka jingiapait kaba jur hapoh ka sem jong ka, bad la ong ruh ba ha ka jingialang CLP un ailad ia baroh ki MLA ba kin pynsngew ia kaei kaba ki kwah ban pynsngew ha u ha kaba ia dei bad ka kam nongialam.
Hynrei kiwei pat ki lad khubor ki la iathuh ba wat hadien ka jingwan u Joshi ruh ka thma pohing hapoh ka seng Congress kan ym pat kut namarba don na ki MLA kiba pyrshah ia u Dr.Mukul Sangma ki la ong ba ki sngewthuh lypa ba ka jingwan u Joshi kan ym dei ka rai kaba kut namarba un ym lah ban ai ia ka rai kaba khadduh bad kat bym pat ioh ia ka rai kaba khadduh u Dr.Mukul un dang iai bteng hi kum u myntri rangbah ka jylla.
Lah ban pynkynmaw ba ka seng Congress ka la thung ia u C.P Joshi kum u nongpeit ia ka seng Congress ha kane ka jylla hadien jong u V.Narayanasamy.
Shillong, 03 Naitung:Ka Mawlai Umshing, ka dang dei ka bynta jong ka sor bah, kaba hap ha ka dorbar shnong Mawlai, hynrei, haba peit ia ka jinglong jong ka surok, ka long kaba la i synei sat, ha kaba ka dei kaba dap da ka ktieh kaba i shyrkhei sat bad kaba la pynthut ia ka leit ka wan jong ki paidbah jong katei ka Shnong.
Ban iarap lem ia ki nongshong, kumta U Bah B.L.Nongbri, Chief Organiser KHNAM Mawlai Circle u la noh synniang jingiarap jong u da ki maw siang surok ia ka Shnong Mawlai Umshing myn ha ka sngi Thohdieng jong ka taiew ba la dep ha ka jing iadon ryngkat u Rangbah Shnong, Secretary Shnong, ki Rangbah Dong bad ki nong shong shnong.
U Bah B.L.Nongbri mar ia ioh jingtip na ki nongkit kam shnong jong kane ka Shnong ia ka jingud bad jingjynjar ba ki nong shong shnong jong kane ka thain ki ia kynduh bad kane ka lynti surok mar mar u la leit ban ai jing iarap.
Kane ka lynti surok ka dei kaba baroh ki nong shong shnong jong kane ka thain naduh ki khynnah skul, ki nong leit iing mane, ki nongrep bad ki nong leit nong wan ki ju iaid na kane ka lynti bad ki hap ban iaid lyngba ka ktieh khamtam ha ki por lyur.
Kane ka lynti ka dei kaba donkam bha khamtam naka bynta ka Synod ka ban long ha kane ka shnong ha u bnai Lber jong u snem 2017, kumta u Bah B.L.Nongbri u la leit ban ai jing iarap ban siang ia kane ka surok da ki maw siang surok khnang ba kan pynaram bad pynsuk ia ki nong leit nong wan jong kane ka thain.
Shillong, 03 Naitung:Ka KSU Phlang diloin bad Phlangmaw prah unit ki la ther tyngeh ia ka Synjuk jong ki Nongshong Shnong Phlangdiloin Area (SJKNSPA) da kaba ong ba ka dei tang ka dur bula jong ka seng Congress namar ba ia kane ka synjuk la thaw tang ha ka 30 tarik Jylliew ha iing sah jong u MLA ka thain u MM Danggo bad jingiadon lang u MDC u Bah Mansturdy Nongrem.
Ha ka jingpynlait khubor mynta ka sngi, ka KSU ka la ong ba ka jingkren jong ki nongialam jong kane ka synjuk ka dei kaba lamler, kaba don lang katto katne ngut ki sordar shnong ba shah sam khmut ha kitei ki nong ialam paidbah.
“Kine ki nongialam kane ka Synjuk ki dei tang ki nongkitkam ka Seng Congress jong ka Phlang diloin area bad la thaw ia ka ha ka miet 30 tarik Jylliew, ha iingsah u MM Danggo ba la ai buit ruh da u MDC bah Mansturdy Nongrem.
Kane ka synjuk ka dei tang ka dur bula jong ka Seng Congress,  kiba dei ki ksiang ka UCIL naduh ki por mynshwa haduh mynta ki dang iai biej, ialam bakla bad pynsngew thuh bakla ia ki nongshong shnong katei ka thain", la ong u President ka KSU Phlang mawprah Bah Dusterwell bad ka KSU Phlangdiloin Bah Dresterwell.
Kine ki nongialam ka KSU ki la kam ba ki paidbah katei ka thain kim bna eiei ia ka jingkwah NOC na kam KHADC ban shna surok Two Lane na Nongstoin sha Mawthabah.
“Kine ki langiong ki kwah ban bam duh ia ka jaitbynriew, ki shang kyrhuh kylleng ki jaka tang ban ioh jingmyntoi ialade shimet", la ther kine ki nongialam ka KSU.Ka KSU ka la buh jingkylli ia kine ki nongialam balei ki shu sngapjar haba u MLA u rah noh ia ka skhim shna surok PMGSY ban shna na Phlangdiloin sha Phlangmawprah tang namar ba u dei u briew ba ki kyrshan ha ka elekshon hynrei balei ia ka surok Uranium two lane ki iakhih wahleng.
Ka la ong ruh ba balei kim leit tied jingkhang na u MLA/MDC ba kin siang rong noh ia ka surok Rangblang sha Phlangdiloin bad ban shna pyndep noh ia ka surokba dang sahteng na wah Rilang sha Ranikor kaba sahteng haduh kine ki snem naduh u snem 1984-85 bad ruh ia ka surok Umjarain sha Nongryngniang.
“Ka surok TwoLane ka donkam tang ha ki nongbah ba heh ka ri kum ka Kolkata, Mumbai bad kiwei ba la don da ki klur ki nongshong shnong hynrei sngew lehrai ban iakren ia ka surok Two Lane sha Mawthabah kaba don  tang ka khlaw suda lem bad ki shrieh ki tngaw’, la ong kine ki nongialam ka KSU bad kyntu ia ki paidbah ban nym ngop bad shah ialam bakla ha kine ki nongialam dur bula ka Congress.
Lah ban kdew ba ha kine ki sngi, ki nongialam ka SJKNSPA ki la byrthen ba kin pynlong ia ka jingiakhih lada ka KHADC ka pynslem ban ai NOC ia ka sorkar ba kan shna noh ia ka surok Two Lane na Nongstoin sha Mawthabah.
Ki la ong ba ka jingdawa ka long beit ban shna ia ka surok ym na ka bynta ban tih ia u uranium kumba la pyrshah da ki paidbah bad ki sengbhalang.
Ka tnad Road Transport & Highway (MRTH) ka sorkar pdeng ka la mang pisa kumba 1000 klur ban shna ia ka surok Two Lane ba 68 km na Nongstoin sha Mawthabah bad 30 km na Wahkaji-Phlangdiloin-Ranikor na ka skhim SARDP-NE.Kumjuh ka seng ki Trai Khyndew Warsan Lyngdoh Area ka don hapdeng ka jinglyngngoh kaba khraw ia ka jingpynslem jong ka Khasi Hills Autonomous District Council (KHADC) ban ai NOC ia ka surok 2-Lanes Nongstoin –Wahkaji –Mawthabah bad ka surok Wahkaji – Phlangdiloin – Ranikor bad kiwei kiwei kiba hap hapoh ka jingpeit jong ka.
Ka seng ka kyntu jur ia ka KHADC ban ai noh kloi ia ka NOC khnang ba ngi ki paidbah nongshong shnong jong ka thain bad area Warsan Lyngdoh ngin ioh mad noh ia ka suk ha ka leit ka wan bad ka ioh ka kot kumba long lem kiwei ki para nongshong shnong, bad ngi da kyrpad tyngeh ia u CEM ba don burom ban nym pynslem shuh bad dei ban ai noh ha kine hi ki sngi, namar la sngewthuh shai lada dang pynslem ia ka jingai NOC, ia baroh ki Project 2-Lanes na Meghalaya yn rah sha kiwei pat ki jylla jong ka Thain Shatei Lammihngi jong ka Ri India.
Shillong, 1 Naitung:Kumba paw lyngba ki jubab ka Khasi Hills Autonomous District Council (KHADC) ia ka RTI halor ki jinglut jingsep ba ki dkhot katei ka Council ki la pynlut ban shong liengsuiñ na bynta ka jingleit Delhi la i kumba la shu jubab thur-mur bad ha ka jubab la shu pynkit pap beit ba ka dei ka jingpynlut na bynta ki kam jong ka FOCUSS bad na ka bynta ka jingleit ia kynduh sorkar pdeng ban ia kren na ka bynta ki jingeh ba ka District Council ka ia kynduh.
Ha ka jingwad jingtip uwei u samla uba kyrpad ban buhrieh ia ka kyrteng jong u, ka KHADC ka la jubab ba naduh ka 25 tarik u jymmang,2015 haduh ka 27 tarik u jymmang,2015 u CEM ban Pynshngaiñ N Syiem u la leit Delhi ryngkat bad ki dkhot ka FOCUSS namar ka jingialang bad ka tnad pohing bad tnad pla tyngka ka sorkar pdeng, ban buddien ia ka jingdawa bhah tyngka kyrpang ia ka District Council,bad ka jingiakynduh ia u Joint Secretary Finance ka sorkar India ban ia kren ia ka jingaibhah ia ka Council.
Ha katei ka jingleit la pyni ba u CEM u la pynlut T.50,648 tyngka ka bai liengsuiñ bad ha kitei ki juh ki tarik la pyni ruh ba u EM ka tnad pla tyngka u bah Neil Antonio War u la pynlut T.65,880 tyngka tang ka bai shongliengsuiñ halor kitei ki juh ki daw katba la pyni ba u la pynlut sa T.20 hajar tyngka kum ka TA/DA.Namar kitei ki lai tylli ki daw la pyni ha ka RTI ba u CEM u la leit Delhi ruh naduh ka 26 tarik u naitung, 2015 haduh ka 30 tarik u naitung,2015, nangta u la leit biang ha ka 15 tarik u nohprah,2015 haduh ka 18 tarik u nohprah, 2015 bad sa shisien biang ha ka 17 tarik u lber,2016 haduh ka 21 tarik u lber , 2016 bad ka jinglut baroh kaba u CEM u la pynlut ka long T.1,93,427 tyngka katba u EM Finance pat u bah Antonio War u la pynlut T.2,56,212 tyngka tang ka bai shong liengsuiñ bad T.69,700 tyngka ka TA/DA haduh ka 30 tarik u iaiong, 2016.
Haba buddien ia katei ka jingpynlut u CEM bad u EM pla tyngka kumba la paw ha ka RTI ia ka tarik ba ki la kdew la lap ba ha ka 25 tarik u jymmang, 2015 ym pat shym la thaw ia ka FOCUSS bad ha ka jingshisha ia ka FOCUSS la thaw ha ka 8 tarik u naitung, 2015.
Ia ka FOCUSS ym pat shym la kha shuwa ka 8 tarik u naitung hynrei u nongwad RTI u la pynpaw ka jinglyngngoh ba u CEMu la jubab ba ka jingpynlut naduh ka 25 tarik u jymmang,2015 haduh 27 tarik u jymmang,2015 ka dei namar ka jingleit ia kynduh heh sorkar pdeng ki dkhot ka FOCUSS.Lah ban pynkynmaw ba katkum ka kyrwoh khubor kaba u bah Pynshngaiñ N Syiem ,CEM u la phah sha ki kotkhubor ka pyni ba ha ka 26 tarik u CEM ryngkat u EM pla tyngka ki laleit ban ia kynduh ia u heh ka seng Congress uba peit ia kane ka jylla Meghalaya ha kito ki por u V.Narayanasamy ban ia kren bad u namar ka Village Administration Bill (VAB) kaba sahkut sah ha ka sorkar jylla bad u la kyrpad ruh ba u Narayanasamy un iarap ia ka Council da kaba bthah ia ka sorkar jylla ba kan phah noh sha u Lat ka jylla khnang ba un mynjur bad ba kan long aiñ noh.
Ha katei ka jingleit ban ia kynduh ia utei u heh Congress u CEM bad u EM ki la mih na Shillong ha ka 25 tarik bad ki la wan phai pat na Delhi ha ka 27 tarik u jymmang,2015, hynrei ha ka jubab RTI la ong ba ka dei ka jingwan iakynduh ki dkhot ka FOCUSS ia ki heh sorkar pdeng.
Jowai, 1 Naitung:U shipai ka Assam Regiment uba dang wan poi iing mynhynne ka step ban wan on thang ia la u kpa, u la khlad noh ha ka jingia tynrah ka thuk thuk kaba u niah bad ka Night Super Bus mynta ka shiteng sngi hajan Bihsyntiew, Mihmyntdu katba u paralok jong u pat u la mynsaw jur.
Utei u shipai udei uba la tip kyrteng kum u Phrangki Tangliang uba dei u khun jong u ma M Shadap uba dang khlad mynhynnin ka sngi.
Utei u paralok jongu pat u dei uba la tip kyrteng kum u Khrehkynsai Shylla, u dei uba trei kam pahara ha NEIGHRIM.Baroh arngut ki dei na ka shnong Iooksi, West Jaintia Hills.
Ki pulit ki la iathuh ba u Phrangki bad u Khrehkynsai ki dang wan da ka thuk thuk ML 05 J 7437 na Iooksi ban leit sha Jowai hynrei ynda kila poi ha katei ka jaka hajan Bishop House, Bihsyntiew kawei ka Bus Night Super (AS 01DD 1157 ) kaba dang wan marpyrshah ka la tynrah ia ki ha kaba baroh arngut ki la mynsaw jur bad la pynkit ia ki sha Ialong District Hospital, Jowai.
La iathuh ba U Bah Phrangki, u wan na ka bynta ka jingkhlad jong u kpa jongu; hynrei la dep thang ia u hi hynnin ka sngi.
Utei u shipai u la khlad noh ha Ummulong ha ka por ba dang kit ia u sha Shillong ban ioh ka jingsumar kaba biang.
Hadien ba ki pulit ki la pyndep nadong shadong, la aiti ia ka met jong u sha kiba haiing ban pyndep ia ka niam ka rukom.
u draibar u la phet krad.
Shillong, 3 Naitung: Katkum ka resol ba ka MBOSE ka la pynmih mynta u snem la I ba ki khynnah ba ia khun ia ka eksamin Matrik ki kham suk bad ki kham leh bha ia ka sobjek Jingkheiñ (Mathematics), Saian (Science and Technology), komputor ( Computer), Social Studies bad ka Health Education) ha kaba ki la don bun ngut ki khynnah kiba la ioh 100 na ka shispah ha kitei ki sobjek.
Ha ka Sobjek Jing kheiñ ki la don haduh 45 ngut ki khynnah kiba la ioh 100 na ka shispah, 12 ngut kiba la ioh 100 ha ka Sobjek Science and Technology, 6 ngut ha ka sobjek Social Stdies, 15 ngut ha ka sobjek Computer Science bad 13 ngut ha ka sobjek Health Education.
Haba ia nujor bad ki snem kiba la leit la iohi ba dei tang mynta u snem ba kiba bun ki khynnah kiba ialeh ia ka eksamin Matrik kiba la ioh 100 na ka 100.
Haba phai sha ka klas XII Science pat la don tang marwei ba ioh 100 na ka shispah bad dei i Dutiful Nongbsaw na St.Anthony’s Higher Secondary School, Shillong ba la ioh ha ka sobjek Chemistry.
Ha ka klas XII Commerce bad Arts ym shym la don kiba ioh 100 na ka 100.
Shillong, 4 Naitung:Ka long ka jing ithamula ban peit ia ka jyrwit kaba la jia ha KHADC ha kine ki sngi bad katei ka la jia hadien ba la khlong ia ki jingtip kiba bniah lyngba ka aiñ wad jingtip ka Right To Information (RTI).
Ha ka RTI uwei u samla u la pan jingtip na KHADC bad la ai jingtip sha u ba u CEM ka KHADC u bah Pynshngaiñ N Syiem ryngkat bad u bah Neil Antonio War , EM ka tnad pla tyngka ki la leit Delhi ha ka 25 tarik u jymmang, 2015 ban ia kynduh ia ki heh sorkar pdeng na bynta ki kam ka FoCUSS.Hynrei la lap ba katei ka jingleit u bah Pynshngaiñ kam shym la dei na bynta ka FoCUSS hynrei ka dei na bynta ban ia kynduh ia u heh jong ka seng Congress uba peit ia kane ka jylla ha katei ka por u V.Narayanasamy.
Shuh shuh ha ka jingpynmih khubor mynta ka sngi u bah Pynshngaiñ u la phla lyngba ki lad khubor ba katei ka jingleit Delhi jong u ka dei namar ka Village Administration Bill (VAB) ba ka sorkar ka la batsah ha katei ka por.
Hynrei hangtei ruh la lap ba ia ka VAB la Pass ha ing dorbar ka KHADC ha ka 30 tarik u jymmang, 2015 ha ka por ba ka Synjuk ki Rangbah ki lum ia ka Dorbar ka bri u Hynniewtrep ha madan Polo, kaba paw ba dang ha ka 30 tarik u jymmang ka KHADC ka la pass ia ka VAB katba u bah Pynshngaiñ pat u la leit ia kynduh ia u Narayanasamy ha ka 25 tarik u jymmang, 2015 bad u la ong ba katei ka jingleit jong u ka dei namarba ka sorkar ka batsah ia ka VAB.Halor kijtei ki jingjubab kyllaiñ ka KHADC u MDC na Sohryngkham u bah Pyniaid Sing Syiem u la kynnoh ba kaba paw ka dei tang ka jingpynlut phut u CEM bad u EM ia ka tyngka jong kaDistrict Council khlem ka nongrim kaba shai naba ki jubab jong u ki kyllaiñ, “Kumno ka lah ban long haba ia ka VAB la pass ha ka 30 tarik u jymmang, 2015 katba u CEM ryngkat u EM ki la leit sha Delhi ban iathuh ha u heh Congress ba ka VAB ka don ha kti ka sorkar jylla bad ki da kyrpad ia u ba un ia kren ban pynpoi noh sha u Lat" ong u bah Pyniaid Sing Syiem haba ia kren bad ki nongthohkhubor.
