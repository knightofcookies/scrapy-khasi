La ong ba ka jingwanrah jong u Bah Vincent Pala ia ka lynti rel iano yn pyn myntoi bad katno un pyniapher ka dor mar ba wanrah da ka rel bad ki mar ba wan da ki trok.
Ka seng ka la ong ba u MP badon burom ban iada shwa ia ka ri bad ka jaidbynriew ym ban wanwah ia ka lynti rel.
Ha kajuh ka por ka la ther ruh ba u MP um iohi shuh ia ki jingeh jong ka jaidbynriew namar u iasaid ksan eh tang ia ka lynti rel.
“Hato ym dei shuh u trai doh trai snam ne u la dei u nongwei shisngi", la buh jingkylli ka seng ia u Bah Vincent.
Ka seng ka la ong ruh ba kan pyrshah jur bad kan ieng beit triang ban ym shah ba ka lynti rel kan wan ha ka thain Elaka Sutnga kumba la kwah da u MP.Shillong, 21 Naiwieng:Ki Rangbah shnong jong ka Raid Lyngkhat ki la pyrshah jur halor ka jing ujor, uwei u bar jylla pyrshah ia u Sordar jong ka Raid Lyngkhat.
Na ka liang ki Rang bah shnong lem bad ki tymmen ki san jong ka Raid Lyngkhat ha ka jingialang jong ki ka ba la long hynnin ka sngi ha Nongtyngur, ki la pynrem jur ia katei ka jingpharep kaba khlem nongrim bad ka bym don jingshisha eiei kaba mut tang ban pyntngit bad pynjah burom ia ka kyrteng u Sordar, kumba la mih ruh ha ki lad pathai khubor dang shen.
Ka kynhun ki Rangbah Shnong ki la dawa ba ka bor jong ka ain kim dei ban pdiang matlah ia katei ka kam, hynrei ki dei ban da wan ha shen ban da peit ia ka jingshisha.
Ki la dawa ruh ba dei ban pyndam dam shi syndon ia kitei ki jing ujor baroh ar tylli ba la jor da u  Nintu Kuri  ia u Sordar Bah K Tangsong na ka bynta ka jingbha kaba sngewtynnad bad ki bor jong ka ain.
Ki Rangbah shnong ki la ioh jingtip ruh ba u para jong u Nintu Kuri, u Niren Kuri u la don ka jingpyrshang ban thang hi ia la ka dukan khnang ba un lait siew ia ka ram kaba u la shim na ka SBI Pomshutia Branch bad khnang ba kin pharep ia u Sordar uba dei u nongpeit bad synshar ia ka iew ka hat Lyngkhat.
Kum ban shu pynkynmaw ha ka 11 tarik u Naitung 2013 utei u Nintu Kuri u la bom da u bilor kyiad ia u Rangbah shnong ka Lyngkhat khlem don kano kano ka daw tangba u Rangbah shnong bad ka komiti kim ju shah ba un bteng ia ka kam pynhiar pynkiew ia ki briew na Bangladesh sha Shillong ne na Shillong sha Bangladesh lyngba katei ka shnong.
“Ngi sngew rem bad sngew jem rngiew ba u khyllah jait u bym don tang ka hok kum u nong India un nud ban leh khla kat ia ki nongsynshar", la ong ka kyrwoh khubor  na ki Rangbah shnong ka Raid Lyngkhat bad la bynrap shuh shuh ba kane ka pynartatien ha ki ia ki bor jong ka ain imat ka don kaei kaei ha lyndet.
Ki Rangbah shnong ki la khot ia baroh ki para nongsynshar shnong, ki paidbah ba ngin ia ieng lang kawei ban rat dyngkhong kum ia  kane ka jingpyrshang kaba sniew eh.
Ha kawei ka liang, la iathuh ba u SDPO ka Sohra u Bah IO Swer un hiar sha shnong Lyngkhat ha ka sngi Nyngkong ban iakren pynbeit ia katei ka kam.
Shillong, 21 Naiwieng:Ka jingpynwai ia ka party UDP ha thain Mawlai ka la nang pur na ka sngi sha ka sngi ha kaba mynta ka sngi, ka unit jong ka UDP ha ka shnong Mawai Mawroh bad ha Mawkynroh, ka la pynwai noh ia ka party hadien ba ki nongialam ka circle kynthup u MLA/MDC u Bah Embhah Syiemlieh u la kren tohmet ia ki paidbah nongkyrshan.
Ha Shnong Mawkynroh, ka jingphet seng jong ki Nongialam ka Party ki kynthup naduh ki Rangbah, ki Samla bad ki Kynthei.
Kine kiba iehnoh kam ki dei u Bah Lamsing Kharsyntiew Vice President ka Unit, Therbak Marbaniang Secretary ka Unit, i Kong Usha Debina Marbaniang President Womens Wing, Balari Syiemlieh Vice Presidnt, Nanelda Khardewsaw Adviser, R Lyngdoh bad Clara K.Mawlongkiba dei ki Asst Social Secy, M Marbaniang Treasurer, Perisha Lyngdoh bad Manisha Khongwir kiba dei ki Asst Social Secy, Kwintina Kharlynnai , P.Khyllep bad Shanborlang Marbaniang kiba dei ki Executive Member (EM) ka Unit bad Womens Wing.
Na ka Youth Wing pat ki dei u samla Clesfaston Marbaniang Vice President bad samla K.Marbaniang Asst Secretary.
Ha Mawroh la pynduh noh ia ka Womens Wing da ka jingiehnoh kam ki nongialam kynthup ia i Kong Banri Mawlong President, H.Pyrtuh Secretary, B Mawlong Org Secy, Baniah Pyrtuh Publicity Secy,bad ki dkhot kong T.Nonglait, Sabita Swer bad A.B.Lyngdoh.
U Chief Organiser jong ka Youth Wing Mawlai Circle, Bah Patsha Mylliem Umlong, ula ai ia ka shithi iehnoh ia kane ka kam ba u bat ba kynthup ia ka kam Secretary jong ka UDP-Umthlong Circle.
Shillong,22 Naiwieng:Ki pulit pyniaid kali ha nongbah Shillong ki la pynlong ia ka jingkhynra ia ki kali ki ba kit palat pud bad ki kali ki bym biang ia ki kot ki sla.
Ki la sdang ia ka jingkhynra naduh ka 19 haduh ka 22 tarik mynta u bnai.
Na kitei ki jingkhynra ki la ioh haduh T.1,33,600 tyngka tang na ka bai kuna kaba ki dain kuna  na kitei ki kali bad ha katei ka jingleit khynra ki la mih haduh 6868 tylli ki case, iathuh u SP ka East Khasi Hills u Bah M Kharkrang.
U SP u la iathuh ba ha kine ki saw sngi, ki pulit ki la lap ia bun tylli ki kali ki bym biang kot biang sla bad la dain kuna ia ki bad kumjuh ruh la lap ia bun tylli ki kali kiba kit palat pud bad kiba thep tam ia ki passenger palat ia ki jaka ba la mang, ki kali kiba la shah bat ki kynthup ruh ia ki kali sawkhmut rit SPTS Maxi Cab.
Lah ban pynkynmaw ba ar bnai mynshuwa kata ha ka 24 bad 25 tarik u Naialur ki pulit ki la pynlong ia ka jingtar it iong ia ki kali ha kaba ha ka 24 tarik ki la ioh bat hadudh 39 tylli ki kali bad ka kuna ba mih nangtei ka long T.14,600 tyngka bad ha ka 25 tarik ki la ioh bat 19 tylli ki kali bad ka pisa ba mih nangtei ka long T.8700 tyngka kaba mut ba tang ha kitei ki ar sngi ka pisa ba mih ka long T.22,700 tyngka.
Haba ia kheinlang bad ka ba mih na kine ki saw sngi kata naduh ka 19 haduh 22 mynta u bnai ka la poi haduh T.1,56,300 tyngka.
Shillong,22 Naiwieng:Ka  All Meghalaya Contractor & Supllier Association ( AMC&SA)  ka la pynbna Ba kan pynlong ia ka jingiaang jong ka ha ka 26 tarik mynta u bnai ha State Central Library  ha ka por  2:00 baje   janmiet.
Ha katei ka jingialang jong ki kontraktor yn ia kren halor ka mat kaba ia dei bada ka mukotduma ba ialeh bad ka Asian Development Bank sponsored project bala khot da ka PWD,ban pynbha ia ki secondary school hapoh ka jylla Meghalaya.
Ka kyrwoh na u General Secretary ka AMC&SA ka la kyrpad ia baroh ki dkhot ka Association ba kin ia poi khang sha katei ka jingialang ba kin ioh ia ka jingpynshai na u Nongiasaid ain jong ki halor katei ka Mukotduma.
Shillong,21Naiwieng:Khyndiat sngi ka la ioh ban pynlut por hapoh phatok- District Jail ha dien ba ka la shah kem namar ka iakhih Umsawli, hynrei katei ka jingshah set phatok jong ka ka long pynban kumba u Blei u la phah khnang ban iarap iano re iano.
Ka kong Agnes Kharshiing President ka CSWO, ka la lap ia ka kong Testaiphul Paliar , 26 snem karta kaba na ka shnong Domshohksoin,West Kha si ka longkmie kaba la shah beh shnong tang na ka daw ba ka la kynriah Balang na  kawei ka Balang sha kawei pat.
Haba kren sha ki nongthohkhubor mynta ka sngi ka kong Testaiphul ka la iathuh ba la beh shnong ia ka tang na ka daw ba ka la kynriah Balang na kawei ka Balang sha kawei pat.
Ka la kynnoh ba la beh shnong ia ka ha ka 2 tarik u Naitung 2011 bad la ai ruh ia ka jingpyntip ha ka da ka bor shnong.
“Ngi la rai ban beh shnong ia phi namar phi la pynkhein ia ki kyndon ain jong ka Dorbar shsnong bad phim bit shuh ban sah hapoh ka jaka ba peit ka shnong.
Phi dei ban mih shisyndon napoh shnong" ka dei ka jingpyntip bad ka hukum ba ka Dorbar Domsohshoin ka la phah sha ka kong Paliar.
Hadien ba ka la shah beh shnong ka kong Paliar ka la iathuh ba kam don lad shuh da kumwei pat, hynrei ka la hap ban leit sha Nongstoin ban wad ing wai bad ka la sah wai hangtei.
Hynrei hadien ba la kynriah sha Nongstoin ka la mih shuh shuh ka jingjia ba sngewsih ia ka ha kaba ka 30 tarik u Nailur mynta u snem ka la shah kem sa ha ki pulit.
Ki pulit ki la kem ia ka hadien ba ka Dorbar shnong jong ka shnong Mawthir lyngba ka jingkynshoit jong u hynmen jong ka bad u bakha jong ka ki la ujor ba ka dei ka nongpynkulmar shnong.
Ka kong Paliar ka la iathuh ba katei ka jingkynshoit jong u hynmen jong ka,  ka dei tang namarba u kwah ban klun ei ia ka wei ka jaka jong ka kaba don ha ka tei ka shnong (Mawthir).
Hadien ba ka la shah kem la pynhap ia ka hapoh ka jingtohkit kaba 3 sngi ki pulit bad la pynngat ruh ha ka kyndon  506 jong ka Indian Penal Code (IPC) bad la pynkynriah sha Shillong district jail, ka jaka ba ka la iakynduh ia ka kong Agnes.
Ka la ioh jamin ha ka 15 tarik u Naiwieng mynta u bnai hadien ba u Majistor na nongstoin u la wan jngoh ia ka.
Ka Kong Paliar ka la iathuh ba ka la leit ban sah sha Mawthir dei na ka daw ba ka kmie jong ka ka la phah  ia ka, ka la kynnoh ba hadien ba ka la poi ha Mawthir u bakha jong ka bad u Secretary ka Dorbar shnong kim shym la ai lad ia ka ban rah ia ki khun jong ka bad na itei i daw ki la pynheh da kaba kynnoh ba ka pynkulmar shnong.
Ka la kynnoh ruh ba ka shnong Mawthir ka la byrngem ban pyniap bad ban tep ia ka shano shano da kaba ong ba ka dei ka briew kaba na bar shnong.
Dei namar ba ka kmie jong ka ka la tieng palat ioh shah pyniap ba ka la kyntu ia ki bor shnong ban aiti ia ka khun jong ka sha ki pulit.
Ka la ong ba naduh ba ki pulit ki la kem ia ka, kam tip shuh haduh mynta shano ki khun jong ka ki don  “Naduh ba la kem ia nga ngam tip shuh shano ki khun jong nga ki don" ong ka kong Paliar kaba kdew kti beit ba ka jingshah kem jong ka ka dei na ka daw ba u hynmen jong ka u kwah ban klun ia ka jaka jong ka ha Mawthir.
“Haba la pyllait ia nga, uwei u ophisar pulit na Nongstoin u la kyntu ia ka ba kam dei ban leit phai biang sha ka shnong jong ka namar ka ing jong ka ka la shah thang" ong biang katei ka kong.
Jowai,22Naiwieng:Ka jingialang paid bah (Rally) jong ka Kur Langstang,Suiam bad Swer kan long ha ka 30 tarik mynta u bnai  ha ka por 10 baje mynstep  ha Shnong Rymbai ha Madan Priang, kane ka kadei ka jingiakynduhlang ba nyngkong jong kine ki kur, la khot wer ia baroh ki lai  kur ba phin kin ia poi sha katei ka jingialang ka kur, katkum ka kyrwoh ba la  phah da u Secretary jong ka Kur Shri Wiless Langstang –Mobile No-8974062640.
Shillong,14 Naitung:Ha ka janmiet 13 tarik mynta u bnai, ki briew ki bym shym la ithuh ki la phone sha ki pulit ka Laitumkhrah, ha ka jingiakren lyngba ka phone la iathuh ba utei u briew uba la kren phone u la byrngem byrsit ia baroh ki nongtrei ka Laitumkhrah PS, ki pulit ki dang buddien ban ioh kem ia utei u briew.
Shillong, 21 Naiwieng:Saw ngut ki dkhot ka Hynniewtrep National Liberation Council (HNLC) ki la shah kem mynta ka sngi, ha ki pulit ka South West Khasi hills district na Jakrem kaba don hajan ka Mawkyrwat.
Napdeng kine, ar ngut ki dei ki dkhot ka seng bad ar ngut ki dei nongiarap ia ka seng, la ong ki pulit.
Ki pulit ki la ioh kem katba ki dang shong ha kawei ka bus ha katei ka jaka.
Kiba shah kem, ki dei ba la tip kyrteng kum Sakaria Thongni,u Gol den Star Lyngdoh,  Pynshailang Nongtrai bad u Federick Syiemiong.
U SP ka West Khasi hills district u Debangshu Sangma u la iathuh ba la ioh kem ia ki hadien ba la pynap shrip ba la ioh jingtip ia ka iaid ka ieng jongki.
La ioh kem ha ka por 12 baje mynsngi.
U Sakaria Thongni u dei na shnong Mawpdai bad la pynngat teng ha ka Meghalaya Preventive Detention Act ha u snem 2008.
Na kine ki dkhot, la ioh kurup ki kot ki sla kynthup ki shithi dawa pisa jong ka seng bad ka SIM Bangladesh.
Ka Kashari ka la pyn ngat hynniew sngi ha ka jingtohkit jong ki pulit ia kine kiba shah kem.
Shillong,22 Naiwieng:Ka dor ki mar-rep ka kylla na ka por sha por, don ka por ba ki mar-rep ki hiar dor bad don ruh ka por ba ki kiew dor.
U Rupang u la wad jingtip ia ka jinglong jingman ka dor ki mar-rep  kiba pynmih na kane ka jylla, khnang ba ki paidbah kin tip shai hato la shim rai ia ka dor ki mar-rep tang da ki khar Kaia hangne ha Shillong ne ka dei shisha ka dor Iew shaduh sha bar jylla ruh.
Haba ia kren bada u Bah Donbok Mylliem Umlong u President ka Seng ki nongkhaii Mar-rep bad ki Nongrep Meghalaya u la ong ba ia ka dor ki mar-rep la pynkiew bad pynhiar katkum ka jinglong jingman ka Iew ia die ia thied sha bar jylla.
U ong ‘Ngi la im ja nangto (kam khaii mar-rep) ngi tip ia ka dor hangthie ruh (dor iew sha bar jylla)’.
La kylli na u ba ioh lehse ia ka dor ki mar-rep kum u synsar,sla tyrpad bad kiwei la shu ang dor tang da u Khar Kaia, u la ong ba kim lah ban leh kumta, “Ngim shah ba kin leh kumta, ho,oid ka lah ban don ka jngiapher khyndiat khynsoit , tangba kan ym iapher than’ ong utei u Rangbah uba la ai nuksa ba lada ka mar sha Gujarat ka poi T.50 tyngka ki Khar Kaia ha Shillong kim lah ban shu khniot dor ban ong T.40 tyngka.
U Rupang u la kylli na u hato kumno kin ioh ia kata ka jingtip ba ka dor hangthie (bar jylla) ka long kumta kumba la batai da ki Khar Kaia nangne, u Bah Bok u la ong ba ki tip beit thik ia ka dor hangthie bad kim lah ban thok, ‘Ngi don ki lad jingtip kiba biang kiba lah ban ai jingtip shangi thik kumba ka long hangthie’  kren thikna u President ki nongkhaii.
Haba la kylli pat haduh katno ka jingiapher ka dor ki shim ban thied  mar na ki nongrep,nuksa lada ki dei ban die T.50 tyngka katno pat kin thied , u la ong ba kin hap ban shim jingkhein katno ka jinglut, bai kali katno kumta ter-ter bad hadien kin sa pynhap dor ban ym duhnong, ‘tangba kam lah pat ban long ban ong ngin thied T.40’ na ka dor iew T.50 tyngka , ong u bah bok.
Shuh shuh la kylli biang na u ia ka dor jong u Synsar bad ka sla tyrpad kumba ka long mynta, u Bah bok u la ong ba u synsar uba ki la khein ba u dei uba bha tam, ka dor jong u ka poi haduh T.70-T.72 tyngka shi kilo katba ka sla tyrpad pat une ruh uba bha tam, ka poi T.30-T.32 tyngka shi kilo.
Lah ban kdew ba ka seng ki nongkhaii Mar-rep bad Nongrep ki la pynlong ia ka jingialang jong ki kaba la long hynnin ka sngi, ki la shim ia ka rai ba ka dor bai thew  na ka bynta u synsar kan long T.16 tyngka shi kwintal  bad ka sla tyrpad T.9 tyngka shi byrni bad katei ka pisa ka dei ka jong ki Daju kiba thew hangthie ha Iew Dielang ha Mawiong.
Halor katei ka rai la kylli na u haba ki Daju ha Iew dielang ki ot T.16 tyngka shi kwintal u synsar , ki nongkhaii pat ki ot katno kilo na ki nongrep, u Khliehduh ki Nongkhaii u la ong ba ki ju ot 2 kilo na ka shi kwintal  bad don kiba shah don ruh ki nongrep ki bym shah ot, katba u Khar Kaia pat u ot na ki 1 kilo shi kwintal.
‘Ngim lah leh eiei’ ong utei u rangbah haba don ki nongrep ki bym shah ot.
Lah ban kdew ba ha ka jingialang jong ki mynhynnin ka sngi ha Mawiong Ki Nongkhaii Mar-Rep bad Nongrep Meghalaya ki la shim ruh ia kiwei pat ki rai kiba kynthup ia ka por trei ki Daju bad ki rukom pyniaid ha ka ban song Mar.
Shillong, 22 Naiwieng:Kawei ka longkmie Kong Geeta Marbaniang, 48 snem ka rta, ka la thang im ialade haduh ban da iap ha iing sah jong ka ha Bishnupur, Shillong.
Kane ka la jia ha ka 21 tarik por kumba 6 baje janmiet.
Ka Kong Geeta, ka sum da ka sharak na khlieh ha kjat bad ai ding puk ialade bad ka la iap ruh ha shen.
Shillong,22 Naiwieng:Uwei u khynnah u la jah hynne ha madan Polo hapdeng ka jingshong shit ka jingiakhun hapdeng ka Lajong pyrshah ia ka Rangdajied.
Une u khynnah u dei na thain Nongmensong uba kyrteng kum u D Dympep.
Ki nongpyniaid kiba la ioh ia une u khynnah, ki la pynbna ba la buh ia u ha VIP gallery bad la kyrpad ia ki kmie ki kpa ne kiba haiing ban wan ban shim ia u.
Kane ka dei ka jingjia ba khampher ha kane ka sngi namar ba ki paidbah hapdeng ka jingshongshit bha, ki la ioh sngew ia kane ka jingpynbna.
Shillong,22 Naiwieng:Ka KSU lyngba ka tnad Education Cell jong ka, ka la dawa na ka sorkar jylla ba ka dei ban pynioh jaka pule noh ia ki samla pule ba la hap ha ka lanot kaba ki la shah shet kylla ha ka Chandra Mohun Jha University,CMJ.Ka seng ka la dawa ba ka sorkar ba kumba ka la kular  ka dei ban pynioh jaka pule mardor ha kiwei pat ki skul bah ia kitei ki samla pule ba shah shet kylla.
Ka KSU ka la kynnoh ba ki samla ki la hap ha ka lanot jong ka CMJ dei namar ka jingbym shah shkor ka sorkar jylla ban leit jurip ia baroh ki skulbah shimet ha kane ka jylla, kumba ka seng ka la dawa ha  u snem 2011.
Ka KSU ka la kubur ia ka jingthmu ka sorkar ban pyndam noh bad ban khang khyrdep noh ia ka CMJ University, hynrei ka la ong ba ka jingeh  pat kaba mih ka long shano ki samla pule katei ka skulbah kin leit bad shano ka lawei jong ki ka poi.
Ka  la kynthoh ruh ba haduh mynta ym pat don jingtip eiei aiu ka sorkar ka la leh na ka bynta kito ki samla kiba la sakma na ka CMJ.Halor kitei ki jingjia bad ki kynrum kynram baroh kiba la mih na ka CMJ, ka KSU ka la kynnoh ia ka sorkar da kaba ong ba jin lada ka shimkhia naduh myn nyngkong ki samla pule ka jylla kin ym hap ha katei ka apot sep sngi.
Shillong, 22 Naiwieng:Ki ar ngut ki dkhot ka HNLC kiba shah kem na Jakrem najan Mawkyrwat hynnin ka sngi, ki dei kiba la phah ban dawa pisa.
Ka khubor na ki pulit ha kane ka sngi Thohdieng, ka la iathuh ba kane ka kynhun ka don ha katei ka thain ban pynlong ia ka jingdawa pisa bad lum na ki briew.
Ki pulit ki la ong ba nyngkong ki pyrshang ban lute pisa ban pynkhlain biang ia ka kynhun bad kawei pat ba kin lah ban im namar ba ka seng ka don hapdeng ka jinghiran pisa bha mynta.
Hynrei na ka liang ki pulit, kim pat ioh jingtip bha halor ka rukom treikam jong kitei kiba shah kem bad ki dang pynlong ia ka jing tohkit.
Ka thymmei khubor na ka tnad pulit, ka la iathuh ba kane ka seng lehnoh bunsien ka buh thong ban khring ia ki samla na thain nongkyndong kiba kham duk bad duna.
Lah ban kdew ba ki pulit ki la ioh kurup 20 tylli ki shithi dawa pisa, nalor ki kot ki slab a donkam kynthup kum ka SIM Card ba dei na ri Bangladesh na kitei ki dkhot ba shah kem.
Uwei uba shah kem teng kham mynshwa bad la pynngat ha ka ain Meghalaya Preventive Detention Act (MPDA) bad u la sah lai snem ha phatok ha Williamnagar.
Baroh kiba shah kem, la don ha ka jingtohkit jong ki pulit hynniew sngi.
Shillong,22 Naiwieng:U Divisional Forest Officer,Khasi Hills Wildlife Division u Bah P S nongbri ,IFS u la pynbna paidbah ba ym shah ban riam sim ne ban siat ia ki sim ki doh bad kumjuh ruh ia ki mrad ki mreng kiba la khang pyrshah da ka Wild life Protection Act,1972 katkum ka kyndon -9 jong katei ka Act.
U la pynbna ba la da lap ia kiba pynkhein ia kitei ki kyndon yn dain kuna T.25 hajar tyngka lane 3 snem ha phatok  ne baroh ar bad lada jia ba lap ia u juh u briew ba u leh biang kumta u lah ban shah set phatok 3 haduh 7 snem ryngkat ka kuna kaba ym duna ia ka T.25 hajar tyngka.
Kane ka jingpynbna ka la pynkynmaw ia ki paidbah dei lyngba ka jingwan poi jong ki sim kiba ju khot ki ‘Mrit’  ha kane ka Ri Lum Khasi Jaintia.
Kine ki sim ki dei kiba la wan na ri lum ba khriat ka China bad ki sah ha kane ka ri naduh u Naiwieng haduh u iaiong.
Nongpoh, 22 Naiwieng:U Bah SS Umdor uba dei u Circle Inspector (CI) ka Ri-Bhoi district  u la ong ba ka kyiad ka dei ka nongshun ia ka imlang sahlang bad ia ki khun samla ka ri.
U la kren ia kane ha ka jingialang kaba long ha shnong Umjari ba la pynlong da ka seng RBYDSO halor ka jingialap ia ka jingma ka kyiad.
Ha kane ka jingialang la wan ban sakhi da ki paidbah ka shnong bad ki dkhot ka seng, la pynshai paidbah ba kumno ka kyiad ka dei kaba wanrah ia ka jingsniew ha ka iing ka sem, ka imlang sahlang hi baroh kawei.
Ki riew rangbah bad rangbah shnong katei ka shnong, ki la pynpaw ia ka jingsngew tynnad ba ka seng ka la wan ban pynlong ia kum kane ka prokram kaba ai jingmyntoi shisha ia ki paidbah khamtam halor kane ka phang kaba donkam shisha.
Shillong,22 Naiwieng:Ka kynhun peitngor ban lap ia ka jingshisha ia ka jingtreikam ki skul ha ka jylla Meghalaya ka la wan poi ha nongbah Shillong mynta ka sngi.
Katei ka kynhun ba la ialam da u Rao Virendar Singh ka kynthup ia bun ngut ki MP ka la wan ha nongbah Shillong ban wad jingtip ia ki rukom treikam ka tnad pule puthi ha ka jylla.
Ka jingthmu ba kongsan jong katei ka kynhun haba ka wan sha Shillong ka long ban lap ia ki jingshisha la ki skul kiba hap hapoh ka CBSE ki bud ryntih ne-em  katkum ki Syllabus ba la pruid dak da ka Central board.
Katei ka kynhun ba la ialam da u Singh ha ka jingwan jurip jong ka ia ka long ka man ka tnad pule ha nongbah ka la leit ban jngoh ia ka B.K Bajoria College bad ka Assam Public School, ha kaba katei ka kynhun ka la ioh ruh ban ia kren  bad ia phylliew jingmut bad ki lkhynnah pule kitei ki jaka pule.
Katei ka kynhun kam pat reh ban pynpaw aiu ka lap na katei ka jingwan jurip hynrei la ong ba ia ka rai halor ka jinglap bad ka jingshem jong ka ia ki rukom treikam yn phah sha ka ing Dorbara  Bah ka ri ka Parliament.
Katei ka kynhun hadien ba ka la dep ia ka jingjurip ha ka jylla Meghalaya kan sa leit ruh ban jngoh sa ia ka jylla Assam.
Shillong, 22 Naiwieng:Ka seng RBYDSO ka la byrthen ba ki kloi ban rah da ka wait ka stieh ban iada na ka bynta ka jaidbynriew lada ka sorkar Assam kan den dam ia ka wah umiam, la ong u Bah Samuel Shadap.
U Cultural and Arts secrtary ka seng u Bah Samuel Shadap u la ong ba na ka liang ka seng ki la pyrshah jur halor ka jingthmu jong ka sorkar Assam ban den dam ia ka wah Umiam.
Ha kajuh kapor ka seng ka la kyntu ia ka sorkar Meghalaya ba kan shim khia halor katei ka kam, bad na ka liang jong ka seng ruh kin trei shitom na ka bynta ka hok ki nongshong shnong ki ba don ha katei ka thain Lamalong, Jair, Sonidan ,Tyrso, Umthngam bad Mawrathud.
Lah ban kdew ki paidbah mynnin na katei ka thain hapoh ka lama jong ka Assam Meghalaya Killing Hydro Electrical Project, Protest Joint Action Committee ki la pan ia ka jingkyrpad ba ka District Council ba kan tuklar ba ka sorkar Assam kadei ban pynsangeh ia katei ka jingthmu.
Ka sorkar Assam ka la thmu ban ai ha ka NEEPCO ban iaid shakhmat ia ka Killing Hydro Electrical Project ba 240Mega Watt ha khappud Assam-Meghalaya.
Shillong, 22 Naiwieng:Ka kynhun liangpyr shah ha ka iing dorbar thawain ka jylla ka Meghalaya People’s Front (MPF), kan iakynduh ia u Lat ka jylla u Dr KK Paul la sngi Nyngkong ban batai ia ka jingsynjor ka suk ka sain ha ka jylla.
Ngin leit iakynduh ia u Lat la sngi Nyngkong ban batai ia ka jinglong ka suk ka sain ha kane ka jylla", la ong u nongaiktien ka MPF uba dei ruh u working president ka UDP u Bah Paul Lyngdoh ha kane ka sngi Thohdieng.
U Bah Paul u la ong ba baroh ki MLA jong ka MPF kin leit lang shrup ha iing u Lat.
U la ong ba kum ka liangpyrshah ba don ka jingkitkhlieh, ka dei ka kamram ban leit ban iathuh ia u Lat ka jylla halor ka jinglong jingman ha ka jylla.
Shwa ia kane, ka liangpyrshah ka la ther ruh ia ka sorkar ka la leh mynthi ban khlem ai jubab ia ki kynhun ba pynlong ia ka jingiakhih ha kane ka jylla ban dawa ia ka ILP.Ki nongialam liangpyrshah ki la ong ba ka sorkar ka dei ban khot dorbar ban iakren ia ka Tenancy Bill kaba  ka sorkar ka thmu ban pyntreikam ha jaka ka ILP.Shillong, 22 Naiwieng:Palat 25 ngut ki dkhot ka GNLA hapoh ka jingialam jong u Area Commander Rakkam D.Shira, ki la lait salit na ka jingshah kem ha ki pulit commando CoBRA bad SWAT kiba la khynra ia ka ktem rieh tngen bad ai jinghikai jong ki mynta  ka sngi ha ka shnong Dangsa-Awe, kaba jngai kumba 20-25 Km eiei na Nangalbibra, South Garo Hills district.
Ki pulit ki la sdang ia kane ka jingtreikam naduh ka Sngi Balang bad hynnin ka sngi ka la mih ka jingiather kuli ha katei ka jaka hynrei ym don ba iap.
Mynta ka sngi pat ki pulit, ki la khynra ia katei ka ktem kaba la thylli namar ba baroh ki la ia phet lut bad ki la lap sa tang ki khiew ki pliang, ka reshon bad ki jain ki nep, katba ia ki briew bad ki tiar ki tar, ki khlem ioh kurup tiar eiei ruh.
Haba phi peit Phlim hato phi la ju pyrshang tip ïa ka Jingsngew lajong hapoh – haba phi ïohi ïa uwei u Radbah uba banbeiñ bad leh-heh ïa u batlot, ïano phi ïashah Liang? Lane haba ki Gang ki ïaleh man ka por ban pynjot ïa u Aktor uba ïada ïa ki rit ki ria, ha kano ka Liang phi don? Ngi lah ban ong “Oh ka dei tang ka Phlim.
" Hooid keiñ ka dei tang ka Phlim, hynrei hapoh tyllong pyrkhat jongphi, phi mutdur kumno ba kan kut? Hangne phi lah ban bishar ïa la ka ‘malade’ lada phi ïeng na ka bynta ka hok jong uba shah banbeiñ khlem daw ne…? Ka Kam ka man doh man snam na ka Jingmut-pyrkhat.
Kumta, ha ka pneh jong ka Jinglong tynrai jongphi, ka Tarajur jingsngew ka hap ban kham noh ha kawei ka liang.
U Desmond Tutu u la ong: “Lada phim ïashah liang ha ki khep Jingbymhok, phi la jied lypa ïa ka liang jong u nonglehbymhok.
Lada u hati u ïuh halor u tdong khnai, bad phi ong ‘ngam ïashah liang’, u khnai un ym ïaroh ïa kata ka Jingbymshahliang jongphi.
"Watla, ha ka Juk mynta ka la kham eh shibun ban ïashah liang na ka daw ba kata ka hok ne ka thong jong kita ki arliang mamla kam da paw shynna – haba sngap ïa ka Jingïasaidnia jong kawei ka liang, sngew kumba kata kaba don nongrim shisha; haba sngap pat sa ïa kawei ka liang, sngew kumba kata ruh kaba don nongrim shisha.
Kumne, ki Riewpaidbah kiba sngew klumar thlim ha kum kine ki apot, ki sngewbiang sngewhun noh ha ka jinglong riewpdeng (ym ïashah ïa kano kano ka liang).
Lah ban dei kane, napdeng kiba bun ki daw, ba la pynlong ïa ka tnad elekshon ban ai ka kabu ïa ki nongthep-vote, lada kim kwah ban ïashah liang lane kim imon ïa kita ki nongmihkhmat, ki lah ban ñion noh da u NOTA (none of the above).
Ha kawei ka por interval, katba ngi dang ïabam jynbam; uwei u paralok na Europe u la bam ïa ka kait ryngkat ka snep, u da ong artad: “ka ai vitamin bha.
" Hangta, uwei u paralok na Africa u la kynthoh: “katba ong maphi u dohlieh ka biang beit! Jyn da la bam manga u dohïong kumto te, phi la kynnoh riewkhlaw ïa nga laki laka.
" Shu sngew kyndit thret ïa kata ka Jingkynthoh kaba khlem khmih lynti.
Ka Jingsngewkhraw ne Jingsngewpoh ka don beit namar ka Jingïanujor.
Balei ngin da ïanujor? Ha ka Juk mynta ki ong “Manla uwei pa uwei u long kyrpang" kaba mut “lehnohei ka ïanujor"–“Lehnohei ka kop sarong".
Tangba la shu lah lyndet ïa kane ka Jingtip ha la Khlieh katba ha la dohnud? – ka pharshi-khana ka ong ba uwei u Ophisar heh kpoh, u la kwah ban kam sha shiliang ka wah, kumta u la shong ha ka Liengkynda jong u Maji nongkyndong ha ryngkat ka jingñiewbeiñ bad kheiñ poh ïa kata ka kam jyrtot jong u.
Kynsan kynsan uta u Maji nongkyndong u la ong “Ko Ophisar badonburom, sngewsih ban ong ba ka Liengkynda ka la pong thliew bad ka um ka la sdang rung shapoh.
Te shwa ba kan ngam jyllop shapoh um, ka bha ïa ngi ba ngin shu ïajngi noh sha shiliang.
" La kyïuh kham eit uta u Ophisar namar um nang ban jngi.
Ha kawei ka Ïingmane ha USA, nga la wad jingtip “Phi ïadon Assistant Pastor ne em hangne?"(Pastor=Nongsharai Balang Katholik+Protestant).
Khalu khala kawei ka briew ka la ong “Phi mut aïu Assistant? Hangne ngi don tang u Co-Pastor" kaba mut ba ka sngewthuh ïa kaba nga mut tangba ka kwah ban pynsngew ba ‘Assistant’ kam dei ka kyntien ba ki pyndonkam.
Kumta, mynta ïa kito kiba anna dkhot met ruh ym ju ïohsngew shuh ba ki dang ong “handicapped" (anna) hynrei “differently-abled" (kiba don sap kumwei).
Kaba sngewdei shisha! Ym lah ban kheiñ poh ne ñiewbeiñ ïa ki, namar lada jia ba ki kyllut ka shkor – ki khlaiñ pat ka bor sngewthuh na ki dak ki shin; lada jia ba ki matlah ka khmat – ki khlaiñ pat ka bor sngapthuh; lada jia ba kim don kti – ki khlaiñ pat ha ki kjat, tt.
kiba lah ban buh pynban ïa kita kiba ong “biang lut" ha ka Jinglehraiñ.
Kum ka nuksa, u Tony Meléndez (José Antonio Meléndez Rodríguez) u dei u briew ïa uba la kha khlem ksangkti ha u Kyllalyngkot 9, 1962 ha Rivas, Nicaragua.
Ïa u, la tip da ka pyrthei baroh mynta kum u nongthaw jingrwai bad u nongtem-kaitar tang da ki kjat.
U la sdang ban rwai bad tem ha Los Angeles ha u snem 1985.
U la kham paw pyrthei shuh shuh hadien ba u la tem na ka bynta u John Paul II, ïa ka Jingrwai “Never be the same" ha u Nailur 15, 1987.
Nangta ngi don hapdeng jongngi mynta ïa u khynnah samla, Nick Vujicic (Nicholas James Vujicic), ïa uba la kha ha u Nohprah 4, 1982 ha Brisbane, Australia.
Ka Jinglongkyrpang jong u ka long ba la kha khlem ki dkhot met (khlem kti khlem kjat).
U la tur shibun ki jingïaleh ha ka jingim; phewse, u lah ban leh da lade shibun ki kam, wat ban jngi ruh.
Haba u la dap 17 snem ka ryta u la seng ïa ka Jingïasyllok “Life without Limbs" (Ka Jingim khlem ki dkhot-met) bad u la kyllalong mynta u nongkren bapawnam bha ha ka ban ai jingpynshlur ïa ki samla.
Mynta u shait ai mynsiem ïa kiwei lyngba ka TV bad u shait pynmih shibun ki DVD bashoh-mynsiem bad bapynshlur ïa ki samla.
Kawei na kita, la jerkyrteng “no Arms, no Legs, no Worries" (Khlem Ksangkti, khlem Kjat, khlem Jingkhuslai).
Ka Jingsngewpoh ka dei ka mrad kynsha kaba bam duh ïa ka bor ïaleh hapoh jongngi.
Ka pynlong ïa u briew ban long u bymlarkam hangno hangno ruh.
Ïa kane ka Jingsngew, ym don mano mano uba lah ban pynrung nabar lymda manga hi nga pdiang bad nga ngeit ba nga long uta uba poh.
Te to da kynmaw ba ka Kam ka kylla longkam namar u Phliah ka Pyrkhat Pyrdaiñ – Lada phi pyrkhat kumta, phi long kumta.
Namarkata, ko Khun ka Ri to da pynheh mynsiem,Wat ai ba ka Pyrkhat ‘sngewpoh’ ïaphi kan pynliem;Naba ‘ïa lade’ tang maphi hi ba long kynrad long syiem,Ym da kaba phi pyrthuh khyllew ne bad kiwei pynïasyriem.
Jowai, 22 Naiwieng:Ar tylli ki masi rang bah jong ka Training Institute ki la shah tuh napoh trep ha ka miet 14tarik Naiwieng 2013.
Kitei ki dei ki masi jong ka Bosco Pnar Training Centre, kaba don ha Mihmyntdu, Jowai.
Kitei ki dei ki masi ba la buh ban pyni ia ka rukom ai jinghikai ban sumar bad pyndonkam ia ka sboh (Organic) ia ki khynnah, hynrei la shah rongtuh.
La pyntip paidbah ba ki Masi ki dei ban poi sha Bosco Pnar, Jowai la kumno kumno hapdeng 3 sngi.
Bad lada  lap bad ioh jingtip ba la bam ne ot ia ki yin  budien bad ai beit sha ka ain.
Mano ba die bad mano ba thied ia ki.
Ka Bosco Pnar, ka iathuh ba  ka la ioh ia ki ksai,(network) jong ki nongtuh hynrei kam bat satia ia ki.
Ki Masi ki long kumne ha ka dur harum, Une ba phi iohi bad u ba lieh hadien.
Lada don ba iohi ne tip shaphang jongki sngewbha pyntip ha u  94361-19888.
Shillong, 22 Naiwieng:Ha ka jingjia ba sngew kyndit, u Deputy Superintendent of Police (Dy SP) Nongpoh  u BJ Laloo ha kane ka janmiet sngi Thohdieng la kynnoh ba u la kura ia uwei u nongniah kali ba iaid na Guwahati- Shillong  namar ba u knieh pas.
Utei u heh pulit la kynnoh ba u la kura ia u Donbok uba dei u nongniah kali jong ka myntri ka Social Welfare ka Deborah Marak ha Nongpoh.
Ka Deborah Marak ha ba iakren bad u nong thoh khubor ka iathuh ba u nongniah kali jong ka u dang wanphai na william nagar sha shillong hynrei katba u dang knieh pas ia ka kali jong utei u Dy SP ha Umsning, u la shah beh thong bad shah khang kdong ka kali jong u bad mar kumta utei u heh pulit u la shoh ia u bah Donbok, ha ka ba u la mynsaw jur bad mynta u don ha ka jingshah sumar ha civil hospital ha shillong.
La iathuh hadien ba u Dy SP u la shoh la dat ha surok u la ialam ia u bah Donbok sha thanat ha ka ba u la shoh la bom ha ban da jem jai.
Ka kali (ML 07B 2345) ka dang wan na Williamnagar sha Shillong,  kaba dei ka constituency ka Deborah Marak.
La iathuh ba ka myntri kaba don mynta sha New Delhi kan bthah ia ki briew jongka ban leit ujor FIR pyrshah ia utei u heh pulit bad bynrap ba la bthah ia u DGP ba un tuklar ia katei ka kam.
Shillong, 24 Naiwieng:Uwei u briew ba la 30 snem ka rta uba la tip kyrteng kum u Khie Phawa  u la leit sha Shillong Civil hospital da kaba kam ba u la shah thang petrol bomb ha Iew Mawlong (Iewduh) ha ka janmiet sngi Saitjain por 10 baje janmiet.
Hynrei haba ki pulit ki la poi ha ka hospital ban wad ia ki jingtip bniah ia ka jingjia.
Hynrei, u Phawa u la krad noh na hospital namar kam don kano kano ka jingjia.
Ka bor jong ka Shillong Civil hospital ka la pyntip sha ki pulit mar mar haba u Phawa u wan ha kane ka sngi Blei ban shah sumar namar ba u kam ba u shah kawang patrol bim.
Hynrei, na ka liang ki pulit ki la ong ba ka dei ka jingkam bakla jongu namar ba kam don satia kano kano ka jingjia shah kawang petrol bom ha Iew Mawlong.
U SP ka East Khasi hills u Bah M Kharkhrang u la iathuh ba u Phawa, uba na Madanrting, u la shah kem la bunsien namar ba ki kam tuh jongu.
“Lehse u mut ban ioh pisa lada kam ba u shah thang petrol bom hynrei kam don satia kano kano ka jingjia ha ka janmiet ha k ANFI Saitjain.
Shillong,24 Naiwieng:Ka Dorbar Shnong Wapungskur lyngba ka  kyrwoh khubor ba la pyllait paidbah da u Rangbah Shnong ka Shnong Wapung skur, ka maham tyngeh ia ki briew ba kim dei da lei lei ruh em ban wan beh mrad lane siat mrad siat mreng ha ki Khlaw Shnong jong ka Shnong Wapungskur.
“Ki mrad ki mreng bad ki sim ki doh ba har rukom ki la sdang biang ban wan buhai shnong hapoh u pud u sam jong ki Khlaw Shnong jong ka Shnong Wapungskur ha kine ki khyndiat snem ba la dep.
Kumta na ka bynta ban pynneh pynsah ia kitei ki mrad ki mreng bad ki sim ki doh ba kin roi kin san bad kin im laitluid ha katei ka Khlaw Shnong jong ngi, ka Dorbar Shong ka maham tyngeh ia ki briew lada dei ki trai shong ne ki ba na bar shnong ruh ba kim bit da lei lei ruh em ban wan pyntieng pynsmeij lane wan beh mrad bad siat doh hapoh u pud u sam jong ki Khlaw shnong jong ka Shnong Wapungskur" Ong u Bah Satly Ryngkhlem, Rangbah Shnong jong ka Shnong Wapungskur.
Nalor ka beh badsiat mrad  ka Dorbar Shnong Wapungskur ka Maham ruh ia ki briew ba kim bit ban pom dieng pom seij napoh u pud u sam jong ki Khlaw Shnong jong ka shnong Wapungskur ha juh ka por ruh ka Dorbar Shnong Wapungskur ka la maham ruh ia ki briew ba kim bit da lei lei ruh em ban wan bret ia ki jakhlia jakhlait shapoh u pud u sam jong ki Khlaw Shnong jong ka Shnong Wapungskur.
Ka Dorbar Shnong ka la maham tyngeh ruh ba lada ka lap ia ki ba pynkhein ia kane ka jingmaham jong ka Shnong Wapungskur, yn pynshitom ia ki da kaba tyngeh bha kat kum ki kyndon aiñ jong ka Shnong Wapungskur.
Ha kajuh ka por ruh, ka Dorbar Shnong Wapungskur ka pyntip ruh ba lada don kino kino ki ba lap ia kiba pynkhein ia kane ka jingmaham jong ka shnong bad lada kin iathuh ia ka shnong, ka shnong kan sa ai ia ki da ka buskit tyngka ka ba heh, la pynkut u kyrwoh na u Ma Satly Ryngkhlem.
Lah ban kdew ban a ka liang ka sorkar jylla ruh ka la pynbna ia kane ka juh ka jingpynbna bay m bit ban siat ia ki sim bad ki mrad khlaw.
Shillong, 24 Naiwieng:Ki paidbah ka Seng Khasi bad Niam Tre ki la rakhe ia ka jingdap 114 ka Seng Kut Snem hynnin ka sngi ka 23 tarik Naiwieng.
Ki paidbah  na kylleng ka ri Khasi bad Jaintia ki la tuid sha kane ka Seng Kut Snem da kaba pynlong ia ka jingiaid kjat paidbah ryngkat ka tem ka put ka phawar ka kynhoi na madan Iewryng hep ter ter bad wan pynkut ha mdan Weiking, Jaiaw.
La rakhe ia kane ka Seng Kut Snem  kum ka jingkynmaw burom ruh ia ki 16 ngut ki rangbah myn shwa kiba la ieng rangbah ban iada ia la ka jong ka Jaidbynriew na ka jingma ban rong noh wat ia ki tynrai jingeh jong ka Jaidbynriew.
Kitei ki 16 ngut ki la ieng rangbah ban seng ia ka Seng Khasi ban pynkyndit bynriew ia u Khasi lyngba ka bor pyrkhat bad jingiohi jingai jong ki ban ialeh pyrshah ia ka jingthombor u nongwei nongar, ban pynduh pyndam ia ka jingngeit niam, ngeit rukom bad riti dustur Khasi.
Ha ka por mynstep, la kyntiew ia ka lama jong ka Seng da u Rangbah MF Blah President, la pynbud sa ka nguh ka dem da u Rangbah D Syiemlieh ia kaba la pynlong ha Ïing Seng- ha Mawkhar, ka pule Sneng Tymmen, jingrwai ba la ai da ki khynnah jong ka Seng Khynnah bad kren ai khublei da u Rgh Banteilang S Rumnong- General Secretary.
Hadien kane sa plie pat ia ka Iaid Pyni Riti da u Rgh KS Marbañiang ia kaba la synran lang da ki para kur ki para kha ha ryngkat ka riam ka beit tynrai arted haduh ban da poi ha ïing seng Mawkhar bad bteng biang ia ka jingiaid shaduh ka lympung ha madan Weiking, Jaiaw.
Ha madan Weiking, la ioh ruh ia ka jingkren pdiang burom na u Rgh MF Blah, President, bad na ka liang u Rgh Skor Jala u la ai ia ka nguh ka dem.
Hadien kane, sa ioh pat ia ka jingrwai iaroh ia ka Seng Kut Snem da ki khun samla ka Seng Khasi bad na ka liang u Bah Banteilang Sing Rumnong uba long u General Secretary, ka Seng Khasi ( Kmie), u sa pule ia ka kaiphod jong u snem.
Nalor ki jingkren, ka nguh ka dem, ha kane ka sngi la ioh ruh ia ki jingrwai, ka shad tynrai kaba la pynkhreh bad ai da ki tnat seng bapher bapher.
U general secretary u la pule ruh ia ka kaiphod jong ka seng Khasi 2013.
Shillong, 24 Naiwieng:Lai ngut ki Long kmie kiba bat ia ka jinglong nongialam hapoh ka UDP Mawlai Circle bad Youth Wing, kila  iehnoh kam ba ka Party UDP bad pynpaw ia ka jingkwah ban pyniasoh noh sha ka Mawlai Peoples Development Forum (MPDF) bala ialam da u Bah P.T.Sawkmie, MLA barim ka Mawlai.
Kine ki lai ngut ki longkmie ki dei Kong Sweety Wahlang ba dang shu shah jied thymmai biang ha ka UDP-Youth Wing ba mynta jong u Bah Embhah Syiemlieh, iba bat ia ka kyrdan Vice President ka Youth Wing Mawlai Cirlce, i Kong Onita Shylla iba bat ia ka kam General Secretary ka UDP-Nongkwar Unit bad kong T.R.Kharnaior dkhot ka Womens Wing jong ka Nongkwar Unit.
Shillong,24 Naiwieng:U Bah   DV Massar, District Social Welfare Officer, Tura u la ujor sha ki pulit ba ha ka 19 tarik mynta u bnai ha ka por 11:30 baje mynstep, uwei u khynnah uba la shah set ha phatok khynnahnamar ka jingdonkti ha ki kam lute ha Mendipathar u la lait phet  na katei ka jaka set ia ki khynnah shynrang kaba don ha  Tura (WGH).
Shillong,24Naiwieng:Ka jingiehnoh kam ki dkhot bad ki nongialam ka seng UDP na Mawlai ka dang iai bteng wat haduh kine ki sngi ruh.
Katei ka jingiehnoh kam ki dkhot ka UDP Mawlai ka pyni ba ka UDP ha katei ka konstitwensi ka la pra hi phum hynrei mynta la seng da ka UDP kaba thymmai  ha kaba u BahSD Khongwir MLA barim u dei u nongaibuit ai bor ka UDP thymmai.
Lah ban kdew ba ha ka ne ka elekshon ba la dep u BahSD Khongwir u la pyrshah ia u Bah Embhah Syiemlieh, hynrei mynta ka kynti u la mih shakhmat ban kyrshan ia u bad la thung ruh ia u kum u Nongaibuit ai bor ka seng.
La seng ia ka UDP kaba thymmai ha ophis treikam ka seng ha Mawlai nonglum, bad da ka jingwan rung seng u Bah Khongwir ka UDP ka kyrmen ba ha kane ka elekshonMDC ban wan ruh kan pynjop donburom ia u Babu Gervasis Kharmujai.
Ha katei ka jingialang la jied ruh ia ki nongkitkam ba thymmai ka seng ha kaba la jied biang ia u Bah Embhah Syiemlieh kum u President ka seng,  u Bah Linus Shadap, Senior Vice President, Bah Khlainbor Pale, Vice President , Kong Mina Jana, Vice President, Babu Gervasis Kharmujai u Kyrtong kum u General Secretary, Bah Aibor Roy Thangkhiew, Joint General Secretary, Bah Edward Nongspung, Asst.General Secretary, Kong Santimai Muthiang, Asst.General Secretary, Bah Teibor Marwein, Chief Organiser, Bah L.D.Syiemlieh, Asst.Organizing Secretary, Bah Finian Nongkseh, Treasurer bad nalor u Bah SD Khongwir la thung ruh ia u Bah M.Sumer u nongaibuit ai bor.
Ki nongkitkam ka Youth Wing pat ki long u Bah Aibor Roy Thangkhiew kum u President, Bah Royal Syiemlieh, Working President, Kong Sweety Wahlang, Vice President, Bah Teibok Kharkongor, General Secretary, Bah Decerner Jyrwa, Asst.General Secretary, Bah Seiborlang Kharbamon, Asst.General Secretary, Bah Gary Basaiamoit, Chief Organiser, Bah K.Lamare, Organising Secretary, Bah Wallam Syiemlieh, Asst.Organizing Secretary, Bah Joachim Pasi, Public Secreatary, Bah Steward Malngiang, Asst, Public Secretary, Bah Mark A.Syiemlieh, Social Welfare Secreatry bad ka Kong Bansuk Syiemlieh, Finance Secreatry.
Shillong, 24 Naiwieng:U Rangbah Kwor Marbaniang u la ong ba lada ka jaitbynriew Khasi kam don Blei, ka la jah la slem naduh ba wan hiar thma bad shah jop ha u phareng uba la wan ban pynkylla ruh ia ka niam ka rukom bad ki jingngeit ka jaitbynriew.
Haba kren ha ka sngi Seng Kut Snem ha kane ka sngi Saitjain ha Weiking, u Rangbah Kwor u la ong, “Lada ka jaitbynriew Khasi kam don Blei, ka la dei ban jah".
Katkum ka jingong u Rangbah Kwor, ka jingwan jop thma ki phareng ia kane ka ri Khasi, ka la ktah jur namar ba u hiar thma da kaba pynkylla ia ka niam ruh, hynrei donbok ba u Blei, u dang ieid ia ka ri bad ka jingngeit jong u Khasi kam pat duh haduh kine ki sngi.
U la ong ba ka jingialum ha kane ka sngi, ka dei ka jingkynmaw burom ruh ia ki 16 ngut ki rangbah kiba seng ia ka Seng Khasi ban pynkyndit thiah ia ka jaitbynriew na ka jingma.
U la ong ruh ba bun ki briew kiba wan ban phah sumar ha ki nongshat nongkhein, kiba kham bun dei kito kiba la kylla sha ka niam nongwei, ym ki Khasi tynrai.
Ka jaitbynriew jong ngi, kam ju don iing mane hynrei ka iing mane ka dei ha iing jong I mei, la ong u Bah kwor bad bynrap, ba ka Seng Khasi kam dei ka niam hynrei ka ka jingialang jong u kur u kha kiba dang tip ia ka khein kur khein kha.
U la ong ba 360 tylli ki jait ba la tang haduh mynta namar ba u Khasi shynrang haba u ioh lok ia ka bym dei Khasi, hap ban tang.
Ha  kajuh ka por, la iathuh ba mynta u snem, ka Seng Khasi ka la ai syrnod 9 jur kiba iathoh shongkurim sotti bad 19 jur kiba la shu pynskhem hadien ba la dep iathoh.
Nalor kine, la ai syrnod jer ruh haduh 150 tylli.
Shillong,24Naiwieng:Ka AJYWO Sengkmie ka pynpaw ia ka jinglyngngoh halor ka rukom treikam jong ka sorkar MUA hapoh ka jingialam jong u Dr Mukul Sangma kum u Myntri Rangbah da kaba kynnoh ba kam long kaba iaid beit iaid ryntih bad ka bym lah ban pynhun ia u paidbah.
Ka AJYWO ka la kynnoh ba ka ain shongwai ka sorkar ka dei ka bym ler kam eiei bad ka la pyrshang ban pyntreikam ia ka da kaba khot ia ki jingpan jingmut na u paidbah katba ia ka ain marphkhyndew pat kaba long kaba donkam tam ban ia kren ka la shu pass ia ka Bill khlem da pan jingmut na ki paidbah.
Ka seng ka la kynnoh ba ka ia ain mar poh khynew ka sorkar ka la shu pass sop sop.
Ka Meghalaya Mines and Meneral Policy 2012, ka dei ka aiñ kaba ka sorkar ka la pass ban  teh lakam ia ka rukom tih pathar ia ki marpohkhyndew ha Meghalaya, kiba kynthup naduh u dewiong, u mawshun, u shyiap bad kiwei kiwei de.
Ka seng ka la ong ba la pass ia katei ka Act khlem da kynjoh ktien eiei na u paidbah.
U President ka AJYWO u Bah M H Dkhar  u la ong ba ka jingpass sop sop jong ka sorkar MUA-I ia kaba kum kane ka aiñ “ka Meghalaya Mines and Meneral Policy 2012" myn shym snem khlem ka jingpan jingmut lyngba Public Consultation Meet kum ba la leh ia ka Tenancy Bill  ka ka dei ka jingshet kylla ia u paidbah jong ka jylla namar u paidbah trai ri trai muluk khamtam ki trai par dewiong bad ki nongtrei dewiong kin hap ban iaid lyngba ki 14 tylli ki kyndon trei kam ba khor khor jong katei ka aiñ lada ki kwah ban trei dewiong, mawshun lane kiwei kiwei de ki marpoh khyndew nalor ba ki hap ban bud beit bud ryntih ia kiwei kiwei pat de ki kyndon ba khor ha katei ka aiñ.
Ka seng ka la kynnoh ruh ba ka jingleh ka sorkar ba khot bad pan jingmut na ki paidbah halor ka ain shongwai ka dei tang ka buit pynthame ka sorkar ia ki samla pule ban klet ia ka ILP.Nongstoin, 24Naiwieng:Uwei u nongtrei dewiong u la iap hashen hadien ba ka krem dewiong kaba u dang trei ka la khyllem noh, kane ka dei ka jingjia kaba –ar kaba la jia ha Borsora, South West Khasi hill district.
Katkum ka khubor ba la ioh lum na ki pulit ka South West Khasi hills  la iathuh ba utei u nongtrei ba la iap u dei uba ju khot u Bahrit bad u dei na Umsning ,Ri-Bhoi District.
Utei u dei u nongtrei uba trei ha ka par dewiong jong u Bah Nore Marngar.
Mar sien ioh jingtip halor katei ka jingjia ki pulit ki la mareh bran bran sha katei ka jaka bad ki la ioh ban pyllait im ia –ar ngut kiwei pat kiba la mynsaw bad ki don mynta ha Ranikor PHC.Ki pulit ki la pyntip sha ki bahaing hasem ba kin wan ban shimtit noh ia ka metiap hapoh 72 kynta , ia katei ka met iap la buh ha Mawkyrwat PHC hadien ba la dep leh ia ka post mortem.
Shillong,24 Naiwieng:25 byrni u khar u la shah tuh na kawei ka ku dam set khaw jong u of Raja Kr.
Sharma kaba don ha iew Polo, Shillong.
Katei ka jingjia ka la jia ha ka 16 tarik mynta u bnai ha kaba utrai kudam u la ujor ia katei ka jingjia sha ki pulit.
La ioh kem ia u  shri Sunil Chettri bad la ioh kurup na u 2 byrni u khaw.
Delhi,24 Naiwieng:U Myntri Rangbah duh ka Ri Dr.Manmohon Singh haka sien ba nyngkong eh u la pynpaw ia ka jingsngew khia halor ki kynrum kynram bad ki jingbym don ka jingia shong suk ha ki thain shatei Lam Mihngi khamtam ka jingkynrei ki kam lehnoh ha ri-Lum Garo.
“Ka Ri-Lum Garo ha ka jylla Meghalaya ka dei kawei na ki jaka ba hap ban shimkhia" ong u Singh ha ka jingialang ba shisien shisnem ki DGP/IGP kaba la long ha nongbah Delhi ha kane ka sngi saitjain ba la dep.
Nalor u Myntri Rangbah duh u Myntri ka tnad kam pohing ka sorkar India u Sushilkumar Shinde, uba la plie ia katei ka jingialang ruh u la pynpaw ia ka jinglong jinglong ka suk ka sain ha Ri—Lum Garo.
U Myntri Rangbah Duh u la ong ba ki jinglong jingman ka suk ka sain ha ka thain shatei Lam Mihngi da k ijingmih ki jingiakhih ba bunjait bad kiwei pat ki dei ki mat ba hap ban shim khia.
U la ong ha ki thain ba shathie ka Assam bad ha Karbi Anglong ka la don ka jingsngew iapher jaitbynriew, ki la mih ki jingbym ia shaniah hapdeng ki riew lum bada ki bym dei riewlum ha ki thain ka Bodo, ki kam pyntriem ki seng lehnoh ha Garo, ka jingshah khnoit ki bym dei ki Manipuri ha ki thain jong ka Manipur, ki dei  ki mat ba pyni ia ka jingbym don ka ia shong suk ha ka thain shatei Lam mihngi, ong u MRD.“Ngi donkam ban pynduh ia kitei ki mat ia khih, da ka jingiasngewthuh jingmutlang" ong u Dr.Manmohon singh Myntri Rangbah Duh ka Ri.
Shuh shuh u MRD u la kdew shaphang ka jingpyndonkam bakla ki khubor ban kynshoit bad ban wanrah jingkulmar ha ka imlang sahlang, da kaba ong ba ka Ri hi ibaroh kawei ka la sakhi ia ka jingpyndonkam bakla ki khubor ha ka jingjia ha Muzaffarnagar kaba la jia mynshem snem.
Lah ban kdew ba ha katei ka jingialang ki heh pulit , la ia iathir halor ka jinglong jingman ka shong suk shongsain ha ka Ri baroh kawei hynrei la kham peit bniah ia ka thainshatei Lam Mihngi, Jammu and Kashmir bad ki jaka ba shah ktah ha ki  lehnoh.
La kdew ruh ba bun a ki jaka ha ki thain shatei LamMihngi ki dei ki jaka ba shah ktah ha ki lehnohl.
La ia kren ruh ia ka rung ka mih ki riewkiengatiar hapoh ka Ri lyngba ki kad khappud kum ka Bangladesh, Myanmar bad China.
Jowai, 24 Naiwieng:Ka wah Lukha kawei naki wah kiba pawnam haka distrik Jaintia kala bna nam mynta iaka khubor kaba sniew naka daw jong ka jingkylla bih jong ka um kaba la pyniap daki hajar ki dohkha dohpnat.
Kane kala jia naka jingkylla rong suinbneng ka um ha shi linter jong ka wah.
Kane ka jingjia kaba khyllah kala kylla long mynta ka jia kaba man ka snem mar ia sdang ka tlang ha kaba da ki hajar ki dohkha kila iap ei  ha kane ka wah.
Haka snem 2007 hadien jong ka jingjia jong ka jingkylla rong ka um bad ka jingiap ei jong ki hajar ki dohkha ha shilynter jong ka wah Lukha, naka liang jong ka Meghalaya state pollution control Board kala pynlong iaka jingtohkit bad kala lap ba ka daw ka jingkylla bih jong ka um ha kane ka wah ka dei naka jingtih dewiong.
Ha kaba ia dei bad kane; haka 22 tarik une u bnai; ka KSU Narpuh Circle kala pynlong iaka jingleit jurip ha baroh shi lynter jong kane ka wah ha ryngkat ka jingiadonlang u H.H.Mohrmen u riewieid mariang.
Kane ka long hadien ba ka wah kala kylla rong biang ha kine ki sngi kiba la dep.
Haka jingiakren ba ki nongaikhubor haka bynta ka wah Lukha hajan ka shnong Sunapyrdi u president jong kane ka seng ki samla pule u Cyrus Lamare ula ong ba kam lah ban long ba kane ka kylla bih ka long tang naka daw ka jingtih dewiong haki thain ba shaneng jong ka wah.
Ula ong ba ki don shibun tylli ki wah ha Jaintia kiba shahktah naka jingtih dewiong pynban kim ju kylla rong suinbneng ne kam ju jia kumba jia ha ka wah Lukha.
U samla Lamare ula ong ba ka Myntdu ka Kupli ruh ki dei kiba la shah ktah ha u dewiong, bad ka jingiap ki dohkha ka long tang shisien bad khuid lut ploin bad ka um kam ju kylla rong ha kine ki wah.
Ula ong ruh ba ki don palat phra tylli ki kharkhana dew bilat ha kane ka thain bad kylli kumno ba kine ki kharkhana kin ym ktah iaka um ha kane ka wah?U samla Cyruz Lamare ula ong ba naka liang jong ka sorkar kala dei ban pynlong daka jingtohki daka kynhun kaba khlem shah liang ban lap iaka jingshisha jongka jingkylla bih ka wah Lukha.
Ula ong ruh ba kata ka jingtohkit ka dei ban kynthup iaki stad ka environment na North Easter Hills University bad naka RG IIM Shillong ruh.
Ula maham ruh ba lada ka sorkar kam shimkhia ia kane ka kam kaba long ka kam iap kam im jong u paidbah, naka liang ka seng kan shim da ka lynti kaba tyngeh ban pynioh iaka hok jong ki nongshongshnong.
Haba iakren bad ki nongpathai khubor u H.H.Mohrmen uwei naki riew ieid mariang ula kyntu iaka sorkar ba ka dei ban pynbor iaki cement company ba kin pynlong iaka jingpynkhuid iaka wah Lukha kum ka Coportate Social Responsibility jong ki.
Shillong,24 Naiwieng:U Bah Lamborlang Kharpuri uba ki ju khot ieid u Bah Khan u dei u samla rangbah uba dang pynkhreh ban mih madan ban ia aireng ha ka elekshon MDC ka ban wan na Mawkynrew Constituency, ka long ruh ka sien ba nyngkong ba utei u rangbah un mih madan ban ia khun Elekshon.
U Bah Khan u dei u rangbah uba bat (wai) ia ka Parking Lot kaba don ha Anjalee.
U dei u samla ban a Lummaw bah,Shillong.
U Bah Khan u dei u paralok ba ia jan eh bad u Bah Banteidor Lyngdoh uba ki ju tip u Bah Paidang, u kyrtong uba la dep ia aireng  ha ka elekshon MLA ba la dep na katei ka Constituency hynrei u la shah rem noh ha u kyrtong ka UDP u ba long ruh u MLA bad MDC ba mynta ka Mawkynrew u Bah Remington Pyngrope.
Haba ia kren bad u Rupang u bah Khan u la ong ba u la shim ia ka rai ban mih madan ha ka elekshon MDC ka dei namarba ka dei ka jingkwah jong u paidbah kiba la kwah bad kyntu ia u ban mih shakhmat.
“Dei lyngba ka sur u paidbah ba nga sa mih shakhmat ban ia aireng  ha kane ka elekshon ka ban sa wan" ong u Bah Khan.
Utei u rangbah u la ong ruh “U Bah Pai um kwah ban ialeh MDC, u kwah ban ia khun tang ka MLA,hadien ba ngi la ia kren sngewthuh jingmut u la ong ia nga ban mih shakhmat bad hadien ba nga la ioh ka jingmynjur na ka liang u paidbah nga ruh nga rai kumta"  bynrap biang utei u rangbah uba la sngewthuh ba u dei u briew uba u Bah Paidang u kwah ban pyniakhun.
Haba la kylli pat hato na ka seng aiu u la pynkhreh ban ia khun ha kane ka MDC, u Bah Khan u la ong ba ia mynta hi u dang sngap ia ka sur u paidbah, “Ka la don ka jingmut ba ngi la thmu ban pan tiket na ka seng Congress,hynrei kumba ka long mynta ngi dang ia iaid shuwa bad u paidbah , ong biang u Bah Khan uba la iathuh ba ym dei tang mynta ba u la sdang ban iaid sha kitei ki thain hynrei u la iaid  bad ia ithuh I thaw bad ia dei paralok bad ki paidbah sha thain Mawkynrew  ryngkat ryngkat bad u Bah Paidang  khamtam ha kane ka elekshon MLA ba la dep.
Shuh shuh ha ka jingiakren bad u Bah Khan la kylli na u hato ka don ne-em ka jingkyrmen ban jop ha kane ka elekshon bad ka long ne-em kaba suk ban pynliem ia u Bah Remington Pyngrope MLA/MDC Mawkynrew u Bah Khan u la ong ‘ka shong ha u paidbah ban ai ia ka rai, hynrei kumba ka long mynta nga sngewthuh ba u paidbah u la kwah ban pynkylla noh da uwei pat u MDC’ pynkut u Bah Khan.
Halor kitei ki jingiakren bad u Bah Khan ba u kwah ban ia khun ia ka elekshon MDC na ka tiket Congress, u Rupang u la wad jingtip kaba kham bniah hato dang don kyrtong ne-em uba kwah ban ia khun na ka seng Congress na Mawkynrew Constituency ne la kan mih ne-em ka jingiaknieh tiket Congress na katei ak Constituency , ka tyllong khubor kaba la ioh lum la iathuh ba ha katei ka Constituency nalor u Bah Khan dang don sa uwei pat u rangbah uba don ka jingthmu ban pan tiket na ka seng Congress, katkum ka jingioh lum jingtip la ioh jingtip ba u Bah Teilang blah, udei u wei na ki rangbah ba la pynkhreh ban pan tiket na ka seng Congress.
U Bah blah u dei ruh u President ka Mawkynrew Block Congress Committee.
U dei u rangbah uba la iakhun teng haduh laisien ha ka elekshon MDC hynrei u khlem pat jop shisien ruh.
Shillong,24 Naiwieng:35 ngut na ki 13 shnong ki nongai dawai kynbat na ki shnong Nongrim Nongladap, Umdohthli, Mawbri, Liar bang, Bhoirymbong, Maw iambei, Kyrdem, Umroi Laban, Mawkyr dep, Khlieh-Umstem, Mynri-Umsning, Umket, bad Mawnoh Synrum, kiba dei ha ka kam sumar tynrai bad kiba ai dawai kynbat, kum ki nongpynkhakhun, ki nongkhem, ki ba long ruh ki dkhot ka SPIKAP, kiba ngi juh khot ki Doctor Sla, ban ialeh ia ka jingpang Khieshoh Rih (Malaria), hapoh ka jylla Meghalaya, ki la poi sha ka jaka ai jinghikai  ba la pynbeit da ka  Futures Group International India Pvt Ltd, (Caritas-India), ha ryngkat ki bor jong ka tnad ka Koit ka Khia- (Khie Shohrih) -Malaria  ( Dept of Health- Malaria) Govt of Meghalaya bad ka Society for Promotion of Indigenous Knowledge and Practices (SPIKAP), naduh por 9.30 mynstep haduh 2 baje janmiet, ha ka 22, tarik Naiwieng (November) 2013, ha Iing Dorbar Hall Bhoirymbong Lumdaitkhla.
Kitei ki nongsumar tynrai, na ka thain Umroi, ki la ioh ia ka jinghikai kaba shisngi halor kumno ban iarap bad ban ai jingmut ia kiba ioh ia kum katei ka jingpang Khieshoh Rih (Malaria) kaba long kawei na ki jingpang kaba ha Ri India dang khien ba ka long kawei na ki ba shyrkhei tam.
Nalor katei ka jinghikai, kitei ki nong sumar tynrai ki la pynpaw ia ka sdang kyrduh jong u kynbat bad ki la kyntu ia ki bor Shnong, Raid bad Hima ban buh kyrpang ia ka jaka ban ioh rep ia ki kynbat kiba kordor jong ka jylla.
Ha katei ka jinghikai nalor ki Doktor na ka tnad ka Koit ka Khia, ki officer jong ka Futures Group International India Pvt.
Ltd, bad ka SPIKAP,  la ioh jingkren ruh na u Bah John F Kharshiing, Co-Chairman, Meghalaya State Planning Board, bad Chairman, (SPIKAP)Society for Promotion of Indigenous Knowledge and Practices, uba la  kyntu ia ki Nongsynshar Dorbar Shnong, Dorbar Raid bad Dorbar Hima ban shim khia ban pynlong ki jingiatai hapoh ki Shnong ki thaw ban ioh lad ban buh ki jaka rep ia ki kynbat dawai kiba kordor namar kaba shyrkhei ka long ioh ba ki duh jait.
U la ong ba ki sla kynbat khasi ki dei kiba bha tam ban na pdeng ki dawai.
Kiba la kren bad kiba la ia don lang ki long u Bah Albinus Lyngdoh, dkhot ka Dorbar Raid Umket, bad kiwei.
Shillong, 24 Naiwieng:Ka kynhun rwai Umjer ba na Mawlai Mawtawar, ka la ioh rung ban leit iakhun ha ka jingiakop India’s Got Talent Season-5 ba la pyniaid da ka Colors TV ha Mumbai.
Kane ka kynhun ba 7 ngut ki samla, kala mih hynnin ka sngi saitjaiñ nangne na Nongbah Shillong ban leit iasimbynta ha ka jingiakop ha Mumbai.
Ka la shah jied ha ka jingpyrshang audition ba la pynlong ha Kolkata dang shen.
Ha kane ka Audition, 150 ngut kila wan pyr shang hynrei da ka sap rwai kaba tbit, ki Judge kila jied ia kane ka kynhun ban iaknieh ia ka nam lahduh jong ka India’s Got Talent Season-5.
Ka kynhun Umjer kala pynkhreh ban rwai lai tylli ki jingwai ha ka rynsan India’s Got Talent, ha ka janmiet 29 tarik mynta u bnai.
Ka Mawlai Peoples Development Forum (MPDF) ka la kitbok kitrwiang ia kane ka kynhun rwai ba kan nang jam shakhmat ha kane ka rynsan iakop ka Ri bad ban wanrah ia ka nam ka burom ia ka Jaidbynriew, ka Mawlai bad ka Jylla baroh kawei.
U President ka MPDF Bah Process T Sawkmie ula iakynduh kyrpang ia kane ka kynhun bad ula ai jingiarap ha ryngkat ka jingkyrkhu kyrdoh ba kin tyngshaiñ kum ki khlur ha kane ka jingiakop.
Une u MLA barim ka Mawlai ula kyntu ia ki paidbah ka Mawlai bad ka Jylla baroh kawei ba kin iaduwai kyrpang na ka bynta kane ka kynhun khnang ba kan poi sha ka thong ka jingjop.
Shillong, 24 Naiwieng:Hadien ka jingiakhih, da ki pakhang shnong, pakhang ophis bad ki pakhang surok miet, kaba la bteng la lai bnai kynthih, mynta ki nongialam sengbhalang, imat, ki la rai ban ia pyni bor bad ki pulit Jylla, da kaba kin pynlong ia ka jingialang paidbah, ban iakren halor ka mat Inner Line Permit (ILP).
Ha ka kyrwoh khubor, kaba la pynmih mynta ka sngi, da U bah Auguster Jyrwa, General Secretery ka KSU, la shu iathuh tang ia ka tarik, hynrei ia ka jaka jingialang, ym shym la pyntip satia bad katei ka jingialang, kan long ha ka 30tarik mynta u bnai, ha ka por 11baje mynstep.
Na ki thymmei khu bor, la iathuh ba ha kane ka kynti, ki nongialam seng bhalang, kin lah ban nym jied ia ka Motphran lane ka Madan Student, kum ka jaka pynlong jingialang paidbah, hynrei ki don ki dak, kiba kdew, ba lehse, kin lah ban pynlong ia ka jingialang paidbah ha ki jaka sah briew, kum ha Jaiaw lane ha Mawlai bad katei kan long, ba kin khanglad ia ki bor pulit, ba kin tur jubor ban pynthut ia ka jingialang; tangba la sngewthuh, ba kin shim ia ka rai ban jied ia ka jaka, ynda haba kin ioh ia ka jingmynjur jong ka Dorbar Shnong.
Ha ka khubor na U bah Jyrwa, la iathuh ba  ha kane ka jingialang ki nongialam jong ki sengbhalang kin pynsngewthuh ia ki paidbah halor ka ILP kaba dei ka ain kaba khlain kaba iada ia ka jingwan rung kyrthep ki mynder ri bad ki bar jylla.
“Ngi sngewthuh ba dei tang ka ILP ka ain kaba paka ban iada bad long kum u lakam ba skhem ban khang ia ka jingwan rung laitlan bad ka jingthmu ban wan shong buhai shnong ki bar jylla bad ki mynder ri kaba long ka jingma bad ka jingmynsaw ia u trai ri trai muluk bad ia ka jylla hi baroh kawei" la ong u Auguster Jyrwa.
Shuh shuh ula ong ruh ba ka nongrim ki sengbhalang kam shym la kylla bad ki iengskhem hala ka nongrim ba ka sorkar ka dei ban pyntreikam noh ia ka ILP ha ka jylla bad ki sengbhalang ki khot ki wer bad kyrpad ia baroh ki dkhot ka jaidbynriew, ki dkhot jong ka jylla, ki paidbah, ki nongialam shnong ha sor bad khap sor bad ha baroh kawei ka jylla ban ia mih ryntih ha katei ka sngi ban wan ha ka jingialang.
Ha kaba iadei bad ka jingtar ki samla pule ia ka Meghalaya Regulation of Landlords and Verification of Tenants Bill 2013 ne ka Tenancy Bill, u samla Auguster Jyrwa ula ong ba ka jingtar ki samla pule ia katei ka bill, ka long kaba  dei eh bad ka pawshai ba ka ain shongwai, ka dei ka ain kaba khlem bniat bad ka bym shym la kren eiei halor ka jingwan rung kyrthep ki mynder ri bad ki bar jylla.
“Ki samla pule ki la leh ia kaba dei eh bad ka long ruh ka khubor kaba bha tam ia ka sorkar ba kadei ban kylla kaba mut noh bad kadei ban bret noh shi syndon ia ka Tenancy Bill, kam don jingmut ia ka sorkar ban pynlong ia ki jingialang wer jingmut bad ki samla ha katei ka sngi kila ai ia ka khubor kaba shai kdar ia ka sorkar ba kadei ban pynduh pyndam noh ia ka jingthmu ban pynkylla ain ia ka Tenancy Bill namar ka sorkar kala shu leh kyrkieh bad matlah bad kam shym la kren eiei hapoh katei ka Bill ha kaba iadei bad ka jingwan rung kyrthep ki mynder ri bad ki bar jylla" la pynkut u samla Auguster Jyrwa.
Shillong, 24 Naiwieng:Ka HNYF Western zone ki la ther ia ki MLA kiba kren arsap tang na rieh hynrei ki bym nud saham eiei hakhmat u Mukul Sangma.
U President ka HNYF Western zone u Bah KS RAni u la onng ba ka jingmih ha ki katto katne ki kot khunor ba na ka liang ki MLA ki pynpaw ka jingsngewhia halor ka jingiakhih ia ka ILP kim dei ban shu kren harieh hynrei ki dei ban pynpaw shai ha ba shit bashai lada ki sngewkhia shisha ia ka jaidbynriew.
U la ong ba ka jingkren jong ki MLA kumba la paw ha ki kot khubor ka dei ka jingkren arsap namar ba la jan ka elekshon tang ban pynbiej ia u paidbah.
“ha ka jingshisha lada ki kyrshan ne ki pyrshah ia ka ILP ki dei ban sei ban kren ha ki paidbah halor ka ILP hynrei kumba ka paw haba ong u Mukul hooid ILP, ki ong hooid lada ong u Mukul em ki ong em kum u maw sawa", la ong u Bah Rani.
U la ong ba balei kik MLA ha kine ki sngi ki sngap man man hynrei ha kine ki sngi ba la jan ka elekshon ki la pynmih sur hynrei u la kyntu ia ki paidbah ba kim dei ban beij ia ki.
Kane ka jinglong jong ki MLA la paw shai haba ki paidbah ki pan da ka ILP, u ai da kata ka ain Tenancy Bill kaban pynlong mraw ia ki trai jaka, bad kane ka long thik kumba pan da u kpu, u ai pynban da u maw ka bym iahap eiei ruh, u la ong u Bah Rani.
U Bah Rani u la kyntu ia ki paidbah ba kin iawan ban kyrshan ia ki sengbhalang ha ka jingialang ban long ha ka 30 tarik mynta u bnai ban pynkhlain ia ka jingdawa ban pyntreikam noh ia ka ILP ha kane ka jylla.
Jowai, 25 Naiwieng:Ka Jaintia Student’s Union (JSU) Nongjngi Khliehshnong Unit ka pynrem jur ia ka jing pyniap dusmon ia  u Elington Pale u ba bat ruh ia ka kam Rangbahshnong jong ka Nongjngi Iongthma.
Na ka liang ka Union ka la pynrem jur iaka ne ka jing jia kaba la wan rah ia ka jingkhlad ha shen jong u ne u rangbah shnong  bad ka ne ka dei tang ka kam ki riew khlaw ne ka kam ki thrang snam ki bym khein snep wat ban shim ia ka jing im briew.
Shuh shuh ka seng ka kyntu ia ki bor ba dei ban khmih ia ka ain ba kin kem mardor ia ki briew ki ba don kti bad ai da ka jing saja kaba tyngeh ia ki  nong leh kam bymman.
Ka ne ka jingjia ka la pynpar niangkhriat bad pynma ia baroh ki briew jong ka thain.
Shuh shuh ka Union ka bthah ia baroh ki rangbah shnong hapoh Nongjngi kumjuh ruh ia ki nongshong shnong ba ki dei ban long ki ba adkar bad ban ym ai lad ia kum ki ne ki jingjia ki ba wan rah ia ka jing bym shong shngain ha ki shnong ki thaw kumjuh ia ka thain hi baroh ka wei,  pynkut ka kyrwoh na u President Nongjngi Khliehshnong Unit Kermi o Samati.
Ha kawei pat ka khubor, na ka liang jong Ka Khasi Students’ Union Jalaphet Unit kala pynpaw iaka jingpynrem jur iaki runar kiba donkti hakaba pom pynmynsaw ia u Rangbah Shnong ka Jalaphet Bri Sumer East Jaintia Hills District haka 22 une u bnai.
’Ngi pynrem jur iaki runar kiba pom bad dung pynmynsaw ia u Rangbah Shnong jong ngi hakaba kim don shuh kata ka mynsiem jingiatiplem bad ki bymdon ka jingsngew para briew shuh’ la ong u Samla Emmon Chyrmang President KSU Jalaphet Unit.
Lah ban pynkynmaw ba ia utei u Rangbah Shnong ka Jalaphet Bri Sumer la pom bad dung pynmynsaw daka kynhun jong ki 5 ngut ki riew runar kiba la wan daka Maruti Gypsy katba u dang don ha lynti daka Maruti Alto haka shnong Moopala.
Katei ka jingjia kala jia haka 22 tarik une u bnai.
Utei u Rangbah Shnong ula don hapdeng ka jingmynsaw kaba jur bha bad mynta udang thiah haka Hospital Woodland Shillong.
Naka liang ka KSU nakatei ka Shnong ka dawa jur naki pulit bakidei ban kem mardor ia kiba donkti bad ha kajuh ka por naka liang katei ka Seng ka kyntu iaki bor ka ain bakin nym ai jamin shuh iakitei ki runar lada ki shah kem pynkut ka kyrwoh naka Seng.
Shillong,25 Naiwieng:Ka Jaintia Youth Federation JYF Central Body hadien ba ka la ujor ha Guwahati High Court, hynrei na ka liang katei ka kashari, ka la phah noh ia ka ne ka mukotduma sha Meghalaya High Court, namar ka dei ka mukotduma ba hap hapoh ka Jylla.
Ha ka jingbishar, kaba mynta ka sngi, halor ka jing ujor jong ka JYF, pyrshah ia ki kompeni dewbilat, kiba ieng be-ain ha ki jaka khlaw da ka jing ai jingmynjur pathar jong ka sorkar.
Na ka liang jong ka High Court jong ka Jylla, ka ba la khot ia ka jingbishar,  ka la pynmih ia ka hukum ban khot hajir ia baroh 9 tylli ki karkhana pynmih dewbilat kiba treikam khlem jingbit na ka Sorkar Pdeng da kaba pynkhein ia ka ain (Forest Conservation Act, 1980, Environment Protection Act, 1986, the United Khasi & Jaintia Hills Autonomous District (Management and Control of Forests) Act, 1958, Meghalaya Transfer of Land (Regulation) Act, 1971) ki kynthup ia ka M/ S Star Cement, M/ S Topcem, M/ S Taj Cement, M/ S Best Cement, M/ S Green Valley Industries (P) Ltd, M/ S Amrit Cement Industries Ltd, M/ S Adhunik Cement Ltd, Cosmos Cement Ltd bad ka M/S Goldstone Cement Ltd, ba kin leit ban ai jubab hapoh 4taiew halor katei ka jingujor jong katei ka Sengbhalang.
Kham mynshwa, na ka liang jong ka tnat pynneh mariang, jong ka sorkar India, ha ka shithi ba ka la phah sha ka Sorkar Jylla myn ha ka 22 tarik Nailur 2010 hadien ba mudui da ka Seng, kala ong “ka jingpyndonkam ia ka jaka khlaw ba rben jong ka Jaiñtia Hills da ki karkhana dewbilat khlem da ioh jingbit na ka Sorkar Kmie, ka dei ka jingpynkheiñ ia ka hukum jong ka Supreme Court bad ka Forest Conservation Act 1980.
Shillong, 25 Naiwieng:Ki dkhot ba san ngut jong ka 14th Finance Com mission ba la khlieh da u Governor barim ka RBI u Dr YV Reddy kin iakyn duh ia u Chief Minister u Mukul Sangma, ka kyn hun myntri jongu bad ki heh sorkar ha Conference Room ka Main Secretariat lashai por 10.30 am.
Hadien ba la wai ka jingialang, ki dkhot jong kane ka komiti kan jngoh ia ka Horticulture Hub ha Dewlieh bad Umsning Tea Centre ha Ri-Bhoi district.
“Ka kajuh ka por kin leit jngoh ia ka Don Bosco Centre for Indigenous Cultures ha Mawlai ha ka por janmiet" la ong thymmei khubor bad u Chief Minister un sa khot bam ja ha Hotel Pinewood.
Kin iakynduh ruh ia ki Chief Executive Members (CEMs) jong ki lai  tylli ki Autonomous District Councils (ADCs) bad ki Chief Executive Officers (CEOs) ka Shillong, Tura bad Jowai Municipal Board.
“Kin iakynduh ia ki dkhot ka Chamber of Commerce, Tribal Chamber of Commerce bad Frontier Chamber of Commerce Delhi,"  la ong khubor.
Shillong, 25 Naiwieng:Ki pulit jong ka jylla Meghalaya ki la ioh ban kem ha ka sngi u Blei bala dep ia u General Secretary u Dalbin N Marak, nongialam ba ha khlieh jong katei ka seng.
U Superintendent jong ki pulit ka East Garo Hills District la ong ba ia u la kem ha lynti shuwa ba un poi sha William nagar katba u dang wan na Tura ban ia kynduh ia u Pinku CH Marak.
Katkum ka jingong ki pulit, u Dalbin ki la ioh ban kem ia u Pinku Ch Marak na Medical Colony na Williamnagar ha kaba la ioh ban bat ia ki seal jong u General Secretary, ki kot ki sla ba dei jong u Vice Chairman jong ka seng GNLA.U Pinku u dei na Sunny Hills jong ka kyntoit na Tura bad ki pulit ki la wad ia u la slem hynrei ha kane ka kynti kaba  mynta ki la ioh ban kem ia u na Williamnagar.
Kane ka jingioh kem ia kine ki nongialam jong ka seng kan iarap ia ki pulit ban tip bniah shuh shuh ia ka jingtrei kam jong katei ka seng lehnoh.
Jowai, 25 Naiwieng:Ka wah Lukha kaba la shah ktah naka jingkylla bih ka um ha kane ka wah, kala shah pynjot ruh na ka jingkhlong tuh ki briew ia u shyiap bad ki maw na kane ka wah.
Ki riewkhwan myntoi kila khlong ia ki maw naka wah Lukha khamtam haki bynta hapdeng ka shnong Kuliang bad Borsara kaba don ha khappud ka India bad ka Bangladesh.
Haka jingleit jurip jong ka KSU Narpuh Circle bad u H.H.Mohrmen ha ryngkat ki nongpathai khubor la lap ba ki briew ki lum thup iaki maw ha kane ka wah khnang ban ioh die ia ki.
La lap ba la die ia ki maw sha ka CEC ka company kaba shim kontrak ban shna iaka jingkerkynroh ia u pud ka India bad ka Bangladesh bad kumjuh ruh la shalan ia ki maw sha Assam.
Kane ka jingkhlong iaki maw kala pynsniew iaka wah Lukha ha kaba ki thwei kila duh lut bad ka wah kala kylla madan ploin bad ym don jaka shuh iaki dohkha dohpnat bad kin im la ong u ma Puson Kympad uba long u Assistant Secretary Shnong Kuliang.
U ma Kympad ula ong ruh ba namar ba ki briew kila die lut iaki maw naka wah, ha kip or lyiur ki maw baroh ba ka um ka wan rah ki shah rong lut sha Bangladesh kumta kane ka long ka jingduhnong iaka jylla hi ruh.
U ma Kympad ula ong ba naka liang jong ka shnong ruh kila pyrshah iakane ka jingleh jong ki nongkhaii hynrei kim patiaw satia.
Haba ki nonglum khubor kila kylli la ki nongdie kila ioh bor ne em naka tnat Forest ka jylla ne naka tnat Forest jong ka Jaintia Hills Autonomous District Council (JHADC) ban khaii ia ki maw na kane ka wah, ka jubab ka pynshisha ba ki nongkhaii ki leh tuh khlem ioh jingbit naki bor ba dei khmih.
U Secretary jong ka KSU Narpuh Circle u Kwill Siangshai, haba kren bad ki nonglum khubor ula ong kane ka jingleh beain kala sdang naduh ka snem 2012 bad naka liang jong ka seng kila ai jingujor pyrshah ia kane sha ki bor distrik ha Khliehriat, hynrei ki bor distrik ha Khiehriat kim pat leh eiei ruh halor kane.
U ma H.H.Mohrmen haba iakren bad ki nongai khubor ula ong ba ki bor district kila dei ban shimkhia ia kane namar ba kala don ka jingkhang ban khlong maw naki wah kaba la hokum da ka National Green Tribunal (NGT).
Naka liang jong u samla Phan Khonglah uba long u vice president ka KSU Narpuh circle ula ong ba ka seng kan iakynduh biang bad ki tnat khlaw bad kumjuh ruh ki bor district ha Khliehriat ban dawa ba kin khang syndon iaka jingkhlong maw naka wah Lukha khnang ban iada ia kane ka wah.
Shillong, 25 Naiwieng:Ka iing kashari jong ka District Council Court East Khasi Hills kala pyniasuk arphew hynriew tylli ki kes ha ka National Adalat ba la long mynta  ka sngi.
Napdeng kine ki mukotduma ba la pyniasuk myne ki long kawei ka mukotduma iaphet lok (divorce case), lai tylli ki mukotduma runar (Criminal case),khatwei tylli ki mukot duma ba iadei bad ka sorkar (Government cases), kawei ka mukotduma ba iadei paidbah (Civil appeal cases),saw tylli ki mukot duma pynbha (maintenance cases) bad kawei ka mukotduma Tittle suit.
Ka jingthmu jong katei ka National Adalat ka long ban pyniasuk ia ka ki mamla bad ban pynkut noh ia baroh ki jingiakajia da kaba shu iasuk mon sngewbha ha kane ka Kashari paidbah.
Lyngba kane ka Lok Adalak baroh kito ki mukotduma kiba la iasuk la pynkut noh da ka lynti ba iasngewthuh jingmut khlem da khyllie shuh hadien habud.
Ia kane ka Lok Adalat la pynlong ym tang ha District Council Court hynrei la pynlong ruh hapoh High Court, Sub-Divisional Court, ki mukotduma kiba iadei bad ki bank la leh ha ka ophis u Deputy Comissioner.
Ki Kashari ki la ju pymlong ia kane ka Lok Afdalat kum shi bynta ban pynkhuid ia ki mukotduma kiba la sah teng bad ka long ruh kumba iarap ia ki briew ki ba duk kiba shem jingeh.
Baroh ki mukotduma kiba la shim ha kane ka sngi ki long haduh 106 tylli bad napdeng kine ka District Council court.
Ka  Disrtict Council Court lait na kitei ki mukotduma kam shym la lah ban pdiang ia kino kino ki mukotduma kiba iadei bad ka kes batbor (rape case) bad ki kes pyniap briew (murder Case).
Shillong, 26 Naiwieng:Kan don ka jingai dawai ei, ha ka 30tarik Naiwieng 2013 ha ka Shnong Diengpasoh, ha ka jaka iing skul balang U Blei.
Ha kane ka jingai dawai, yn don ki doktorkiba tbit, na bynta ki jingshitom bapher bapher bad kan sdang naduh ka por 9baje mynstep haduh 3baje nohsngi.
La pynbeit ia kane ka prokram da ka Mawryngkneng Area Development Council, hapoh ka jingpyniaid U bah Pyniaid sing Syiem chairman jong katei ka Council, ha kaba kin iatreilang bad ka Nazareth Hospital, Shillong.
Shillong, 26 Naiwieng:Haduh mynta ka sngi, ki Sengbhalang, kim pat shym la pyntip satia ia ka jaka, kaba kin pynlong jingialang paidbah, ha ka Sngi Saitjain ban wan, ka 30tarik Naiwieng 2013.
Kumba la pynmih da U Rupang, la sngewthuh ba ka jingialang, kan nym long satia ha Motphran lane wat ha madan Student, hynrei, ka jingialang kan long ha kawei pat ka jaka, ha kaba kan lah ban long ha Jaiaw lane ha Mawlai, tangba kan dei ka jaka, ka ban khanglad ia ka jingiaiaid paidbah bad ka ban nym ailad than ia ki pulit, ba kin ia rung ia mih katba mon bad katei ka long ban nym ailad ia kano kano ka jingthmu ban kem ia ki nongialam Sengbhalang, kiba la khmih lynti, ba kin mih ha katei ka jingialang paidbah la sngi saitjain, ka ban long ha ka por 11baje mynstep.
Shillong, 25 Naiwieng:Ka HSPDP ka la paw ba ka don ka jingia pher halor u kyrtong jong ka Peoples Candidate Forum (PCF) u Rev PBM Basaiawmoit na ka bynta ka elekshon Lok Sabha na Shillong Parliamentary.
Katto katne ki nongia lam ka party ba ialam da u vice president Bah Ardent Miller Basaiawmoit ki la pynbor ia u president Bah Hoping Stone Lyngdoh ban kyrshan ia u Rev Basaiawmoit.
Nalor ka jingpynbor, u Bah Lyngdoh u long skhem beit ba ka party kam pat shim ia kano kano ka rai ban kyrshan iano iano ha kane ka elekshon Lok Sabha.
‘Nga la iakynduh ia u marwei ia u Rev Basaiawmoit bad nga kylli la un iakhun ne em na kaparty.
U la kyntait u la kyntait da kaba ong ba ngam iadon bynta suh bad ka HSPDP," la ong u Bah Hoping ha ka jingiakren ha kane ka sngi Nyngkong.
U Bah Lyngdoh  u la ong, " Kam don kano kano ka jingpynshisha ban kyrshan iano iano uba kyntait ban iasoh bad ka party".
U president ka HSPDP u la ong ba ka Election Committee (EC) ka party dang shen ka la thaw bad kan sa ai ia ka rai halor kane.
Hynrei ka khubor bym pat shai bha, ka la ong ba u Bah Hoping u kwah ba ka Kong Finela L Nonglait kan long kum ka kyrtong na ka Shillong Parliamentary.
Hynrei, na ka liang ki nongialam ka party kim sngew hun ia kane ka jingkwah jong u Bah Hoping.
Hynrei kaba sngew kyndit ka long ba bun ki nongialam ka party hadien ba la tip ia ka jingleit iakynduh ki nongthoh khubor ia u Bah Hoping ha iing sah jongu, ki la pyrshang ban khang lad ia u Bah Hoping ban iakren ia ki nongthoh khubor.
Ki nongialam jong ka party ki la ong ba ka party ka la shim ia ka rai ban kyrshan beit ia u Rev Basaiawmoit.
Shillong, 26 Naiwieng:Ka sorkar Meghalaya ka la pan pisa haduh T.50 hajar klur na ka Fourteen Finance Commission na ka bynta ban pyndep ia ki kam pynroi kiba dei ha kane ka jylla.
U Myntri Rangbah ka jylla u Mukul Sangma u la iathuh ha ki nongthoh khubor hadien ka jingialang hynne ba kane ka pisa lada ioh kan pyndonkam ha ki kam pynroi kiba don ha kane ka jylla bad kiban leh thymmai ruh.
“Ngi la pan T.50 hajar klur kaba kynthup ia ka T.35 hajar klur  ban pyndonkam ia ki jingdonkam ba kongsan nalor kiwei ki jingdonkam ba kyrpang, kum ka jingpynbha ia ki surok, bad ban pyniaid ia kiwei ki skhim pynroi", la ong u Mukul.
U Mukul u la ong ba ka sorkar jylla ka la thmu ban pynkylla kam pura ia palat 11,000 tylli ki kam kiba hap ha ka non-plan.
Kane ka jingthmu kan pynduna ia ka jingpynlut pisa ka jylla na iarong lajong lada ioh na ka Commission.
“Ngi don ki projek pynroi babun bha ban kyntiew ia ka ioh ka kot jong ka jylla bad kiwei ki kam ba ka sorkar ka la thmu ban leh na ka bynta ka jingbit jingbiang jong ki paidbah ha kane ka jylla", la ong u myntri rangbah.
U Mukul u la iathuh ba ka jylla Meghalaya ka la phai khmat kyrpang kiba don ha khmat jongka kiba iadei bad ki kam pynroi, kiba la iakynduh jingeh ha kine ki sngi ba la dep namar ka jinghiran pisa.
U la ong ba ka jylla ka don ka khappud bad kiwei ki ri hynrei ki lad ki lynti ki dang shah shrah bad donkam ban pynbha ia ki lad ki lynti ban kyntiew ia ka ioh ka kot jong ki paidbah.
U la ong ba kawei ka kam bakhraw ka long ruh ban pynkhlain ia ki bor iada ha ka jylla namar ka jingmih ki kam pyntreim ka la ktah jur ia ka roi ka par ha kane ka jylla ban iaid shaphrang.
U la ong ba ki surok ki dei ban long kiba bha, ki jingkieng bad kiwei kiba donkam ia ka roi ka par jong ka jylla ha kaba la dep ai sha ka Commission ia ki jingtyrwa ka sorkar jylla.
Ia kane ka Commission la khlieh da u chairman u Dr YV Reddy.
Shillong, 26 Naiwieng:Ka People’s Candidate Forum (PCF) ka kyrpad ia baroh ki seng bhalang, ki seng saiñ hima sima khamtam ia ki seng saiñ hima na ka bri u Hynñiewtrep ba kin ym pynieng kyrtong ha kane ka MP elekshon ban wan jong u snem 2014 hynrei ban kyrshan beit ia u Rev PBM Basaiaw moit.
U  Bah P.B Syngkli, chairman jong ka PCF, u la ong ba ka jingthmu jong ka Forum ka long ban pyn ieng da u briew jong U Blei, kata ia u Pastor P.B.M Basa iawmoit, uba don jingthmu ban ieng namar ka ri bad ka jaid bynriew, lada ki paidbah ki ailad ia u ban jop ha kane ka MP elekshon, kumba la sakhi ia ka jinglong nongmihkhmat u Pastor J.J.M Nichols Roy (bam kwai ha dwar U Blei) ha ki phew snem ba mynshuwa, uba la long ruh u kpa jong ka Sixth Scheduled, kumta ruh mynta ka kynti ka PCF ka iohi ba donkam ban mih biang ki briew jong U Blei ban long ki nongmihkhmat ban ieng kyrshan ia la ka jaidbynriew rit paid ha kane ka kynti jong u snem ban wan.
U Bah Syngkli u la ong ba lada ki Party bapher bapher, naduh ka UDP, HSPDP, bad kiwei kiwei kin pynsangeh noh shuwa ban ai tiket ia ki kyrtong jong ki, da kaba kin ailad ia u Pastor Basaiawmoit ha kane ka kynti ba mynta, kan long ka jingkyrkhu ia ka jaidbynriew hi baroh kawei, namar une u Pastor u don ka thong ban kyntiew ia ka bha ka miat bad kyntiew ruh ia kiba bun ki jingeh jong ka jaidbynriew ha ki snem ban nang wan.
U la kyrpad ia baroh ki party ba kin pynduh shuwa ia ki jingsngew pher party bad buh ia ka thong ban ailad tang ia uwei u kyrtong ia monlang, kan khambha ba kin phaikhmat sha une u Pastor.
U la ong ba ki paidbah kin klet shi por ia ka jingsngew niam, hynrei ban buh ia ka jaidbynriew hakhmat eh, khnang ba yn lah ban ioh ia uta u nongmihkhmat ban ieng ban iasaid na ka bynta jong ki bad ka jingjop jong une u Pastor, lada kam don ka jingsngewpher party bad niam jong ki seng bad ki paidbah, kan long ka jingjop jong ka jaidbynriew.
Jowai, 26 Naiwieng:Ka East Jaintia Hills District ka long kawei naki District ba shah ktah tam ha ka jingsniew surok, ong ka KSU.La iathuh ba marsien rung sha katei ka District kata naduh Tuber-Sohshrieh ter ter haduh Malidor(khappud Assam) ladap satang ki thliew ki syar suda habor shilynter ka surok NH44.
“Kane ka jingsniewdur katei ka surok ka long ka jinglehrain iaka jylla baroh kawei khamtam iaki nongmihkhmat ka thain kata naduh ki MDC, MLA bad wat u MP ruh udei na katei hi ka thain" ong shuh ka KSU Khliehriat, ha ka jingpynmih khubor mynta ka sngi.
Katei ka kyrwoh, ka ong shuh shuh ba  ki Sengbhalang kum ka KSU, HANM bad HNPF, ki la dep pynlong wat daki jingiakhih kum ka pakhang shnong bad pakhang surok miet ruh naka bynta ban dawa naka sorkar ban pynbha bad maramot ia katei ka surok hynrei ka sorkar kam sngap eiei bad ka lapmiet pynban tang ha kaba shu kular kai iaki sengbhalang.
Halor katei ka bynta naka liang ka Khasi Students Union Khliehriat Circle ruh sa shisien ka buh ka jingdawa kaba jur naka sorkar ban maramot noh mardor ia katei ka surok hapoh katei ka District, ong ka  kyrwoh bala pyllait da u Samla C.Suja General Secretary ka KSU Khliehriat Circle.
Katkum ka kyrwoh naka KSU la ong ba ka jingsniew ka surok NH44 khamtam ki jaka haki bynta jong ka Lad Rymbai, ka buh shisha ka jingma iaka koit ka khiah ki paidbah nongleit nongwan naba jur ka jingpum pum jong katei ka surok.
Ka jingsniew ka surok ha katei ka District ka wanrah iaka jingdheng kali bajur ha katei ka thain bad kane ka ktah iaki paidbah bad leit donkam kyrkieh.
Khatduh naka liang ka Seng ka dawa naka sorkar ban maramot noh shisyndon ia katei ka surok, lym kumta naka liang ka Seng kan iaid shakhmat daki jingiakhih paidbah la pynkut ka kyrwoh na u Samla C.Suja General Secy ka KSU Khliehriat Circle.
Shillong, 26 Naiwieng:Ka Mawlai Peoples Development Forum (MPDF) kala ioh ban pynkha tnad ha man ki shnong ka Mawlai Pyllun.
Ha kane ka sngi Hatmajai,  ka MPDF hapoh ka jingialam u Bah Process T Sawkmie MLA barim kum u President, u Bah K.Basaiawmoit Working President bad kiwei ki nongialam, kila pynskhem sa ia ka MPDF Womens Wing Unit jong ka Shnong Mawlai Nongpdeng ha ka jingialang bala pynlong ha Nongpdeng.
La jan baroh ki dkhot jong ka womens Wing -Nongpdeng Unit ki dei ki nongialam bad ki nongkitkam ba shitrhem jong ka United Democratic Party (UDP) kiba la iehnoh kam dang shen na kane ka party riewlum namar ka jingshah kren tohmet ha u MLA/MDC uba dei u President ka UDP Mawlai Circle.
Ha kane ka sngi ka Kong Helen Rynjah la jied kum ka President, Kong Swtidia Dkhar bad Bidalin Thabah kum ki Vice President, kong Helenda L.Mawphlang General Secy, kong Serilla Nongrang Asst genl Secy, kong T Ryntathiang bad  Roda Lyngdoh ki Jt Secy, kong Anborine Dkhar Organising Secy, kong Ribhalin DkharAsst Organising Secy, kong Kerdalin Biam Social Secy, kong Rina Bamon Asst Social Secy, kong Banylla Nongbri Education Secy, kong Domina Ranee Asst Edu Secy,  kong wanda Dkhar Publicity, kong Josephine Syiemiong Treasurer bad kong Doreen Lyngdoh kum i Adviser ka kynhun.
Shillong, 26 Naiwieng:Ka KHNAM, ka kyntu jur u paidlang ka Bri Hynniewtrep, ba kin ia mih paidbah sha ka jingialang paidbah, ba la khot da ki 14 Seng, ka ban long ha ka 30tarik Naiwieng 2013, ban iakren halor ka mat ILP.La kyntu ia ki MLA, MDC, ki Sordar, Rangbah Shnong, ki nongtrei Sengbhalang, ba kin ia poi khnang sha katei ka jingialang paidbah, ong ka kyrwoh na U bah Batkupar Wahlang General Secretery, ka KHNAM.Shillong, 26 Naiwieng:Ka seng Ki Nonghikai “Meghalaya Upper Primary School Teachers Association (MUPSTA), Khliehriat  Unit, East Jaintia Hills District kan pynlong ia ka General Meeting ha ka 30tarik Naiwieng 2013 ha Government L.P.School, Khlieh riat East  ha ka por 10:30 mynstep.
Ka seng ka kyrpad ia baroh ki Nonghikai Upper Primary School kiba hap ha District Khliehriat kin sngewbha ban pyllait por khnang ban wan ha katei ka sngi khlempep ban ioh ia kren ia shibun ki kam jong ka seng kaba long na ka bynta ka jingbha jong ki Nonghikai hi baroh kawei.
Kito ki bym ioh shithi ruh kin shim beit ba kane ka long ka jingpyntip na ka bynta jong ki.
Ki Nongialam na ka State Level ruh kin iadon lang ryngkat ha katei ka sngi.
Tura, 26 Naiwieng:Ka AHAIA ka dei ka tamasa kaba Hynriew jong ki jaitbynriew Garo ha kane ka aiom tlang  la pynlong mynta u bnai,  ha nongbah Tura ha madan Chanmary.
Ia kane ka tamasa ba lai sngi kynthih la pynlong halor ka phang “Aiba ka jingsuk kan shynshar".
Ka jingpynlong iaka ne ka tamasa balai sngi ka long kum ka bynta ban rakhe ia ka jingriewspah jong ka riti ka dustur tynrai jong ka jaitbynriew Garo.
Ha kane ka tamasa la pynshongshit ruh da ki jingshad, jingrwai bad riamU Lat jong ka jylla Meghalaya u Dr K K Paul u la long u kongsan ha ha sngi kaba sdang ia kane ka tamasa.
Ia kane ka tamasa pyniaid da ka Tura Arts & Culture Society bad la ioh jingiarap ruh da ka pisa na ka tnad ba dei peit iaka  Arts & Culture,kumjuh ruh na ka sorkar jong ka jylla,na ki bor ba halor kiba dei peit ha ki liang jngoh kai pyrthei.
Ha ka sngi kaba  sdang iakane ka Ahaia la pynlong da ka jingiaid rally  ha kaba palat da ki spah ngut ki ki briew kila iashim bynta ha kane ki nongiashim bynta ki kynthup ia ki nong mih khmat na ki balang, ki khynnah skul, samla, ki nongkhaii, ka United Chris tian Peace Forum, ki NGOs, ki nongialam seng bhalang, ki riew rangbah, bad hakane ka rally ki da rah ruh  ia ki banners ba don ia ki jingthoh.
Haka sngi kaba ar jong ka jing lehkmen kala don ka jingrwai bad jingtem na ka kynhuh Retro Nite,  U Bakshi uba dei u Deputy Commissioner u la ong ba ka Retro Nite ka la  dei ban don lang ha ka thup  jingrwai  jong u John Lennon u nongrwai  ba paw nam bad bakhraw jong ki Beatles.
Ka sngi baar kala long ka sngi na ka bynta ki khynnah bad ki kynthei.
Ha ka shiteng sngi jong ka sngi baar la pynlong  ia ka programme kaba ai kyrteng  “Little Angels"  ha kaba la don ka jingiakop pyni ia ki khyllung bad kala don ruh ka jingiakop pyni ia ki riam phylla na ka bynta ki khynnah.
Ha ka por 4 baje janmeit kala don ka jingiakop theibhabriew kaba ki khot ka Tura Winter Queen bad kala don ruh ka jingpyni riam ha kaba ia kine ki riam la pynriam da ki nongpynriam batbit jong kane ka thain.
Ha ka sngi ba kut noh ka la don ka la don ka jingia kop pyni kshah na ki khynnah samla bad kala don ruh ka jingialehkai tan tyllai.
Ha kane ka janmeit kala don ruh ka concert ba la pynbyrngia da ki nongtem jong ka kynhun nongrwai Battle Rock – VI  bad kine ki la ioh ruh ia ka nam ‘kings  of rock’ ha kane ka thainLa ioh ia ki kyntien ai mynsiem na u lat ka jylla meghalaya u KK Paul bad ka la don  jingsam khusnam ia ki nongjop ha ka jingtem jingput ha ka bad kane ka khusnam ka la leit sha ka  Wangala festival, Garo War dance  bad sha ki ba bun ki skul bad ki College.
Shillong, 26 Naiwieng:Ka JAC kaba kynthup ia ka KSU Mairang Circle HANM North west khasi hills Synjuk Seng Samla Hima Nongkhlaw hadien ba kala pynlong ia ka pro kram iakhih da kaba shong kylain mongor (Sit In Demonstration) kaba shi sngi ha phyllaw jong ka ophis trei kam ka MeECL ha Mairang ryngkat ki pla kat kiba la thoh ia ki kyntien jing dawa " we Demand a stay order for AEE Mairang Sub Division" wat ym pynkylla ka iew ia die ia thied ia ka MeECL Mairang.
" kala long kaba iaid beit iaid ryntih khlem kano kano ka jing klumar, kaba la long ha ka 26tarik Naiwieng 2013 naduh ka por 10baje mynstep haduh 4baje janmiet.
Hadien, ba ka JAC kala pyndep ia kane ka jingshong kyllain mongor ka la shong kyrkieh ia ka jing ialang bad ha kane ka jing iakynduh lang ki la shim ia ka rai ban pynlong syndon da ka pakhang ophis,  tang ia ka ophis MeECL Mairang Sub – Division kaba lai sngi kynthih kata ka ban sdang naduh ka 2tarik Nohprah haduh ka 4tarik Nohprah na ka liang jong ka JAC ka la rai ruh ban pyllait tang ia ki line man jong ka Ophis MeECL ki ba dei ban peit ia ka jingpynmeh ding, jong ka dong bad ka thain, khnang ba kan ym ktah ia ka jing ding.
Kane ka pakhang ophis, ka ktah beit tang ia ki nongtrei hapoh ka ophis jong ka MeECL Mairang.
Khadduh ka jAC ka kyrpad ruh ia u Chief Secretary ka jylla Meghalaya ba dei ruh u Chairman Jong ka MeECL ba un tuklar lang noh ia kaba iadei bad kane ka kam khnang ba kan ym ktah ia ka jing bha jingmiat u paidbah kane ka thian.
Shillong, 26 Naiwieng:Tang shi sngi ba ka  liangpyrshah ka Meghalaya People’s Forum (MPF) ka la ujor ha u Lar ka jylla ia ka jingdonkti ki politishian bad ki lehnoh ha ka thain Garo Hills, u Myntri Rangbah ka jylla u Mukul Sangma u la kubur ba ka jingiadon kti ki lehnoh bad ki politishian ym lah ban kyntait.
Haba kren sha ki nongthoh khubor hynne ka sngi hadien ba la wai ka jingialang bad ki nong mihkhmat na ka 14th Finance Commission ha nongbah, u Mukul u la ong ba ki bor ka ain ki donkam ban peitngor bha bad ban pynshisha ia kane ka jingdonkti ki lehnoh bad ki politishian.
U la ong ba ka sorkar ka don ki jingtip ia ka jingdonkti ki politishian bad ki lehnoh ha ki snem ba la dep kaba la pynlong ia ka sorkar ban peitngor ban pynshisha ia kane.
U la ong ba ki pulit kin pynlong ia ka jingtohkit halor kane ban ioh ia ka jingshisha.
Ha kane ka sngi Nyngkong, ka MPF ka la aiti ia ka dorkhas ha u Lat ka jylla u KK Paul da kaba kdew ba nalor kiwe pat ki pat, ka jingiadonkti jong ki politishian bad ki lehnoh ka long kaba dei ban pynlong ia ka jingtohkit.
U Mukul u la ong ba ki politishian na kano kano ka seng sain pyrthei ki lah ban don ka jingiadei bad ki lehnoh bad ka donkam ban pynshisha ia kata shwa ban ioh ia ka jingpynkut mano na kita.
U la kular ba uno uno u politishian uba donkti bad ki lehnoh, yn nym aili hynrei ka ain kan trei beit shi syndon pyrshah ia ki lada lap shisha.
Ka MPF ka la ong ba la don ki sakhi halor ka jingsuba ia ka jingdonkti ki lehnoh bad ki politishian ha ka thain Garo Hills bad bunsien ki lehnoh ki ioh jingtip shwa ba ki pulit kin leit ban poi ha kano kano ka jaka haba ki leit khynra.
Shillong, 26 Naiwieng:U headmaster ka Mid Changdong Nongsyllei Secondary School, Lawbyrtun u Bah Fairson K Jana u la rai ban ujor sha ka tnad State Election Department halor ka jingbym siew ia ka bai pyniaid elekshon sha ki polling officer (PO) da u SDO (civil) ka Mairang kiba la bynshet ha kane ka elekshon MLA ba dang shu dep shen.
U Bah Jana u la shim ia kane ka lynti ban iakhun ia ka hok jong ki paidbah kiba phah kam ha kane ka elekshon hadien ba u la lap da ka RTI ba u Sub-Divisional Officer Mairang Sub Division um shym siew dep sha ki polling officer jong ki 102 tylli ki polling station ha Mairang bad Mawthadraishan.
Katkum ka dor kaba la mynjur da ka Commission, u Bah Jana u la ong ba u First polling officer ha kawei ka polling station u dei ban ioh T.250 shi sngi, u Second bad u Third polling officer u dei ban ioh T.175 shi sngi bad u Fourth polling officer u dei ban ioh T.100 shi sngi.
‘Katkum ka jingbthah jong ka ECI, ki polling officer ki dei ban siew phra sngi hynrei katkum ki kot ki slake RTI, la pyni ba ki polling officer ki ioh jingsiew tang saw sngi bad ka la jah saw sngi", la ong u headmaster.
U la ong ba u SDO u la khate kumba T.3600 kaba dei saw sngi ia ki polling officer ha kawei kawei ka polling station bad kane ka long beain.
“Nga la pan jingtip da ka RTI ban tip ia ka dor ba siew sha ki polling officer ha ki constituency bapher bapher ha Ri Bhoi bad ha East Khasi Hills," la ong u Bah Jana bad bynrap ba un bteng ban iakhun ban pynioh ia ka hok jong ki polling officer kiba dei hok ban ioh ia ka bhah jongki kumba dei.
Shillong, 26 Naiwieng:U Sordar ka shnong New Balakhawa mynta ka sngi u la ujor sha ka Myntri kam pohiing Ka Kong Roshan Warjri ba dei ban kem ia ki Rangbah shnong ki ba la ai jingbit bad shah ban pynlong ia ka elekshon jong ka sorkar Assam.
U Sordar katei ka shnong  u Bah Micheal War jri mynta ka sngi ha ka dorkhas ba la ai ha ka Myntri  u la ong ba dei ban kem mardor ia ki Rangbah shnong kiba la shah bad ai jingbit ia ka sorkar Assam ban pynlong ia ka elekshon hapoh ka jylla Meghalaya.
Ha ka dorkhas ba la ai sha ka Myntri la ong ba ka sorkar Assam ka la wan tur pud ha kane ka jylla Meghalaya da kaba wan ban pynlong ia ka Elekshon Rabha Asong Autonomous Council ha ka 16 tarik u Naiwieng ha kaba baroh ki shnong kiba hap hapoh ka Hima Nongspung Ri Bhoi District ki la iashim bynta hapoh ka jingialam jong ki Rangbah shnong.
Ki shnong kiba iashim bynta ha katei ka elekshon ki kynthup ka shnong Balakhawa, Lyngkhung, Howla, Jimnigoan, Harhel, Patgoan, Ranibari, Bernongsai, Bilpara.
Tang ka shong Akhonijira bad ka New Balakhawa ki bym shym la shim bynta ha katei ka elekshon.
Ha ka jing ujor ba la ai ha ka Myntri kam pohiing Kong Roshan Warjri u Sordar Micheal Warjri u la ong ba kiba pyniaid ia katei ka elekshon ki la wan tah ia ka poster ha ka shnong Balakhawa.
Ia kane ka poster la aiti lang ha ka Myntri.
U Sordar New Balakhawa shuh shuh u la ong ruh ba ha shnong Balakhawa bad Bernongsai ka Assam mynta ka la wan ban ban buh paip um PHE khlem ka jingbit na ka sorkar Meghalaya.
Shillong, 26 Naiwieng:Ka seng sain pyrthei HSPDP, ha ka jingpynmih khubor mynta ka sngi, ka kynthoh, ba ki kotkhubor, kiba mih mynta ka sngi, ki pynmih ia ka khubor, ka bym don jingshisha eiei ei ruh em, ha kaba la kynthoh, ba don katto katne ki nongialam jong katei ka seng, ba la ialam da U Vice President jongka, kiba pynbor ia U President jong ka seng, ban kyrshan ia U Pastor Basaiawmoit, na bynta ka elekshon MP ka ban sa wan.
“Tip bha, ba kano kano ka rai, kam dei kaba kaba la shim, da ki khyn diat ngut, kumba la paw ha ki kotkhubor, hynrei da ka seng hi baroh kawei bad katba kum ka rukom jong ka synshar paidbah" ong ka kyrwoh.
La ong shuh shuh ba U President, um shym la kren haei haei ruh, ba ia katei ka rai jong ka seng, la shim hi, da U Vice President lem bad katto katne ki nongialam jong ka Seng.
La ong shuh shuh, ba katei ka dei namarkata jingthmu ban pynjah burom bad ban pynsngewthuh bakla, sha u paidbah halor ki kam poh iing jong ka seng.
Halor kane ka phang, ka seng ka pan jingpynshai na ki kotkhubor, halor katei ka jingpynmih khubor kaba bakla.
“Lada jia ba kim pynshai, kan pynbor iangi, ban leit rah ia katei ka kam sha ka Press Council of India" ong ka kyrwoh, ba la soi da U bah Goldenstar Nonglong, uba dei u nongaiktien jong ka Seng.
Ha ka jingpynmih khubor mynta ka sngi, ha ki kotkhubor, ba kynthup ia U Rupang, la pyni, ba ka don ka jingiapher jingmut, ha ki nongialam jong ka HSPDP, ha kaba iadei bad u kandidet MP, ha kaba la iathuh ba U Bah Ardent Basaiawmoit Vice President jong ka Seng, u kwah ba ka seng, kan kyrshan ia U Pastor PBM Basaiawmoit, kum u kyrtong shimet, katba la thoh ba U bah HS Lyngdoh, u kwah ban pyniakhun ia ka kong Fenella Lyngdoh, na ka tiket jong ka seng HSPDP, ha ka elekshon MP 2014.
Shillong,29Naiwieng:Ar ngut ki dkhot ka KSU ki la shah kem ha Kshait hati, 7 mer Upper Shillong katba ki dang wan phai na Nongstoin, la kem ia ki ha ka por 4 baje janmiet mynta ka sngi bad la ioh kem ia ki katba ki dang shong ha kawei ka sumo kamai.
Kitei ki ar ngut ki dkhot ka KSU ba la shah kem ki dei ki dkhot jong ka KSU Lawsohtun Unit ,Laban Circle.
U Readyonstone  nongrum, 23 snem karta u dei u General Secretary ka KSU Lawsohtun Unit bad u dkhot ka Laban circle, u dei uba shong ba sah ha Lawsohtun block  IV.Uwei pat u dei u Shemphang Nongkynrih,27 snem karta  u dei dkhot ka KSU Lawsohtun Unit.
U SP ka East Khasi Hills u la iathuh ba la kem ia kitei ki ar ngut halor ka jingdonkti jong ki ha ka jingjia pyntriem kaba la jia ha Rilbong.
Sa ha kawei pat ka khubor, ki pulit ka Nongstoin PS mynta ka sngi ki la ioh kem ia ar ngut ki samla kiba la kynnoh ba ki dei kiba la donkti ha ka jingkawang Petrol Bomb ia kawei ka dukan sha jong u bar jylla ha Bishnupur ha kaba utei u trai dukan u la mynsaw jur bad mynta u dang don hapoh ka jingsumar ha Guwahati.
Kitei ki 2 ngut ki samla ba la shah kem ki dei kiba shong ba sah ha Lawsontun.
Kitei kiba la shah kem ki dei kiba la tip kyrteng kum u Peter Lyngkhoi,26 snem karat uba sah ha block 2 bad uwei pat u Johny Sohkhlet, 26 snem uba sah ha block 1,Lawsohtun.
U SP ka East Khasi Hills u Bah M Kharkrang u la iathuh ba la kem ia kitei ki ar ngut namar ka jingdonkti jong ki ban kawang petrol bomb ia kawei ka dukan sha kaba don ha Bishnupur.
U la iathuh ruh ba hadien ba ki la leh ia katei ka kam kitei ki samla ki la phet rieh ialade sha Nongstoin, bad dei hadien ba ki pulit ki la ioh jingtip ba ki la phet rieh sha Nongstoin, ki pulit ka Nongstoin ki la khynra ha ki jaka rieh jong ki bad la kem ia ki.
Shillong,29 Naiwieng:Ar sngi shuwa ban poi ka sngi pynlong jingialang ki sengbhalang ha Madan Student u Myntri Rangbah ka jylla u Dr.Mukul Sangma , u la pynbna ba na ka bynta ban peit ia ka jinglong jingman ka jingialang paidbah ha Madan Student, u la aiti sha ki bor pyniaid district hapoh ka jingpeit u DC ban tuklar bad ban leh ia kaba donkam.
Ki nongthohkhubor ki la kylli na u DC hato haduh katno la pynskhem ia ki bor pahara ha Madan Student na ka bynta ka lashai ka sngi ka 30 tarik u Naiwieng, u DC u la ong ba nalor ki bor pahara ki pulit ka jylla la phah shuh shuh sa kiwei pat ki bor pahara na bar ha kaba don ki kynhun pahara kiba la poi sha kane ka nongbah Shillong bad don ruh kiba dang don ha shiteng lynti.
U DC u la iathuh ruh ba u la phah ia baroh ki Majistor ban hiar sha Madan student lashai ka sngi, “Ngi don 16 ngut ki Majistor, kin hiar lut sha Madan Student lashai’  iathuh  u Sanjay Goyal.
Haba la kylli pat la ka don ne-em ka jingthmu ban kem ia ki nongialam sengbhalang na katei ka jingialang u Goyal u la ong ba kumba la pynbna da u Myntri Rangbah yn ym kem ia ki na kato ka jaka ( Madan Student).
U Sanjay Goyal  haba kynthoh halor ka jingialang paidbah ka ban long lashai ka sngi u la ong ba u khmih lynti ba ka jingialang kan iaid da kaba suk khlem kano kano ka jingkulmar, u la ong ruh ba halor ka jingioh jingtip wur wur war war ba kin don ruh ki seng sain pyrthei kiba ialap paidbah shaphang ka synshar paidbah ba kin wan sha katei ka jingialang ban ia shim bynta , u Goyal u la ong ba kumba ki ju ialap ia ka synshar paidbah ki dei ban ym pynkhein ia ki kyndon jong ka synshar paidbah.
Na ka liang jong  U Superitendent of Police jong ka East Khasi Hills Shillong u Bah M Kharkrang, u la ong ba ki bor pulit kin ym ailad ia ki riewshim kabu ba kin pynmih kano kano ka jinghuri hura bad ka jingkulmar na ka jingialang paidbah ki sengbhalang ha Madan Student.
U la ong ba ki bor pulit ki la biang ban peit ba kan ym mih kano kano ka jingkulmar ha Madan Student.
Katkum ka jingtip ba la iohlum na u DC ba ki don ruh ki bor pahara ki ban wan na bar nalor ki pulit jylla, u SP u la ong ba ym shym la khot bor pahara na bar, bad u la ong ruh ba u don ki bor pahara kiba biang “Ngi biang ki bor pahara bad ngi la thikna ba ngi lah ban tehlakan tang kumba  ngi don ruh’ ong u SP uba la kyntait ba ki don ki bor pahara ba na bar nalor ki pulit jylla.
Shillong, 29 Naiwieng:U Myntri Rangbah ka jylla u Mukul Sangma u la kyrpad ia ka World Bank ba kan ai jingmut kumno ban pynkhreh ia ka jingkhein jingdiah ha kaba iadei bad ka skhim PMGSY kaba dei jong ka RRP II ban pyntreikam ban kut haduh u snem 2015.
Haba kren sha ki nongthoh khubor, hadien ba la iakynduh bad ki nongialam na ka World Bank ha kane ka sngi Thohdieng, u la ong ba ka jylla Meghalaya ka la ioh ram na ka world bank haduh 230 million US dollar ban pynshna surok ha kane ka jylla na ka skhim PMGSY.Ka jingialang mynta ka sngi bad ki heh ka world bank ka long halor kumno ba ka jylla ka iakynduh jingeh ban pyn dep ia ka projek ha ka por ba la buh.
U la iathuh ba ka sorkar ka la don ka plan na ka bynta ka skhim bad mynta donkam ban ioh ia ka pisa ban shna ia ki surok hapoh ka PMGSY bad ban ia ka jingdonkam ban don ka plan kaba biang ha ka rukom shna surok bad ki lynti rel bad ki lynti um.
Halor kane, u la ong, ba ka sorkar ka la pan jingmut na ka World Bank ban phah ia ki kompeni kiba don jingtbit kumno ban pynkhreh ia ka plan khnang ba ka projek kan long kaba jop.
Ka jylla Meghalaya ka hap ban shna surok haduh 1625 kilometer ha ka jylla na ka skhim PMGSY hapoh u snem 2015 bad la iaid lypa la lai snem bad kan kut ha u snem 2015.
Haduh mynta ka tnad PWD ka la pynkhreh haduh 224 ka DPRs  na ka bynta 600 kilometer ka surok ha kane ka skhim PMGSY.Ka jingialang ka la iakren ruh shaphang ka jingdonkam ban pyntreikam ia ki lynti um ha ki katto katne ki bynta jong ka jylla na ka bynta ban shalang mar nabar bad napoh ka jylla bad kiwei ki ri ba marjan kum ka Bangladesh.
U Mukul u la ong ba ka dor lyngba ka lynti um ka dei kaba rit tam namar ba ka long tang T.8 shi metric ton shi kilometer katba da ka rel ka shong dor T.30 bad T.50 da ka lynti surok.
Ka sorkar ka la thmu ban pyntreikam noh ruh ia ka Jingram projek, Kynshi projek bad ka Simsang projek kum ka lynti um na ka bynta ban pyniaid ia ka kam khaii sha Bangladesh.
Shillong,29 Naiwieng:Ka HNYF Dawki Circle ka la pyntip ba ka bording ha ki thain Dawki, bakur, Darrang- Shnong pdeng bad kiwei dei ki shnong, ka seng ka la kynnoh ba kane ka jing thut ka bording ka dei ka jingleh bym suidniew ka tnad MeECL.Ka seng ka la kynnoh ruh ba katei ka jingpynthut ka bording ka la ktah shibun khamtam ia ki khhynnah pule ka thain kiba dang don ha ki eksamin bapher bapher jong ki.
Ka seng ka la kyntu jur iaka tnad ba dei peit ban shimkhia ban pynbiang ia ka bor ding ilektrik ha kitei ki thain.
Shillong,29Naiwieng:Ka seng khihlang ka la pynpaw ia ka jingsngew sih kaba khraw halor ka jingkhlad noh u Bah Ken syrti,Rangbah shnong ka Jalaphet Bri sumer uba dei ruh uwei na ki rishot bad u nongtrei ba shitrhem ka seng.
Ka kyrwoh na u President ka seng khihlang ka la iathuh ba utei u rangbah u dei uwei na ki nongtrei ba lum ba lang ia ki khun ki ksiew u Hynniewtrep kiba don ha ka niam Tynrai.
Ka seng ka la pynrem jur ia ki riew thrang snam kiba la shim ia ka jingim utei u rangbah bad ka la kyntu ia ki bor pulit ba ki dei ban kem bad ban pynshitom ia ki riew thrang snam kiba la pyniap dusmon ia utei u rangbah.
Ha ka juh ka por ka seng khihlang ka la pynlong i ak ajingishong sngap jar kaba shipor kum ka dak ka jingkynmaw burom ia utei u rangbah ba la khlad noh bad ka la phah ruh ka jingsngewlem sha ki bahaing ha sem jong u baroh.
Shillong, 29 Naiwieng:Ka Meghalaya People’s Human Rights Council (MPHRC) ka la kyr shan ia ka rally jong ki sengbhalang ban dawa pyntreikam ia ka ILP ha kane ka jylla.
Ha ka jingpynlait khubor, u Information secretary ka seng, u Bah Pynskhem Syiemlieh u laong ba ka seng ka la shim ia ka rai ban kyrshan pura ia ka rally jong ki 13 seng bhalang ban long lashai ka sngi ha madan Students, Jaiaw.
“Ka MPHRC ka kyntu ia baroh ki paidbah ban wan iashim bynta ha ka rally ba ki dei ban bat ia la ka akor ka burom khnang ba ka rally kan long kaba jop bad kaba seisoh khnang ban lait na kino kino ki jingjia ba sngewsih kiba lah ban mih", la ong u Bah Pynskhem.
Ka seng ka kyntu ruh ia ki bor synshar ka district bad ki pulit ban burom ia ka sur jong u paidbah bad ia ka hok longbriew manbriew bad ban peitngor khamtam eh ia ki riew shim kabu kiba lah ban pynthoh bria bad pynjah burom ia ka jingthmu babha jong ki sengbhalang ha kane ka rally, la pynkut ka kyrwoh na ka seng.
Shillong,1 Nohprah:Ha ka sngi thohdieng ba la dep , ki pulit ki la i kem ia saw ngut ki dkhot ka KSU, ar ngut la kem na Lad Kshaid Elephant Falls katba ar ngut pat la kem na Nongstoin.
U Readyonstone Nongrum u dei u General Secretary ka KSU Lawsohtun Unit bad u dkhot ka Laban circle uba la shah kem ryngkat bad u Shemphang Nongkynrih u dkhot ka KSU Lawsohtun unit.
Katba ar ngut pat ki long u Peter Lyngkhoi na Lawsohtun bad u Johny Sohkhlet na Lawsohtun, la kem ia ki halor ka jingkynnoh ba ki dei kiba la donkti ha ka bana kawang petrol bomb ha dukan sha jong uwei u bar jylla uba la mynsaw jur.
U SP ka East Khasi Hills u Bah M Kharkrang u la iathuh ba ia kitei baroh saw ngut la aiabor ba kin don 10 sngi ha ka jingtohkit ki pulit.
Shillong,1 nohprah:Khyndiat minit shuwa ban sdang ka jingialang ki paidbah ki la pynieng ia ka tyngshop kaba la shna ha ka dur jong u Dr.Mukul Sangma Myntri Rangbah ka jylla  bad da ka jingbitar shuwa ban ai ding ia u ki la kynjat, kyrniom bad ka bynthiew ryngkat ka tim ka kynphuit.
Hadien  ba ki la sngew hun ka kyrniom ki la ai ding ia katei ka tyngshop kaba la ing khong ryngkat ka jingiakynhoi risa artad.
Napdeng u paidbah ba bun la mih ki jingpyrta ba bunjait ban kren pyrshah ia u Dr.Mukul Sangma don kiba ong ba u dei uba iambait don ruh kiba ong ba u dei uba dakaid,don ruh kiba ong ba u dei u khar Muslim.
Ki la ia pyrta ia ka sur ‘No ILP No Rest’ bad ‘Down down Mukul’.
Shillong,1 Nohprah:U Lapmphang ka Ing Dorbar thaw-ain ka jylla u Abu Taher Mondal u la ai jingmut ia ka sorkar jylla ba kan kynthup noh ia ka mat HIV/AIDS kum kawei na ki subjek ha ki skul khnang ba ki samla pule kin ioh ka jingtip kaba kham bniah ha kaba ia dei bad katei ka jingpang, kumno ban sumar bad ban iada na ka.
U Lamphang u la ong ruh ba bunsien ka imlang sahlang ka ju niew poh bad ju kiar na kito ki nongpang ba ioh ia katei ka jingpang hynrei u la ong ba kam dei ban long kumta ban don ka jingsngewpher hynrei dei ban jam shakhmat ban pynshai paidbah bad dei ban weng na kum kitei ki jingsngewpher.
“Kum ki briew kiba la shai, ngi dei ban ialeh ban weng ia kum kane ka jingsngew ha ka imlang sah lang da kaba ngim dei ban niew poh ia kiba don ia kane ka jijgpang hynrei ba ngin jam shakhmat ban pynshai sha ki paidbah ba ym dei ban don ia kane ka jingsngew hynrei dei ban pdiang ia ki kumba ki long namar bun sien kiba ioh ia kane ka jingpang kam dei na ka daw jong ki," la ong u Lamphang ka Ingdorbar Thawaiñ.
“Ngi dei ban pynthikna ba ba kano kano ka jingpyniapher bad kito ki briew kiba don ia ka jingpang niangkulia dei ban shah pynshitom ha kaba kito ki briew kiba lah ban long ki paralok, ki bahaiing jong ngi kin ioh ban leh kmen lang ia ka hok long briew," la ong u Mondal ha ka sngi rakhe ia ka World AIDS Day ha So So Tham hall ha ka sngi u Blei ba la pyniaid da ka Meghalaya Aids Control Society (MACS).
U Lamphang ha katei ka sngi u la ong ka jingdonkam ban pynkylla ban pynkhlain ia ki aiñ kadei namar ka jingeh kaba khraw tam ha kaba kiba bun ki briew kim pdiang ia ki briew kiba don ia kane ka jingpang ha ka imlang sah lang.
Shillong,1 Nohprah:Ha ka 29 tarik u bnai ba la lah ha ka por 9:30 baje eiei mynmiet ki runar ki bym lah ban ithuh tangba ki idei pat ki bar jylla ki la shoh la dat ia uwei u samla khasi uba la tip kyrteng kum u Gregory Ranee,17 snem  karta bad katei ka jingjia ka la jia hajan   RR Colony Community Hall, Shillong.
Kham hadien ia kane katto katne ngut ki samla Khasi ki la leit sha PO bad ki la shoh kylla ia uwei u bar jylla uba la tip kyrteng kum u Raju Das,30 snem karta bad utei u bar jylla u la mynsaw jur.
Shillong,1 Nohprah:Kumba long ha kiwei pat ki jingiakhih, la ju iohi ba ki pulit ki ju dap smam ryngkat ki tiar ba ki la pynkhreh ioh ka mih kano kano ka jinghuri hura bad ka jingkulmar hapdeng u paid bah, hynrei ha ka 30 tarik ka sngi saitjain ba la dep ba ki sengbhalang, ki la pynlong ia ka jingialang bah ha Madan student ym shym la don pulit kiba hiar sha katei ka jaka bad ym shym la iohi rong stem rong iong wat shabar ka Madan Student ruh.
Hynrei la iohi pat ba ki pulit ki la dap smam ha Motphran ban khanglad ia ki paidbah ban tur sha ki jaka ba long paidbah ioh ka amih kano kano ka jingjia ba sngewsih.
Tang marsien wai ka jingialang kiba bun ki paidbah ki la leit phai sha la ki jong ki ing da kaba iaid lynti lyngba ka Motphran,  hynrei haba la poi sha katei ka jaka ba la dap da ki bor puli,t ym shah ia kino kino ki ba ia kyrkait ia hylla ban iaid bad ki pulit ki pyllait tang ia kito ki iaid da ka jingjai jai, hadien ba kiba bun ki wan mih na ka jingialang paidbah ha madan Student, kaba wai ha ka por 3.30 nohsngi.
Shillong,1Nohprah:Ka jingialang ILP ha Madan Student kam dei tang ka jingialang kaba la wan bana pynshai paidbah tang ki nongialam sengbhalang jong kane ka ri Lum Khasi Jaitn tia hynrei ki la don ruh haduh kumba saw tylli ki seng kiba la wan na Ri-Lum Garo.
Haba ai jingkren kum ki nongialam sengbhalang u President ka Achik Youth Welfare Organisation u samla Adinson Momin u la bitar ia ka sorkar kaba la shu mynthi ia ka jingdawa ban pyntreikama ia ka ILP kaba la dawa haduh lai bnai kynthih.
U la ong ba ha ka jaka bana pyntreikam ia ka ILP ka sorkar ka la wanrah pynban ia ka Tenancy bill, ‘ngi pan da u mawlynnai –da ka ksiar ka sorkar ka aid a ka sarang’ ong u samla Adinson uba la pynpaw ba ka jingwan kyrshan ki paidbah kam dei namar ka jingdawa ki sengbhalang hynrei ka dei ka jingdawa jong ka jaitbynriew Khasi ,Jaintia bad Garo ia ka ILP.‘Ma ngi iai ialeh-ma ngi ym sangeh’ pyrta utei u samla Garo ha ka ktien Khasi.
La ioh ruh ki jingkren na u President ka GSU u Tensak uba la ong ba ai ba ka sorkar kan tip ba kane ka jingiakhih kam dei ka jong ki sengbhalang hynrei ka dei ka jong ka jaitbynriew ba ka donkam ia ka ILP.‘Ngin ia aireng bad ka sorkar-ngin bteng ia ka jingiakhun jong ngi haduh ban da ioh ILP’ ong utei u samla.
Kiwei pat kiba la ai jingkren ki long u General Secretary ka RBYF u Bah L.Sawkmie uba la ong ba ka shuwa ban pynlong ia katei ka jingialang ka la don ka jingsngewdiaw bad ka jingsngew artatien hapdeng ki sengbhalang bad ka la don ka jingiakren hapdeng jong ki –shano kane ka iakhih ILP kan poi , hynrei ka jingwan u paidbah uba la pyndap mam ia ka madan student ka la i mynsiem ia ki sengbhalang ba kin iaid shaphrang ha ki jingiakhih.
Ka General Secretary ka KWADDA ka kong Margret ka la ther tyngeh ia ka sorkar da kaba ong ba ka dei ka sorkar kaba kyllut bad kaba matlah , haba la pana da ka dohkha ka ai pynban da u bsein.
Ka la iathuh ruh ba ka jingiakhih ILP ka dei naduh u snem 1979 lyngba ka Satyagraha ka TWADAM.La ioh ruh ki jingkren lyngkot na u President ka JSU u Bah Rikut, President JYF u Bah P.Majaw, u President ka Association for Democracy Empowerment na Ri Lum Garo u D.Momin, Vice President ka AJYWO u Bah Commander Sana.
La pyniaid ia ka jingialang da u samla Auguster Jyrwa, General Secretary ka KSU Central Body.
Shillong,1 Nohprah:Ka Ka KSU Laban Circle ka la pynrem jur ia ka jingkem ki pulit ia ki dkhot jong ka circle  ha kine ki sngi ha kaba ka seng ka la ong ba ka jingkem jog ki pulit ia ki dkhot ka long kaba khlem nongrim bad kaba khlem daw hynrei la shu kynnoh bad pynngat jubor justi ha ki kam ki bym sngew iahap bad ka byn lah ban pdiang, ong ka kyrwoh na ka seng.
Ka seng ka la kynnoh ruh ba ka jingkem ki pulit ka dei ka jingkynnoh kaba khlem nongrim bad ka dei tang ka jingthombor bad ka jingpharep da ka bor.
Ka kyrwoh na u President ka KSU Laban Circle ka la ong ruh ba  kiba bun ki dkhot ka seng ki pynpaw ba kane ka dei ka jing pynbor ia ki samla sha kawei pat ka lynti, namar kaba kem ia ki dkhot ka seng la shu kynnoh bad tei pop kha ma kha.
Ka seng ka la kyntu ia ki dkhot ba kim dei ban tieng hynrei ban ieng ha la ka nongrim kaba skhem.
“katta phi nang kynnoh bad tei pop  jubor katta ngi dang skhem arshah namar ka jingiatip lem ka iaid ryngkat ha ka nongrim jong ka hok bad ka jingshisha" ong ka kyrwoh na u Manly Nongpluh, President KSU Laban Circle.
Shillong, 1 Nohprah:Ia ka jingrakhe pynkut jong ka jingdap 75 snem ka St Marys’ College, Shillong la pynkut ha kane ka sngi Saitjain da u Lat ka jylla u Dr KK Paul.
Ia kane ka jingdap 75 snem ne ka Platinum Jubilee Celebrations ka St.Marys College  la pynkut da u Lat ba la don lang u Myntri Rangbah ka jylla u Mukul Sangma kum u symbud kongsan ba la don lang u Arch-Bishop ka Shillong Arch Diocese, Rev Dominic Jala.
Ka phang jong kane ka jingrakhe ka long rakhe ia ka tynrai ban iaid sha phranga da ka sngi ba thymmai.
Haba kren jongu, u Lat ka jylla u Dr.K K Paul u la iaroh ia ka jinglah jong ka kolej ban poi sha katei ka thong ban shakri ha ka pule puthi ha kane ka jylla.
U  Lat u la ong ba kane ka dei kaba la ioh ruh ia ka kyrdan A katkum ka jingbishat ka Accreditation and Assessment Council (NAAC) ha u snem 2005 bad 2011.
U la kdew ia ka jingioh kyrdan jong ka jingdonkam ia ka jingshakri jong kane ka kolej ia ki kynthei ban kyntiew ia ka imlang sahlang.
U Mukul Sangma u la pynpaw ia ka jingsngew kmen ia ka Principal bad ka bor pyniaid jong ka kolej kiba la seibor ban ai ia ka jingshakri kaba paka ha ka liang ka pule puthi sha ki samla.
U la ong ba kane ka kolej ka dei kaba pawnam bha ha kane ka thain ha kaba ki samla ki wad beit ban ioh rung klas.
U la kyntu ia ki samla ban buh ia ka thong bad ban pyndep ia ka.
Ha kane ka sngi pynkut, la pynlong ia ka jingialehkai, bad kiwei ki kam.
Ka kolej ka pynlong ia ki jingialehkai kum ka iakop rwai, iakop shad, iakop iatyrko, ka Basketball, iakop kyntip, mareh, ka Seminar, bad kiwei de.
U Lat u la pynlait paidbah ruh ia ka kot sahkynmaw jong ka kolej.
Ha kane ka jingialang, la ioh ruh ia ka jingrwai na ki samla pule bad ka shad.
La pynkup burom ruh ia ki samla ka kolej ba pas bha ha ki eksamin.
Shillong,1 Nohprah:Ha ka sien ba nyng kong eh yn pynlong ia ka jingpyni nam ia ki dawai kynbat kaba yn pynlong ha ka 6 bad 7 tarik mynta u bnai ha Jowai bad ia katei ka jingiapyni nam yn pynlong da ka Meghalaya Awareness Society for Communication (MASCOM).
Ia kane ka prokram yn pynlong ha ryngkat ka jingkyrshan jong ka Office u Deputy Commissioner, West Jaintia Hills District, Meghalaya.
Ka jingthmu jong katei ka jingpyni-nam ka long ban pyn-i pyrthei ia ki jingstad jingshemphang ki kpa tymmen ha kaba ia dei bad ka rukom ai dawa kynbat bad kumjuh ruh ka jingshemphang jong ki ia jait dawa kynbat kiba don sha kane ka thain.
Ka jingpyn-i nam kaba bun hi kan dei ia ki dawa ki kynbat kiba don sha ri lum Jaintia.
Ha kajuh ka por kane ka prokram kan long ruh kum ka rynsan iaki  nongai dawai Khasi Pnar (Local Health Tradition Practitioners (LHTPs) ym tang ban pyn-i iala ka sap ka phong kaba la ai kyrpang U Blei, hynrei haka juh ka por kan long ka kabu iaki ban iakynduh bad iasyllok bad ki  bor sorkar kiba ia dei bad kane ka kam bad kumjuh ruh ia u paidbah.
Nalor ki nongai dawai Khasi Pnar  (LHTPs),  la khot sngewbha ruh ia ki tnat sorkar bad ki agencies kum ka State Biodiversity Board, ka State Medicinal Plants Board and bad Forest Department ba kin iashim bynta ha kane ka jingpyni nam.
Kane ka jingiapyninam  kan plie na ka bynta ki paidbah naduh ka 10:00 baje mynstep haduh ka por 5:00 baje janmiet ha baroh ar sngi.
La phah ka jingkyrpad  sha ki  paidbah ba kin shim kabu ia kane ka lad ym tang ban shu wan peit ia ki dawa ki kynbat ba wan pyn-i nam hynrei ban iasyllok ruh bad ki nongai dawa kynbat Khasi Pnar ha kaba ia dei bad ki jingpang jong ki.
Kito kiba kwah ban ioh jingtip ba kham bniah shaphang ka rukom treikam jong ka State Biodiversity Board, ka State Medicinal Plants Board bad ka Forest Department ki lah ban wan iakynduh iaki nongmihkhmat jong kine ki thant treikamka sorkar kiban don ha kitei ki sngi.
Ki paidbah kiba kwah ban ioh jingsumar naki nongai dawa kynbat Khasi Pnar kin sngew ban wan ban ikkynduh iaki nongai dawai kiban don ha katei ka exhibition.
La  khmih lynti ba  ki nongai dawai kynbar Khasi Pnar na kylleng kin wan iashim bynta ha kane ka exhibition bad ki nongai dawai na kylleng ki lum Jaintia ruh ki wan ban iashim bynta.
Shillong,1Nohprah:Haba ai jingkren ha ka jingialang bah kaba la long ha Madan Student ha kane ka sngi saitjain ba la lah, u General Secretary ka HNYF u Bah Sadon Blah u la ong ba ki sengbhalang ki la dawa ia ka ILP ka dei namar ba ki la iohi jngai ia ka lawei ka jaitbynriew, bad ki la iohi ruh ba dei tang ka ILP kaba lah ban iada na ka jingwan tuid ki mynder sha kane ka jylla.
U Bah Sadon u la ba haba la dawa ILP na ka sorkar, ka jubab jong ka ka long ba  ym lah ban ai ia ka ILP namarba ka dei ka ain ba lada kwah ban pyntreikam hap ban leit tied jingkhang biang sha ka Parliament, ‘Ngin tied wat ia ka jingkhang bneng ruh lada donkam , ym tang ka jingkhang Parliament ban ioh ia ka ILP’ ong u Bah Sadon.
Shuh shuh u Bah Sadon u la kynthah jur ia ka sorkar ka bym shym la ailad ban pyntreikam ia ka ILP, ha kaba u la kynnoh ba ka dei ka jjingleh donbor bad ka synshar donbor u Dr.Mukul Sangma Myntri Rangbah ka jylla , u la ong ‘ngi khlem pan na u Mukul ia u khlur na bneng hynrei ngi pan ia ka ain kaba u briew u lah ban shna’Haba phai sha ki daw ba ka sorkar ka la kdew ba ka jingiakhih ILP ka ktah ia kiba duk ba rangli khamtam ki nongbylla sngi , u Bah Sadon u la ong ‘lada ka sorkar ka pynpra ia ki ing kiba duk ha Umsawli imat kam dei kaba ktah ia u ba duk’.
U Bah Sadon u la kynnoh ba baroh kiei kiei kiba ka sorkar ka la aidaw ki dei tang ki jingjler bad ki jingshukor.
U Bah Sadon u la ong ruh ba ka sorkar ka la ai daw ba ka ILP kan ktah ia ka kam jngoh kai pyrthei ha ka jylla  kaba dang kiew shaphrang, utei u nongialam sengbhalang u la ong ba katba ka sorkar ka dang khreh ban thaw ia ki kam pynroi bapher bapher katta nang donkama ia ka ILP, u la kdew ba lada wan ki karkhana , ki Project bapher bapher katta ki nangbun ki bar jylla ki ban wan trei namarkata ka daw u la ong ba donkam ban pyntreikama ia ka ILP ban peit ia kum kitei.
‘Ka sorkar ka shu jler, la ong ba ym lah ban ai ILP namarba ka Garo kam hap shuh bad la weng noh katkum ka Repealing Act , hynrei u Mukul um lah pat ban pynshisha ban sei ia ki kopi jong ki kot ki sla kata ka Repealing Act-ka dei ka jingjler’  ban biang u bah Sadon.
Utei u nongialam sengbhalang, u la ong ruh ba ka la don ka khubor kaba sawa ba ka don ka jinglynga ha ka seng Congress da ka jingtieng ioh ki rem ha kane ka elekshon MDC/MP ban wan, “lada phi lynga ioh rem elekshon, balei pat phim lynga ia ka lawei ka jaitbynriew?- ka jingiam jong u Dr.Mukul Sangma ka dei ka jingiam buit sain pyrthei suda (Political Tears)" pynkut u Bah Sadon.
Shillong,1 Nohprah:Ha kine ki lai bnai ba la dep ka sorkar lyngba ki bor ka ain ki la thwet ban kem ia ki nongialam sengbhalang, kiba la ia khih ILP.Hynrei ym shym la ioh jingtip namar ba ym lah ban ia kynduh ia ki nongialam sengbha lang ha kine ki lai bnai namar ki kiar ialade na kaba shah kem.
Hynrei ha ka sngi saitjain ha ka jingialang paidbah ha Madan Student kitei ki nongialam sengbhalang ki la pyntip sha u paidbah ba ha ki lai bnai ki jingiakhih da ki phew tylli ki Sumon ka ain ka la phah sha ki ba kin wan hajir.
‘Nga la ioh 7 tylli ki Sumon na ka Police station bad na Court ruh kumjuh ba ki phah ia nga ban wan mih’ ong u Bah Sadon.
‘Ko sorkar ai shuwa ia ka ILP da la ioh ILP, ngin wan aiti hi, bad set pynhun ia ki jingkwah brai jong phi, ym 7 snem ha ka MPDA, hynrei set syndon 70 snem’ ong biang u Bah Sadon.
U Bah Joe Marwein President ka FKJGP ruh u la iathuh ba u la ioh haduh kumba 15 tylli ki shithi na ka sorkar bad la bthah ia u ban wan mih.
U la ong ba hapoh ki lai bnai  ba la pynlong ia ki jingkhih la shu kem kulmar ia ki nongialam bad ki dkhot sengbhalang kat naba ki pulit ki ioh da ka jingkynnoh ba ki la leh ia ki kam be-ain bad la pynngat MPDA ia ki, “La kem ia u dkhot jong ngi tang namarba u don ha Umsning ha ka por ba shah kawang Petrol bomb ka Pandal Puja bad la pynngat ia u hapoh ka MPDA"  ong u Bah Joe uba la dawa ba ka sorkar ka dei ban pyllait noh ia ki dkhot ka seng kiba ka sorkar ka la kem khlem ki sabut kiba biang.
Shillong,1Nohprah:Da ki phew hajar ngut ki paidbah ki la tuid ha ka sngi saitjain ba la lah sha ka jingialang bah ba ki sengbhalang ki la pynlong ha MadanStudent.
Ha katei ka jingialang u paidbah um duna shuh ia ka 50 hajar ngut eiei, bad katei ka jingtuid u paidbah ryngkat bada ka kynhoi ka risa ka pyrta ba dawa ILP ka pynkhih ia ka mynsiem ki  nongialam sengbhalang bad na katei ka jingkyrshan jong u paidbah ki la shim ia ka rai ban nang pynjur shuh shuh ia ki jingiakhih ha kine ki sngi ban wan.
‘Ngin pynjur nangne shakhmat ia ki jingiakhih haduh ban da ioh ILP’ ong u President ka KSU u samla Daniel Khyriem hadien ba la iohi ia ka jingkyrshan kaba pura ba ki sengbhalang ki la ioh na ki paidbah.
U samla Daniel u la ong ba ka ILP ka dei ka mat kaba ki sengbhalang ki la dawa da kaba khuid bad kaba shai da ka jingiohi jngai ia ka lawei ka jaitbynriew.
U la ong ruh ba ka jingiakhih ILP hapoh ka jylla ka la pynkyndit thiah wat ia ka jylla Assam ruh.
U Bah Joe Marwein President FKJGP u la ong ba u la don 25 snem hapoh ka sengbhalang hynrei kane ka dei ka mat iakhih kaba la neh slem eh haduh lai bnaia kynthih.
U la ong ba ka daw jong ka jingdawa ILP ka dei hadien ba ki sengbhalang ki la kyndit ban iohi ba ka jingbun briew hapoh ka jylla katkum ka Census 2011 ka la kiew shaba palat, bad katei ka jingbun briew ka la pynkyndit bynriew ia ki seng bad ka la mih ruh ka jingartatien ba ioh lehse katei ka jingbun briew ka dei pynban na ki briew kiba na bar ym na ki trai muluk bad hadien ka seng ka la lap shisha ba katba nang mih uwei u snem ki bar jylla ki kiew sted bha ha ka jingbun briew kumta ka seng ka la iohi ba ban khanglad ia katei ka jingwan tuid kyrthep ki bar ka dei tang ka ILP.U President ka FKJGP u la ong ruh ba ka jingdawa ILP kam mut ban beh ne ym shah dkhar ha ka jylla , hynrei ka dei ka kyndon ain ban tip ba bar jylla u wan leh aiu ha kane ka jylla bad u dei bana da ioh Permit shuwa ba un rung ban trei kano kano ka kam.
Shillong,2 Nohprah:Ka Khun Hynniew trep National Awakening Movement, KHNAM myn ta ka la nang bun paid shuh shuh ha ka Khasi Hills Autonnomous district council,KHADC hadien ka jingwan pyniasoh sa uwei pat u MDC na nongthymmai Constituency u Bah Latiplang Kharkongor.
U Bah Latiplang u dei u dkhot barik ak KHNAM uba la mih noh khyndiat snem mynshuwa na katei ka seng hynrei mynta ka kynti u la wan ban pyniasoh biang ialade sha ka KHNAM.U Bah Latiplang u la ong b aka jingwan pyniasoh jong sha ka KHNAM ka dei halor ki nongrim ba u la iohi ba ka KHNAM ka dei shisha ka seng kaba ieng ha la ka jong ka nongrim bad ka dei ka seng ka bym kyntiang dien na ka nongrim kaba ka ieng hynrei ka la mih shakhmat ha ki prokram kiba ka la buh thong.
Yn leh pdiang burom ia utei u rangbah ha ka 12 tarik mynta u bnai.
Lah ban kdew ba dang katto katne sngi, u MDC ka Laitkroh u Bah Carmel sohtun u la wan pyniasoh iala de sha ka KHNAM, kumba ka long mynta ka KHNAM ka don 4 ngut ki MDC u Bah Adilbert Nongrum, Bah Ban Jame Basaiawmoit , Bah Carmel Sohtun bad u Bah Latiplang Kharkongor.
Shillong,2nohprah:Ha ka sngi saitjain ba la dep, iwei tymmen iba la tip kyrteng kum i kong Jngar Nongdhar, 73 snem  karta  I la duh ei ia la ka jingim hadien ba ka wei ka trok ka la kum thap bakla da ka dien jong ka  ia I katba I dang iaid lynti harud surok.
Katei ka jingjia ka la jia ha 7 Mer Upper Shillong ha ka por 8:30 baje eiei mynmiet.
Katei ka trik ka dei kaba la niah da u Aslander Syiemlieh.
Hadien ba la shah tynrah ha ka trok marmar la pynkit ia itei I tymmen sha Nazareth hospital hynrei ba la jur eh ka jingmynsaw I la khlad noh ha katei ka jaka sumar.
Shillong,2 Nohprah:U Heh pulit ba la shong thait ka jylla Naga land u la shah kem noh ha ka sngi saitjain ha ki pulit ka ri-Bhoi, hadien ba ki la lap bad ioh kurup ia ki tiar Wireless kiba u la thmu ban pynpoi sha ka kynhun lehenoh ka GNLA.Utei u heh pulit u dei uba la tip kyrteng kum u Robert Sangma u dei u sub-inspector ka tnad pulit ha Nagaland,  u dei u pulit ba la shongthait uba trei mynta kum u Commander ki nongap pahara (Security) jong ka CMJ Breweries kaba don ha Byrnihat.
La kem ia utei u heh pulit na ki thain ka Maukhuli ka jaka kaba don ha ki khappud ka Kamrup district.
Nalor utei u heh pulit ki pulit ki la ioh kem ruh ia saw ngut kiwei pat kiba la tip kyrteng kum u Moya Khohung, u Zamthoson Haokip, Suntak Prem Baite bad u  Ramzan Khubang.
Na kitei kiba la shah ki la ioh ban kurup ia  ka wireless set, China-made TYT TH-F8 kaba la wanrah na ki thain ka Myanmar bad kaba la thmu ban pynpoi sha u Finance secretary ka GNLA u Rakkam D Shira.
U SP ka Ri-Bhoi District u la iathuh ba la ioh kem ia kitei ki san ngut ki snar pyniaid tiar sha ka GNLA, dei hadien ba ki pulit ki la ioh ka jingtip kaba biang bad ki la iai kthong haduh ban da ioh kem ia ki.
U  CVS Reddy SP Ri-Bhoi u la iathuh ba hadien ba la ioh jingtip kaba biang ki pulit ki la leit ban khynra ha kitei ka thain ka Maikhuli bad ki la ioh ruh ban kurup ia ki tiar kiba kitei ki san ngut ki don jingthmu ban phah sha ka GNLA.Ki pulit ki la kynnoh ba kitei kiba la shah kem ki dei ruh ki briew kiba ju phah ia ki tiar siat bad ki kuli sha ki kynhun lehnoh ka GNLA.Haduh mynta ki pulit ki dang tohkit ban lap ia ka tynrai naei katei ka tiar ka wan.
Shillong, 2 Nohprah:Uwei u Rangbah u la ujor sha ka Consumer Forum hadien ba u phah ia ka song ba la thep ia ki ksiar ki ksah, ki jain ki nep (khasi nara) lyngba ka speed post na ka post office Rynjah kim shym la poi sha ka jaka ba la phah.
Haba kren mynta ka sngi bad u Bah Benal Lyngdoh basah ha Umpling u la ong ba u la phah ia ki song sha ka khun jong u sha Bangalore ha ka 12 tarik u Jylliew 2013, hynrei kitei ki song kiba shongdor kumba T.63 hajar eiei ki lah jah khlem poi satia sha katei ka jaka ba u la phah.
U la ong hadien ba ka song jong u kam shym poi u la leit ban ujor sha ka post office hynrei kaba sngewsih ka long ba na ka liang jong ki, ki la ong ba ia ki tiar ki tar kim lah siew ne ban pynioh ia ki hynrei ki shu siew tam ia ka dor bai phah speed post kaba long T.314.
“Hadien kane ngam banse ban leit ujor noh sha ka Consumer Forum ban dawa ia ka hok", la ong u Bah Lyngdoh bad u la bynrap shwa ba un leit ujor sha Consumer Forum u ladep ujor shwa sha ka post office Rynjah ha ka 18 tarik u Jylliew.
U Bah Benal u la ong ba mynta u dang ap tang ia ka rai na ka Consumer Forum.
La ong ba ka rukom treikam jong ka post office ka long kum ha kane ka rukom kane ka lah ban pynduh jingshaniah ia ki briew.
Shillong,1 Nohprah:Ka dei ka jingialang paidbah, ka bym pat ju kham iohi satia, ha kine ki phew snem ba ladep.
Hadien ka jingiakhih ban dawa ban pynkhlain ia ka MBOSE, ha u snem 2005, ha kaba ka don ka jingialum paidbah ha Madan Student, kaba la ia lum lymbung u paidlang ka Sor Shillong, hynrei ka jingialang, kaba long ha ka sngi saitjain ba ladep, ka long kaba nang kham heh shuh, ha kaba la ia lum lang u paidlang ka Ri Khasi Jaintia.
Wat la na ka jingkhang jong ka Iewduh, ba kynjah ka Motphran bad ba ki taksi, kim shym la iaid kamai; ka la don ka jing i kynjah ruh jong ka Madan Student, ha Jaiaw Pdeng, hynrei katei ka madan, ka i shongshit bad khluit tar, mar ia  mih ka kynhoi ka risa, ka put ka tem, da ka jing wan poi ki nong Mawlai kiba la ia poi khrui ha ka juh ka por bad kiba la wan iaid da ka kjat naduhMadan Heh, Phudmuri ter ter sha jingthang briew, St.Joseph bad lyngba ka Robert Hospital.
Ki nong Mawlai shuwa ban mih na ka shnong jong ki ki la pynlong ka jingiakynduhlang ha Madan heh bad hadien kata khrui ki la mih ryntih ban kam sha ka phang ka Madan student.
Shuwa ba kin poi ka Madan student kam pat da dap than bada kam pat da shongshit than haduh katta katta, hynrei ha mar ba ka kynhun ki Mawlai ka la poi la iohi ba la sdang khih ka Madan na ki nongiakynhoi ryngkat ka rwai ‘Ban shu long mraw ha la ka jong ka ri phi hun seh mo kum u samla ka ri’.
Kham sa shiphang por hadien ba la wan poi ki nong Mawlai kiba jan dap da ki phew hajar ngut, la mih sa ki nongialam sengbhalang sha katei ka madan, tang khyndiat minit shuwa ban sdang ka jingialang ha ka por 12.30 nohsngi, la iohi smam u paidbah u la pyndap ia ka Madan student, ki rynsan baroh arliang  ki la dap smam, ka madan ruh smam nangta la iohi ba ka surok ban hiar na Mission sha Madan student ka la dap hi smam.
Nalor kitei la iohi ruh ba ki paidbah ki dang bun kiba sngap jingialang nalor ki tnum ing,  kiba khongoid na ki jingkhang it jong ki.
Haba shu khein kyllum ia ka ki briew kiba poi jingialang la kumno kumno kam duna shuh ia ka 50 hajar ngut.
Shillong, 2 Nohprah:Mynhynin ka sngi uwei u rangbah uba la tip kyrteng kum u  Synnamon Mawrie 33 snem karta u la shah dung iap ha u  Bales Khylait.
Kane ka jingjia ka la jia mynhynin ka sngi ha Laitkor , ha katei ka jingjia uwei usamla  uba la tip kyrteng kum u Marcus Mawlong 20 snem, u la lait im bada u don hapdeng ka jingmynsaw jur.
Shillong,2 Nohprah:Khyndiat sngi myn shuwa ki pulit ki la sei ia ka metiap jong u wei u rangbah uba dei na ka shnong Umsning bad ar ngut kiwei pat kiba la mynsaw na ka daw ka jingkhyllem ka krem dewiong ha ki thain ka West Khasi hills District.
Kham ha shuwa ia kane ruh ka la don ka jingiap jong ki briew hapoh ka krem dewiong na ka jingkhyllem ka krem ha ka por ba ki dang don hapoh krem dewiong.
Mynta ruh ka la don sa kawei ka jingjia ha kaba ki pulit ki la sei biang sa ia kawei ka metiap ka bym shym la ithuh tangba la antad ba ka dei ka met iap jong u khynnah samla ba dang ha ki 28 snem karta.
Katei ka jingiap utei u samla ha krem dewiong ka la jia ha ka sngi saitjain ha ka par dewiong kaba don ha ka shnong Miangmawdar  kaba don ah West Khasi hills district.
Utei u samla ba la iap u dei u nongbylla tih dewiong uba trei ha ka par jong u Bah Phurjen Marwein.
Ki pulit ki la iathuh ba na ka dur khmat utei u samla u  lah ban dei u samla Bodo.
La pynkiti ia u sha Hospital na ka bynta ban leh ia ka post mortem, ki pulit kin dang tohkit halor katei ka jingjia.
Shillong, 2 Nohprah:Kiba haiing jong u head teacher jong ka  Bijasik Chisim Lower Primary School u Dalbin N Marak uba shah kem halor ka jingkynnoh ba u dei u general secretary ka seng lehnoh ka GNLA, ki la thmu ban pan jamin ha Williamnagar.
“Ngin leit ban pan jamin lyngba u nongsai ain Sujit Dey ha kine ki sngi ban wan", la ong uwei uba haiing jong u Marak ha kane ka sngi Nyngkong.
U la kam ba u  Marak u la shah kem bakla kum u general secretary u GNLA.Haba iakren ia u Dey u la pynthikna ba u la ioh pdiang ba un shim khia ia ka mukotduma jong u Marak.
Shwa u Naiwieng ka 24 tarik, ki pulit ki la kem ia u head teacher ka Bijasik Chisim Lower Primary School hadien ba ka bike jongu la bat ha khyrdop ka khlaw Kusimkolgre.
U Marak u dang wan na Tura bad uwei u briew da ka bike (ML08 A 6650) haba u shah kem ha ki pulit.
U sah ha Nikwatgre  ha nongbah Tura.
U  general secretary ka GNLA u bym tip eiei ia kiwei ki dkhot bad ki nongialam ka seng , u la pynpaw ha ki pulit ba ba u Sohan u la phun ia u bad la thung kum u general secretary.
Hadien ka jingthung ia u, u la iathuh ba ka seal ka GNLA bad ka kot kiba buhrieh ha iing jong uwei u Pinku Palley Ch Marak ba sah ha Sunny Hills, Tura.
U Pinku uba trei kum u lab technician ha Rongsak medical health centre, u la shah rah na jaka sah sorkar ka lok jongu na Williamnagar ha ka miet sngi u Blei.
La wanrah sha Tura bad la ioh kurup ia lai tylli ki Indian passport lem bad ka letter head jong u vice chairman bad u general secretary lem bad kiwei ki kot ki sla nalor ki mobile phone.
Shillong, 2 Nohprah:Ka Civil Society of Wo men Organisation (CSWO) ka la rai ban kynran dien ban iadon bynta bad ki sengbha lang kiba pynlong ia ka jingiakhih ban dawa ia ka Inner Line Permit (ILP) ha ka jylla.
Haba iakren mynta ka sngi bad  ki nongthoh khubor, ka Kong Agnes Kharshiing, President ka CSWO, ka la ong ba ka jingdon ki riew shim kabu na ka jingiakhih jong ki sengbhalang, kum ka jingpynjot ia ki mar mata, ki mynsiem, ka la ktah ia ka CSWO ba kan shim ia kane ka sienjam ban kynran dien noh na ka jingiadon bynta bad kiwei ki sengbhalang.
“Ka la don ka jingkynnoh da ka khubor ka khlieng ka tyngab ba ka CSWO ka weng noh namar ba shah thied, ba leh politik hynrei kane kam dei kaba shisha", la ong ka Kong Agnes.
Hynrei watla ka la ong ban nym iadon bynta shuh bad ki sengbhalang, hynrei kan iaid da ka lynti ban iakhun ban pyntreikam ia ka ILP.“Ngin iakhun da ki lad ki lynti ba dei da ka lynti jong ka ain", la ong ka Kong Agnes.
Ym tang ka ILP, na ka liang ka seng kan ieng ban bteng ban iakhun ia ki jingeh jong ki paidbah ha ka liang baroh kynthup ka pule puthi, ka marbam mardih, bad kiwei kiba ktah ia u luk u lak ha ka imlang sahlang.
Shillong,2 Nohprah:U  Pawan Yadav  ka  M/s Amrit Cement Ltd u la ujor sha ki pulit ka Khliehriat PS ba ha ka 27 tarik u bnai ba la dep ha ka por 7:30 baje eiei u la ioh pdiang ia ka wei ka phone ha kaba u nongkren phone uba la pynithuh ialde ba u dei u H.R.Pandey u la dawa T.10 lak tyngka na u.
U la ong bab u nongdawa u la byrngem ba lada um lah ban siew ia katei ka pisa kaba la dawa un pynbthei da u bom ia katei ka karkhana dewbilat.
Shillong, 2 Nohprah:Ki paidbah na ka thain Laitkroh ki la pyn paw ia ka jingpyrshah hakhmat ka Delimitation Committee ban pynduh noh ia ka Laitkroh MDC constituency.
Mynta ka sngi ki riew rangbah ki nongialam na ki shnong bapher bapher ki la wan ban pynsngew ia kane ka jingieng jongki ha katei ka komiti kaba pynlong ia ka jingbishar paidbah ne public hearing ha MDC hostel, Shillong.
“Ngin pyrshah beit ia kane ka jingthmu ka KHADC ban pynduh ia ka Laitkroh constituency bad ngin sa peit nangne shakhmat kaei ka rai jong ka Eexcutive Committee jong ka KHADC", la ong uwei u Bah Egenstar Kurkalang uwei na kiba wan ban iashim bynta ha katei ka jingpynlong ia ka jingbishar paidbah.
Ha kane ka sngi, la wan ruh ki briew na kiwei ki jaka tangba, ka jingdawa jongki, ka long ba dei ban shu pynbeit ia ka jingpynngat ia ki shnong na kawei ka constituency sha kawei pat.
Lah ban kdew ba ka KHADC ka la thmu ban pynduh noh ia ka Laitkroh constituency ban pynmih thymmai ia ka Umsning constituency.
Ha kawei ka liang, ka  Delimitation Committee ka lah ban aiti ia ka kakphod jongka sha ka KHADC shwa ka 13 tarik Nohprah.
“Ngi la pyndep ia ki jingpynlong ia ka jingbishar paidbah, ngin sa phah sa sha ka EC jong ka KHADC ban leh ia kaba donkam", la ong uwei u dkhot ka Commmittee ha kane ka sngi Nyngkong.
Nalor ba la pyndep ia kane ka jingbishar paidbah ha Shillong, ka Committee ka la dep pynlong ruh ia ka jingbishar paidbah ha Nongpoh, Nongstoin bad ha Mawkyrwat.
Lah ban kdew ba ka Delimitation Committee la thaw da ka KHADC, bad la bthah ba kan aiti ia ka kaiphod shwa ka taiew ba nyngkong jong u Nohprah.
Katkum ka jingong utei u dkhot, kam shym don satia ka jingpyrshah kaba jur na ki paidbah jong ka Ri-Bhoi, West Khasi Hills bad ka South West Khasi halor ka jingthmu ban phiah constituency.
“Lait noh tang ka jingpynbeit ia ki shnong ha ki katto katne ki jaka", la ong une u dkhot ka Committee.
Dei tang ki paidbah na ka thain Laitkroh kiba pyrshah ia ka jingthmu ban pynduh ia kane ka Laitkroh constituency.
Shillong, 2 Nohprah:U Myntri barim ka Hima Mylliem u Bah Mohen dro Rapsang u la ong ba ka jingpynkylla ia ka ain jong ka Hima Mylliem da ka KHADC ka dei hadien ba ka Hima  ka la ai jingmut khnang ban ailad ia ki myntri ka Hima bad ki Longsan ban iashim bynta ha ka politik.
U Bah Rap sang uwei na ki myntri ba la hap ban iehnoh ia ka kam myntri na mar ka jingkhang ka ain ka KHADC shwa ka elekshon MLA  2013 namar u kwah ban iakhun elek shon.
Haba ia kren bad u Ru pang, u Bah Rap sang u la ong ba ha ka jing shisha, kam ju don ka ain ha ka Hima shwa ka 2005 kaba khang ban iashim bynta ki myntri ha ka sain pyrthei hynrei dei ha utei u snem ba la pas ia ka Khasi Hills Autonomous District (Appointment and Succession of Syiem, Deputy Syiem, Electors and Rangbah Shnong of Mylliem Syiemship)  2005.
Hynrei ha kane ka dorbar ba la dep shen, ka KHADC ka la pas ia ka Khasi Hills Autonomous District (Appointment and Succession of Syiem, Deputy Syiem, Electors and Rangbah Shnong of Mylliem Syiemship) (Second Amendment) Bill, 2012  kala  pynkylla ban ailad ia ki myntri, ki longsan ka Hima ban iashim bynta ha ka sain pyrthei.
“Ka jingpdiang ka KHADC ban pynkylla ia kane ka ain, ka long kaba dei eh namar ba, ha ka jingpyniaid kham mynshwa, dei tang u Syiem ba la shah teh ban nym shah ban iashim ha ka politik", la ong u Bah Rapsang.
Ha kajuh ka por, u la kyntait ba ka politik kan treikam ha ki kam ka Hima namar ba la ailad ia ki Myntri, ki longsan ban iashim bynta ha ka politik.
“Em ka politik, kam lah ban treikam ha ki kam ka Hima namar ba ia kano kano ka rai, la shim da ka dorbar ym da mano mano", la ong u Bah Rapsang.
Lah ban kdew ba ka Executive Committee (EC) ka la thmu ban pynkylla ia ki kyndon jong kane ka ain ha u snem ba la dep ban ailad ia ki myntri ka Hima Mylliem ban iakhun elekshon hynrei namar ba ka sahteng, u kandidiet ka Congress na Shillong West u myntri Mohindro Rapsang u hap ban risain shwa ia ka kam myntri.
Katkum ka kyndon 20  jong ka Khasi Hills Autonomous District (Appointment and Succession of Syiem, Deputy Syiem, Electors and Rangbah Shnongs of Mylliem Syiemship) Act, 2007,  ki myntri kim lah ban iakhun elekshon ne ban shim bynta ha ka sain pyrthei.
Mynshem snem, hadien ba la pyrshah jur ki MDC, la pynbor ia ka Executive Committee (EC) ban phah biang ia kane ka Amendment bill sha ka Select Committee bad u bah Rapsang u la hap risain noh na ka kam myntri namar ba u kwah ban iakhun elekshon.
Shillong, 2 Nohprah:U SP ka East Khasi hills u Bah M Kharkrang u la ong ba ki pulit ki la pynkhreh ban pynngat mukotduma (case) ia ki nongialam sengbhalang ba pynlong ia ka jingiakhih ban dawa ia ka Inner Line Permit (ILP).
Ia kine ki mukotduma ban pynngat yn aiti ha ka Fast Track ha ka Special Court ba la thaw da ka sorkar jylla.
U la ong ba hynniew tylli ki notis la phah sha ki nongialam sengbhalang hynrei kim pat wan mih satia sha police station ba la bthah da ki pulit.
“Phra phew hynriew tylli ki kes ba iadei ka jingpynkhein ia ka ain ha ka por ba iakhih ki sengbhalang la rejister hapoh kine ki lai bnai", la ong u SP bad bynrap, ba la dep pynngat 15 tylli haduh mynta bad yn pyndep lut shwa ban kut u Nohprah.
Haduh 71 ngut ki briew ki la shah kem halor ka jingiakhih ILP ha kaba iadei bad kine ki 86 tylli ki kes ba la rejister, bad bun kine ki dei ki dkhot ka Khasi Students’ Union (KSU), Federation of Khasi Jaintia and Garo People (FKJGP) and Hynniewtrep National Youth Front (HNYF),  la iathuh u SP.U Bah Kharkrang u la iathuh ruh ba la ki khot hajir, la dep phah sha baroh ki nongialam ki sengbhalang da kaba bthah ba kin wan mih sha u IOs ban shim ia ka jingkren jongki halor ki kes ba la rehister.
Ki IO kiba shim ia ki kes, ki la bthah ia ki nongialam sengbhalang ban wan mih hapoh hynniew sngi.
U Bah Kharkrang u la ong ba ha kine ki shi phew sngi, la dep summon sha ki hynniew ngut ki nongialam sengbhalang hynrei haduh mynta kim pat wan uwei ruh ban wan.
Halor ka jingbym wan mih ki nongialam sengbhalang sha ki IO, lada kim wan mih, ngi don ki sakhi ba biang ban rejister kes pyrshah ia ki bad yn aiti sha ka Special Court ban leh ia kaba donkam, u la ong u SP.U Bah Kharkrang u la iathuh ruh ba hynniew phew wei ngut la kem katba 60 percent la pynlait da ka jamin.
Hynrei u la ong ba ki dkhot jong ka KSU kynthup u Wankerlang Jyrwa bad u Badonkupar Nongbri kiba shah kynnoh halor ka jingthang ia u dkhar ha Motphran u Vikash Nandwal kim pat ioh jamin.
Shillong,4 Nohprah:Ka UDP south West Khasi Hills ha ka 25 tarik mynta u bnai ka la thaw ia ka komiti ka District Election Committee bada ia katei ka komiti la khlieh da u Bah H.Lyngkhoi kum u chairman bad u Bah G.G bung snaitang kum u General Secretary.
Katei ka komiti ka la iatai sani bha ha kaba ia dei bad ka kam kyrtong MDC elekshon 2014.
Khnang ban ym mih kano kanao ka jingiasngewsih hapoh ka seng katei ka komiti ka la thaw ruh ia ki kyndon aian na ka bynta ka tiket MDC ban ai sha uno uno u kyrtong.
Katto katne na ka aian ba ka tei ka komiti ka la thaw ki long Ban aialad ia kino kino ki briew jong ka party kiba kwah ban tyrwa ialade kum ki kyrtong na ka bynta ka MDC 2014, ki dei ban tyrwa lyngba ka aplikeshon phom kaba ki lah ban ioh na ka district election committee ryngkat ka bait hep kyrteng kaba long T.5000 tyngka kumba la bthah da ka Central Election Committee.
Ia ki aplikeshon phom ba la dep pynbiang bad ka Security Deposit ki dei ban pynpoi sha u Secretary  ka District election Committee u Bah G.G bung Snaitang hapoh ka 10 tarik u nohprah.
Katei ka komiti ka la buh kyndon ruh ba lada don palat ia uwei u uba pan tiket yn pahah beit ia ka kyrteng sha ka CEC ba kan leh ia kaba donkam, ka la iathuh ruh ba uno uno u kyrtong ba la jied da ki bor baha khlieh jong ka party uta un dei u kyrtong jong ka party.
Shisngi shuwa ban thaw ia ka DEC, la pynskhem ia ki nongkitkam ka General council ka UDP South West Khasi Hills District da u President rangbah duh ka seng u Dr.Donkupar Roy ha ka jingiadon ryngkat u Bah Paul Lyngdoh, working president Bah R A Lyngdoh bad u Bah A Dkhar.
Ki nongkitkam ka party ki long President- P.K.Raswai, Vice president –Renikton Lyngdoh, Micheal Myrthong, Ojendro Marngar bad u Bah Brospar Syiemlieh.
Secretary-Bah Hapbok Lyngkhoi,joint secretary Bah G.G Bung Snaitang, Synshar Lyngkhoi bad u Hugebert Wanniang.
Working President Hadrian Lyngdoh,Auditor-Jeslanwy Nongsiej,Bah Narayan Thongni,Treasurer Bateibok Marbaniang bada Adviser K.Lyngkhoi.
Shillong,2 Nohprah:Ki Sengbhalang ki la bteng biang ia ka jingiakhih jong ki da kaba sdang shuwa da ka pakhang surok miet kaba lai miet kynthih kata ha ka 4,5 bad 6 tarik.
Katei ka pakhang surok miet kan sdang naduh ka por 9 baje mynmiet haduh ka por 5 baje mynstep.
Ki sengbhalang lyng ba u vice President ka KSU u Bah Fredrick Kharmaw phlang u la iathuh ba kane ka jingiakhih da ka pakhang surok miet kaba lai miet kynthih ka dei ka jingiakhih ba ki sengbhalang ki la pynjynsur, namar ki eksamin bapher bapher jong ki khynnah pule.
U Samla Kharmawphlang u la pyntip ruh ba ki sengbhalang ki la dep pynkhreh lypa ia ki jingiakhih , kaba kim pat pyntip lypa, hynrei ki la ong ba ka lah ban long ha kano kano ka dur ruh, bad ki la iathuh ruh ba tang shu kut ka eksamin ki khynnah kin pynbna da ki jingiakhih kiba jur khnang ban pynbor ia ka sorkar ban pyntreikam noh ia ka ILP.“Jia katba jia ngi lah pynkhreh lypa ki jingiakhih kiba jur tang shu kut eksam ki samla pule , katta ka sorkar ka dang kuman katta ngin nang pynjur arshah laishah sawshah ki jingiakhih, namar kane kadei ka jingialeh ka jingdawa jong ki trai muluk ban lait na ka jinglong mraw bad ka jingshah tyllep ha ki bar jylla.
Ko sorkar sngap ia ka sur u paidbah bad pyntreikam ia ka ILP, lym kumta ka ding ba shyrkhei kan klang hapoh ka jylla hi baroh kawei bad lada jia kumta ka sorkar hi ka hap ban shim ia ka jingkitkhlieh" la ong utei u nongialam ka KSU.Shuh shuh ki sengbhalang ki la kyrpad sha ki paidbah ba kin long kiba iaishah namar ba ban poi sha ka thong hap  ban ia kynduh ia shibun ki dieng pyng kiang bad ki mawjynthut kiba pyrshang ban khanglad hynrei suki suki yn sa poi hi ka por ban ioh ia kaei kaba ki paidbah ki kwah kumba la sawa ka sur ha Madanstudent ha ka 30 tarik u bnai ba la dep.
Shillong,4 Nohprah:Ka Myntri ka tnad kam pohing ka jylla ka kong Roshan Warjri ka la pynpaw ka jingsngewlem sha ka lok, ki khun bad kiba haing hasem jong u  Bisheshwar Das,  u trai ka dukan sha ha Bishnupur uba la khlad noh na ka jingmynsaw jur hadien ba u la shah kawang petrol bomb ha ka dukan sha jong u.
Ka la kular ba ka sorkar kan shim khia ban lap ia kito kiba donkti ha ka ban shim noh ia ka jingim utei u trai dukan bad kan pynshitom katkum ka ain.
Ka kong Roshan ka la pynrem jur ia ki runar kiba la donkti ban leh ia katei ka kam pyntriem kaba la shim noh ia ka mynsiem briew.
Ka la kular ba na ka liang ka sorkar kan shim ia ki lad ki lynti ban wahrah ia ka jingiashongsuk shong shngain ha ka ne ka jylla.
Shillong,4 Nohprah:Ha ka step tlang ba khriat sam sam 7 ngut ki bar jylla ki la shah pynsum lyngkhuit ha ka Wah Tharia kaba hap hapoh ka Shella bholaganj Block, kitei ki 7 ngut ki bar jylla kiba la shah pynsum lyngkhuit ki dei kiba la tip kyrteng kum u Bibishon Ram (31 ),  Prem Sagar (30 ),  Harendar Kumar (18 ), u Ajay Paswan (35 ),  Uday Paswan (30 ),  Upender Singh (22 ) bad u Hare Krishna (35 )  kitei ki 7 ngut ki dei ki nongtrei jong ka  M/s P.R Infra Project Pvt.
Ltd.
Katei ka jingjia ka la jia ha ka 2 tarik mynta u bnai ha ka por 6 baje mynstep, kitei ki 7 ngut ki dei ki nongtrei ba trei ha kawei ka jingtrei ba dei jong katei ka kompani kaba don ha Wah tharia.
U  Amit Mallik u la ujor ia katei ka jingjia ha Shella PS ba ha katei ka sngi kumba 11 ne 12 ngut ki runar ki bym lah ban ithuh ki la wan sha katei ka jaka bad ki la shoh la dat ia kitei ki 7 ngut ki nongtrei bad hadien ba ki la shoh ia ki , ki la pynlaw lyngkhuit pat bad nangta ki sa khynniat ia ki sha um.
U la ujor sha ki pulit ba na kitei ki 7 ngut ar ngut na ki ki la mynsaw jur bad la pynkit sha Civil hospital, kitei ki ar ngut kiba la mynsaw jur ki dei u Upender singh bad u Harendar Kumar.
