Ha ka jubab ba wanrah ha Ïing Dorbar, u Myntri Rangbah u la ong ba ki sienjam ba ka sorkar ka shim ban pyntrei kam ïa katei ka aiñ ki kynthup naduh ka jingthaw ïa ki district task force ha baorh ki distrik abd ka jingpyllait paidbah ïa ka webportal megrssa.
nic.
in/ ka long ban ailad ïa ki trai ïing ba kin ai ïa ki jingtip kiba ïadei bad ki nongshong wai kaba long katkum ki kyndon jong ka MRSSA, 2016.
U pyntip ruh ba kum ka jingpyrshang la jied ïa ki hynñiew tylli ki shnong ba don ha sor shillong ba kynthup ïa ka Nongrim Hills, Pohkseh, Nongrah, Nongmensong, Lapalang, Riat Laban bad Wahdienglieng ban pyntreikam ha ka kylla kaba nyngkong.
Shuh shuh ha ka jubab u la pyntip ruh ba ka jingai jinghikai kaba bniah ïa ki rangbah shnong bad ki nongïarap jong ki kumno ban pynrung kyrteng ha ka webportal la dep ban pynlong da ka ophis Deputy Commissioner ka East Khasi Hills.
Mairang, Nailur 20: Ka Hynñiewtrep Youth Council North West Khasi Hills, ka la dawa ïa u Deputy Commissioner ka Eastern West Khasi Hills Bah Gideon Kharmawphlang, ban khang lut noh ïa ki jingpynlong ïa ka jingïakop khwai dohkha hapoh ka District.
Ka HYC NWKH hapoh ka jingïalam u General Secretary Shembor Langrin, ka la leit ïakynduh ïa u DC ha ka 19 tarik Nailur ban buh ïa kane ka jingdawa.
Kane ka jingdawa ka la mih ruh hadien ka jingjia ba sngewsih kaba wan hap ha kawei ka longkmie kaba la duh noh ïa I Khunlung ba dang shu kha, tang na ka daw ka jingdheng kali kaba jur, kaba la mih na ka tamasa khwai dohkha ha Pamphyrnai, Ksehkohlong, West Khasi Hills, myn ha ka 16 tarik Nailur.
Une u Nongïalam ka HYC u pyntip ba u DC u la ïathuh ba u la dep phah da ki jingthoh sha baroh ki nongpynïaid ïa ki jingïakop khwai dohkha hapoh ka District, ba ki dei ban bud ïa ki 7 tylli ki kyndon ba la buh da ki bor pynïaid District ban pynlong ïa ki jingïakop khwai dohkha.
U pyntip ba ki bor District ki la buh ruh ïa ka kyndon ba lada ki nongpynïaid ki pynkheiñ ïa ki kyndon, u DC u lah ban khang noh ïa ki jingïakop khwai dohkha.
Halor kane, ka HYC ka la kyntu ïa ki nongpynïaid ïa ki jingïakop khwai dohkha ba ki dei ban bud ryntih ïa ki kyndon ba la buh da ki bor District khnang ba kan ym ktah ïa ka ïaid ka ieng ki paidbah.
Shillong, Nailur, 20: Ka Khun Hynñiewtrep National Awakening Movement (KHNAM) ka pynpaw ka jingsngewnguh ïa u MLA jong ka Mookaïaw Constituency u Bah Nujor Sungoh uba la rah ïa ka mat ha ka Dorbar Synrai jong ka Ïingdorbar Thawaiñ ban pynduh noh ïa ka Personal Interview ha ki kam Sorkar ha ka kyrdan Grade IV.“Ka seng naduh ki snem ba la leit noh ka ladep ai ïa ki jingthoh kiba shai bad kiba shong-aiñ sha u Myntri Rangbah ka Jylla ban dawa ban pynduh noh ïa ka Personal Interview na ka Grade B,C bad D jong ki kam Sorkar bad ngi la pynshai ruh ba wat ka Sorkar India bad ki 23 tylli ki jylla bad 8 tylli ki Union Territories ha ka ri India ki ladep ban pynduh ïa ka Personal Interview, hynrei haduh mynta ka Sorkar ka sngap jar jar," ong u Working President ka KHNAM u Bah Thomas Passah ha u kyrwoh ba la phah sha ki lad pathai khubor.
“Ka jubab jong u Myntri Rangbah mynta ka sngi kam pynhun ïa ngi kum ka seng bad ka khlem pynhun ïa u MLA badonburom u Bah Sungoh lane ïa kiwei kiwei ki Nongmihkhmat jong ka ïingdorbar Thawaiñ ka jylla.
Katkum ka jubab kaba u Myntri Rangbah u la ai ba 50/50 % la bhah na ka bynta ka Written Test bad ka Personal Interview.50% ka la plie lad bha ïa ki briew ba don ha ka bor ban tuklar lane mushlia ïa ka ïohkam ïohkam hok jong ki samla," ong u kyrwoh.
“U Myntri Rangbah u la ong ruh ba la pynlong ïa ka Personal Interview ban peit ruh ïa kiwei kiwei ki jingdonkam ha ki Candidate, ka jingkylli kaba ladei ban kylli ïa u Myntri Rangbah ha Ïingdorbar ka long, kiei kita ki jingdonkam kiba hap ban peit tang lyngba ka Personal Interview haba thungkam Sweeper lane kiwei kiwei ki kam Grade04? Ka jingshisha ka long ba ïa ka personal interview donkam tang ha ki jait kam kiba donkam ban peit ïa ka Personality jong u/ka kyrtong,"la bynrap u kyrwoh.
“U Myntri Rangbah u la ong ruh ba ka don ka jingduhnong bad jingïohnong ruh lada ym don personal interview shuh.
Ladei ban kylli na u Myntri Rangbah ba kiei kita ki jingduhnong lada pynduh noh ïa ka personal interview, namar kumba ngi la thoh sha ka Sorkar ngi la batai shaikdar ba lada pynduh ïa ka personal interview ka jingïohnong kan long ba kito kiba dei hok ban ïoh kam kin ïoh.
Ka por jong ka Sorkar kan ym sepei.
Ka pisa ka Sorkar kan ym sepei.
Ki samla kiba aplai kam kin ïoh jingkyrmen.
Ki briew kiba mlien ban pan pisa ban pynïoh kam kin ym ïohlad shuh ter ter ka jingduhnong lada pynduh personal interview ka long tang ïa kiba don ha ka bor namar kin ym ïohlad shuh ban leh shiliang lane leh politik ïa ka hok jong ki samla," la ong u Bah Passah.
“U Myntri Rangbah u la ong ruh ba ka Sorkar ka dang peit bniah ïa baroh ki bynta jong ka rukom thungkam bad kan shimpor.
Kine baroh ki dei tang ki jubab ban pynjlan ïa kaei kaba la donkam ban leh noh.
Ngi tip shai ba ki bynta kiba donkam ha ka jingthung kam Sorkar kadon tang saw tylli kita ki long; ban pyllait Advertisement.
Ki samla kin pyndap Form ban aplai.
Ban pyllong ïa ki Test bad ban jied ïa kiba la shah jied.
Ngi sngewthuh balei u Myntri Rangbah u kwah ban pyni ba ka kam ka long kaba jrong bad ba khongwaiñ bha namar kam long satia kumta," la kynthoh ka KHNAM.“Ka seng ka long kaba kloi ban ïathir bad u Myntri Rangbah halor kane ka mat bad lada u jop u Myntri Rangbah ngim ym dawa shuh hynrei lada ka ieng ka nia jong ngi ka Sorkar ruh ka dei ban leh noh mardor ïa kane ka jingthmu babha.
Ka Seng kan sa shim ïa la kijong lad ki lynti ban pynthikna ba ka Srkar kan pynduh noh ïa ka personal interview," la bynrap u kyrwoh.
Shillong, Nailur 20 : U Bah P.T.Sawkmie, MLA barim mynta ka sngi u la pynpaw ba ka Women’s Reservation Bill, kan wanrah ïa ka khuid ka suba bad ka jingkylla ha ka synshar ka khadar ha ka ri baroh kawei.
“ïa kane ka Women’s Reservation Bill sahkynmaw ba la wanrah da u myntri rangbah ka ri ha ka Sngi Ba Ar ha Dorbar Parliament, shimet nga pdiang sngewbha ïa kane ka bill na ka bynta ka jingmyntoi jong ki kynthei ha ka ri," ong u bah Sawkmie haba kren sha u nongthoh khubor.
U la bynrap, “Ki longkmie ha ka ri bad ha ka jylla kin ïoh ïa ki kabu ban don bynta ban thaw ïa ki policy ban saiñ dur ïa ki kam pynroi ha ka ri.
"U pynpaw ba ki kynthei ki la dep pyni ïa ka jinglah jong ki ha kiba bun ki bynta jong ki kam pynroi bad ban leh hok ïa ki kam baroh.
“Ngi khmih lynti ba kan don ka jingkylla kaba khraw ha ka ri, ha ka khyllipmat ba ki longkmie ki rung sha ka sorkar jylla bad sha ka sorkar pdeng.
Shuh shuh ka bamsap kan duna bha bad ka lah ban lait syndon," ong shuh shuh u bah Sawkmie.
U la pynpaw ruh ba hashuwa kane bun ki kynthei kiba kwah ban long MLA, MP, hynrei kim ïoh lad satia, hynrei lyngba kane ka Bill ka kabu ka la plié ïa ki.
Shillong, Nailur 20 : Ki longkmie BJP ha ka jylla ki la lehkmen ha kane ka sngi Balang bad ai khublei ruh ïa u Myntri Rangbahduh ka Ri u Narendra Modi halor ka jingwanrah bad mynjur ïa ka Women Reservation Bill ha Lok Sabha.
Ha ka kyrwoh ba la phah da ka President jong ka BJP Mahila Morcha, Kong S Pariat ka la ong ba ki sngewkmen ba na ka Ïing Dorbar ba thymmai (Parliament) ki la wanrah ïa ka aiñ rew kaba khraw na bynta ki longkmie.
“Baroh shi katta kiwei ki party ki la shu kular tang ha ki rmiang shyntur halor ka Women’s Bill hynrei ka BJP ka la leh ïa ka," la bynrap shuh shuh ka kyrwoh.
Shuh shuh ka la ong ruh ba dei tang u Modi kum u Myntri Rangbahduh uba leh ïa kaei kaba u ong.
Nongstoiñ, Nailur 20: Ka jingpang khmat ka la sdang ban pur sted bha ha kylleng ki jaka ha West Khasi Hills ha kaba bun bah ki nongshong shnong ki la ngat bad shah ktah ha katei ka jingpang.
La ïoh jingtip ba katei ka jingpang khmat ka la sdang ban kynrei ha ki thaiñ Mawdoh jong ka Rambrai bad ha kiwei pat ki shnong ha katei ka thaiñ.
Ha kine ki sngi ba la dep u bah Jiedstarland Lyngkhoi u ba dei na ki thaiñ Rambrai haba pyntip ha u nongthoh khubor, u la ong ban katei ka jingpang khmat ka la ktah ïa u ruh.
Nalor kata la lap ruh ba ki don kiwei pat ki nongshong shnong kiba la shah ktah ha katei ka jingpang khmat, ha kaba uwei u rangbah u la ong ba ha ka shnong jong u ruh la bun ngut bha kiba ngat ha katei ka jingpang khmat.
Hadien ba u la ïoh jingtip ba katei ka jingpang khmat ka la sdang pur, kumta ban ïada na katei ka jingpang u la phah deng da ki ksai byrni ïa baroh ki khun bad ïalade ruh u la deng da ki juh ki ksai byrni.
Haba kylli pat ba hato lada deng da ki ksai byrni katei ka jingpang khmat kam ktah shuh, u la ong ba u shu ngeit ba kan ym ktah shuh namar ki riew tymmen mynshuwa ki shait ïathuh bad ong kumtaNalor katei ka jingpang khmat ka don sa kawei pat ka jingpang ha kine ki sngi kaba ki ju khot ka ‘ñiangmiang, kaba kham ktah bha ïa ki khynnah kiba lai snem haduh shiphew snem ka karta.
Haba katei ka jingpang ka ngat ha ki khynnah ki ngap ki at na ki bynta jong ki tyllong shkor bad ki at kum ki glan bad ki khynnah ki shitom bha ban bam.
Don kiba kham jur lei lei ka shim por haduh ar sngi ei ei ba ki lah ban ang ïa ka shyntur ban bam.
Wat la katei ka jingpang ka don ruh kam da ktah than haduh ba ki khynnah kin da thiah, hynrei ki shu shitom ban bam bad haba phah sumar ruh ka kham suk ban pynkoit.
Shillong, Nailur 20 : Kum shi bynta ka jingrakhe ïa ka jingïaid lynti kaba 127 snem, ka Assam Club, Laban Shillong kan pynlong ïa ka jingai jingsumar ei ha ka 23tarik mynta u bnai naduh ka por 10:00 baje mynstep haduh ka por 1:00 baje nohphaisngi.
Kane ka long kum shi bynta ka jingpyrshang jong ka Assam Club Shillong ban wanrah ïa ka jingsumar kaban ai jingmyntoi ïa baroh.
Ha kane ka sngi kin don ki doktor bad nongsumar kiba tbit na Shillong bad Guwahati kiban wan ai jingsumar ei ha katei ka sngi khlem ka jingïapher niam ne jaidbynriew.
La pyntip ruh ba kin don bun jait ki test bad ki rukom ai jingsumar ban pynlong ha katei ka sngi nalor ka jingsam ei ïa ki dawai sha kito kiba donkam.
Shillong, Nailur, 20: U MLA jong ka All India Trinamool Congress u Mukul Sangma uba long ruh u Myntri Rangbah barim jong ka Jylla ha ka sngi Balang u la ong ba ka kynhun tohkit ka la dei ban kthong ïa u “kingpin" uba donkti ban pynïaid thok ïa ka US’ Internal Revenue Service (IRS) Call Centre.
Ïa kane ka jingleh thok la khynra da ki Pulit jong ka Jylla ha u snem 2017 halor ka jingpynngop ïa ki briew kiba nabar ri kynthup ruh ïa ki nongshong shnong jong ka ri United States bad na UK.Ïa kane ka lap hadien ka jingkhynra ïa ka IFA Enterprise Call Centre, kaba treikam na SS NetCom, Dhankheti, Shillong.
“Ka kynhun tohkit ka dei ban kthong ïa ki," ong u Sangma ha ka jingïakren bad ki lad pathai khubor.
Da kaba pynpaw ba ki don bun syrtap ki jingïakren, u Sangma u la ong, “ka jingïakren kaba nyngkong, ka kren shaphang ka jingtip ha ka Data bad ka jingïakren kaba ai ka la kdat noh sha kawei ka syrtap hadien kawei pat.
Ka kam bymman kaba khatduh eh ka la jia ha ka syrtap kaba khatduh.
Phi la tip mynta ïa ka rukom treikam jong kane ka kynhun Mafia, kaba treikam ha baroh kawei ka pyrthei.
Ka dei ka kynhun runar kaba don bynta sha baroh kawei ka pyrthei kaba donkti halor kane.
"“Namarkata, kano kano ka kynhun tohkit ka dei ban tih bniah naduh tynrai tang lada ki ïoh ïa ka jingïatreilang bad ki bor ka aiñ jong kane ka jylla, ki kynhun tohkit, na ka ri bad nabar ri bad kin sa lah ban kyndang bad ban tip ruh mano ba dei u Kingpin,": u la ong.
Haba kylli, u Sangma u la ong, “ka don ka daw balei nga pynpaw ka jingsngewkhia bad phi tip kaei kaba jia halor kane ka case? Hato ïa kane ka case la tohkit bniah neem ha ka rukom kaba dei da ka jingïatreilang namar ban tohkit bniah naduh tynrai ka kynhun tohkit ka dongkam ruh ban leh wat ïa ka Forensic.
"“Ka donkam ïa ki kynhun tohkit na ka jylla, ka bor jong ka jylla, bad ban pan jingïarap na ka tnat pulit.
Hato ki la pan jingïarap? Hato ki la kylli? Kine ki dei ki jingkylli ba phi lah ban kylli na ki bor bahalor," u la bynrap.
Shillong, Nailur, 20: Ka Khasi Students Union (KSU) ka la kyrpad ïa ki MLA ba kin kren eiei hapoh ka Dorbar Synrai jong ka Ïingdorbar Thawaiñ ka Jylla halor ka jingïohlad jong ki 8 ngut ki bar jylla ban ïoh rung pule MBBS na ka bhah jong ka Jylla Meghalaya ha ka open category watla ki pynshisha tang da ka Provisional PRC.“Mynshem bnai ha ka por ba la pynmih ïa ka thup ki samla pule ba ïoh bhah ban leit pule MBBS, la shem ba ha ka Open Category, ki don kumba 8 ngut ki bar jylla kiba ïoh ban rung ha kane ka Category.
Lyngba ki jingwad bniah bad ka RTI, ka seng ka la shem ba kine ki 8 ngut ki bar jylla ki khlem pynbiang ki kot ki sla ban pynshisha ba ki dei ki nong Meghalaya ba pura.
Katkum ka kyndon jong ka tnad DHS, baroh ki samla pule ki dei ban ai ïa ka Permanent Resident Certificate ban pynshisha ba ki dei ki nong Meghalaya, hynrei la shem pat ba katto katne na kitei ki 8 ki khlem ai ïa ka PRC hynrei ki ai pynban da ka Provisional PRC kaba treikam tang 3 lane 6 lane 12 bnai.
Ka KSU ka sngewdei ba ka Ïingdorbar Thawaiñ ka dei ban ïatai bha khnang ban lah ban khanglad ïa kine ki 8 ngut ki bar jylla bad kumjuh ban lah pynduh jait syndon ïa kum kine ki jingjia ha ki snem ban wan," ong ka KSU ha u kyrwoh ba la phah da ka IT & Publicity Cellsha ki lad pathai khubor.
Ka KSU ka la ïaroh ïa u MLA jong ka Nongpoh Constituency uba la rah hakhmat ïa ka mat ILP ban ïoh jingshai na ka Sorkar.
“Ban pynkynmaw ka mat ILP lane Bengal Eastern Frontier Regulation 1873 ka dei ka mat dawa kaba la rim bha bad kaba dang im bad khluit haduh mynta.
Hashwa ban ïoh ïa ka jylla, ka United-Khasi Jaiñtia Hills District Council ka don ïa kane ka kyndon aiñ ILP bad wat naduh ki por ba synshar ki phareng ka Bri U Hynniewtrep ka don ïa ka ILP hynrei naduh ba ïoh ïa ka jylla riewlum, ka ILP ka jah kum kawei na ki aiñ kane ka jylla thymmai.
Ka KSU ka kyntu ïa baroh 60 ngut ki nongmihkhmat ba ki dei ban ïatai sani shuh shuh kumno ban pynurlong ïa ka jingdawa ILP ki paidbah bad kumno ban pynbor ïa ka sorkar pdeng ban ai noh mardor ïa ka ILP sha ka Meghalaya bad ym ban shu pynsahteng da kaba ai daw ba dang bishar.
Haba ïa ka Manipur lah ban ai da kaba suk balei pat ka eh ban ai ILP ïa ka Meghalaya," la ong ka Seng.
Ka seng ka kyntu ruh ïa baroh 35 ngut ki MLA Khasi ba ki dei ban ïa kren ruh ïa mat ban ïoh rung ka ktien Khasi ha ka 8th Schedule.
Ka Ïingdorbar Thawaiñ bad ki paidbah ki dei ban ïoh jingshai ba balei tad haduh mynta khlem pat lah ban pynurlong ïa kane ka jingangnud.
Haba pynsngew halor ka jingjyllei jong u drok, ka seng ka la ong, “ka seng ka kyntu jur ïa baroh 60 ngut ki MLA ba ki dei ban ïa tai sani bha halor kane ka mat bad wad lad kumno ban teh lakam ïa ka jingrung kyrthep u drok ha ka jylla bad kumjuh ruh ban thaw aiñ kiba pyrkhing bad ba khlaiñ bor ban pynshitom ïa ki nongkhaïi drok khnang ban lah kum shi bynta ban khanglad ïa ka jingkhaïi bad dih drok ha jylla.
Lada ki nongmihkhmat ki khein sting ka mut kan ym slem shuh bad ka jylla Meghalaya kan long kum ka Phillipines, Colombia, Mexico bad kiwei ki thaiñ kiba la shah lynshop ha ki kam sniew lyngba u drok.
"“Ka jingpyrshang khah khah ka North East Frontier Railways ban wanrah ïa ka lynti rel ha Ri Khasi ka la pynbitar ïa uba bun balang.
Lyngba ka rel, la sngewthuh shai ba ki bar jylla ki mynder ri kin ïoh rung suk ban buhai shnong hapoh jylla.
Ka KSU ka sngewdei ba ka ïing ka dei ban ïatai halor kane ka mat bad ba dei ban khanglad beit ïa ka lynti rel ban wan shane tad haduh ynda la ïoh ïa ka aiñ ILP ha jylla, ha kata ka por yn sa ïa pynbeit pat halor ka jingwanrah ïa ka rel sha Ri Khasi," la pynpaw ka KSU.Halor ka jingeh ki paidbah kiba sah ha khappud, ka KSU ka la ong, “ki paid Khasi na ka por sha ka por ki shah thombor bad shah pynïap ha ki thaiñ khappud ha ki bor sorkar Assam bad kiwei kiwei ki kynhun.
Naduh ka jingshah siat ïap ki 4 ngut ki Khasi ha Langpih, ka jingshah pynïap dusmon u Bah Tyngshaiñ Mukhim ha Block II, ka jingshah siat ïap haduh 5 ngut ki Khasi ha Mukroh bad ki jingshah pyndik ba dang shen ha Khanduli bad Lapangap.
Lada ki 60 ngut ki MLA kim ïatai ïa ka mat khappud hapoh ïing dorbar thaw aiñ kan pyni ba ki khein sting ïa kane ka mat bad kumjuh ruh ba kim khein snep ïa ki paidbah ba sah ha khappud.
La donkam ban pynbeit kyrkieh noh kumno ban ai jingïada ïa ki paid Khasi kiba sah ha khappud ban lait na ka jingshah thombor khah khah ha ki pulit Assam, ki lehnoh bad runar Nepali bad Karbi," bynrap u kyrwoh na ka Seng.
Ka KSU ka kwah ruh ïa baroh ki MLA ban ïathir halor ka National Education Policy (NEP) kumjuh ruh ïa ka jingslem ban sdang ïa ka Shillong Medical College bad ka jingkyntiew kyrdan ïa ki baroh ki Polytechnic Insititutes sha ki Engineering College kiba pura.
Kumjuh ruh ka jingbymdon ka State University ka la ktah bah ïa ki samla pule ka jylla kiba thrang ban bteng shuh shuh ïa ki jingpule.
Ka KSU ka kyntu ruh ïa ka Ïingdorbar thawaiñ ban ïatai ruh halor ka mat ban wanrah ïa ka Central Agricultural University hapoh Kyrdemkulai kaba la sahteng naduh u snem 2010.
Ka seng ka la dawa ruh ïa ka Ingdorbar Thawaiñ ban wad lynti noh marmar ban weng ïa ki briew kkiba sah ha Them Iew Mawlong namar kane ka mat ka la sahteng da ki bun bun snem.
“Lada ka sahteng kumne ka mut kine ki briew ki la sngewbaheh shuh kumba la jia ha kine ki khyndiat bnai ha kaba kine ki runar kharmetor ki la rah da ki tiar ïaleh ban shoh pynmynsaw ïa ar ngut ki draibar taksi kiba dei ki Khasi ha Khyndai lad," la ong u kyrwoh.
Nongstoiñ, Nailur 20: Bun tylli ki Ïing ki la orpait bad pei thliew ki tnum na ka jingwan hap ki maw ba kynnoh pynbthei bomb khlem akor jong ki Nongshna surok National Highway ka NHIDCL kaba dang ïaid shaid shaid mynta na Nongstoiñ sha Rambrai.
Kane ka la jïa ïa ki longïing kiba dei na ka shnong Steplanglur, kawei na ki shnong kaba don ha lynti sha Rambrai.
Ka jingorpait ki jingtei bad jingpei thliew ki tnum ka la jia ruh ïa kawei ka skul bala tip kum ka Jurïawthei Presbyterian Lower Primary School Steplanglur Balang Presbyterian Mawlieh.
Ki longïing kiba la mad ïa kane ka apot ki kynthup ïa ka Ïing u Bah Teiborlin Nongsiej, Bah Kloilan Syiemlieh, bah Briplingstar Kharbani, kong Bistiful Nongsiej, kong Listiful Nongsiej, kong Wandarisha Nongsiej bad kiwei kiwei.
U Nongthoh khubor haba ïakren bad kine ki lanot, ki la pyntip ba hadien kane ka jingjia, ki la leit ban ïakren bad ki nongtrei jong ka kompani ba pynshna ïa ka surok, hynrei la kynnoh ba kine ki nongtrei ki la leh bym patiaw bad ong pynban ba kin leit ujor sha ki bor District.
U Sordar ka Shnong Steplanglur Bah Syntarning Wanniang u la ong ba kane ka kompani ka la pynkheiñ ïa ki kyndon jingbthah haba pynbthei bomb.
Kane ka jingpynbthei bomb ka la jia bad sngi bad miet haduh ba ki khun Shynrang ka Shnong ki la kem bitar.
U la ong ba lada ki bor District kim tuklar mar mar ïa kane ka kam, khlem pep kane ka jingleh jong ka kompani ka lah ban lam sha ka jingjia kaba sngewsih.
U la pynpaw ba ka bor Shnong kan ym lah ban teh lakam lada ka jingleh ka kompani ka la long shaba palat.
Kumjuh ruh u Headmaster ka Jurïawthei Presbyterian Lower Primary School, Steplanglur, Bah Rockefeller Nongsiej u la ong ba ka jingpynbthei bomb jong kane ka kompani ka la long shaba palat liam haduh ba ka ïing skul ka la julor bad ki lynti ïaid kjat ruh ki la duh noh.
U la ong ba ki khynnah skul mynta ki la hap ban shu par ïa ka riat ba la duh ka lynti ïaid kjat.
U la ïathuh ba ki bor pynïaid ka skul ki la leit kyrpad ïa ka kompani ba shna surok, ba kan pynmaramot lang malu mala ïa ka lynti ïaid jong ki khynnah hynrei ïa kane ruh la leh bym patiaw.
Kaba ktah eh ka dei ka jingshah pynjor kawei ka pynthor kba jong kawei ka Longïing Khunswet kaba la long rangbah tang da ka samla kaba khmih bad sumar haduh 6 ngut ki para.
Ka jingjulor jong kane ka pynthor ka dei namar ka jingpyntuid khyndew khlem akor jong ka kompani.
Shillong, Nailur 20 : U Nongïalam ka AITC uba dei ruh u Myntri Rangbah ba rim ka jylla u Dr Mukul Sangma mynta ka Sngi Balang u la ong ba u la leh ïa ka kamram da kaba u la pyntip ïa u Myntri Rangbah ba u ïashon dur lang bad u Nongkhaïi drok ba shyrkhei tam na Mizoram bad mynta ka shong ha u kaei kaba u dei ban leh ïa kaba donkam.
ïa kane ula kren sha ki lad pathai khubor hadien ba u Lamphang u la weng noh ïa ka jingkren jong u Dr Mukul hynnin ka sngi hapoh ïing dorbar ha kaba u la kynnoh ba u Myntri Rangbah u Conrad K Sangma u don ka jingïadei bad utei u nongkhaïi drok u Henry Lalremsanga namar ma u (Conrad,) ka kurim jongu ki ïashon dur lang bad u ( Henry) ha kawei ka prokram baheh ha nongbah Delhi.
Une u briew u dei uba la shah kem ha ka 23 tarik Iaiong 2013 ha kaba ïadei bad ka jingïoh kurup ïa ki kuli pseudoephedrine kiba la niew beaiñ bad long kum ki drok ba shongdor haduh 6 klur tyngka.
U Dr Mukul u la ong “ Ha ka jingshisha u dei ban sngewthuh ïa kane ka jingpyntip jong nga shaphang u Henry namar lehse um ïohi ïa ka khubor kaba la pynmih ha utei u snem 2013 ruh.
“Balei ban sngew bitar, namar nga tip shai ba kiba bun ki tip bha shaphang u Henry bad kin mynjur ruh bad nga la ïoh jingtip hynnin hi ka sngi hadien ba nga la wanrah ïa ka mat hapoh ïing dorbar ba une u briew u wan u leit bha sha kane ka jylla.
Kumta nga la pyndep ïa ka kamram.
Kadei ka kamram jongu ban pyntreikam ïa ka jingstad jongu" ong u Dr Mukul.
U la ong shuh shuh ba u sngew lyngngoh haduh katta katta kumno ki ïalam bakla bad ïada pynban ïa u da kaba kynnoh kylla ïa u (Dr Mukul) ha ka jingshisha ki la dei ban tohkit bniah na u Myntri Rangbah kein.
“ Nga khlem ong ba u Conrad u ïadon kti hynrei nga la ong ba une u briew ba ïashon dur lang bad ïashong lang ha kajuh ka miej ha kawei na ki prokram ha Delhi u dei u nongkhaïi drok bad kane ka pynpaw ba u don ka jingïaithuh ithaw bha bad u.
Nga la ong ba ka jingïathuh ithaw kaba jan bha bad na kata ka daw mynta ka sngi nga la kren biang hapoh ka ïing dorbar ba ka kamram jongnga ka long ban pyntip ïa u bad mynta ka la dei ka por jong ki paidbah ban leh ïa kaba donkam" ong biang u Dr MukulU la ong hapoh ka ïing dorbar hynnin ka sngi u la maham bad ai jingmut ïa u myntri rangbah ban peit kumno ban pynïajngai na une u briew bad u la dep kren ruh ba um dei ban sngew ei ei namar kane ka dei tang ka jingmana namar ïa kane ka jingïashon dur lang la pynmih ha ki kot khubor ha Delhi.
Halor ka jingong jong u Myntri Rangbah ba u Dr Mukul u dei ban wad bniah bha shaphang u Henry, u Dr Mukul u la ong “ Kata ka dei ka kam jong nga bad ma u (CM) ruh u dei ban wad jingtip bniah.
U dei ban phah bud dien bha ban tip kaei kaba la jia ïa une u briew bad la u dang don jingïadei ne em bad kino kino ki briew namar um leh tang marwei hynrei u ïadon kti lang bad kiwei kiwei ki briew wat kiba na Delhi ruh.
Ban tip la u dang ïadon kti ne em ka shong ha u myntri rangbah namar u don ha ka bor kaba u lah ban leh ei ei lada u sngew donkam, u lah ban shu thoh sha ki bor sha Delhi ban wad bniah shaphang une u briew khnang ba un tip ïa ki jingshisha baroh".
Shillong, Nailur 20 : U Myntri ka tnad Social Welfare ka sorkar jylla, Bah Paul Lyngdoh ha ka sngi Balang u la pyntip ha Ïing Dorbar ba ki don haduh 1500 tylli ki shnong ha kylleng ka jylla kiba ym pat don ïa ki Anganwadi Centre.
Haba jubab halor ka jingkylli ba wanrah da ka MLA na Ampati ka Miani D Shira u Myntri u la ong ruh ruh ba ka sorkar jylla ka la ïa kren bad ka sorkar pdeng na ka bynta ban pynïoh lut ïa ki centre ha baroh ki shnong.
“Ngi la dep phah ïa ka jingtyrwa sha ka Ministry of Women and Child Development ban kynthup lut noh ïa baroh ki shnong ki bym pat don ïa ki Anganwadi Centre," u la ong da kaba bynrap ruh ba ka sorkar ka buh thong ba la kumno kumno hapoh ar snem kin sa lah ban buh ïa kitei ki centre ha kito ki shnong bym pat don.
Nalorkata, u Myntri u la pyntp ruh ba kito ki shnong kiba ym pat don ïa kitei ki centre ki don mynta ha ka jingpeit jong ka Early Childhood Development Programme.
U Myntri u la ïathuh ruh ba ha u Risaw un sa lum ïa ka jingïalang ban bishar ïa ka rukom treikam ki Anganwadi Centre ba don ha ka jylla bad un sa peit bniah ruh ïa ki jingeh kiba don ha kitei ki centre ha katei ka jingïalang.
Haba jubab halor ka jingkylli ba wanrah da u MLA ka Mawhati, Bah Charles Marngar halor ka jingsam da ki rice cooker sha ki anganwadi centre bym don bording na ka liang u Myntri u la jubab ba ka sorkar kan sa shimkhia ban wad da kiwei pat ki lad.
Halor ka jingkylli ba wanrah da u MLA ka Nongthymmai, Bah Charles Pyngrope, u Myntri u la ong ba ka sorkar ka dang khot mynta ïa ka EOI haba ïadei bad ka jingtyrwa ban ai noh da ki mobile sha ki nongtrei ha ki anganwandi centre khnang ba kin lah ban trei khambha katkum ba jingdawa ka kam.
Ka la don ruh ka jingai jingmut na u MLA ka Umsning Bah Celestine Lyngdoh ban pynbiang ïa ka umbam umdih ha kitei ki centre katba u MLA ka Amlarem Bah Lahkmen Rymbui u la kyntu ba donkam ka jingïatrei lang hapdeng ka tnad Social Welfare, Koit ka Khiah bad ka tnad pule puthi na bynta ka jingmyntoi ki khunlung khynnah.
Shillong, Nailur 20 : Ka ïing Dorbar Lok Sabha ha ka sngi Balang, ka la ai jingmynjur ïa ka Women’s Reservation Bill.
Haduh 454 ngut ki MP kila kyrshan ïa kane ka Bill katba arngut ki MP ki la pyrshah ïa ka.
Kane ka Bill ka pynthikna ïa ka jingbuh bha ba 33 % ïa ki Kynthei ban long ki Dkhot ha Lok Sabha bad ha ki ïingdorbar Thaw Aiñ ka Jylla.
Ka Sorkar National Democratic Alliance (NDA) ba ïalam da ka BJP ka la jer kyrteng ïa kane ka Women’s Reservation Bill kum ka ‘Nari Shakti Vandan Bill’.
Haba kren hapoh Parliament ha ka sngi Ba-ar, u Myntri Rangbah Duh ka Ri Narendra Modi ula ñiew ïa kane ka sngi kum ka sngi sah kynmaw bad kyntu ïa ka Liang Pyrshah ban ïamynjur lang ïa kane ka Bill.
Namar ka jingbym lah ka Lok Sabha ban mynjur ïa kane ka Bill la jan 30 snem, u Modi ula ong “Ka jingpynkupbor ïa ki Kynthei lyngba ka jingmynjur ïa kane ka Bill kan nang pynkhlaiñ shuh shuh ïa ka jingsynshar paidbah haka Ri".
Kane ka Bill, kaba dei ka Constitution (One Hundred and Twenty Eighth Amendment) Bill, 2023, ka kwah ban wanrah ïa lai tylli ki article ba thymmai bad kawei ka clause ba thymmai ha ka Riti Synshar ka Ri.
Kane ka clause ka dei ka 239 AA bad ki lai tylli ki Article ki dei ka 330A, 332A bad 334 A.Kine ki Amendment kin pynthikna ba ki Kynthei kin ïoh ïa ka bhah ba 33 % ha Lok Sabha bad ki ïing Dorbar Thaw Aiñ ha ka General category bad kumjuh ruh ha ka SC bad ST Quota.
Shillong, Nailur 20 : U MLA ka UDP na Mowkaïaw, Bah Nujorki Sungoh ha ka sngi Balang u la kyrpad ïa ka sorkar jylla ba kadei ban pynduh noh ïa ki personal interview ha ki kam Grade – IV, khnang ban wanrah ïa ka jingkhuid jingsuba ha ka thungkam thungjam.
Haba wanrah ïa kane ha Ïing Dorbar Thawaiñ ka jylla, utei u MLA u la kdew ruh ba wat ka sorkar pdeng ka la dep ban pynduh noh ïa ka personal interview naduh u snem 2016 ha kaba 23 tylli ki jylla bad 8 tylli ki Union Territories ki la pyntreikam ïa katei ka rai.
“Kumta nga kyntu ïa u Myntri Rangbah ba un eksamin ïa kane ka kam bad pyntikna ba ka jylla jongngi kan pynduh noh ïa ka personal interview khnang ba kan ym don shuh ka jingleh shilliang ne jied ïa kiba mon (ha ka thungkam thungjam," ong u Bah Nujorki.
Hynrei haba jubab halor kane, u Myntri Rangbah, Conrad K Sangma u la ong ba ka sorkar ka dang bishar bniah ïa kane ka rukom thungkam ban wanrah da ka polisi kaba kham biang.
“Ngi dang bishar bniah ïa kane ka rukom thungkam, kumta ngi la wan ha ka rai ba lada ngi kwah ban wanrah ka jingkylla, to ngin leh shisien na bynta baroh da kaba peit ha baroh ki lïang bad wanrah da ka rukom treikam kaba sani bad bniah," u la ong.
Shuh shuh u la ong ruh ba u Myntri Rangbah barim ka jylla ha u snem 2017 u la thoh sha ka sorkar India ban pyntip ba ka sorkar Jylla kam pat weng ïa ka personal interview.
“Tangba ngi dang bishar bniah halor kane ka bynta, ki don ki jingduh nong bad jingïoh nong ha ka.
Dei na kata ka daw ba ka sorkar ka dang bishar bniah shwa ha baroh ki liang khnang ba kan long na bynta baroh bad ba kan lah ban plie ka lad ka lynti kaba kham biang na bynta ki samla ka jylla," u la bynrap biang.
Shillong, Nailur 20: U MLA jong ka Nongkrem, u Bah Ardent Miller Basaïawmoit ha ka sngi shong dorbar mynta ka sngi, u la buh ka jingkylli ïa ka sorkar Meghalaya kaei kaba ka la leh halor ka jingkren pynshit uwei u nongïalam ka Karbi Students Association (KSA), uba la ong ha ki lad pathai khubor ba ka Seng kan pynlong kum ka Manipur lada jia ba ki duh noh ïa ka jaka.
Haba wanrah ïa ka jingïakren lyngba ka Zero Hour Notice da kaba sot na ki kot khubor ïa ka jingkren u nongïalam ka KSA, u Bah Ardent u la kdew ïa kiba bun ki kyndon jong ka Indian Penal Code ïa ki jingkren pynshit kiba kum kine.
“Ka jingkren u nongïalam ka KSA ka long kaba ngi dei ban shimkhia, namar ka wanrah ïa ka jingïakynad ha ki jaka khappud, khamtam lei lei haba ka jingïakynad ka la don lypa", u la ong.
U MLA ka Seng VPP u la kdew ruh ba ka jinglong jingman ha ki khappud bad ka Karbi Anglong kam long satia ban pynmih ïa ki jingkren pynshit kiba kum kine namar kane ka lah ban wanrah ïa ka jingïakulmar kaba kaba jur.
U Myntri Rangba, u Conrad Sangma, haba jubab ïa kane, u la ong ba ka sorkar ka la shimkhia ïa kane bad ha ka por ba wan ki nongïalam na Karbi Anglong Autonomous Council(KAAC) ha Shillong ruh la ïakren ïa kane ka kam.
Nangta ki bor jong ka KHADC ruh ki la ïakynduh ïa ki nongïalam ka KAAC ruh ki la ïakren kumno ban wanrah ïa ka jingïashong suk ha khapppud.
Shuwa jong kane, ka la don ruh ka jingïakynduh hapdeng ki nongshongshnong, ki bor synshar District ruh kumjuh.
Na ka liang jong u ruh u la ïakren bad u Myntri Rangbah ka Assam lyngba ka lad ban ïakren pynbeit pud.
U Myntri Rangbah u la ïathuh ruh ba ha u bai Risaw la kumno kumno ha ka taïew kaba ar kan don ka jingïakynduh biang halor ka jingïakren pynbeit pud bad kan sa don ruh ka jingleit jurip lang da ki Myntri Rangbah baroh arngut ha ki thaiñ Khanduli.
Shillong, Nailur 20: Ka jingwanrah u Dr.Mukul Sangma ïa ka jingïashon dur u Myntri Rangbah, u Conrad Sangmabad u Henry Lalrengsanga, uba la shah kynnoh ba udei u nongkhaïi drok ba snar hynnin ka sngi, ka la mih biang mynta ka sngi ha ïingdorbar, haba u Myntri ka tnad Parliamentary Affairs, u Bah Prestone Tynsong u la kyntu ïa u Shongknor ban weng noh ïa kane ka bynta kaba la wanrah da u MLA ka Songsak hapoh ïingdorbar.
Haba u Bah Tynsong u ladep ong kumne, u Dr.Mukul u la ïeng ban pynshai ba um shym la wanrah kano kano ka jingkynnoh sniew ïa u Myntri Rangbah ka jylla, hynrei u la shu wanrah ba kan long kum ka jingmaham ïa ki para MLA bad khamtam eh ba u sngewkhia ïa la u jong Myntri Rangbah ba un nym shah thad kulmar kumba la mih ha lad khubor Buisness Standard ha Delhi.
U la ong ba ym donkam ban weng ïa kane ka mat na ka jingïakren hapoh ïingdorbar.
“Ngam shym la wanrah hapoh ïingdorbar halor ka jingïadei u Myntri Rangbah bad une u briew na Mizoram.
Bun ki Minister ki tip ba u Lamremsanga u ju wan borabor ha Secretariat bad u ju leit ruh ha ïng jong u Myntri Rangbah", la ong u Dr.Mukul, da kaba bynrap balei ba ka sorkar MDA ka phuh syep haduh katne katne ïa kane ka kam.
U Bah Prestone u la ïeng ban ïada tyngeh ïa u Conrad da kaba ong ba ka jingïashon dur badno badno kam dei pat ba long ka ishu hapoh ïingdorbar, namar wat u Dr.Mukul ruh u ju ïashon dur bad kiba bun ki briew.
“Hato ïakata yn wanrah noh hapoh ïingdorbar?", la ong u Symbud Myntri Rangbah.
U Conrad uba la shu sngap naduh hynnin halor kane ka jingïakren u Dr.Mukul Sangma bad u Bah Prestone wat lada ka jingïakren kadei halor jong u, u la ïeng mynta ka sngi ban pynpaw ba kane ka jingleh u Dr.Mukul Sangma, uba long u nongmihkhmat uba la kham rangbah ka long ka bym dei satia.
“Kam long kaba dei ban shu wanrah ïa ka dur kaba la shon shawei ban pynïasnoh pat da kumwei hapoh ïingdorbar", la ong Conrad Sangma.
U la ong ruh ba u Dr.Mukul udei ban da tih bniah ïa kane ka kam, namar hato u tip kane ka kam ka la poi shano.
Hato u tip ba ka ïingbishar ka ladep ban shim bishar bad ka la pyllait ïa u na kane ka jingshah kynnoh.
“Hato u MLA ka TMC u tip ia kane?", la ong u Myntri Rangbah.
U Conrad u la ong ruh ba lada u Dr.Mukul u kwah ban wanrah ban ïakren ïa kane ka kam, u lah ban wanrah ha kawei pat ka rukom, ïa kaba u Dr.Mukul u la ong, “Ngin sa leh beit ïa kata".
Hamar kata ka por la ïoh sngew ba u Bah Prestone u la ong, “Ngi pdiang sngewbha.
ngi pdiang sngewbha".
Na ka liang u Shongknor, u Thomas Sangma, u la pyntip ba la weng noh ïa ka bynta ba wanrah u Dr.Mukul da ka Mobile na ki record jong ka Assembly.
Shillong, Nailur 20: Ka Myntri jong ka tnad ka koit ka khiah, ka Dr.Mazel Ampareen Lyngdoh, ka la ïathuh hapoh ïingdorbar Thawaiñ mynta ka sngi ba ka jylla Meghalaya kam shym la pan na ka sorkar pdeng ban kan buh lang kawei ka Hospital kaba long kum ka All India Institute of Medical Science (AIIMS) ha ka jylla.
Ka Myntri ka la ïathuh ïa kane haba jubab ïa ka jingkylli ba la wanrah da u Nongïalam ka Liang Pyrshah u Bah Ronnie V.Lyngdoh.
U Bah Ronnie haba wanrah ïa kane ka jingkylli u la pynkynmaw ba ka sorkar pdeng ha ki snem baladep, ka la pynpaw ka jingangnud ban shna ïa ki Hospital kiba long kum ka AIIMS ha ki bynta bapher bapher jong ka ri India, kynthup ïa ka thaiñ shatei lammihngi.
U la ong ba ka Assam ka la ïoh ïa ka AIIMS ha Guwahati.
Nangta kiwei pat ki jylla thaiñ lamihngi ruh ki la pan, wat ka Manipur kaba la don ka RIMS ruh ka la pan, hynrei balei ka Meghalaya kam shym la pan.
U la ong ba ka jingdon ka Hospital kaba kum ka AIIMS kan long ka jingkyrkhu kaba khraw ha kaba ki Doktor na kylleng ka ri India ki wan, namar kumba long mynta kiba bun ki Doktor na NEIGRIHMS ki la mih lut ban leit trei ha ka AIIMS Guwahati.
Ka Myntri ka la ïathuh ba ki sorkar kiba ladep kim shym la pan ba don Hospital kum ka AIIMS, namar ka NEIGRIHMS ruh kadei ka Hospital kaba biang bha bad kam da ïapher than na kaba long ka AIIMS bad ka AIIMS ka shu long tang ka nam bad ka kyrteng.
Ka la ong ruh ba ka sorkar mynta ka la ïakren bad ka sorkar pdeng ban nang pynbha shuh shuhïa ka jingtreikam ka NEIGRIHMS ha kaba yn wanrah ïa ki kor ki bor kiba ïaryngkat ka jingtreikam bad kiwei pat ki Hospital kiba pawnam jong ka ri India.
Ha kaba ïadei bad ka jingpan ïa ka AIIMS ha Shillong, ka Myntri ka la pdiang ïa ka jingaijingmut bad ka sorkar kan sa leh ïa kaba donkam.
Ka Sorkar Jylla kala rai ban kyrpad ïa ka Sorkar Pdeng ba kan wanrah ïa ka All India Institute of Medical Science (AIIMS) ha Jylla Meghalaya.
Ka Myntri ka Koit ka Khiah Kong Ampareen Lyngdoh kala ong “Namar ka kyrteng AIIMs ka mut shibun kiei kiei ki nongpang naka thaiñ….
(ngi la iakren ia kane ka kam) bad u Myntri Rangbah ka Jylla bad hooid ngin sa rah ïakren bad ka Sorkar Pdeng.
U (CM) la pynkhreh ïa ka DO letter sha u Myntri ka Koit ka Khiah ka Sorkar India ban pyni ba ngi ruh ngin long kiba donbok lada ngin ïoh ïa kum kane ka Institute hapoh ka Jylla Meghalaya".
Shillong, Nailur 21: Ka jingïalehkai mynta ka sngi ha madan 3rd Ground MFA Turf Polo.
Ka jingïakhun ba nyngkong kan sdang ha ka por 10 mynstep hapdeng ka Pynthorbah SC pyrshah ïa ka Riatsamthiah SC, nangta bud sa ka jingïalehkai kaba ar ha ka por 11:30 mynsngi hapdeng ka Laitkroh SC pyrshah ïa ka Mawñianglah Youth SC.Ka jingïakhun ha ka por 1:30 nohphaisngi, kan long hapdeng ka Diengpasoh SC pyrshah ïa ka Risa Colony SC, ha ka por 3 janmiet ka Madan S&CC pyrshah ïa ka Umrynjah SC bad ka jingïakhun kaba khadduh ha ka por 4:45 jan miet kan long hapdeng ka Mawkriah West SC pyrshah ïa ka Pommura SC.Shillong, Nailur 21: Ka lympung ïakop mareh thong kaba la tip da ka 2nd Sohra International Half Marathon 2023 ba la pynïaid da ka Meghalaya State Olympic Association (MSOA) ha ryngkat ka jingïatreilang bad ka tnat ba dei khmih ïa ka Sport jong ka sorkar jylla, mynta u snem ka la sakhi ba ki la don palat hajar ki nongïashimbynta kiba la pynrung kyrteng ïalade ha kane ka jingïakop mareh thong ka ban long ha ka 30 tarik Nailur, 2023 kaba tam ar shah ha nujor ïa u snem ba ladep.
Haba ai jingpynshai hynne ka Sngi Palei ha ka jingdonryngkat lang u Bah John.
F.Kharshiïing (Working President jong ka MSOA) bad u Bah Finely Pariat (Organising Secretary MSOA).
Na ka liang jong u Bah John.
F.Kharshiïing haba ai jingkren sha ki lad pathai khubor u la pynpaw ba ka thong jong ka MSOA da kaba pynlong ïa kane ka tamasa ïakop mareh ka long shi bynta ban khring ïa ka kam jngohkai (Tourism) sha kane ka thaiñ.
Ha kane ka kynti ki nongïashimbynta kiba la dep ban register ki long haduh 3975.
Ha ka thup Open Meghalayan Men (21k) 340 ngut, ha ka Women ki don 55 ngut, Run for Fun (5k) 1030 ngut, Open Men (10k) 573 ngut katba ha ka Women ki don 118 ngut, 45-55 men (5k) 47 ngut, kynthei 23.
Elite shynrang (21k) 84 ngut, katba ka kynthei ki don 19 ngut, Above 55 yrs men (10k) 39 ngut katba kynthei ki don 19 ngut.
Ki nongïashimbynta bym shah kynthup ha ka run for dun ki don haduh 1202 ngut napoh ka jylla bad 115 ngut kiba na shabar.
La pyntip ïa ka jingsam ïa ki Tshirt sha kito ba shimbynta ha ka Run for Fun napoh Shillong kan long ha ka 26-27 tarik na Ophis jong ka MSOA , por 12 baje mynsngi.
Katba ïa ki Chest no bad ki Tshirt sha kiwei pat kan long ha ka 28-29 tarik Nailur naduh ka por 10 haduh 4 baje janmiet ha Shillong sports stadium.
Ki nongïashimbynta na Shillong kin hap ban poi ha ka por 5 baje mynstep ha ka 30 tarik ha State library shuwa ban mih ka kali.
Katba ïa ki nongshimbynta kiba na Sohra, ka jingsam ïa ki tshirt ha ka 27 tarik Nailur ha ka por 12 baje mynsngi, ka kali kan mih na Thanad sohra sha Laitsohpliah ha ka por 5 baje mynstep.
Kin don ruh hynriew ngut ki nongïakop mareh napoh Kenya ki ban wan ïashimbynta ha kane ka lympung.
Shillong, Nailur 21: Ka West Jaintia Hills District Cricket Association ka la ïoh ban khur shalade ïa ka namjop da shi wicket pyrshah ïa ka East Khasi Hills Cricket Association na ka Zone 1 jong ka Group B jong ka lympung Meghalaya Cricket Association’s U-19 Boys Inter District Cricket Tournament kaba la long hynne ka Sngi Palei.
Ha kawei pat ka jingïalehkai, hapdeng ka Tura DCA bad ka North Garo Hills DCA na ka Zone 2, ha Salpara, Mendipathar la hap ban pynsangeh, khlem da ïoh ban sdang.
Haba phai sha ka jingïakhun kaba la pynlong ha Umbuda, Nongpoh, ïa ka jingïakhun la pynduna sha ka 25 over.
Ka EKH ka la jop ïa ka jingkynting (toss) bad ka la jied ban tied nyngkong da ka jingthmu ban buh ïa ka thong kaba heh.
Hynrei, ka la shem jingeh hadien ba ka la shah pynhap lai ngut ki rangtied ba hakhmat bad kamai tang 30 ron.
Hadien kane, u Nangsan Kynter (14) ryngkat bad u Daulabiang Shangpliang (35) ki la lah ban kyntiew ïa ka ron na bynta ka EKH sha ka 100 ha ryngkat bad ar wicket kiba la shah pynhap hapdeng kane ka por.
Hynrei ka la ïakynduh mawsiang biang hadien ba duh noh haduh lai wicket bad kamai tang 5 ron ha kaba ka EKH ka la kynjoh sha ka 107/8.
Na ka liang jong u Jentizen Marpna, u la ïoh ban ïarap 16 ron khlem shah pynhap (not out) na ki 11 bol, kaba la ïarap ïa ka kynhun ban buh ïa ka thong da 132 shuwa ban shah pynhap baroh.
Napdeng ki rangkawangbol, u Namewanki Pakyntein u la ïoh ban khur 3/20 katba u Byforcestar Dhar u la khur 2/25.
Haba beh ïa ka thong, ka West Jaintia Hills ka la mad ïa kajuh ka jingeh da kaba shah pynhap 3 wicket bad tang 30 ron shuwa ba u Chwamiki Ryngkhlem (18) bad u Namewanki (19) kin sa ïoh ban kyntiew 47-ron kaba la pynskhem ïa ka kynhun.
Na ka liang jong ka EKH ka la ïakhun tyngeh da kaba khur wicket shuwa ba u Marconi Phawa un sa wan ban ïarap ïa ka kynhun ban khyrwit 33 ron na ki 30 bol (2x4s, 3x6s), kaba long ka jingïarap na bynta ka WJH ban kynjoh sha ka 100.
Hynrei watla kata ruh, u Marconi u khlem shym la lah ban pynkut ha kaba u la long player ba 9 ban shah pynhap, ha ka por ba ka WJH ka la kynjoh sha ka 116, bad ka donkam sa 17 ron ban jop naki 3.2 over.
Wat hapdeng kane ka jingbankhia, u Riata Challam u la lah ban khyrwit haduh ar tylli ki four (14 ron naki 22 bol), katba u Stellify N Sten u la ïoh ban kamai 2 ron naki 4 bol, kynthup bad ka ron ba ki la ïoh na ka bol ba khadduh, ban ïarap ïa ka kynhun ban khur ïa ka namjop da shi wicket.
Napdeng ki rangkawangbol, u Damechwa Khongsngi (3/11) u long u ba seisoh na bynta ka EKH, katba u Despenly Syiemlieh (2/32) bad u Daulabiang (2/34) ki la ïoh ban khur mar 2 wicket.
Mynta ka sngi, ka Shillong Cricket Association A pyrshah ïa ka Ri-Bhoi DCA, katba ka South Garo Hills DCA pyrshah ïa ka North Garo Hills DCA.Jowai, Nailur 21: Ka jingïalehkai phutbol bala tip kum ka (L) Kesilroy Pala Invitation Football Tournament 2023 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Rymbai Shkenshynriah FC ka la pynliem da 3-1 kol ïa ka Mih myntdu FC, u Sheen Sohktung u la ïoh ban thep ar kol haka minit ba 14 & 80 bad u Nickle Bina haka minit ba 86.
Katba ïa ka shikol na ka Mihmyntdu FC la thep da u Wailad Shylla haka minit ba 47.
Lyngba kane ka jingjop jong ka Rymbai Shkenshynriah FC kala ïoh ban rung sha ka Semi Final jong kane ka lympung.
La pyntip ba ka jingïakhun Quarter Final ba lai haka 22 tarik kan long hadpeng ka Mukhla FC pyrshah ïaka Ialong FC.Katba ka jingïakhun ba saw haka 23 tarik kan long hapdeng ka Mynsngat FC pyrshah ïa ka Salaroh FC baroh ki jingïakhun kin long haka por 2 baje nohphai sngi.
Mawkyrwat, ‘Nailur 21: Ka Mawranglang Lai Kyntoit Sports Club jong ki kynthei bad ka Sarin Sports & Cultural Club jong ki shynrang ki la long ki ar kynhun kiba la rah ïa ka nam jop ha ka lympung ïalehkai volleyball kaba la tip kum ka District Level Volleyball Tournament (DLVT) 2023 ba la pynïaid da ka Volleyball Association South West Khasi Hills District ryngkat ka ka ophis jong u District Sports Officer, South West Khasi Hills District ha madan hajan ka Artificial Turf, MDSA, Nonglang, South West Khasi Hills District.
Haba phai ha ka jingïalehkai kaba dei jong ki kynthei ka long hapdeng ka Mawranglang Lai Kyntoit Sports Club bad ka Nonglang Sports Club ha kaba ka Mawranglang Lai Kyntoit Sports Club ka la jop da 3 – 0 set kata ha ka jingïakhun ba nyngkong, ba ar bad ba lai ka la ïoh 25 set katba ka Nonglang Sports Club ha ka jingïakhun ba nyngkong ka ïoh 9, ba ar ka ïoh 15 bad b alai ruh 15 set.
Kumta ka Mawranglang Lai Kyntoit Sports Club ka la long ka nongjop bad rah ïa ka song pisa kaba T.5000/- tyngka ryngkat ka khusnam.
Katba ki shynrang pat ka Sarin Sports & Cultural Club ka la jop ïa ka 3 – 0 set ïa ka Mawkhyrwang Sports Club ha kaba ka Sarin Sports & Cultural Club ha ka jingïakhun ba nyngkong ka ïoh 25, ba ar ka ïoh 25 bad ba lai pat ka ïoh haduh 28 set.
Nangta, ka Mawkhyrwang Sports Club pat ha ka jingïakhun ba nyngkong 21, ba ar 19 bad ba lai 26 set bad kum ka Sarin Sports & Cultural Club ka la long ka nongjop bad rah ruh ïa ka khusnam ryngkat ka song pisa kaba T.10,000/- hajar tyngka.
U bah L.T.Tariang, MCS, Additional Deputy Commissioner, South West Khasi Hills District kum u kongsan ryngkat ka jingïadonlang u bah D.Syngkon, District Sports Officer, South West Khasi Hills District, u bah Gilbert G.Laloo, Joint Secretary ka Meghalaya State Volleyball Association, u bah B.Kharsyntiew, Treasure jong ka Meghalaya State Volleyball Association lem bad ki nongkitkam jong ka Volleyball Association South West Khasi Hills District.
Shillong, Nailur 21 : Ka Seng ki Nongñiah thuk thuk ,kaba ju tip kum ka “The Ultimate Legend Bikers Association" (TULBA) , Sohryngkham Unit ,ka la ïoh ban jied ïa ki Nongkitkam bathymmai hadien ba ka samoi treikam na ka bynta ki nongtrei kiba rim ka la kut noh.
Nongkitkam batymmai na ka bynta ka term 2023-26 ba la pynskhem ha ka 16 tarik mynta u bnai ki long, President : Bah Kyrshanlang Nongbri Vice President : Bah Bloomingstar Kharpran Secretary : Bah Malcolm Kharpran Asst.Secretary : Bah Moonstar Pyngrope Treasurer : Bah Barbanius Kharumnuid Finance Secretary : Bah Wanphrang Kharumnuid Publicity Secretary : Bah Nowell Dkhar Sports Secretary : Bah Mandari Dkhar Social Secretary : Bah Micheal Kharpran Advisers : Bah Ardrian C.Kharkongor, Bah Loster Dkhar, Bah Brayan Kharpor bad Bah Marchborn Kharpran.
Ha kine ki khyndiat snem, khyndiat bnai ka la don ka jingïakren ba ka jylla kala donkam kyrkieh ban pynkhlaiñ ïa la ka rympei khnang ban lah tehlakam ïa baroh ki kam bymman ne ki kam sniew kiba lah ban mih na la ïing, nala ki shnong ki thaw ne lah ban ong na ki kampohïing.
Hynrei hapdeng kitei baroh, kita ki kam bymman i kumba ki nang ïohbor pynban katba nang ïaid ka por da ka jingnang roi ki nongdih bad nongkhaïi drok.
Ka jingkylli ka mih hangne ka long balei kein katba dang mih ki sngi bad ki snem la ïohi ba dang mih bun shuh shuh ki jaid jingsniew kiba ha harukom ha ka imlang ka sahlang ne wat ha ki ïing ki sem kaba la buh jingma shisha ba ka bor jong ka jingsniew ka la trei borbah ha kine ki sngi.
Haba ngi phai sha ki khubor ne ki telivision bunsien ngim ju ïohsngew shuh ïa kita ki sur kiba ai mynsiem ne kaba kren shaphang ka shongsuk shongsaiñ ne shaphang ka bha ka miat ha ka imlang ka sahlang, hynrei la ïohsngew sa tang ki kam leh donbor, ki kam thombor bad ki kam sniew kiba harukom khamtam eh tuh ka lute, ka pynïap briew bad kiwei kiwei ki khubor ba shyrkhei.
Ka jingkylli ka mih hangne, hato, man la uwei pa uwei ba la kot ka bor sngewthuh ne ki bor pyrkhat, ngi la ju puson mo ba balei ki mih kine ki kam sniew kiba ha rukom ha ka imlang ka sahlang kaba la pyntad dor ïa ka hok Longbriew Manbriew bad haduh ka akor ka burom kaba la hiar dor arsut kaba la ïohi ba i kumba Aiñ Blei ne ka Aiñ Briew kam don shuh.
Na ka por sha ka por, ki mih ki kam tuh ki kam thiem, ki kam pynïap, ki kam lute, ki kam leh beijot ne lehdon bor ïa ki kynthei ki khynnah ha kaba kam don shuh kata ka jingshngaiñ ha ka imlang ka sahlang khamtam ïa ki kynthei ki khynnah.
Khyndiat pat lah ban ong hangne ba man la uwei-pa uwei u la dei ban puson ïalade shimet halor ka jingkynrei kine ki kam sniew kiba la ktah shisha ïa ka shongsuk shongsaiñ ha ka imlang ka sahlang jong ka jylla.
Ym lah ruh ban len bunsien haba ïohi ïa ki kam sniew la ka long ha ki Kot Khubor ne ki kor Telivision la ïoh sngew tang kata ka jingkren ïa kynthoh parabriew bad ka jingkhñium kaba mih na ka shyntur kaba ki da sngewpangnud ba kynrei ki kam sniew.
Tangbah, kumban bynrap biang, katno ngut kiba ju puson ne pyrkhat naei ka tynrai jong ka Jingsniew ka wan bad balei ba ka jur ki kam sniew ha kine ki sngi.
Sngew Sangsot ba ki briew ha kine ki sngi la ka long naduh ki khynnah, ki samla bad haduh ki tymmen ki san tang namar ka spah pyrthei bad ba ki ïabeh ïa kata ka Rongphong Pyrthei bad kim don por shuh ban puson ne ban pyrkhat halor ki tynrai ba ka jingsniew ka sdang ban mih.
Hynrei ki la shuh ïa beh ïa kata ka spah pyrthei bad ki klet noh ban puson ne ban bishar ïa ka tynrai ba ka jingsniew ka mih kaba la ktah shisha ïa ka shongsuk shongsaiñ ha ka imlang ka sahlang ha ka jylla bad ka ri.
Ka Jylla Meghalaya ka dei ka jylla kaba bun tam ki Khristan phewse! da khongpong ha kine ki sngi ka jingsniew ka la shong kulai ha man la uwei-pa uwei u briew kiba la klet noh ïa la ka jong ka tynrai kiba la pyrshang ban beh ïa ka rongphong bad ki jingkwah brai kaba la pyntroin shisha ïa ka hok longbriew manbriew.
Ynnai da ïatai sani shaphang ki tynrai ba ka jingsniew ka mih, hynrei to ngin ïa phai dien khyndiat ban puson kumba ong kine ka kyntien, “Ka kam leh isynei ne ka kam ba bha ka sdang na la rympei, khnang ba ngin sngewthuh ba balei ba kynrei ki kam sniew kam smeh ha kine ki sngi.
Kum ban bynrap biang, ha kine ki sngi kano kano ka longïing longsem kim don por shuh ban hikai ïa la ki khun ki kti ha la rympei namar ba ki la ïa beh ïa ki rongphong jong kane ka pyrthei bad kim don por shuh ruh ban shim ïa la ka jingkitkhlieh ïa ki khun ki kti ha kaba ki la ai mon khlem da tehlakam ha la ing la sem.
Bad ym donkam hi ruh ban ïa puson halor ki daw ba ki jingsniew ki la kynrei ha kine ki sngi, Ngi lah ban kren shai sha ka pyrthei, dei tang namar ba ki kmie ki kpa ne ki Longkñi Longkpa ha kine ki sngi kim don por shuh ban sneng ne kyntu ïa la ki khun ki pyrsa ha la ïing la sem bad ki khun ki kti ki la im laitlan katba ki mon ha kaba ki la sdang ban leh na i kam sniew i barit bad kan sa pur pat haduh ba ki jingsniew ki la kiew skong ha kine ki sngi.
Ka jingkitkhlieh baroh kan hap leit sha ki kmie ki kpa ne ki longkñi ki longkpa ki bym por shuh ban tehlakam ïa ki khun ki kti ne ki pyrsa ba ki la im laitlan ka la pynlong ruh ïa ki ban kin dang shlur ban leh ïa bun bah ki kam sniew kiba la ktah ha ka imlang ka sahlang.
Kyntang ïawai, kano kano ka ïing kaba don ïa ka jingïatylli, ka jingïasngewthuh jingmut bad ka jingïaieit ba mar kylliang ka don kata ka jingtieng burom ban leh ïa ki kam sneiw, hynrei lada kano kano ka ing kaba ïa pait ïa pra ym lah ruh ban len ba ki mih bun ki jingïapait ïa pra ha kaba ki kam sniew ruh ki don hangta naba ym don uta u “Shabuk" kumba u nonglur u pynkohnguh ïa ki masi ha ba ki lur ïa ki lyngkha ban pyndep ïa ka kam.
Nongpoh, Nailur 21: Ki ar tylli ki seng bhalang ba kynthup ïa ka Hynñiewtrep Integrated Territorial Organization (HIITO) Umden Area bad ka Meghalaya People’s United Front mynta ka sngi ki la leit syndon ban ïa kynduh ïa u Executive Engineer ka PWD Division ban pynpaw ïa ka jingsngewkhia halor ka jingsniew palat ka surok Nongpoh-Umden-Sonapur Road, ba ki paidbah da ki spah ki phew tylli ki shnong ba hap ha ka thaiñ Umden Nongtluh ki hap ban mad ïa ka jingeh kaba khraw na ka daw ka jingsniew katei ka ka surok ha ka leit ka wan ki paidbah.
Kum ban pynpaw,, kane ka surok kam dei satia tang ka surok ba da ki phew tylli ki shnong ha ka thaiñ Nongtluh ki kynduh mawsiang ha ka leit ka wan na ka daw ka jingsniew jong ka surok, hynrei kane ka surok ka dei ruh ka surok kaba pei lyngba sha ka jylla Assam (Interstate road), ha kaba lada ka sorkar ka lah ban shna da ka surok kaa paka kan long ka jngkyrkhu ïa ka jylla hi baroh kawei.
Ha kane ka sngi ba la leit ban ïa kynduh ïa u Executive Engineer ka PWD Nongpoh Division la ïalam da u President ka MPUF Ri Bhoi, u Bah Jackson Sohtun bad u President ka HITO Umden Area, u Bah Marius Mallai bad kynthup ki dkhot jongka bad ha kane ka jingïakynduh ïa une u ophisar ka tnad PWD, u Bah M.Pyrbot, kine ki ar seng ki la aiti ruh ïa ka dorkhas ban pynsngew halor ka jingeh ki paidbah na ka jingsniew katei ka surok ba ka tnad PWD bad ka sorkar ka la dei ban phai khmat ban siang rong noh da ka surok kaba paka.
Kum ka seng ki la pan jingshai ruh na u Engineer halor ka jingslem ban siang rong noh ïa katei ka surok ba ki paidbah la bun phew snem mynta ki syrtok ha ka leit ka wan bad ki la pynpaw ruh ba kim hun satia tang ban maramot ïa katei ka surok bad ki angnud ba ka sorkar kan thaw syndon da ka lad ka lynti ban siang rong pynbha ha shi lynter ka surok khnang ban long ka jingkyrkhu ïa ki paidbah ha ka leit ka wan.
Haba ïa kren bad ki Nongthoh Khubor, u President ka MPUF, Ri Bhoi, u Bah Jackson Sohtun u la ong ba ka seng ka la shim khia ruh ban leit kynduh ïa u Engineer ka tnad PWD Nongpoh, ka dei halor ka jingsngewkhia ba ki paidbah ki la syrtok palat ha ka leit ka wan na ka daw ka jingsniew katei ka surok bad shi bynta ban kyrsiew thiah ïa ka sorkar ka seng ka la ai da ka dorkhas sha u Engineer ba un ïa kren lem sha ka sorkar ba ka dei ban thaw noh ki lad ki lynti ban siang rong ïa katei ka surok kaba la donkam kyrkieh ban pynbha noh ban lait ki paidbah na ka jingkynduh mawsiang ha ka leit ka wan.
U la ïathuh ruh ha ka jingshisha ka la don ruh ka DPR ba la mang tyngka haduh 4 klur tam ban siang rong ïa katei ka surok kumba la lum jingtip na katei ka ophis u Engineer bad ym lah pat ban tip na kaei ka daw ba ka sorkar ka pynslem ban siang rong noh ïa katei ka surok ha kaba ïa ka DPR ruh la dep ban phah sha ka sorkar jylla.
Shuh shuh, u la ong ruh ba ka seng kam hun satia tang ban wan kynduh ïa u EE ka tnad PWD ban ïa kren halor ka jingnsiew katei ka surok na Nongpoh sha Umden bad pei lyngba sha Sonapur, Assam, hynrei ban suk ki paidbah ha ka leit ka wan ka seng shen kan sa leit ruh ban kynduh ïa u Symbut Myntri ka sorkar bad uba dei ruh u Minister ka tnad PWD ban dawa ba la dei ka por ba ka sorkar kan pynsted noh ban siang rong ïa katei ka surok, kaba ki paidbah ki la angnud la bun phew snem mynta bad ruh lada siang rong ka sorkar kan long shisha ka jingkyntiew ïa ka ioh ka kot jong ki paidbah ka thaiñ Umden Nongtluh ha Ri Bhoi District, u la bynrap.
Mawkyrwat, ‘Nailur 21: Ka Khasi Students’ Union (KSU) jong ka Ranikor Circle bad Khasi Students’ Union (KSU) jong ka Umdohlun Circle ka la la leit ban ïakynduh ïa u Ashish Yadav uba dei u Chairman jong ka Meghalaya Rural Bank (MRB) ban ïa kren halor ka jingdonkam ban plie jaka pynlang pisa ne Branch thymmai ha South West Khasi Hills District kata ha shnong Ranikor ne Photkroh bad kumjuh ruh ha Umdohlun lane Wahkaji.
Ha kane ka jingïakynduh ka seng ka la pynsngew ba ha ka thaiñ Ranikor Civil Sub Division ki don haduh 150 tam ki shnong hynrei kumba long mynta tang ka State Bank of India (SBI) kaba la buh jaka treikam ha kane ka thaiñ.
“Ka jingdon tang kawei ka Bank ha Ranikor ka la buh jingeh shikatdei eh ïa ki paidbah ka thaiñ namar kam lah ban pynbiang ïa ki jingdonkam jong ki paidbah", ong ka kyrwoh na ka seng.
Kumta, na ka liang ka seng ka la kyntu ba ka la dei ka por ïa ka Meghalaya Rural Bank (MRB) ba kan thaw lad ban buh thymmai sa kawei ka shnad treikam ha Ranikor lane ha shnong Photkroh khnang ba kan pynsuk ïa ki paidbah haba ïa dei bad ka jingdonkam ban thep ne sei pisa.
Ka seng ha kane ka sngi ka la ban jur ruh ba kan buh sa kawei ka shnad treikam ha Wahkaji lane Umdohlun Area namar kane ka thaiñ ka kynthup ïa palat 40 tylli ki shnong bad haduh mynta ym pat don kano kano ka Bank ka ba lah buh tnad ha kane ka thaiñ.
Namarkata, ki paidbah na kine ki thaiñ ki hap ban shong kali haduh 2 ne 3 kynta ban leit donkam ha ki Bank kiba don ha Mawkyrwat lane ki hap ban ban ïaid kjat haduh 3 ne 4 kynta lada ki leit donkam ha ka Branch jong ka State Bank of India ha Ranikor.
Ha kane ka jingleit ïa kynduh, ka seng ka sngewkmen ruh ba na ka liang u Chairman u la pynthikna ba un sa thaw ki lad ki lynti ban weng ïa ki jingeh jong ki paidbah ha kine ki thaiñ khnang ba ki paidbah kin kham suk nangne shakhmat.
Kumta, ka seng ka la kyntu ruh ïa ki bor sorkar ba kin shimkhia lem khnang ba ki paidbah kin nym mad jingeh nangne shakhmat.
Ïa ka kynhun ban leit ïa kynduh la ïalam da u Dusterwell K.Lyngdoh, President KSU Umdohlun Circle bad u Marconi Thongni, President KSU Ranikor Circle ha ka jingsynran lang jong u Forwardman Nongrem, President KSU South West Khasi Hills District.
Kane ka dei ka kyrwoh na u Marconi Thongni, President KSU Ranikor Circle bad u Dusterwell K.Lyngdoh, President KSU Umdohlun Circle.
Nongpoh, Nailur 21: Ka jingduk, ki jingeh bad jingjynjar kim lah ban khanglad ïaka jingthrang jong kawei ka longkmie ban pyndep ïaka jingpule wat haka rta kaba la kham rangbah bad don ruh la ki jong ki khun ki ksiew, kane ka dei ka kong Lakyntiew Syiemlieh kaba shong ba sah ha Lum Umpih Umsning kaba dang shu pyndep ruh ïaka Graduate haka Bachelor of Arts haka rta kaba 53 snem na Balawan College, Umsning.
Kane ka longkmie ka dei kaba trei shitom bad angnud ban pyndep ïaka jingpule wat hadien ba kala ioh khun ioh ksiew kaba long ruh ka nuksa kaba bha ïa kiba bun ki khun samla ba ka jingpule bad ka pule puthi ka dei ka atiar ha kane ka juk ba mynta wat hapdeng shibun ki jingeh jingjynjar ban bsa ïala ki khun pynban katei ka long ka pynlut por ruh ïalade ban pule kot ban pyndep ïaka jingpule.
Halor ka mynsiem jong katei ka longkmie kaba shlur bad angnud ban pyndep ïaka jingpule haduh ka Graduate, naka liang ka KSU North Khasi Hills District lyngba ka Education Cell haka jingïalam u Samla Banjop Maring Chairman, Samla Toning Lapang Secretaty haka jingdonlang u samla James Hitler Mawphñiang General Secretary ka KSU NKHD, Samla Jester Nongbet Publicity Secretary Umsning Circle bad ki nongïalam ka KSU Lum Umpih Unit mynta ka sngi kila leit ban pynkup burom ïa katei ka longkmie ha iingsah jong ka ha Lum Umpih, kum ka jingai mynsiem bad ka jingpynshlur ïa kiwei ruh ba ka jingduk bad ki jingeh jingjynjar kim dei ban khanglad ïaka jingthrang kaba ki don.
Kum ban shu kdew hangne ka kong Lakyntiew Syiemlieh kala don 4 ngut ki khun bad 2 ngut ki ksiew kaba hap ruh ban pynbiang ïaki jingdonkam ha ïing ha sem baroh da kakam hikai skul ha Persara UP School bad kam dei kaba suk ban bate ïaka por ban peit ïaki khun, ka por leit hikai, bad ka por khreh kot khamtam kum ka longkmie kaba hap ruh ban peit ïaka iing ka sem baroh.
Naka liang u Samla James Hitler Mawphñiang bad u Samla Banjop Maring haba kren ha katei ka sngi kila ai ka jingïaroh ïa katei ka longkmie kaba lamkhmat ban pyndep ïaka jingpule wat haka rta kaba la 53 snem kaba long ka jingsarong bad ka nuksa ba bha ïa kiwei ki samla pule ba kimndei ban kynran dien haka jingpule watla shibun ki jingeh hynrei ban don ïaka thong bad ka jingangnud kum katei ka longkmie.
Naka liang ka Kong Lakyntiew Syiemlieh kala ai ka jingkhublei ba kyrpang ïaka seng KSU kaba la kynmaw ban pynkup burom ïaka ha katei ka sngi, kaba la pynpaw ruh hakhmat ki nongïalam seng ba ka dang kwah ban bteng sa ka Master Degree hynrei namar ka jingduk bad ka jingnang jam haka rta kam shym ioh lad shuh nalor ka kam ba ka hikai skul bad naka liang katei ka longkmie kala ai ruh ka kyrkhu kyrdoh ïaki nongïalam seng ba kin nang trei shitrhem haka kam ba ki shakti haka imlang ka sahlang baroh kawei.
Khliehriat, Nailur 21: Ka Jaiñtia National Council (JNC) mynta ka sngi hapoh ka jingïalam u General Secretary, u bah Wanshwa Suting ki la leit ban jurip ïa ki ar tylli ki jingtei kiba dei ki project jong ka sorkar ha East Jaiñtia Hills District kawei kaba don ha Byndihati bad kawei ha Umtyra kiba la shu iehnoh ïing jah khlem da pyntreikam ïa ki mynta la bunsnen hadien ba la dep ban tei, ka seng ka la phah ruh da ki video ba ki la ring dur sha ka sorkar ban pyni ïa ka jinglong jingman jong ki jingtei kiba la shu iehnoh ïing jah.
Ki ar tylli ki jingtei ba jurip ka JNC ki dei ka Residential School kaba don ha shnong Byndihati kaba la dep ban pyllait ïa ka mang tyngka ha u snem 2015 bad la lah ruh ban pyndep ïa ka jingtei (building) hapoh ki 24 bnai, kumjuh ruh ka Teachers Traing Centre, kaba don ha Umtyra, ba la dep pyllait ïa ka pisa ha u snem 2016 bad ïa ka jingtei la lah ban pyndep “hynrei kaei kaba sngewsih ka long ba haduh mynta ka sorkar kam pat shym la lah ban pyntreikam ïa kine ki ar tylli ki project bad la shu iehnoh ïingjah, na ka liang ka seng ngi suba jur ruh ba ioh ka don pynban kaei re kaei sha lyndet" ong ki nongïalam ka JNC.Haka jing jurip, ka seng ka lap ba ki jingkhang ïit bad ki jingkhang heh ki la pait lut, la i ruh kumba ka la don ka jingshah rong bad shah tuh lut ki tiar ki tar, la i kumba wat ïa ki nar ba ker ïa ki jingkhang ïit ruh la shah kyndang lut bad hapoh ki kamra ruh la lap ba la dap sa tang ki bilor jot bad kinjaboh ba isaitmet, la ong ruh ba kane ka jingshah iehnoh ïingjah kitei ki ar tylli ki jingtei ka la long pynban kum ka jingailad ïa ki nongleh kam sniew ba kin pynlong kum ki ktem ba kin ioh rieh tngen bad leh kam sniew ha kine ki jaka bad kane kan wanrah ïa ka jingma kaba khraw khamtam ïa ki nongleit trei bylla bad ki nongrep ba ïaid lyngba na ki ne ki jaka, pynpaw shuh shuh u Genareal Secretary ka JNC.“Kumban shu pynkynmaw, dang myn ba ha kine ki taiew ba la dep ha ka 6 tarik u nailur ka seng ka la iakynduh mar khmat bad u symbud myntri rangbah ka jylla u bah Sñiawbhalang Dhar bad ngi la dawa ba dei ban pyntreikam noh ïa kine ki project kiba la shu iehnoh ïingjah bad u bah Sñiawbhalang Dhar u la kular ba hapoh shi taïew un sa khot jingialang hynrei haduh mynta ym pat shym iohi satia ïa kano kano ka dak, kumta ka seng lyngba kane ka video ba la ring ngi la phah sha ka sorkar ba kan peit hi da la ki jong ki khmat ban iohi ïa ka jingshisha baroh bad halor kane ka seng ka pynkynmaw biang bad ka kyntu jur ruh ïa ka sorkar ba kadei ban leh ei ei halor kane ha shwa ba kine ki jingtei (building) kin pait lut namar kane kan wanrah ïa ka jingduhnong bad ruh lada pyntreikam noh ïa kine ki project kan long ka jing myntoi shibun naduh ïa ki khynnah pule ka thaiñ khamtam kito ki khynnah kiba na ka thaiñ nongkyndong bad kito kiba na ka long ïing ba duk, kumjuh ruh kan wanrah ïa ka lad iohkam ïoh jam ïa ki samla wad kam bad kan kyntiew ruh ym tang ïa ka thaiñ hynrei ïa ka Jylla hi baroh kawei" ong u bah Wanshwa Suting.
Shillong, Nailur, 21: Ka Khasi Students Union (KSU) Mawiongrim Unit ka la byrngem tyngeh ïa ki bor pynïaid jong ka Adsan Mahindra ba kam dei ban pyndonkam bakla ïa ka kyrteng jong ka shnong Mawiongrim da kaba pynkylla sha ka kyrteng Barapani.
Ka seng ka la ïoh jingtip halor kane na ki nongshong shnong jong ka shnong Mawiongrim hadien ba ka Adsan Mahindra ka la pyllait ïa kawei ka Advertisement ha ka rynsan Social Media bad kiwei kiwei ki lad pathai khubor da kaba pynpaw ba ka Adsan Mahindra ka don ha Barapani.
Hapoh ka jingïalam jong u President u samla Domayan Skhemiew ha ka sngi Palei ki la leit ban ïakynduh ïa ki bor pynïaid jong ka Adsan Mahindra bad dawa ba dei ban pyndam mardor ïa ka Advertisement ba la shu pynkylla kyrteng khlem nongrim ïa ka shnong Mawiongrim sha ka ‘Barapani.
"Ka seng ka la pynpaw ba kane ka jingleh jong ka Adsan Mahindra ka la pynbitar ïa ka Seng bad ïa ki paidbah nongshong shnong jong ka shnong Mawiongrim bad na kane ka jingleh jong ka kompeni ka la ïalam bakla ïa kiba bun bad khamtam ïa ki briew kiba nabar.
Mar mar ka Seng ka la dawa ïa ki bor pynïaid jong ka Adsan Mahindra kaba don hapoh u pud u sam jong ka shnong Mawiongrim ban pynbeit noh mardor hapoh shitaiew hynrei lym kumta ka seng kam banse ban shim da kiwei pat ki sienjam ba tyngeh pyrshah ïa kane ka kompeni die kali.
“Ka seng ka maham tyngeh ïa baroh ki kompeni lane ïa ki briew kiba ju wan leh ïa ka khaii ka pateng hapoh u pud u sam jong ka shnong Mawiongrim ba kim dei ban leh klumar lane ban pyndonkam bakla ïa ka kyrteng jong ka shnong Mawiongrim ïa kaba la buh bad la suit la shor naduh ki por u mynbarim," ong u kyrwoh ba la phah da u General Secretary ka KSU Mawiongrim Unit u samla Macdonald Jitem.
Shillong, Nailur, 21: Ka Myntri ka Koit ka Khiah ka jylla, Kong Ampareen Lyngdoh haka sngi Ba-ar ka la ïathuh ba ki la don haduh palat 1,375 ngut ki nongpang cancer (bampong) ha ka jylla kiba ïoh ïa ka jingsumar lyngba ka skim Megha Health Insurance Scheme (MHIS) naduh u bnai Kyllalyngkot haduh Nailar 2023.
La pyntip ruh ba na kine, 528 ngut ki dei ki kynthei bad 847 ki dei ki shynrang.
Haba jubab halor ka jingïatai lyngkot ha Ïing Dorbar, ka Myntri ka la pyntip ruh ba katto katne ki bynta ba kongsan ha ka MHIS 6 – PMJAY, ka Myntri ka la ong ba ka don ka jingpynkiew haduh 5,30,000 tyngka kawei ka longïing ha ka shisnem kynthup ïa ka 30,000 tyngka ha ka OPD, khlem da buh jingkhang ïa ka jingheh ka longïing bad ba ka skim kan bteng ban kyrshan wat ïa ki jingpang kiba la don lypa.
Nongpoh, Nailur 21: Uwei u Dribar jong kwei ka Trok kit Gas u la duh noh ïa la ka jingim bad u Nongbud u la mynsaw jur, hadien ba katei ka Trok ka la leit ban tynrah ïa kawei ka kali bad tynrag ruh ïa u Divider haduh ba katei kaTrok ka la julor phum na ki bynta ba shakhmat.
Kane ka jingjïa ka la jia ha Umrangksai ba hap ha ka National Highway-6 ha Ri Bhoi ha ka por 10.30 mynmiet bad katei ka Trok ka don ïa u number AS-04-4201 kaba dangwan na Silchar ban leit sha Guwahati, hynrei haba poi ha katei ka jaka ka la leit ban tynrah ïa kwei ka kali haduh ba utei u dribar u la duh ïa la ka jingim bad u nongbud u la mynsaw ba la rah noh mardor sha Civil Hospital Nongpoh ban ïoh ïa ka jingsumar.
Kumba la ïoh lum jingtip la ong ba ki Doctor ki la pynbna ba u dribar u la khlad noh hadien ba utei u dribar u la poi ha Hospital na ka daw ka jingmynsaw jur.
La ïathuh ruh u dribar ba la duh noh ïa la ka jingim la tip kyrteng kum Achik Barbuyia bad u nongbud katei ka trok pat kum u Sunil Nath kiba dei na ka jylla Assam.
Na ka liang ki bor Pulit ka Ri Bhoi ki dang pynling ïa ka jingtohkit halor kane k jingjia ban tip ïa ka tynrai jongka jingjia khnang ban leh katkum ki kyndon jingka aiñ.
Shillong, Nailur 21 : Ka Executive Committee jong ka Khasi Hills Autonomous District Council (KHADC) ha ka sngi Palei ka la kynduh lang ban ïa kren halor kiba bun ki mat kiba ïadei na ka bynta ka Dorbar Kyrpang kaban sdang naduh kane ka Sngi Thohdieng bad ruh kumjuh na bynta ka Monolith Festival kaban sa long ha u Nohprah mynta u snem.
Haba kren bad ki lad pathai khubor, u Deputy Chief Executive Member ka KHADC, Bah PN Syiem u la ïathuh ba katto katne ki mat ba ka EC ka shim ka long haba ïadei bad ka supplementary demand na bynta ki jinglut jingsep jong ka Council ban pynlong ïa ka Monolith Festival.
Katkum ka jingong jong u, baroh ki jinglut jingsep yn bei tyngka da ka tnad Tourism jong ka sorkar jylla hynrei na ka liang ka sorkar ka hap ban pynkhreh katto katne na bynta kino kino ki jingdonkam kyrkieh kiba lah ban mih ha katei ka tamasa.
“Na ka Council ngi hap ban mang katto katne lehse na bynta ki jingdonkam ba malu mala hangne hangtai haba ïadei bad ka monolith festival.
Kaba ar pat ka long na bynta ka penshon jong ki katto katne ki MDC kiba la leit sha High Court ban dawa ïa ka penshon jong ki.
Na ka liang jongngi, ngi la shu biang ha ka supplementary demand na ka bynta ka jinglut jingsep kaba ïadei bad ka penshon jong ki," u la ong.
La ïathuh ruh ba la mang katto katne na bynta ka Legislative khnang ba kin ïoh ban pynlut na bynta katto katne por shwa ka Financial Year.
U la pyntip ruh ba la buh katto katne na bynta ka tnad Education.
La ïathuh ba ha kane ka Dorbar Kyrpang yn wanrah ïa ka Administration of Elaka Second Amendment Bill 2023 kan ïarap ban tehlakam ïa ka rung ka mih jong ki briew kiba nabar ha ki shnong ki thaw ha kaba yn don ka Social Vigilance Committee kaban yn khlieh da ki nongïalam shnong ryngkat ka jingdonlang ki dkhot ka Seng Samla bad Seng Longkmie.
“Ïa ka yn thaw da ka Dorbar Shnong ha kaba ka kamram jong ki ka long ban peitngor ha kino kino ki kam sniew ha shnong ha thaw ban pynneh ka suk ka sain bad treilang ryngkat ryngkat bad ka sorkar, District Council, ki Hima bad ki bor distrik ruh.
Ngi kwah ban kdew ïa kane ha ka ain namar kaei kaba ngi leh kan long katkum ki kyndon ka ain," bynrap shuh shuh u Deputy CEM.Shuh shuh u Deputy CEM u la pyntip ba yn wanrah katto katne ki Bill ha kane ka Dorbar Kyrpang kynthup ïa ka Clan Bill.
Nongstoiñ, Nailur 21: Kum ka jingkynmaw burom ïa ka lyngkhuh snem kaba phra jong ka jingkhlad noh jong u (L) bah Hopingstone Lyngdoh, u ba la khlad noh ha ka 26 tarik Nailur jong u snem 2016, ki nongïalam ka Hill State People Democratic Party kin pynlong ïa ka jingrakhe kynmaw burom ha Langpih ha sngi hatmajai ka ban wan, kata ha ka 26 tarik ha ka jaka ba la tei ïa u mot sah jingkynmaw ïa utei u nongseng jong ka party bad u nongïalam ban dawa ïa ka jylla ba pura.
U bah K.P.Pangñiang president rangbah ka party haba pyntip ha u nongthoh khubor, u la ong ba kumba ju leh man la u snem, ha katei ka sngi rakhe ïa ka lyngkhuh snem jong, kin don ki riew rangbah bad ki MLA jong ka party ki ban wan ïa shim bynta lang ryngkat ki nongshong shnong katei ka thaiñ.
U bah Pangñiang u la ong ruh ba ka jingtei ïa u mot sah jingkynmaw ha katei ka jaka, kam dei kaba shu tei nam hynrei ka don ïa ka jingmut kaba jylliew bha, namar lada ym dei na ka jinglah jong u (L) Maieit Hoipngstone, ban pynrung ïa ka Langpih Sector ha ka Census bad ka Electoral roll jong ka United Khasi & Jaintia Hills, ha ka por ba u long u MLA/MDC naduh u snem 1962 haduh 1967-71 bad MDC naduh 1958-1967, 1967 haduh 1971 bad u la long ruh kum u Executive Member u ba peit ïa ka Inter District boundary ha ka por ba ka sorkar Assam ka dang synshar.
U la ong ruh ba ïa ka jingpynrung ïa katei ka sector ha ka UK&J Hills la mynjur ruh da u P.Chaliha Myntri Rangbah ka Assam ha katei ka por.
U la ong ba lada ym dei na ka jinglah jong u ban pynrung ïa katei ka sector ha ka United Khasi & Jaiñtia Hills, kam don jingmut shuh ban dang ïa kren ba katei ka thaiñ ka dei ka bynta jong ka West Khasi Hills.
Lada ïa ka jingpynbeit ïa u pud u sam bad ka jylla Assam, yn pynshong nongrim katkum kitei ki jaka ba u (L) Maieit Hopingstone Lyngdoh u la pynrung ha ka Census bad ka Electoral roll naduh kitei ki snem, kan ym don jingeh satia bad ym don jingartatien ei ei ba ka sorkar Assam ruh kan ïa mynjur, namar ka jingwan kyntur pud jong ka Assam haduh Mawsikar ka dei kaba la shu leh jubor.
Shuh shuh, u la ong ba ha katei ka por u (L) Maieit Hoping u la pynrung ruh ïa bun tylli ki skul ha ka thup ha ka Khasi Hills Autonomous District Council.
Kitei ki skul ki dei ka Langpih DC LP Skul, Mawdiangsnam DC LP skul Umtap DCLP skul Nongma Deficil LP skul.
Kitei ki skul ki la dei lypa ki mawnongrim kiba pynshisha ba katei ka thaiñ ka dei hok ka bynta jong ka West Khasi Hills.
Shillong, Nailur 21: Ka Seng ki Nongñiah thuk thuk ,kaba ju tip kum ka “The Ultimate Legend Bikers Association" (TULBA) , Sohryngkham Unit ,ka la ïoh ban jied ïa ki Nongkitkam bathymmai hadien ba ka samoi treikam na ka bynta ki nongtrei kiba rim ka la kut noh.
Nongkitkam batymmai na ka bynta ka term 2023-26 ba la pynskhem ha ka 16 tarik mynta u bnai ki long, President : Bah Kyrshanlang Nongbri Vice Presient : Bah Bloomingstar Kharpran Secretary : Bah Malcolm Kharpran Asst.Secretary : Bah Moonstar Pyngrope Treasurer : Bah Barbanius Kharumnuid Finance Secretary : Bah Wanphrang Kharumnuid Publicity Secretary : Bah Nowell Dkhar Sports Secretary : Bah Mandari Dkhar Social Secretary : Bah Micheal Kharpran Advisers : Bah Ardrian C.Kharkongor, Bah Loster Dkhar, Bah Brayan Kharpor bad Bah Marchborn Kharpran.
Shillong, Nailur, 21: Ki Pulit tang hapoh 48 kynta ki la ïohkem ïa ki arngut ki briew kiba la suba ba ki dei kiba donkti ban dkhat jubor ïa ka jingim jong u Bah Wiliam Nongrum, 36 snem ka rta uba dei na ka shnong Khanduli.
Ha u kyrwoh ba la phah da u Superintendent of Police ka East Khasi Hills u Bah S.Nongtnger, la pyntip ba ha ka miet sngi Baar ha ka por 11:00 baje mynmiet la ïoh jingtip ba uwei u briew u la thiah lyngktop hapdeng ka jingbym tipbriew harud surok Laitkor.
Marmar ki Pulit ki la leit sha kane ka jaka bad lap ïa uwei u briew uba la thiah hapdeng ka jinglyngkien jong ka snam hapoh ka phyllaw jong kawei ka karkhana shna kali kaba dei jong u Bah Farid Mukhim ha Laitkor Mawrie, Lumheh.
Hadien ba la tohkit bniah, la lap ba ki don ki dak mong ha ki bynta jongka khlieh jong u briew bad i kumba u la ïap.
Hadien ka jingsuba ba u la ïap, la pyntip marmar sha ka kynhun Crime Scene Unit ban wad ksai bad ïa ki sakhi na kane ka jaka kaba une u briew u la ïap.
La lap ruh ïa uwei u lakam ñiah kali ba la suba ba la pyndonkam ban leh ïa ka kam runar bad ïa uwei u bitor um bad shiteng bilor ka kyiad la kurup noh na kane ka jaka.
Ha ka step sngi Balang, ïa ka met jong une u rangbah la pynkynriah noh sha NEIGHRIMS Hospital, Shillong.
Ki bahaing ki la wan kam trai bad ban pyntip ba u lanot u dei uba la tip kyrteng kum u William Nongrum 36 snem ka rta na ka shnong Khanduli.
Hadien ba la pyndep ïa ki jingdonkam katkum ka aiñ, la aiti noh ïa ka met sha ki bahaing hasem ban pyndep ïa ka jinglehniam bakhatduh.
Ki Pulit ki la registered case ïa kane ka jingjia ha Madanrting Police Station hapoh ka Section 302 IPC bad arngut ki suba donkti ki la shah kem hapoh 48 kynta.
Shillong, Nailur 21 : Ka sorkar jylla ka la dep siew 141 klur sha ki 805 ngut ki trai jaka ba shah ktah ha ka jingpynïaid ïa ki pipe gas ha baroh kawei ka jylla hapoh ka North East Gas Grid (NEGG) Pipeline project.
Ïa kane la ïathuh da u Myntri ka tnad Revenue & Disaster Management, Bah Kyrmen Shylla ha ka jubab ba la wanrah ha Iing Dorbar Thawain ka jylla ha kane ka sngi Palei.
“Haduh 141 klur tyngka la siew sha ki 805 ngut ki trai jaka katkum ka Section 10 (4) jong ka Petroleum & Mineral Pipelines (P&MP) (Acquisition of Right of Use in Land Act, 1962)," ong u Myntri.
Shuh shuh u la ong ruh ba ïa baroh ki jingbit bad ki jingmynjur la dep ban ïoh haba ïadei bad ka jingpynïaid ïa kitei ki pipe ha ka jylla.
“Baroh ki jingdonkam kynthup naduh ka jingmynjur na ka Petroleum and Explosive Safety Organization (PESO), jingmynjur na ka Consent to Establish (CTE) State Pollution Control Board (SPCB), jingbit na ka tnad Forest, Jingbit lane ka ka No Objection Certificate (NOC) na Khasi Hills Autonomous District Council ha Ri Bhoi bad East Khasi Hills Districts, khlieh nongsynshar, Jaintia Hills Autonomous District Council ha East & West Jaintia Hills Districts la dep ban ïoh da ka IGGL ban pynïaid ïa ki pipe ha ka jylla Meghalaya," u la ong.
Shuh shuh la ïathuh ruh ba ïa ka Indradhanush Gas Grid Limited (IGGL), ka kynhun ba don lang bad ka IOCL, ONGC, OIL, GAIL & NRL, la ai bor da ka Petroleum and Natural Gas Regulatory Board (PNGRB) hapoh ka Section 16 bad katkum ka Policy Directives kaba la ai sha PNGRB da ka sorkar pdeng hapoh ka Section 42 jong ka PNGRB Act, 2006 lyngba ka shithi ba 17tarik Naiwieng, 2020 na bynta ban pyntreikam ïa ka North East Gas Grid (NEGG) Pipeline project.
Shillong, Nailur, 21: Haduh 266 ki mynder ri ki la shah kem hapoh ka jylla Meghalaya ha ki san snem baladep.
Ïa kine la ïohbat na ki 19 tylli ki Infiltration Check-posts kiba don ha kylleng ka jylla.
Ka jingdon jong ki Pulit kiba ap pahara ha ki check-post ki long 116 ngut.
Ka Sorkar Jylla ka la shimkhia ban tehlakam ïa ka jingwanrung ki mynder ri da kaba buh ïa ki Anti-Infiltration Check Posts/Check Gates, Land Customs Stations, Special Squads bad ki District Task Force.
Ïa kane la pyntip da u Symbud Myntri Rangbah uba peit ïa ka tnat Kam Pohing u Bah Prestone Tynsong haba jubab ïa ka jingkylli ba la wanrah hapoh ka Ingdorbar Thawaiñ ha ka sngi Palei.
Shillong, Nailur, 21: Ka jingpynkynriah ïa ka ktem sah jong ki Pulit CRPF na Mawlai ka la sdangÏa kane la pyntip da u Symbud Myntri Rangbah uba peit ïa ka tnat Kam Pohing u Bah Prestone Tynsong haba jubab ïa ka jingkylli ba la wanrah hapoh ka Ingdorbar Thawaiñ ha ka sngi Palei.
U la ong ba ka Sorkar ka la ai jaka 10 akar na ka bynta ban shna ïa ka ktem sah jong ki Pulit CRPF ha ka shnong Umsawli, New Shillong Township bad ka jingaiti ïa ka jaka bad ka jingïateh kular ka dang ïaid shakhmat.
Shillong, Nailur, 21: Ka jingtrei shitom jong ki Pulit ban ïohkem ïa ki dkhot jong ka Legal Rights Observatory (LRO) kiba la wanrah ïa ka jingsngew ïapher jaidbynriew ha ka kyrteng ka niam ka dang ïaid shakhmat.
Ïa kane la pyntip da u Symbud Myntri Rangbah uba peit ïa ka tnat Kam Pohing u Bah Prestone Tynsong haba jubab ïa ka jingkylli ba la wanrah hapoh ka Ingdorbar Thawaiñ ha ka sngi Palei.
“Kane ka kam mynta ka dang don hapdeng ka jingtohkit ban lapdien ïa ki dkhot jong ka LRO bad ban tian bishar ïa ki," ong u Bah Tynsong.
U la ong, halor ka jingïoh ujor na ka Khasi Students’ Union (KSU) pyrshah ïa ka Twitter Account ba la ai kyrteng LRO halor ka jingjia ha ka 24 tarik, Naitung, ha Mahadev Khola, Shillong la kynnoh ba ka Twitter Account lyngba ka jingthoh ka la teipop ïa ka KSU da kaba kynnoh ba ki dei kiba donkti ban shoh ïa u riewniam, ïa ki riewngeit bad ïa kiwei kiwei bad kynnoh ruh ba ka Balang Presbyterian ka la bsut ïa ka mynsiem isih bad ïa kane ka jingthoh la pynsaphriang ha ka rynsan social media.
Ha kaba ïadei bad kane ki Pulit ki la register case ha Lumdiengjri Police Sation hapoh ka Section 153 (a) 505(2)/500 jong ka Indian Penal Code pyrshah ïa ka twitter account jong ka LRO kaba kynshot ïa ka jingsngew ïapher jaidbynriew ha ka kyrteng ka niam bad teipop ruh ïa ka KSU bad ïa ki niam, u la ong.
Shillong, Nailur, 21: Ka bai rung na ka bynta ka jingïakob khwai dohkha mynta kan ngat ha ka jingshah oh khajna GST katkum ki kyndon ba la kdew ha ka Central/Meghalaya Goods and Services Tax Act, 2017 bad katkum ka jingpynbeit thymmai na ka por sha ka por, la ïathuh u Myntri ka tnat Taxation u AT Mondal ha ka jubab ïa ka jingkylli ba la wanrah hapoh ka Ingdorbar Thawaiñj jong ka Jylla ha ka sngi Palei.
Ka khusnam pisa ha ka jingïakob khwai ka hap shabar na ki kyndon jong ka GST Act, hynrei, kan ngat ha ka jingshah oh khajna katkum ki kyndon jong ka Income Tax Act, u la ong.
Tang ka bynta ka bai rung (entry fee), 18% (CGST 9% + MGST 9%) katkum ki kyndon ba la kdew ha ka GST Acts, la ïathuh u Mondal.
Katkum ka jingong jong u, ka jingai jingbit na ka bynta ban pynlong ïa ki jingïakob khwai la ai da ki bor synshar distrik.
Shillong, Nailur, 21: Ki Pulit ka Jylla Meghalaya kiba dang ïai bteng ban ïakhun thma pyrshah ïa u drok, ha ka 20 tarik mynta u bnai ki Pulit ki la ïoh jingtip na uwei u nongniah kali Tata Sumo shaphang kawei ka pla ba ishankhmat ba la iehnoh hapoh ka kali Tata Sumo jong u da ki arngut ki nongshong kali.
Ha kane ka pla, ynda la khura ha Madanrting Police Station la lap haduh 21 tylli ki synduk thep sabon kiba la thep ïa u drok Heroin uba khia 253.53 gram bad katto katne ki jaiñ.
U Superintendent of Police jong ka East Khasi Hills District u Bah Sylvester Nongtnger u la ïathuh ba une u drok u dei uba shongdor palat 2 klur tyngka.
Ha kaba ïadei bad kane ka jingïoh kurup ïa u drok, ki Pulit ki la register case ha Madanrting Police Station hapoh ki kyndon jong ka Section 21(c)/29 NDPS Act.
Ki Pulit ki la pynlong ka jingtohkit kaba bniah bad ka jingthwet kaba jur ban ïohkem ïa ki snar khaii drok.
Shillong, Nailur, 21: Ka jingbym pat aiti jong ka tnat PWD ïa ka building jong ka Block Institute of Teacher’s Education (BITE) bad ka Residential School kiba don ha ka shnong Byndihati, East Jaiñtia Hills District sha ka tnat Pule Puthi ka la pynlong ïa kine ki shlem pule kum ki iing jah bad ki ktem leh kam sniew jongno re jongno.
Ka Khasi Student Union (KSU) East Jaiñtia Hills District Unit lyngba ka Education Cell ha ka sngi Baar ka la hiar jurip ïa ki building BIET bad ïa ka Residential School kiba don ha ka shnong Byndihati ban lap da la ki jong ki khmat shwa ban pynsngew sha ki bor ba dei peit jong ka tnat Pule Puthi ka Sorkar Jylla.
Ha ka sngi Palei, ka seng hapoh ka jingïalam jong u Publicity Secretary u samla Hame Ryngkhlem bad u Assistant Organising Secretary u Samla Chibait Rymbai ki la leit ban ïakynduh ïa ka Director jong ka DERT ka Kong K.R Manner ban pan jingpynshai halor ka jingbym lah ban plie noh ïa ka building BIET bad ka Residential School ha ka shnong Byndihati.
Ka seng ka la ïoh jingtip ba ïa ka building BIET ba la shna khnang ban pyntbit ïa ki samla pule kiba thmu ban long nonghikai ka sdang naduh u snem 2012 bad la sdang ban shna ïa ka ha u snem 2015.
Ka seng ha ka jingjurip ka la lap ba ka building ka la shu sah khongreng haduh mynta bad kane long ka daw ba ka PWD kam pat aiti ïa kane ka Building sha ka Directorate of Educational Research &Training (DERT) ban pyntreikam pura.
Kum ba la ïoh jingtip da ka seng, ka jingbym pat treikam ïa kane ka shlem ai jinghikai ïa ki nonghikai ka long na ka daw ba ka tnat PWD (Buildings) kam pat ïoh ïa ka Bill kaba kot kumba 3 klur tam na ka Sorkar.
“Kaei kaba pynglyngngoh ïa ka seng ka long ba ïa kane ka Building ka ladap phra snem hynrei ka Sorkar ka dang sngap mynthi halor kane ban pyllait noh ïa ka Bill," la ong ka seng.
“Kaba sngewlyngoh pat sha ki wei ki distrik kiba don ka jaka pyntbit ai jinghikai DIET ki la ïoh ka jingïarap da ki 15 klur tang na ka bynta ban maramot bad kane ka pynlyngngoh ïa ka seng ba kumno ka Sorkar ka leit shiliang ïa ka bhah bad ïa ka East Jaiñtia Hills pat la ieh khunswet watla ka building ka la don phra snem pura.
Kane ka pyni ba ka Sorkar kam patiaw satia ïa ka bha ka miat jong ka East Jaiñtia Hills District khamtam ha kaba ïadei bad ka pule puthi," la bynrap u kyrwoh na ka Seng.
“Ka seng ka kyntu ïa ki Nongmihkhmat bad ïa ka sorkar ba kam dei ban leh shiliang.
Na ka liang ka Director ka la batai ruh ba kitei ki building ki dei tang ba bynta ka Block Institute of Teachers Education (BITE) bad lada ïoh ïa ka mang tyngka kaba pura yn sa lah ban pynkylla sha ka District Institute of Teachers Education (DIET) jong ka district," la ïathuh ka Seng.
Ka seng ka la pyntip ruh ba ka Residential School Building ka la kylla iing jah bad shu iehshrah bad ka long kumba pynseiei kai ïa ka pisa jong u paidbah.
“Ngin sa leit ban ïakynduh ïa ki bor ba dei khmih halor ka Residential School ban pan jingpynshai halor ka jingbym lah ban pyntreikam ïa ka Residential School haduh mynta," ong ka seng.
“Ka Director ka la kular ban leit jurip ïa ka jinglong jingman jong kane ka Building ha kine ki sngi ban wan bad ka la kular ruh ban phah pynkloi noh ïa ka tnat PWD (Building) ban aiti noh ïa kane ka Building sha ka DERT khnang ban pyntreikam noh ïa ka," la pynkut ka seng ïa u kyrwoh.
Shillong, Nailur 21 : Ki la don haduh 1520 ngut ki briew kiba shah kem bad 50 ngut pat kiba la shah rai pynrem halor ka jingdonkti ha ki kam khaii drok haduh mynta, pyntip u Symbud Myntri Rangbah ka jylla, Bah Prestone Tynsong ha ka jubab ba wanrah ha Iing Dorbar Thawain ka jylla ha kane ka sngi Palei.
U la ïathuh ruh ba ka sorkar ka la shim ïa ki sienjam na ka bynta ban pyntikna ba kito kiba donkti kin shah rai pynrem.
Shuh shuh u la pyntip ruh ba ki la don ki SOP ban ïoh phah biang bor ïa ki nuksa sha ka FSL (forensic science laboratory) bad ruh ka jingïoh biang por ïa ka kaiphod jong ka FSL da kaba ong ba kane kan ïarap ban pynkhreh pynngat kyndon ha ka por kaba biang.
U Symbud Myntri Rangbah u la pyntip ruh ba ka Directorate of Forensic Sciences ha Mawdiangdiang la dep ban kyntiew kyrdan ïa ka jingtest da kaba wanrah ïa ki mashin kiba kham biang, GCMS Thermo Fisher injection machine kaba ïadei bad u drok bad ki kynja jingdih ba hap ha ka thup NDPS.La kdew ruh ba kane ka jingwanrah da ki tiar kiba kham biang kan ïarap ban ïoh kham kloi ïa ki kaiphod FSL.Haba jubab pat halor ki sienjam pyrshah ïa kito kiba ju mlien man ka por, u Bah Prestone u la ong ba hapoh ka kyndon jong ka PITNDPS Act, 1998, ki pulit ka jylla ki lah ban shim ïa ki sienjam ïa kito ki briew kiba ju mlien ïa kitei ki jait kam na ka bynta ban tehlakam.
Shillong, Nailur 21: Ki artylli ki Resolution, kawei halor ka jingpynkhlaiñ ïa kajingtreikam ka Land Transfer Act 1972 ba la wanrah da u Bah Ardent Miller Basaïawmoit, MLA ka VPP bad kawei pat ka halor ka jingpyrshah ïa ka Uniform Civil Code ba la wanrah da u Bah Charles Marngar, MLA ka Congress, ki la shah kyntait hapoh ïing Dorbar lyngba ka Voice VoteKa Resolution bala wanrah da u MLA VPP na Nongkrem Bah Ardent M Basaiawmoit, ba dawa ban sangeh noh ïa ka jingpynkheiñ ïa ki kyndon ka Meghalaya Transfer of Land Regulation Act, 1972, kala shah pynliem da ka voice vote hapoh ka Iingdorbar Thaw Ain, hynne ka sngi Palei.
Ïa kane ka Resolution la wanrah sha ka jingïavote hadien ba u Bah Ardent ula pynbna ïa ka rai ban nym weng satia ia ka Resolution da kaba pynpaw ba um pat hun satia ïa ka jubab jong ka Sorkar Jylla.
U Bah Ardent ula ong ba ka don ka jingpynkheiñ ïa ka Act hynrei ka Sorkar kam kwah ban pdiang ba ki briew ki bym pat shah kdup ha ka Land Transfer Act, kila ïathied jaka pathar ha Ri-Bhoi District.
“Kumno ki lah ban thied jaka haba kim dei ki nongshongshnong ka Meghalaya?.
Kaei kaba ka Sorkar kan leh pyrshah ïa kine ki briew bad khang ïa ki ban thied ia ki jaka ha Ri-Bhoi?" ula buh jingkylli.
Ula kyntu ruh ia ka Sorkar Jylla ba kan pynmih ia ka public notice halor ka jingbatai ba bniah ia ka jingmut ‘riewlum’ (Tribal).
Haba ïatai halor kane ka mat u Bah Ardent u la kdew ba ka jingwanrah ka sorkar ia ki amendment ha ki snem kiba la dep ka la pyntroiñ ïa ka bniat jong kane ka aiñ kaba long ha ka jingshisha ka stieh Ïada ïa ka hok longtrai ïa ka ka khyndew da ki jaidbynriew riewlum trai muluk ki Khasi bad Garo bad kum juh ki Rabha.
Shuh shuh u la kdew ba ka la donkam ïa ka sorkar ban wanrah ïa ka aiñ ne ka rukom ban khang lad ïa ka thied jaka tang da ki heh spah katba kiba duk pat kim ïoh jaka tang shi lyngkhot ban shna ïa ki ïing ki sem jong ki na ka daw ba ki heh spah ki thied jaka ha ka dor kaba rem.
U la kdew ruh ia ka jingpynkheiñ ïa ka land transfer act ha kaban ai jaka ïa ki officer IAS ha New Shillong Township ha ka dor ba 1 tyngka shi square foot bad kumjuh ka jingdie ruh sha ki bym dei ki riewlum trai muluk da u Syiem ka Raid Marwet.
Lah ban ïohi haba u Bah Ardent u dang kren u CM u la ïeng ban rah ïa ka point of order da kaba kdew ba u Bah Ardent u shu pule ïa ka jingkren jong u kaba long pyrshah ïa ka rule book ka assembly, hynrei u Bah Ardent u la kyntait ba u shu pule pynban u ong Bah u pyndonkam tang ban peit ïa ki data namar um lah ban kynmaw lyndet lut ïa ki number.
Haba shim bynta ha ka jingïatai wat la um kyrshan ïa kane ka Resolution u MLA ka Mawkyrwat u Bah Reniton Tongkhar u la ong u sngewdei ban ka sorkar ka dei ban wanrah da ki aiñ ban shim ki lynti ba kane ka aiñ kan ym long ka maw jynthud ïa ka roi ka par.
Myntri Rangbah Conrad K Sangma, haba ïarap jubab lang na ka bynta u Myntri ka tnad Revenue, ula ong ba kam shym la don satia ka jingpynkhein ïa ka Land Transfer Act.
“Baroh ki kam (ba iadei) ki bar jylla ki dei kiba la pynshong nongrim kat kum ki kyndon ka Act" ula ong.
U Conrad ula ong ba kino kino ki briew ki lah ban leit sha ïingkashari lada ki don ka jingsngewkhia ba ka don ka jingpyn kheiñ ïa ka Act.
U Myntri Rangbah ula kular ruh ba ka Sorkar kan sa shong bishar ia ki jingai jingmut bala ai da u Dkhot halor kumno ban nang pynkhlain ia ka Land Transfer Act.
Shuwa kane, u Myntri ka Tnad Revenue & Disaster Management Kyrmen Shylla ha ka jubab ula ong ba kala shai ba ka Sorkar haba pynïaid ïa ki kam ba ïadei bad ka transfer, mutation, mortgate, will bad kiwei kiwei, ka ju ïaid kat kum ki kyndon bala buh ha ka Meghalaya Transfer of Land Regulation Act, 1971 9Act 1 of 1972) bad ka Meghalaya Transfer of Land Regulation Rules, 1974.
“Haduh mynta, kam pat ju don ka jingpynkhein ia ka Ain kaba la wan sha ka jingtip jong ka Sorkar" ula ong.
Shillong, Nailur, 21: Ka seng kieng atiar ba la shah kheiñ be-aiñ Hynñiewtrep National Liberation Council (HNLC) ha ka sngi Palei ka la rakhe ïa ka ‘martyr’s day’ kum ka jingai burom ïa ki nongïalam bad ïa ki dkhot ba ehrang jong ka seng kiba la len lade ban ïakhun pyrshah ïa ka jingdakhol jubor bad ka jingshah khñiot beiñ ha ka India.
Ha u kyrwoh ba la phah sha ki lad pathai khubor, u General Secretary cum Publicity Secretary jong ka HNLC u Bah Saiñkupar Nongtraw u la ong ba u Sambor Mawthoh ba ju khot sin u Dengdeng u la don ha ka jaka kaba kongsan tam ha ka pakit ki mynnor jong ka HNLC.U la duhei ïa la ka jingim kum u dkhot jong ka HNLC ha ka jingïather kuli bad ki pulit ka Meghalaya ha ka 21 tarik, Nailur, 1994 ha Jaïaw.
Kum ka jingithuh ïa ka jinglenlade jong u, ka HNLC ka la pynbna ïa kane ka sngi kum ka Martyrs’ Day jong ka seng, ong u Bah Nongtraw.
U la ong ba ka HNLC ka ju buh jingthoh ïa baroh ki dkhot bad ïa ki nongïalam kiba la aiti lut ïa la ka jong ka jingim na ka bynta dawbah ka ‘ri Hynñiewtrep.
“Ka snam ba la phlei na kine ki samla kiba shlur kam shym la long lehnohei, kumba ka HNLC ka angnud ban pynthikna ba ka jingïakhun jong ngi kan long shi bynta jong ka histori," ong u General Secretary bad bynrap, “kane ka sngi bakongsan ka dei ka jingrakhe bad ka jingaiburom ïa ki nongïalam bashlur bad ïa ki dkhot kiba la len lade ha ka jingïakhun ba khlem shongthait pyrshah ïa ka jingdakhol bad ka jingkhñiot beiñ ka India.
Ka dei ka sngi kaba kyrpang ban ai burom ïa kito kiba ïakhun khlem jingsheptieng na ka bynta ka hok bad ka jingangnud jong ki briew jong ki.
Ka jingaiti bakhlaiñ, ka jinglen lade bad ka jingïakhun ba khlem thait ban wad ïa ka hok bad ka jinglaitluid.
Ha kane ka sngi, ngi shim ïa kane ka khyllipmat ban kynmaw burom ïa ka jinglen lade jong ki bad ngi pynpaw ruh ka jingsngewnguh shikatdei ei na ka bynta ka jingaiti lut bad ka jingshlur jong ki.
"U Bah Nongtraw u la ong ruh ba ka jingpynkha ïa ka HNLC la pynshong nongrim halor ki hok jong ka pakit ki mynnor.
“Bun ngut ki samla ki la pynïasoh bad ka HNLC, kiba la pynkhreh ban thoh biang sa shisien ïa ka Histori," u la ong.
U la ong ba kam pat ju don kano kano ka jingïakhih ba khlem ïaumsnam ha ka histori.
Katkum ka jingong jong u, ka jingïakhih ba khlem ïaumsnam kan ym treikam daleilei lymda ki nongkhñoit beiñ kim don ïa ka mynsiem ïatiplem.
“Ai ba mynsiem jong kito ki khlawait ba la khladnoh kin ïoh ïa ka jingjahthait bymjukut, bad ai ba ka kyrteng jong ki kan nang ïai bteng ban ai mynsiem ïa ki pateng ki ban sa wan ban ieng pyrshah ïa ka jingshah leh bym hok bad ka jingshah khñoit beiñ.
Ka jingrakhe ïa ka Martyrs Day ka pynkynmaw biang ïa ka kam kaba ki la leh, ka kyntu ïa ngi ban pyntyllun shakhmat ïa ki jingangnud jong ngi bad ban ym kyrkieh ban kthong ïa ka hok bad ka jinglaitluid na ka bynta ka ri Hynñiewtrep," ong u Bah Nongtraw.
Shillong, Nailur 22: Baroh ar tylli ki jingïalehkai jong ka Meghalaya Cricket Association’s U-19 Boys Inter District Cricket Tournament hynne ka Sngi Thohdieng ki la shah pynangeh namar ka jingbym ailad ka suiñbneng.
Watla kata ruh ha ka Zone 2, ka North Garo Hills DCA ka la ïoh ban kynjoh sha ka 90/4 na ki 14 over shuwa ban shah pynsangeh.
Ka jingïalehkai mynta ka sngi, na ka Group A, ka SCA-B kan aireng pyrshah ïa ka East Jaintia Hills DCA katba ka East Garo Hills DCA kan ïakhun pyrshah ïa kaTura DCA in Zone 2.
Shillong, Nailur 21: Ka Meghalaya Legislative Assembly ha ka sngi Palei, kala kyntait ban pdiang ïa ka jingdawa jong ka Liang Pyrshah ban mynjur da ka Resolution ha kaban pyrshah ïa ka Uniform Civil Code (UCC) da kaba ai daw ba ïa kane ka Bill ym pat wanrah satia ha ïngdorbar Parliament jong ka ri India.
Ia ka Resolution ban pyrshah ïa ka UCC la wanrah da u MLA ka Congress na Mawhati Bah Charles Marngar bad bala kyrshan da ki MLA ka All India Trinamool Congress (AITC) bad ka Voice of the People Party (VPP).
Haba jubab, u Myntri Rangbah Conrad K Sangma ula ong ba ka Sorkar Jylla ka pyrshah eh ïa ki jingthmu bad jingmut jong ka UCC namar ka ïaid pyrshah ïa ka nongrim jong ka ri India kaba shongshnong da bun jait ki jaidbynriew.
Hynrei, ka Sorkar kam lah ban shu mynjur ïa ka Resolution dang mynta khlem da tip shuwa ïa kiei ki mat kiba don ha ka UCC Bill.
U Myntri Rangbah u la ong ba kam long kaba dei kum ki nongmihkhmat ne kum ka ïingdorbar ban pyrshah ïa kano kano ka Bill kaba ym pat ïohi ne ka long kumno.
“Hato ka long kaba dei seh ban pyrshah ïa kano kano ka kam kaba ngim pat da tip bha, khamtam eh kum ki nongmihkhmat paidbah", u la ong.
Ula ong ba kane kam mut ba tang namar kiwei ki Jylla kila leh, ka Meghalaya ruh ka dei ban mynjur lang ia ka Resolution.
Namar kata, kan dei tad hadien ba la ïohi ïa ka UCC Bill, yn sa lah ban shim ïa ka nongrim kum ka Sorkar.
Nalor kane, u Myntri Rangbah ula kular ruh ba ka ïingdorbar kan ïeng tylli kawei ban pyrshah ïa kano kano ka sienjam jong kino kino ki bor kynthup ïa ka Parliament ban pyntroiñ ïa ka jinglong kyrpang, ka hok bad ka riti ka dustur jong ki trai paid riewlum ka Jylla Meghalaya.
Shillong, Nailur 22: Ki jingïakhun jong ka lympung SSA U-20 4th DIVISION Football League 2023 kaba la pynlong ha madan 3rd Ground MFA Turf Polo hynne ka Sngi Thohdieng.
Ha ka jinglehkai ba nyngkong ka Pynthorbah SC ka la rem da 0-3 kol ha ka Riatsamthiah SC.ïa ki lai kol na ka Riatsamthiah SC la thep da u Dingbarous Nongsiej (16 & 41 min) nangta na u Jerry Donboklang Kharkongor ha ka minit ba 45.
Haba phai sha ka jingïakhun kaba ar hapdeng ka Laitkroh SC pyrshah ïa ka Mawñianglah Youth SC ka la jam sha kaba kut da kaba ïakhaid naba ym shym la don ba lah ban pynkhihjar.
Haba phai sha ka jingïakhun kaba lai hapdeng ka Diengpasoh SC pyrshah ïa ka Risa Colony SC, ka Risa Colony SC ka la khur ïa ka namjop da 1-2 kol.
Ki ar kol na ka kynhun ba jop la thep da u Nonistar Swer (4 min) bad u Riklansing Warmalai (35 min).
Katba na ka Diengpasoh la thep da u Apbhalang Marboh (24 min).
Haba phai sha ka jingïakhun kaba saw hapdeng ka Madan S&CC pyrshah ïa ka Umrynjah SC, ka jingïalehkai ka la jam sha kaba kut ha kaba ym shym la don ba pynkhihjar.
Haba phai pat sha ka jingïalehkai kaba khadduh, ka Mawkriah West SC ka la pynliem ïa ka Pommura SC da 2-1 kol ban khur ïa ka namjop.
ïa ki ar kol na bynta ka Mawkriah West SC la thep da u Leverence Jeremy Nongbri (26 min) bad u Waricky Shabong (37 min).
Katba ka shi kol na bynta ka Pommura SC- la thep da u Apporlang Mawthoh ha ka minit ba 60.
Jowai, Nailur 22: Ka jingïalehkai phutbol bala tip kum ka (L) Kesilroy Pala Invitation Football Tournament 2023 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Mukhla FC kala lah ban pynliem da 2-1 kol ïa ka Ialong FC, ïa ki kol na ka Mukhla FC la thep da u Primrose Lamat haka minit ba 20 bad u Remark Kharmalki haka minit ba 59.
Katba na ka Ialong FC la thep da u Roikhih Nongtdu haka minit ba 56.
Lyngba kane ka jingjop jong ka Mukhla FC kala ïoh ban rung sha ka Semi Final jong kane ka lympung.
La pyntip ba ka jingïakhun Quarter Final ba saw kan long lashai 23 tarik u Nailur hapdeng ka Mynsngat FC pyrshah ïa ka Salaroh FC haka por 2 baje nohphai sngi.
Shillong, Nailur 22: Hynne ka sngi Thohdieng ki la don ar ngut ki nongïakop mareh thong kiba ju shimbynta ha ki International level napoh Kenya, ki la wanpoi ha nongbah Shillong ban shimbynta ha ka tamasa jong ka 2nd Sohra International Half Marathon Run ka ban sa long shen.
Kine ki arngut ki kynthup ïa u Elijah kipruto kemei bad ka Agnes mueni mutua.
Haba phai sha u Elijah kipruto kemei, 35 snem, bad ka por kaba stet ka jong u ban pyndep ïa ka 21k marathon ka long 1 kynta 5min, u la shimbynta ha kiba bun ki tamasa ïakop mareh kynthup ïa ka lympung ha Mumbai 2018, China 2019, Sohra International Half Marathon 2022, Udaipur 2023 bad Gujarat 2023.
Katba ka Agnes mueni mutua, 36 snem, ka por kaba stet jong ka ban pyndep pura ïa ka 21k marathon ka long 1 kynta 14 minit, ka la shimbynta ruh dang shen ha ka Tanzania 2022, Rwanda 2023 bad kane ka dei ka sien kaba nyngkong ha India.
Baroh arngut ki la wanpoi ha ophis treikam jong ka MSOA ha ka nohphaisngi jong ka 22 tarik, Nailur, 2023 ban leit kynduh ïa u Bah Finely L Pariat (Organising Secretary) ryngkat ïa u Bah John F Kharshiing Co-Chairman jong ka 2nd Sohra International Half Marathon 2023.
Na ka liang jong ki, ki la pynpaw ïa ka jingsngewkmen ban ban wan ïuhkjat ha Meghalaya, bad ki la pynpaw ba ki la wan kham kloi khnang ban sngewthuh ïa ka jinglong ka mariang ha kane ka jylla.
Ym lah ban len ha kane ka juk ba mynta ngi im ha ka juk ba la ktah jur ïa ka koit ka khiah namar ngi la im ha ka juk ba la pynheh pynsan jubor ïa ki jhur ki jhep, ki doh ba ngi bam naduh ki dohkha, doh masi, doh sniang, doh syiar, doh blang bad kiwei kiwei ki jait jingbam tang da ki dawai suda.
ïa kane la sakhi ruh na ka jingsan ka rynieng jong ki khun ki kti jongngi tangba kaba sngewsih ka long ba kim don bor satia ban ïakhun la ha ka liang ka koid ka khiah ne wat ha ki jingïaleh kai sport ne wat ha kino kino ki bynta ruh.
Balei ba ong kumne ha ka por mynshwa haba ki briew ki dang im beit ha ka jingrep tynrai kata khlem ki dawai dashin, tang da ki sboh eit masi, syiar ne sniang, wat la kim ïoh bam ïa kine ki jait jingbam ha kum kane ka juk ba mynta ki long kiba khiah krat, bad ki khlaiñ ruh ha ka bor met bor phad.
Hynrei mynta lada ïanujor bad kito ki briew ha ki por ba mynshwa bad kiba ha kane ka juk mynta te la i sangsot haduh katta katta namar ka daw ka long ba la bam beit da ki jingbam kiba la pynheh pynsan jubor da ki dawai.
Ban pynshisha ïa kane, wat na ka liang ka National Human Rights Commission (NHRC) ka la lap ha ki jingtohkit jongka ba ïa ki bam ki dih, ki jhur ki jhep, ki soh ki pai, ki doh ba la die ha kylleng ki bynta ka ri ki dei kiba la shu pyndonkam beit da ki dawai.
Kumta halor kane ka NHRC ka la shim khia khamtam eh hadien ka jingpynmih khubor jong ki tnad pathai khubor halor ka jinglap jongka tnad kam rep kam riang jongka sorkar pdeng ba ïa ki jaid jingbam bapher bapher la shu ai beit da ki dawai kiba palat ïa kyndon ba la buh ne permitted maximum residue leval (PMRL) kata la ka dei ha ki jhur ki jhep, ki soh ki pai, ki doh bad kiwei kiwei ki jait jingbam bad kane ka jingjur ka jingpyndonkam palat ïa ki dawai ka la jia hapoh kine ki hynriew snem ba mynta.
Kum ka jingshim khia halor kane ka kam kaba ktah ïa ka koit ka khiah ki paidbah, ha ki khyndiat snem bala leit na ka liang u Nongbishar Justict D Murugesan, u dkhot ka NHRC u la ai da ka jingthoh sha ka Chairperson ka Food and Safety Standard Authority of India ((FSSAI) Secretary, Union Ministry of Food Processing Industries bad ki Secretary ba dei peit ïa ka Food and Agriculture jong baroh ki jylla ka ri India ba ki dei ban ai ïa ka kaiphod hapoh hynriew taiew halor kaei ka kamram kaba ki la leh halor kane ka jinglap jongka NHRC ha ki jylla jongki halor ki jingbam ba ki pyndonkam.
Kumba ka long wat ka ïing Bishar ba hakhlieh duh jongka ri ka Supreme Court ka la ka sorkar pdeng bad sorkar jylla ka dei ban bud dien bud ryntih ïa ki kyndon aiñ jongka riti synshar jongka ri ba dei ban bishar bniah ïa ki jait jingbam ba la die ne pynpoi sha ki paidbah namar lada lap ïa kino kino ki jingbam kiba ktah ïa ka jingkhoit jingkhiah jong ki paidbah ka long pyrshah ïa ki kyndon aiñ bad dei ban rah ïa kiba leh beaiñ hahmat jongka aiñ khamtam ïa kito ki kompani ne ki nongpyn mih jingbam kiba pyndonkam da ki kynjah dawai ba ktah pat ïa ki paidbah.
Haba phai sha kane ka jylla Meghalaya kat haduh mynta lah ban ong ba ki bor ba dei peit kim pat lah ban teh lakam ïa ka jingdie ne jingpynmih ne jingshet ïa ki jingbam kiba pynbun da ki dawai, kawei na ki daw ka long ka dei ka jingduna jong ki ophisar ne food inspector ha ka jylla.
Wat hapdeng ki jingduna ki don ki Food Inspector kiba shim khia na ka por sha ka por ban leit talasi ïa ki dukan bad lap ruh ïa kiba bun ki jingdie beaiñ hynrei kumba ka paw kat haduh mynta ka sorkar hi kam pat shim khia ban pynshitom ïa kiba kum kitei ki dukan.
Hooid ka sorkar ka buh ïa ka thong ban wanrah ïaka jingkoid jingkhiah ïa baroh, hynrei kumba ka long mynta kane hi ka dei tang ha ka ktien khlem ka kam.
Kumta lada ka sorkar ka dei ka sorkar kaba shimkhia da shisha ban wanrah ka jingkhoid jingkhiah ka dei ban pynbun ïa ki ophisar ne ki Inspector ki ban leit talasi ha ki dukan, ki jaka pynmih mar bam bad ki jaka shet jingshet namar dei tang lyngba ka jingbun ki ophisar ba lah ban tem bad wanrah ïa ka jingkhuid jingsuba ha kaba dei ïa ki mar bam.
Nalor kane ka sokar ka dei ban thung ruh pat ïa ka Kynhun ka ban peit halor kane namar lehse kin don ki ophisar ki ban leh tam hynrei lada do ka kynhun ba kyrpang kito ki ophisar ne inspector ki ban leit talasi ruh kin nym nud ban leh tam ne shim kabu.
Jowai, Nailur 22: Ka Mukhla Raij Sports Club hynnin ka sngi kala sdang ïa ‘1st Invitation Knockout Tournament 2023’ na ka bynta kiba la dap 40 snem shaneng ïa kane la pynlong ha Madan Len ha Ladmukhla West Jaiñtia Hills.
Ha kane ka lympung la wan ban plie pyrda da u Waheh Chnong ka Dorbar Chnong Khliehtyrshi u ma Kitbok Rymbai kum u Kongsan, katba u ma Edy Shylla kum u Symbud Kongsan ha ka jingdonlang kiwei de kiba la shah khot sngewbha.
Ha kane ka sngi sdang jong ka jingïakhun hapdeng ka Mukhla Raij Ever Young FC Pyrshah ïa ka Ar Daloi FC na East Jaiñtia Hills District, na ka liang ka Mukhla Raij Ever Young FC kala ïoh ban thep shikol da u Rimaya Suna ha ka kylla step bad haduh ba kut jong ka kylla miet kaba la neh da 1-0 kol.
Ka jingïakhun kaba ar hapdeng ka Iakyntu FC na Ladmukhla pyrshah ïa ka ophis ka Soil Department, na ka liang ka Iakyntu FC na Ladmukhla kala pynliem da 3-1 kol ïa ka Soil Department.
Ïa kane ka lympung yn bteng ïa ka jingïalehkai haka sngi Saitjain 23/09/2023 hapdeng ka Old Star FC pyrshah ïaka MLP FC haka por 2:30 pm ha madan Len ha Ladmukhla.
Katkum ki khubor kiba mih ha kine ki sngi bad kaba la pynshong nongrim halor ka jingshem da ka kynhun Association for Democratic Reforms (ADR) kaba dei ka kynhun peit pyrman ïa ka jingkiew ka jingïoh spah ki Chief Minister (CM) ha kylleng ka ri, la shem ba napdeng ki CM ha ka jylla Shatei Lammihngi uba riewspah tam u dei u Pema Khandu jong ka Arunachal Pradesh.
Ka jingdon spah jong u Khandu katkum ki kot ki sla kiba u pyni ha ka por ba thep kyrteng ban ïaleh elekshon ka long 163 klur tyngka.
Uba duk tam pat u dei u CM ka Manipur u Biren Singh uba pyni ba u don tang shi klur tyngka.
U CM Conrad Sangma u don ha ka kyrdan kaba saw bad ki jingdon jingem jong u katkum ki kot ki sla kiba u pyni ka long 14 klur tyngka katba ki ram ki shah jong u ki long baroh 24 lak tyngka.
U CM ka Nagaland u wan ba-ar bad u don tang 46 klur tyngka, katba u CM ka Assam u Himanta Biswa Sarma pat u don 17 klur bad ka ram kaba kumba 3 klur tyngka eiei.
Ka ADR ka lum ka lang ïa kine ki jingtip tang na ki ‘declaration’ lane ki jingpyntip hi jong kine ki CM.Baroh ngi tip bha ba kine ki jingpyntip kim dei kiba thikna namarba bun na kine ki CM ki buh ïa kaba bun ka spah ka phew ha ka kyrteng ki tnga jong ki.
Lada lah ban tih hok ïa ka jingshisha ka jingdon jingem jong ki kan long shiphew shah ïa kaba ki ‘declare.
’ Ka jingkylli ka long naei kine ki CM ki ïoh kamai haduh katne? Kumno ka spah ka phew jong ki ka kiew kynsan tang shu ïoh long CM? Hato ki trei kam khaii eiei? Tang na ka tulop te kin ym lah ban kyrda wat tang ban pyndap ha ïing ha sem.
Te khlem pep kine ki jingïoh baroh ki long namar ba ki don ïa ki business lajong kaba ki pyntrei ha ka kyrteng kiwei pat.
Lane ki ïoh lum pisa na manla ka skim ba pyntrei.
Ki ïoh lum pisa ruh na ki contractor haba ki ai ïa ki ïa kano kano ka kam namarba ki dawa beit da ka percentage.
Dei na kitei ki daw kein ba ngi shem ba ka kam politiks ka sa thnem haduh katne katne.
Baroh baroh ki kwah ban shah jied MLA namar ym don da kawei pat ka kam kaba lah ban pynkiew irat ïa ka jingïoh spah lat na ka kam politiks.
U kontraktor u dang hap ban pyntrei ïa ka kam, ban thied ïa ki tiar ki tar bad ban siew ïa ki nongtrei jong u.
Ki politishan bad ki shu lum suk ka pisa tang da kaba pyndonkam ïa u khulom ban soi halor ki kot ki sla.
Haba peit ha kylleng ka sor Shillong bad wat sha ka New Shillong ruh ki ïing paki dulan baroh ki dei jong ki MLA/minister.
Kaba ijli eh ka long ba u MLA/minister un long ruh u kontraktor/businessman.
Ïa kane ki ong ka ‘conflict of interest’ ha ka ktien phareng.
Kane ka mut ba u MLA uba long ruh u kontraktor/businessman un ym lah da leilei ruh ban trei hok bad ban pyndonkam hok ïa ka pisa paidbah ha kaba pyntrei ïa ki surok bad ban pynpoi um ha ki shnong ki thaw lane ban ai bording elektrik namar ha manla kawei ka kam kin wad shuwa ïa ka jingïohnong lajong.
Kawei na ki lad ba ki paidbah ki dei ban wad jingkheiñ halor ka jinglut jingsep jong ki skim ka long da kaba wad jingtip lyngba ka Right to Information(RTI) lane ka hok ban ïoh jingtip.
Kaba sngewsih ka long ba bun na ngi ngim kwah ban pynshitom ïalade ban leh ïa kine kiei kiei lada kam ktah ïa ngi shimet.
Ym ju don ruh ki ban leit ujor ha ka ophis jong ka Lok Ayukta kaba la seng khang ban tohkit ïa ka jingbamsap jong kiba bat ïa ka pla pisa hapoh ka sorkar.
Ha Garo Hills pat ki paidbah ki kham ïohi jngai ban ïa ngi.
Ki la ujor tyngeh hakhmat u LokAyukta u Bah B.Dhar halor ka jingbamsap ha ka Garo Hills District Council bad mynta ka ophis jong u Lok Ayukta ka la Chargesheet lane ka la pyni daw ba kumno ki MDC kiba bat kam ha ka GHADC ki la bamsap ïa ka pisa paidbah.
Ha GHADC ki nongtrei ki khlem ïoh tulop bun snem bha bad kane ka la pynbitar ïa ki.
Napdeng kita kiba shah kynnoh ba pyndonkam bakla ïa ka pisa paidbah dei u kynum jong u CM Conrad Sangma.
Kane ka jingpyrshang ban pynlang ïa ka bor baroh ha kajuh ka ïing ka sem (concentration of power) ka long kaei kaei kaba ki paidbah ki dei ban sngewthuh bha.
Hynrei ka spah ka phew jong ka jylla kaba dei ban leit sha ki kam pynroi kan poi pynban sha ka pla pisa ki katto katne kiba don ha ka bor.
Peit ïa ki surok ha East Jaiñtia Hills kaba poi terter shaduh sha Silchar.
Kane ka dei kawei na ki lynti kiba ngi khot ka ‘Lifeline’ lane ka lynti kaba pynïasnoh ïa ka Assam-Meghalaya-Mizoram-Tripura.
Ha ka jingshisha kane ka National Highway ka lah dei ban long kaba janai bha.
Hynrei mynta te ban ïaid ki trok ruh lah ima.
U MLA kato ka konstituwensi hato um lah ban phah pyntrei hok ïa kato ka surok? Hynrei em, namarba ha manla ka kam kontrak don beit ka jingbam sap.
Bad dei namar kane ka daw ba ki surok jong ngi baroh la ha sor ne ha nongkyndong ki long kiba jot bad pei bad kiba hap ban maramot manla u snem.
Halor kane ki nongtrei shnong ruh ki dei ban shimkhia bad buddien ha man ba don ka jingshna surok ha shnong jong ki.
Lada ngim ïa kit khlieh ma ngi ki paidbah ban wad bniah ïa ki jinglut jingsep baroh ha ka jingshna surok lane ka jingring um sha ki shnong ki thaw, ngim dei pat ban ud ba ki surok ki khohruh khohram bad ka um ruh kam thikna ban poi sha ki shnong baroh.
Haduh mynta mynne ruh wat ha sor Shillong bun bah kiba hap thied um.
Kaba phylla ka long ba ym don ba pyrta shla ïa kine ki jingduna.
Ka por ka la poi ba ma ngi ki paidbah ngin ïakhih halor kine ki jingdkoh ha ka synshar khadar.
Ngim dei shuh ban shu tynrong ha kita ki sengbhalang ïa la ka jong ka jingkitkhlieh jong ngi shimet shimet.
U Chief Minister Conrad Sangma, dang ha kine khyndiat sngi ula pynbna bad pan jingmut, ba lada bun kiba kwah Rel lane kiba pyrshah, un shim ïa ka rai halor kata, la yn ailad ne khanglad ïa ka jingwan ki Rel sha kane ka thaiñ Khasi-Jaiñtia Hills.
Ngam shym ïohi ban don kiba pynpaw halor kane ka bynta, hynrei la ïohi pynban ha ki kot khubor ba ka tnat NE Frontier Railway kaba dei peit ïa kane ka kam, ka la pynbna ba kan sdang wad jaka bad thew noh ïa ki, khnang ban pynpoi ïa ki Rel shane.
La slem nga la ïai pynpaw ïa ka jingsngew jong nga, ba kan bha ba ngin pynneh-pynsah shane sha thaiñ jong ngi, kum ka Ri-lum ba jyrngam, kaba khuid ba suba, ba pyngngad, kumba ïa kdew bad ïaroh wat da ki briew ba nabar ruh.
Sha thaiñ ri thor (plain) Garo Hills ki Rel ki la ïaid bad bun kiba la sdang ïohi ïa ki jingma.
Dang shen shijur ki samla Garo kiba dang dei shipara arkmie, kawei lei kaba trei Air Hostess (liengsuiñ), ki la shah pynïap beiñ da kaba sdien phasi ha Haryana.
Dang 3 bnai mynta pat, iwei i samla pule na Marngar Ri-Bhoi, ila shah pynïap beiñ ha ka jaka pule ha, Rajasthan, kaba la long shisha ka jingleh kaba la palat pud.
Bun kiwei ki jingjia kiba kum kine, kiba jia jar-jar bad ym ju tip, namar la leh klep bad buhrieh.
U bym shym lah buhrieh te u dei uto u nongïalam ki RSS uba la wan ha Shillong dang shen, u Mohan Bhagat, uba la tymmen bad uba la pynmih ïa ki kyntien, ba baroh ki nong India ki dei ki Hindu, haduh ba la kyndit bad pyrshah lut ïa kitei ki jingkren jong u, namar wat ka Constitution ka ri India ruh, ha ka Par-mat (Preamble) jong ka, ka la kren shai ba ka ri India ka dei na ka bynta jong baroh lang ki paid ka Ri India baïar, khlem kheiñ jait ne niam.
Hynrei ïa ka jingmut te la kum lait.
Ka Manipur ka la mad: Ka jylla Manipur ka la mad ïa kiei kiba kim pat ju mad ha ka jingim, ki ban sah kynmaw shi junom.
Ki jingïap da ki hajar, wat kano-kano ka thma kan ym lah ban pynlko kumba la jia ha kine ki sngi.
Shane sha ngi ruh la sdang riam, haba ka Sorkar India ha u snem 2021 ka la pan ban ai jaka sah ha ki 6846 ki shnong ha ri Khasi, ba kin wan shong ki nongbylla ka Survey of India na ka bynta 5-6 snem, lane haduh ban da dep kam, ban thew ïa kita ki kam Survey ïa ka suiñ bneng lyngba kata ka Skim Svamitva.
Lymda dei ba ki stad ki 30 ngut ki MDC ka KHADC, ban katta, shane ruh la kylla kum ka Manipur.
Ki MDC ki la kyntait mardor, ba kim lah ban leh ïa kane ka kam.
La buh ba, da ki phew hajar ki nongbylla nongwei kin wan shong ha ki tei 6846 tylli ki shnong tang ha ri Khasi, ym dei sha Jaiñtia ne Garo.
Ban katta da ki hajar ki la dep thew ryngkew bad shong ing syndon.
Ki kyndon katei ka aiñ, ki la buh jingïada lypa ïa ki baroh, ba lada jia ei-ei ne kino-kino ki jingïapher jingmut, ka tnat Pynchayati Raj jong ka Sorkar India kan rai, ym dei da ki Ing Bishar Aiñ.
Dang ieid ki blei, kam shym trei kam katei ka aiñ, namar ka KHADC ka la pynphai kylla, da kaba shu ai daw beit, ba kim lah ban leh ïa katei ka kam, namar ka khyndew kam dei ka jong ka ne jong ka Sorkar, hynrei jong ki paidbah, kaba peit da ki Hima, ki Raid, ki shnong bad ki khlieh Nongsynshar.
Mynta sa ka Rel: Lada ki Seng Bhalang kiba don da ki phew ki spah ki dkhot ki sngap jar, kan long ka jingshet ïalade bad ïa u paid ka Ri.
Niuma, ki lum- ki wah kin lko pom, ki mar kordor, kum u mawshun, u dewïong, ki dieng ki siej, ki lum ki wah, ka rep ka riang, kin lko kumjuh, namar khlem pat wan kita ki Rel ruh, katne la ïohi ïa ki kharkhana thang dewïong (Coke Factories) bad kiwei ki kharkhana dew bilat bad kiwei-kiwei, kan long kumno ynda pynpoi sa ïa kita ki Rel.
Ym dei eh tang ïa ka jinglko ka mariang, kaba ma ka dei ka jinglko ki briew.
Yn sdang shuwa da ka leit kai shong Rel ban pynbieit.
Tang shipor yn jah sa ki khun samla bad yn leit wad shano keiñ ïa ki? Tang kane shuwa kaba barit eh, khlem pat kren ïa kiwei ki bynta ki ban ktah ïa ka shong ka sah.
Ban weng tang ïa kiba sah ha ki jaka Sorkar, ha ïew Mawlong ruh katne ka jwat, nalor ba la pynbiang ïa ki shawei pat da ka Sorkar hi? Kine lei kiwei-kiwei ynda ki wan?.
Shillong, Nailar, 05: U Symbud Myntri Rangbah ka jylla u bah Prestone Tyngsong uba dei peit ïa ka tnad PWD (Roads) u la ïathuh ba ka National Highways & UInfrastructure Development Corporation Ltd (NHIDCL) shen kan sa maramot noh ïa ki bynta ba la sniew jongka surok Shillong-Dawki.
Haba ïakren bad ki lad pathai khubor ha ka Sngi Thohdieng u la ong “ Nga la btah ïa ka NHIDCL ban maramot noh namar kane ka dei ban ïai bteng katba ym pat dep shna ïa ka surok ba thymmai.
Kane ka jingmaramot ka dei ban ïai bteng barobor namar bunsien ka surok ka sniew namar ka dei ka aiom ba jur bha u lapbah bad kumta ki surok ki kloi ban jot bad julor".
U la ïathuh ka daw pat ba sniew palat ka surok na Rngain sha Langkyrdem shaduh Dawki ka dei namar ba ki bun palat ki kali ba leit kit mar sha ka kad khaïi kaba ha Dawki.
Kumba 600 haduh 700 tylli ki trok ki dang ïaid man la ka sngi.
“Kumta nga la bthah ïa ka NHIDCL ba kin leh kloi ïa ka kam bad ban pynbha ruh tang shu sdang ban khoh ne sniew ka surok khnang ba kan ym ktah ïa ki kali ba ïaid ba ïeng khamtam ki kali ba kit briew" ong u bah Prestone.
Ha kaba ïadei bad ka jingkhot tender na ka bynta ban shna ïa ka surok Shillong -Dawki u la ïathuh ba la dep nadong shadong bad na ka bynta ka Package -I ïa ka work order yn sa ai noh shen ban sdang noh ïa ka kam.
Hynrei na ka bynta ka Package II bad Package IV bad V ka jingkhot tender ka dang ïaid shakhmat lyngba ka online bad lehse kane kan kham shim por khyndiat.
Nalor kane la ïathuh ba u dang bishar bniah ruh ïa ka jingpynkhreh shna ïa ka surok na Dainadubi, Darugre shaduh Williamnagar kaba la bei tyngka na ka skhim Bharatmala.
ïa kane ruh la dep aiti sha ka NHIDCL bad ka jingkhot tender ruh ka la jan kut hynrei kane pat ka kham shimpor namar kham slem ba ïoh jingbit na ka tnad kam khlaw bad kumjuh ruh ïa ka jaka puta ban pynheh ïa ka surok.
“ Halor kane nga la khot jingïalang ia baroh ki Deputy Commissioner ha kaba la rai ba kin shim khia ban pynïoh noh ïa ki jaka bad ban siew ïa ka bai jaka bad kumjuh ban bud dien ïa ka kam na ka tnad kam khlaw kaba dang sahkut ha u DFO" ong u bah Prestone.
Tura, Nailar 6 : U Myntri ka Tnad Pule puthi u Rakkam A Sangma ula lum ïa ka jingïalang ba kyrpang ban ïasyllok bad ki Heh Ophisar ka Tnad lem bad ki Nonghikai skul Elementary ka Ri-lum Garo lane bad ka MBoSE halor ka jingjur palat ka jingpep skul shiteng por jong ki Khynnah skul ha Ri-lum Garo.
ïa kane ka jingialang la pynlong ha Circuit House, Tura ha kane ka sngi Saitjain kaba la ïakren sani bha halor ki daw ba pynjyllei ïa ki khynnah kiba pep skul shiteng por bad ban wad ruh ïa ki buit kumno ban weng noh ïa kane ka jingeh.
Haba maitphang ïa ka jingïasyllok, u Myntri ula pyntip ba ka jingpep skul ki khynnah skul ka jur bha ha baroh ki Primary bad Seccondary level, kaba la buh ha ka jingeh ïa ka jingkiew shakhmat bad ka jingroi jong ka thaiñ haba bynrap ba la donkam ban shim ïa ki sienjam kiba donkam ban wad ïa ki daw tynrai bad ban weng noh ïa ki.
U Myntri ula kdew ruh ba ka Sorkar kan sa buh jingkheiñ (map) ïa baroh ki skul Sorkar bad ki Nonghikai bad ban wanrah ruh ïa ka rukom ai jinghikai ba kumjuh ha kine ki sngi ban wan khnang ban lah pynjanai ïa ka jingai jinghikai ïa ki khynnah haba kyrpad ruh ïa ki nonghikai ba kin shim ïa ka jingkitkhlieh ba kin ai ka jinghikai da ka jingaiti lut.
Ha kane ka jingïalang ïasyllok, ka la mih ka jingïakren hapdeng u Myntri, ki Nonghikai Skul bad la ithuh ba ka daw ba kongsan hi halor ka jingpep skul shiteng por jong ki Khynnah ka dei namar ka jingbym biang ki jingtei jong ki jaka pule, ka jingkrih sha Sor, ka jingdon nonghikai ki bym pat pyntbit bad kiwei kiwei.
Ki la don shibun ki jingai jingmut na ki riewshemphang kynthup ïa ki Nongpynïaid skul bad ki heh ka MBoSE ba kynthup ïa u Executive Chairman, MBoSE Tura u Ambrose Ch Marak, Deputy Commissioner, West Garo Hills, Tura Jagdish Chelani, Chairman, Tura Municipal Board, J D Sangma, Additional Deputy Commissioner, WGH Rezia Ch Sangma, Principal, Don Bosco College, Rev.Fr Threnius Sangma bad kiwei kiwei.
Shillong, Nailar 06 : U Nongïalam ka Liang Pyrshah ha ka Iing Dorbar Thawaiñ ka Jylla, Bah Ronnie V Lyngdoh u la ong ba ka aiñ kan sa leh ïa kaba donkam halor ka jinglap jong ka Meghalaya Lokayukta ïa uwei u MLA ba u suba donkti ha ki kam bamsap.
Lah ban kdew hangne, ba u Sangjay Sangma, MLA ka NPP na Mahendraganj u la dei uwei na ki 12 ngut kiba paw kyrteng ha katei ka jingkynnoh bamsap kaba la lap da ka Meghalaya Lokayukta“Dei ban kynmaw ba kane kadei ha shwa ba (Sanjay) un shah jied kum u MLA.Nga ngeit ba kata ka la paw ba u dei u kontraktor.
U dei u MLA mynta kumta ka dei ha ka kti jong ka aiñ ban leh ïa kaba donkam," la ong u Bah Ronnie haba kren bad ki lad pathai khubor.
Halor ka jingkylli, la ka Liang Pyrshah kan rah ïa kane ka mat bad u Lamphang ka Iing Dorbar Thawaiñ ka Jylla, na ka liang u nongïalam ka CLP u la ong ba katei ka shong ha ki bor jong ka ain ban leh ïa ka kam namar kam dei satia ka kam jong ka Liang Pyrshah.
“Kadei ïa ka Lokayukta bad kadei ka kamram jong ki bor ka aiñ ban leit mih ha u Lamphang ïa kaei kaba dei ban leh bad ma u pat un sa leh ïa kaba donkam," u la bynrap biang.
Shuh shuh u ong ruh ba ka Iing Bishar ka don, kumta hap ruh ban bud ïa ki kyndon jong ka ain.
“Katba ym pat rai pynrem, uba shah kynnoh u dang dei uba lui lui.
Lada la pynngat kyndon, kumta ki kyndon aiñ kumba nga ong, ngi sngewkmen bad ngi sngew sarong ba ka ain ha India ka dang long salonsar ha kaba ki paidbah ki lah ban phaikhmat sha ka Iing Bishar ban ïoh ïa ka jingbishar ba hok," la bynrap biang utei u nongmihkhmat na Mylliem Constituency.
Kiwei pat kiba paw kyrteng lang ha ka Meghalaya Lokayukta ki kynthup ïa ki khyndai ngut ki dkhot barim jong ka Executive Committee bad secretary jong ka Garo Hills Autonomous District Council (GHADC) nalor ki arngut ki kontraktor kiba khlem pyndep pura ïa ka jingtei ïa ka hostel jong ka Council ha Tura kaba la poi sha ka Rs.6,01,31,100.00.
Shillong, Nailar, 06: Ka Railway Station ha Mendipathar mynta ka kynti ka la rung ha ka Amrit Bharat Station Scheme ba la pynbna paidbah da u Myntri Rangbahduh ka ri u Narendra Modi ha ka sngi u Blei ban shna pynbna biang ïa kane ka steshon rel kaba don ha rilum Garo.
Ïa kane ka steshon rel yn sa shna pynbna ryngkat lang bad ki 508 tylli ki steshon rel hapoh ka Amrit Bharat Station Scheme.
Ka Mendipathar ka dei tang ma ka, ka steshon rel ha Meghalaya ka dei kaba jrong 19.47 kilomitar bad kaba pynaisoh ïa ka Dudhnoi, Goalpara District, Assam bad ka Mendipathar, North Garo Hills District, Meghalaya.
Ïa kane ka projek la mynjur ha u snem 1992-93, hynrei ka la mad bun ki jingeh ha kaba sdang na ka daw ka jingpyrshah na ki nongshong shnong.
Hynrei hadien ba la plie paidbah ïa kane ka steshon rel, ka la kylla long u thied snam jong ki paidbah ka North Garo Hills ban pynkit ïa ki mar rep ba la pynmih na rilum Garo lyngba ka Rel.
Ka jingtyrwa ban shna ïa ka lynti Rel na Tetelia sha Byrnihat (22 kilomtiar) bad na Byrnihat sha Shillong (108 kilomitar) kim shym la lah satia ban urlong haduh kine ki sngi na ka daw ka jingpyrshah kaba jur na ka Khasi Studentss Union bad na kiwei kiwei ki kynhun sengbhalang.
Kine ki kynhun ki la kam ba ka jingwanrah ka Rel kan wanrah ïa ka jingrung kyrthep jong ki briew kiba nabar ka jylla bad ka jingkwah jong ki ka long ba ka Sorkar ka dei ban pyntreikam shwa ïa ka Inner Line Permit ha shwa ban pynsdang ïa kane ka projek.
Mynta wat ka jingtyrwa ban pynïasoh ïa ka lynti Rel na Barak Valley, Assam bad ka East Jaiñtia hills ruh ka la mih ka jingpyrshah kaba jur na ki kynhun bapher bapher kiba dawa ba dei ban pyntreikam shwa ïa ka ILP.Dang shen u Myntri Rangbah ka Jylla u Conrad K.Sangma u la ong ba ka Sorkar Jylla ka ladep ïakren bad ka Sorkar Pdeng ba kan ym ïaid shakhmat ban shna ïa ka lynti Rel lada ki paidbah ki pyrshah.
“Nga la pyntip sha ka Sorkar India ba ngin ïaid shakhmat tang ynda la ïakren bad ïathir sani bad ki kynhun bapher bapher ha ka jylla.
Ngin sa ïaid shakhmat tang lada ngi ladep ban ïakren bad ki paidbah," la ong u Sangma.
U Myntri Rangbah u la pyntip ba ka Sorkar Pdeng kan ym lah satia ban shu ïai ap bad ka Ministry of Railways ka lah ban pyndam noh ïa ka projek shna lynti Rel sha Shillong bad yn kdad noh ïa kane ka projek sha kiwei kiwei ki bynta jong ka jylla.
Shillong Naitung 6: U Nongïalam ka Liang Pyrshah ka ïing dorbar thawaiñ ka jylla bah Ronnie V Lyngdoh, uba long ruh u Nongïalam ka seng Congress, ula ong ba ki paidbah ka Thaiñ Shatei Lammihngi ki dei ban husiar bha ïa ka seng BJP, namar tang ba kan don haka bor bad ban jop ïa ka elekshon, kane ka party ka la pyrshang ban wanrah ïa ka jingïapher niam bad jingïapher jaitbynriew.
“Ngi ki jylla ha thaiñ shatei lammihngi, ngi dei ban husiar namar ba haba peit mynta ha Manipur kam don ei ei ka jingmyntoi ïa ki nongshong shnong hynrei tang ka jingduh suda, ka jingiap, ka jingsngewsih bad ka jingiam briew hynrei imat ka sorkar NDA kaba ïalam da ka BJP ban ïoh shong ha ka bor kam salia ba wat para nongshong shnong ngin ïapyniap, ïathang ïa ki ïingmane, pynjulor ïa ki ïing ki sem bad ki paidbah ki dei ban husiar na kum kine ki seng saiñ pyrthei", ong u Bah Ronnie Lyngdoh.
Ula kynnoh ruh ba ka jingleh jong ka seng BJP kadei tang ka buit politik.
U Bah Ronnie ula ong, ba ka jingjia ha ka jylla Manipur ka la sakhi ïa kane ha kaba ka jingïakynad ka la ïaid haduh lai bnai mynta bad ka la wanrah ka jingduh bun ki mynsiem briew bad ki jingjulor hynrei u Myntri Rangbah duh ka ri Narendra Modi um shym la don por ban leit sha Manipur tang shi sngi ruh.
“La lai bnai tam ki nongshong shnong ka Manipur ki la ïakynduh ïa ki jingeh bapher bapher na ka jingïakhih bad jingïakynad hynrei u Myntri Rangbah duh ka ri um don por ban leit sha Manipur tang shi sngi ar sngi ban kyrpad ïa ki paidbah ban pynneh ïa ka shongsuk shongsaiñ ha katei ka jylla," ong u Nongïalam ka Liang Pyrshah.
Kane hi ka pynpaw ba ka BJP kam salia ei ei wat lada ïa iap bad ïa umsnam ruh namar ka sngewthuh ba ha Manipur ki Meitei ki bun ki seat MLA ban ïa ki Kuki bad kiwei kiwei ki riewlum kumta tang ba kan don haka bor ym lei lei lada jia haduh katne ha Manipur ruh.
Namar ki Meitei ki don 40 seat bad ki Kuki bad kiwei ki party ki don tang 20 seat na kata ka daw ka BJP ka sngap beit jar jar haduh mynta namar ka sngewthuh ba kan don beit ha ka bor, ong u bah Ronie.
Mairang, Nailar 07: Ha ka jingialehkai Quarter Final jong ka Pyndengumiong District Sports Association, Eastern West Khasi Hills District ha ka 2nd Division mynta ka sngi, ka Youth FC bad ka Umwiehsup ki ka ioh rung sha ka Semi Final.
Ka Youth FC ka la ïoh rung sha ka Semi da kaba pynliem ia ka Kynshi FC da 3-1 lyngba ka Penalty Shoot Out, hadien ba ka jingialehkai ka la kut da 0 la 0 ha ka por ba la buh.
Ha kawei pat ka jingiakhun semifinal kaba la pynlong ha Madan Dommawlum, Pyndengumiong, ka Umwiehsup ka la ioh rung sha ka Semi Final da kaba pynliem ia ka Mission BH FC da 1 kol la 0.
Ia ka kol la thep da u Alvinsius L.Rina ha ka minit kaba 68 jong ka jingialehkai.
Nongstoiñ, Nailar, 06: Hadien ka jingud jingnam ki nongshong iew halor ka jingjakhlia ka iew Rambrai, na ka liang ka seng West Khasi Student’s Union Rambrai pyllun hapoh ka jingïalam u President ka seng samla Kyrmen Marweiñ ki la leit ban khmih hi dalade bad la lap ruh ïa ka jingjakhlia ka iew Rambrai.
Halor kane, na ka liang ka seng ka la leit ïakynduh ïa u Syiem Rambrai ban ïathir ha kaba ïa dei bad ka jingjakhlia ka iew.
Na ka liang u Syiem u la pynpaw ka jingsngewkhia shisha ïa ka jingbret ïa ka jakhlia bad ong ruh ba ka Hima hi ka shem jingeh halor kane ka bynta haduh mynta.
U la ong ba ka Hima ka la wad katto katne ki jaka bret ñiut, hynrei ka shem jingeh bha namar kim pat ïoh ïa ka jaka ban kham pajih na ki shnong briew.
Watla kata ruh u Syiem u la ong ba ka Hima hi kan ïai wad ïa ka jaka ba biang bha ban leit bret ïa ki ñiut, khnang ba kan nym ktah ïa ki paidbah ha ka liang ka koit ka khiah.
Ka seng ka sngewhun ïa ka jingïai trei shitom u Syiem ryngkat ka Hima ba ki khlem shong kli kti wat la kim pat ïoh ïa ka jaka ba biang.
Jowai, Nailar 07: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long hynne ka Lah Sngi U Blei ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Iooksi Youth Welfare kala pynliem da 3-1 kol ïa ka Moodymmai, ïa ki kol na ka Iooksi Youth Welfare la thep da u Pyrkhat Paslein haka minit ba 36, u Ngaitmi Syngkon haka minit ba 56 bad u Pyrshang Tangliang haka minit ba 62.
Ïa ka shikol na ka Moodymmai la thep da u Teimi Passah haka minit ba 29.
Katba ha ka jingïakhun kaba ar ka Risingsun Mukhla kala jop da 5-0 kol ïa ka Mookynphad Mihmyntdu, ïa ki kol na ka Rising sun la thep da u Melvin Lyngdoh haka minit ba 17 & 39, u Nathan Suna haka minit ba 61, u Pynyoo Bang haka minit ba 69 bad u Chembun Suna haka minit ba 70.
Ka jingïakhun lashai ka sngi 8 tarik Nailar kan long hapdeng ka Mookaswan Dongneiñ pyrshah ïaka Newhills haka por 10 shiteng mynstep, ka Khliehshnong Ialong kan ïakhun pyrshah ïaka Salaroh haka por 12 baje shiteng sngi.
Ka Samaro pyrshah ïa ka Mulang Ialong ha por 1 baje shiteng nohphai sngi bad ka Nangbah Khloopano pyrshah ïa ka Madan Thadmuthlong ha ka por 3 baje nohphai sngi.
Jowai, Naitung 07: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka Lah Sngi u Blei ha madan Kiang Nangbah Stadium, Dongmihsngi Jowai.
Ha kane ka jingïakhun Pre Quarter ba khadduh mynta ka sngi ka kynhun ïalehkai jong ka Mulang Ialong kala pynliem da 2-0 kol ïa ka Luti tuber Ialong, ïa ki kol na ka Mulang Ialong la thep da u Chalet Phawa ha ka minit ba 53 bad u S.Pale ha ka minit ba 57.
Katba ha ka jingïakhun kaba ar Evergreen Mukhla kala pynliem kumjuh da 2-0 kol ïa ka Mooknor Thadmuthlong.
Ïa kitei ki ar kol na ka Evergreen Mukhla la thep da u Chwami Dkhar ha ka minit ba 2 bad u Pynshaimiki Sana ha ka minit ba 40.
Mawkyrwat, ‘Nailar 07: Kum shibynta ïa ka jingrakhe ïa ia ka sngi jingïoh laitluid jong ka Ri India, ka Ophis jong u District Sports Officer (DSO), South West Khasi Hills District, Mawkyrwat kan pynlong ïa ka jingïakop mareh thong kaba la tip kum ka ‘Independence Day Run 2023’ (open category) na ka bynta ki shynrang bad kynthei ka ban long ha ka 14 tarik u ‘Nailar, 2023 ha Mawkyrwat.
Na ka bynta kiba wan ïashimbynta, kan don ruh ka khusnam da ka song pisa kaba yn sam ïa kiba wan nyngkong, Ba-ar, Ba-lai, Ba-saw haduh Ba-hynñiew bad ruh na ka bynta kiba heh duh bad kiba rit duh kiba lah ban pynkut ïa ka jingmareh.
Namarkata, kino kino kwah ban ïashimbynta kin leit ai ïa ki kyrteng jong ki bad shim ïa ki Chest No.napoh ophis jong u D.S.O.Mawkyrwat ha lane shuwa ïa ka 11 tarik u Nailar, 2023 bad yn ym pdiang shuh hadien jong katei ka tarik.
Ïa ki jingtip ba kham bniah lah ban leit kylli na ophis lane phone ha u 9485446326/8837077969.
Shillong, Nailar 07: Kum shi bynta ban pynmih fund ïaka Club naka bynta ka 1st Division Football League bad kumjuh ka 1st Division Cricket League, ka Malki SC kan pynlong ïaka jingïakop shut penalty lane ka Penalty Shootout haka 11 tarik bad 12 tarik mynta u bnai ha Madan Malki, ka ban sa sdang naduh ka por 10 baje mynstep.
Ka song tyngka haka 11 tarik kan long 10,000 tyngka naka bynta kiba jop bad 5000 tyngka naka bynta kiba wan ba ar, ka bai rung ha kane ka sngi kan long 500 tyngka.
Katba ka song tyngka haka 12 tarik kan long 30,000 tyngka naka bynta kiba jop bad 10,000 tyngka naka bynta kiba wan ba ar, ka bai rung ha kane ka sngi kan long 1000 tyngka.
Nalor jong ka Penalty Shootout ka Club kan pynlong ruh ïaka Fete haka 11 bad 12 tarik mynta u bnai ha kaba ka Bumper Prize jong ka Housie kan long 50,000 tyngka haka 11 tarik bad 1,00,000 tyngka haka 12 tarik.
Ka Housie kan sdang naduh 6:00 baje janmiet.
Naka liang jong ka Club ka ïawer ïaki kynhun lane ki riew shimet sha ka Penalty Shootout.
Naka bynta ka jingtip ba kham bniah sngewbha ban phone ha kine ki number 8256983718 bad 6909564934.
Shillong, Nailar 07: Ka jingïalehkai jong ka lympung U-20 4th Division Football League 2023 ba la pynïaid da ka Shillong Sports Association (SSA) hynne ka Lah Sngi U Blei ha madan SSA Stadium First Ground, Polo, Shillong hapdeng ki kynhun kiba na ka thup jong ka Group C, ka la kut ha kaba ka Lummawbah SC bad ka Mawpdang SC ki la ïoh ban khur ïa ka namjop.
Haba phai sha ka jingïalehkai kaba nyngkong kaba la sdang ha ka por 2 baje nohphaisngi, ki rangïalehkai jong ka Lummawbah SC ki la ïoh ban khur ïa ka namjop da 4 – 2 kol ïa ka Pynthorbah SC.ïa kine ki saw kol na bynta ka Lummawbah SC la thep da u Kevin C Royne (27min), u Andy Khmah (59min), u Jefferson Pakyntein (61min) nangta na u Nathaniel Kharnaior (67min), katba ïa ki ar kol jong ka Pynthorbah SC la thep da u Juviar Kharkongor (41 min) bad u Manbha Pohshna (45min).
Haba phai pat sha ka jingïakhun kaba ar kaba la sdang ha ka por 4 baje jan miet, ka hapdeng ka Mawklot SC pyrshah ïa ka Mawpdang SC, ka la jam sha kaba kut ha kaba ka Mawpdang ka la khur ïa ka namjop da 2-4 kol.
ïa ka namtam ha kane ka jingïakhun la khur da u Garrywell Syiem jong ka Mawpdang SC u ba la khyrwit haduh lai kol (25, 41 & 48 min), bad ka shi kol na u Patsha Syiem (30min).
Ki ar kol na ka bynta ka Mawklot SC ki la wan lyngba u Iaiskhem Nongdhar (43min) nangta u Pyntyllilang Dkhar (53min).
Ka jingïalehkai mynta ka sngi (Sngi Hat Majai) kan long na ka thup jong ka Group-D, ka Mawkriah West SC ka ban aireng pyrshah ïa ka Risa Colony SC ha ka por 2 baje nohphaisngi, bud sa ka jingïalehkai hapdeng ka Pommura SC pyrshah ïa ka Mawnianglah Youth SC ha ka por 4 baje jan miet, ha SSA Ground, Polo.
Shillong, Nailar 07: Ka Shooting Association of Meghalaya shen kan sa ïoh ban pynlong ïa ka lympung siat suloi kaba la tip da ka 10th North East Zone Shooting Champlonship kaba la pynkhreh ha Assam Regimental Centre, Happy Valley, Shillong.
Kane ka lympung kan sdang naduh ka 20 tarik ka ban bteng haduh ka 27 tarik mynta u Nailar, 2023.
Yn pynlong ïa kane ka lympung ïakop siat suloi ryngkat bad ka jingïatreilang bad ka National Rifle Association of India bad ruh ka jingkyrshan na ka Directorate of Sports and Youth Affairs, jong ka sorkar jylla Meghalaya.
Ki jylla ki ban sa ïashimbynta ha kane ka rynsan ïakop siat suloi ka ban sa long shen, ki kynthup ïa ka Assam, Manipur, Mizoramn, Nagaland, Arunachal Pradesh bad ka Meghalaya.
La khmihlynti ruh ba ha u ne u snem kin don palat ïa ka 300 ngut ki nongïakop siat (shooter) na baroh kine ki jylla ki ban sa ïashimbynta ha ki kyrdan bapher bapher jong kane ka Championship.
Shuh shuh, kane ka Championship ka dei tang na ka bynta ki nongïalehkai kiba dei na kane ka thaiñ kiba hap hapoh u pud u sam jong ka ‘NorthEast Region’.
Kin sa don 10 ngut ki nongbishar North Eastern States and the Federation will be in-charge with the conduct of the Competition.
Ha kane ka Championship kan don ka jingïakop siat ha ka 10 m rifle & pistol, 25 m pistol, 50 m rifle open sight & peep sight bad 50 m pistol na ka bynta baroh kynthei bad shynrang.
Ki nongïashimbynta (Shooters) kiba dang hapoh 21 snem,19 snem bad 16 snem kin sa shah kynthup ha ka kyrdan Junior,Youth bad ka Sub-Youth ha kane ka Championship.
Katba ki nongïalehkai kiba la palat ïa ka 21 snem ki lah ban ïakhun tang ha ka kyrdan Senior.
Nangta ki nongïashimbynta kiba la kot sha ka 60 snem ki lah ban ïakhun ha ka kyrdan Senior Master, bad ki ba dang hap ha ka rta 45 haduh 60 snem ki lah ban ïakhun ha ka kyrdan Master.
ïa ka jingpynrung kyrteng lah ban pdiang tang lyngba ka State Rifle Association/Units bad ruh lyngba ka NRAI’s online system, bad ki nongïashimbynta ki hap ban leit lyngba ka website www.
nral.
org ban thep ïa ki kyrteng jong ki bad ruh ban pyndep ïa ka jingsiew ban rung sha kane ka Championship ka ban sa long.
Ka jingpynrung kyrteng kan kut haduh ka por 9 baje mynmiet ha ka 14 tarik mynta u Nailar, 2023.
Ha ka por ba ka Meghalaya bad ka Assam, ki la ïapynbeit pud ha ka bynta kaba nyngkong kaba la pyndep ha u snem baldep, kiba bun ki paidbah na Meghalaya kiba shong ba sah ha ki shnong ha khappud, ki la pynpaw ka jingpyrshah bad ka jingbymhun ba ka sorkar Meghalaya kan pynhap noh ïa ki sha Assam.
Ha kiba bun tylli ki shnong ki paidbah ki la pynpaw ba kim kwah ban leit sha Assam lynba kata ka Policy Gift and Take, ba la ïapynbeit hapdeng u Conrad Sangma bad u Hemanta Biswa Sarma.
Ïa kaba la mynjur ruh da ka sorkar pdeng da kaba ïasoi ruh ïa ka Memorandum of Understanding.
Hynrei kaei kaba la ki paidbah ki la mutdur lypa naduh shuwa ban shah pynhap sha Assam, mynta ka la jia shisha bad kata ka long ba ki paidbah na ki Shnong khappud, kiba shuwa ka jingïapynbeit pud hapdeng ka Meghalaya bad ka Assam ki hap sha Meghalaya mynta pat sha Assam, ki la sdang ban shah ñion ha ki bor sorkar jong ka Assam.
Kane ka la jia ha ka Shnong Garojan, kaba ha shuwa ka jingïapynbeit pud hapdeng ka Meghalaya bad ka Assam, ha ka bynta kaba nyngkong ka hap sha Meghalaya, hynrei lyngba ka MoU pynbeit pud ba la ïasoi hapdeng u Myntri Rangbah ka Meghalaya, u Conrad Sangma bad u Myntri Rangbah ka Assam, u Himanta Biswa Sarma, kane ka Shnong ka la hap noh sha Assam.
Ha kane ka Shnong kiba don ha khappud jong ka West Khasi Hills bad Assam, kiba bun ki nongshongshnong kideiki Rabha bad ki Garo.
Ki nongshongshnong hangne ki im da kaba rep kwai, thung kait, thung diengsoh bad kiwei.
Hynrei ha kine ki sngi baladep, la ïathuh ba ka tnad Forest jong ka Assam ki la wan ba pom lut ïa ki dieng kwai, ki dieng kait, ki dieng soh baroh kiba la thung da ki paidbah ha kane ka Shnong.
Ki khubor kiba la ïoh ki ïathuh ba ka Assam, ka la ong ba kane ka Shnong kadei kaba hap ha ka tnad Forest ne ka Forest land ba ki briew kim lah ban shong ha kane kane ka jaka namar ka long beaiñ ba kin shong ha kane ka jaka jong ka sorkar.
Na ka liang ki paidbah ki la ïathuh ba ki la pynpaw ka jingsngewsih kaba jur ïa kane ka jingleh jong ka Assam kaba la shu wan ban pynjot bad pynjulor tang ha ka shi khyllip mat.
Hynrei katba ki dang don hapoh Meghalaya pat ym ju don mano mano ba wan pyndik bad ki im palei ha la ka rep ka riang.
Ki briew na kane ka Shnong ki la pynpaw ka jingbabe ba ki la hap ban shah pynngat noh sha Assam ha kane ka jingïapynbeit pud.
Nalor ka jingduh ïa ka rep ka riang, ki paidbah na kane ka thaiñ, ki la ïathuh ba ki don sa kiwei pat ka jingshongsyier bad kata ka long ba kin sa shah beh noh na katei ka jaka.
Nangta sa kawei pat ka jingleh donbor ka Assam, ka la sdang ban paw ha ka shno Baikam, kaba don ha khappud jong ka East Jaiñtia Hills bad ka Assam.
Kane ka Shnong ka don harud jong ka Wah Malidor ha ki bynta jong ka khlaw Narpuh.
Ha kane ka Shnong baroh ki nongshongshnong kidei ki Khasi bad na ka liang jong ki, namar ba ka shnong ka hap ha ka jingiakajia pud hadepng ka Meghalaya bad ka Assam, ki la pynpaw ba ki kwah ban don beit ha Meghalaya lane ban rung sha Meghalaya lyngba ka Gift and Take Policy.
Hynrei la ïohi lyngba ki Video kiba la saphriang ha ki Social Media bad ki briew ka Assam haba ki tip ïa kane, ki la wan ban pyndik ïa ki briew kane ka Shnong da ka jingthmu ban pyntieng ïa ki ba kim dei ban leit sha Meghalaya, hynrei ban don beit ha Assam.
Kane ka jingleh ka Assam, khlem pep kan ktah ïa ka jingïapynbeit pud hapdeng kine ki artylli ki jylla ha ka bynta kaba ar.
Ha kajuh ka por, ki briew kiba shong ha ki khappud khamtam ha ki shnong kiba kum kine kiba don hapdeng ka jingïakajia hapdeng ka Assam bad ka Meghalaya kidei ban long kiba husiar ban nym ailad ïa ka Assam ba kan wan pyntieng pynsmiej kumne.
Kidei ban ïeng pyrshah kumba la ïeng da ki paidbah ka Baikan, ha kaba wat da ki longkmie ruh ki la mih bad ïeng pyrshah ïa ki briew ka Assam.
Nalor kata ka Meghalaya ruh kadei ban peit ba ka Assam kam dei ban leh kumne namar kan ktah ïa kata ka jingtreikam ïai ai ïashim ne ka Gift and Take Policy.
Jowai, Nailar 07: Ka Hynñiewtrep Integrated Territorial Organization (HITO) East bad West Jaiñtia Hills District hapoh ka jingïalam u President u Deibormi Rymbai bad u General Secretary ka West Jaiñtia Hills mynta ka Sngi ki la leit ai daka Dorkhas haka u Chief Executive Member (CEM) ka Jaiñtia Hills Autonomous District Council ma Thombor Shiwat hadein bala ïoh jingujor naki paidbah ka thaiñ East Jaiñtia ba la wan ki company Dewbilat thymmai kiba la tip kyrteng kum ka MegaBond Cement kaba la pynkteh ïaka jingtei ïaka kharkhana haka shnong Wahiajer Elaka Narpuh East Jaiñtia Hills District.
Haka jingïakynduh bad u CEM ka JHADC u ma Thombor Shiwat ula kubur baka don ka Company kaba thymmai kaba la wan mih sha ka JHADC ban pan NOC hynrei naka liang jong ka council kala kyntait bad kala bthah ba Kan pynbiang shwa ïa baroh ki jingdon kam bad ki kot ki sla bad hadein yn sa bishar bad yn rai la yn pdiang ne kyntait ïaka jingpan jong katei ka company bad haduh mynta ka JHADC kam shem la ai NOC ne kino kino ki dulir ha kaba ïadei bad ki Kharkhana dewbilat ba wan Thymmai ha Ri-Lum Jaiñtia.
Hakaba ïadei bad ka jingthmu ka sorkar pdeng bad ka sorkar jylla ban pynpoi lynti rel haduh East Jaiñtia Hills District naka liang u CEM Ula ong ba kumba ka long mynta ka JHADC hi kan nym pdiang ïaka lynti rel bad kala don ka committee kaba khmih ïakane ka kam bad naka liang ka Council hi kam pat don kano kano ka jingïakren hakaba ïadei bad ka lynti Rel bad naka Liang u CEM ula kren shai ka Council kan nym lah ban pdiang ïaka lynti rel kumba ka long mynta.
Naka Liang ka seng ka la dawa ba ïaki Kharkhana Dewbilat kiba thymmai ym dei ban shu ai NOC pathar khlem da bishar bniah ïaki dulir kiba biang bad naka Liang ka seng kala buh jingkylli iaka sorkar kumno ka sorkar jylla ka ai jinhbit iaka MegaBond Cement ban sdang ïaka jingtei jong ka khlem pat ïoh NOC naka JHADC namar katkum ki kyndon bala da ka single window agency kino kino ki company kiba wan seng Kharkhana haka jylla ki dei ban ïoh shwa ïaka NOC naka shnong na u Elaka naka District Council bad sa apply ïaka Single window clearance hynrei ha kane ka sorkar kaba mynta ka long mar khongpong ba ki Company kiba wan pan NOC naki shnong naka Elaka naka District Council kila oh lypa ïaka single window clearance ka long thik kum kito ki khynnah kiba leit ïaleh exam bala ïoh lypa ia ki jingkylli ha kti bad kane ka jingleh jong ka sorkar jylla ka pyntrion bad kheiñpoh ïaki bor shynshar naduh ki Shnong ki Elaka bad khamtam ïaka District Council kaba dei ka bor ba dei peit iaka khyndew ka shyiap ka riti k dustur bad ka jaka thaw ain ban iada bad pynneh pynsah ïaka jinglongtrai mantrai ki pait ka bru u Hynniewtrep.
Ha kaba ïadei bad ka lynti Rel ka seng kala dawa naka JHADC kam dei ban ai jingbit bad NOC da lei lei ruh kat bym pat lah ban pyntrei kam ïaki aiñ ban ïada bad tehlakam ïaka jingrung jingmih ki briew ba nabar ka jylla bad khamtam lada ka sorkar kan ïaid shakhmat ban pynpoi ïaka lynti rel kan long ka jingïam briew haka jylla namar haka khasi Jaiñtia ki don shibun ki paradoh parasnam jong ngi kiba im ja nakaba kamai daki truck kiba kit iaki mar ba har rukom bad kane ka jingthmu ka sorkar kala long kum ban pynduh pyndam noh ïaka jingkamai jongki.
Shuh shuh ka seng kala kyntu ruh ïaki seng jong ki trai kali ban ïatreilang ha kane ka bynta ban khanglad ïa ka jingthmu ka sorkar ban pynpoi ïaka lynti rel sha ka bri u Hynñiewtrep la pynkut ka kyrwoh na ka seng.
Jowai, Nailar 07: Ka H.K.Singh Memorial Secondary School, Jowai mynta ka sngi kala leh burom ïa ki khynnah ïalehkai phutbol Under-14 jong ka skul, kiba la ïoh rah ïa ka nam lahduh ha ka State Level Subroto Mukherjee Cup Football Tournament 2023 kaba dang shu dep shen ha nongbha Shillong.
Ïa kane ka prokram pynkup burom la leh ha Hall jong katei hi ka skul, ha kaba u MLA ka Jowai ma Wailadmiki Shylla ula long kum u kongsan, ha ka jingdonlang naduh ka synbud kongsan kong A.Syiem DSEO-WJHD, u DSO ma K.Passah, ki nongkitkam ka WJDSA, ki nonghikai bad ki khynnah skul.
Ïa ka jingïalang la pynïaid da ka nonghikai skul ka kong H.Shylla, la ïoh ruh ka jingduwai hashwa ban sdang ka prokram bad ka jingpyndeng syntiew ïa ki nongshah khot sngewbha.
U ma Wailadmiki Shylla haka jingkren ula ai ka jingïaroh ïa ki khynnah ïalehkai phutbol jong ka H.K.Singh kiba la treishitom ban ïoh leit mihkhmat syndon ïa ka jylla sha ka National Level ka ban long shen ha nongbah Bangalore.
Ula pynsngew ba kiba bun na ki rangïaleh hapoh ka jylla ki mih napoh ka Ri-Lum Jaiñtia kumta u kyntu jur ban treishitom shuh shuh bad kum u MLA ka thaiñ un ïaleh ban ïakren hapoh ka ïing dorbar ban pynïoh jingïarap na ka bynta ki rangïalehkai jong ka District, ula pyntip ba ka kam ïalehkai Sport mynta ki sngi ka long kum kawei na ki lad ïohkam ïoh jam kaba heh bha haka jingsiew.
Na ka liang jong u kum u MLA ka Jowai Constituency ula kular ruh ban ai jingïarap haduh shilak tyngka ïa ka skul kaba mih khmat sha ka National Level bad ïa kane un bteng katba u dang long kum u MLA ka Constituency.
La ïoh ruh ka jingkren ha kane ka sngi da ka kong A.Syiem kaba la kyntu ïa kitei ki rangïalehkai ba ki don Akor burom (Discipline), ka jingtrei shitom bad kim dei ban duh jingkyrmen hynrei ban don ïa ka mynsiem jingïaleh.
Katba na ka liang u Principal jong ka skul ma T.Passah ula batai shaphang ka jingïaid lynti jong ka skul naduh ba la wan seng ïa ka ha nongbha Jowai, ula ong ba kane ka jingjop jong ki khynnah skul ‘kan nym urlong lada ym dei da ka jingtrei shitom jong kitei ki rangïalehkai’.
Na ka liang u kongsan ha kane ka sngi ula sam ruh ïa ki Momentous bad ki syrnot sha kitei ki rangïalehkai Under-14 jong ka skul kumjuh ruh ïa u Coach bad Manager.
La pynshong shit ïa kane ka prokram da ki jingshad bad ki jingrwai na ki khynnah skul.
Nongpoh, Nailar 07: Kum shi bynta ban ai jinghikai sha ki samla pule halor ka jingktah u drok bad kumjuh ruh halor ka jingkhaïi beaiñ ïa u drok uba la ktah ïa ka imlang ka sahlang, ka Ri Bhoi College lyngba ka Health and Hygienic Cell ha ka 4 tarik u Nailar 2023 ka la pynlong da ka prokram ai jinghikai ba kyrpang shaphang ka jingktah u drok bad ruh halor ki kam khaïi beaiñ ïa u drok ba kum ki samla ki hap ban kiar na une u jingdih basniew uba la ktah shibun eh ïa ki samla bad ïa ka imlang ka sahlang.
Ïa kane ka prokram ai jinghikai shaphang ka jingktah u drok la pynlong ha Ri Bhoi College ryngkat ka jingïatrei lang bad ka De-addiction Centre ka Downtown Hospital, Guwahati ha kaba la kyrshan da ka HDFC Bank, Nongpoh.
Ha kane ka sngi, nalor ki samla pule katei ka Ri Bhoi College kiba la wan ban shim bynta ha kane ka prokram ai jinghikai kiwei kiba la ïa don lang ki kynthup ïa u Dr.Prabir Thakuria, MBBS, Department bad u Psychological Counselling, ka Down Town Hospital Ltd, u Branch Manager ka HDFC Bank, Nongpoh, u Jayanta Mudoi, ka Kong Ibadahun Kharkongngor, Assistant Branch Manager, u Sandip Paul bad kynthup kiwei kiwei ki nongmihkhmat na ka Ri Bhoi College.
Kumba la pynpaw ha katei ka sngi, ka jingthmu ba la pynlong ïa kane ka prokram na ka bynta ki samla pule, ka long ban ai jinghikai sha ki samla halor ka jingshah ktah na ka jingkyrni ha u drok bad ha kiwei ki jingdih basniew kaba ktah ïa ka koit ka khiah bad ruh kaba wan rah ïa ka jingpynjot ïa kiba bun ki samla ba lui lui haba ki la kyrni ha kine ki jingdih ba sniew.
Nalor ka jingai jinghikai lyngba u Dr.Dr.Prabir Thakuria shhaphang ka jingktah jong u drok bad ha kane ka sngi la ai jinghikai ruh halor ki lad ki lynti kumno ban ioh jingkoit ne shah sumar khnang ba kito kiba la ngop kin lait na une u jingdih basniew uba la pynjot ïa bun ki khun samla ba lui lui tang namar ba ki la shah ïalam bakla ne la kum ngop ban dih ïa kine ki jingdih basniew.
Khliehriat, Nailar 7: Ki bor district jong ka East Jaiñtia Hills District, mynta ka sngi ka la pynlong ïa ka prokram pynkup burom ïa ki nonghikai jong ki klas 8, 9,10 bad kane ka prokram ka dei halor kawei ka project ‘Ka Lawei’, kaba dei ka project ai jinghikai ïa kibkhynnah hapoh ki skul kaba da ki TV screen.
Ïa ka prokram la pynlong ha Auditorium Hall of Don Bosco College, Byndihati, ha kaba u myntri jong ka tnat pule puthi, u Rakkam A.Sangma, u la long kum u kongsan ha kane ka sngi, ka MLA jong ka 5-Sutnga Saipung Assembly Constituency, ka kong Santa Mary Shylla, kum ka symbud kongsan, la ïa don lang ruh u Advisor jong ka sorkar jylla Meghalaya, u bah H.M.Shangpliang, u Deputy Commissioner East Jaiñtia Hills District, u Abhilash Baramwal, IAS bad kiwei kiwei ki heh sorkar.
Kane ka project “Ka Lawei" ka dei ka Digital Learning na ka bynta ki khynnah kiba pule ha ki skul ha East Jaiñtia Hills District ba ka saiñdur da ki bor district jong ka East Jaiñtia Hills District, kaba don ka thong ban pynlong ïa ki khynnah ba kin ïoh ïa ka lad ban pule khamtam ha ki jaka nongkyndong ba kin pule da ki digital ba ju tip ruh kum ka Digital Smart Class Room kaba pule lyngba ki TV Screen bad ïa kine ki Digital TV lane ki Digital Smart Class Room , la lah ban buh ha ki 50 tylli ki skul hapoh ka district.
Haba kren kum u kongsan, u Rakkam A.Sangma, u la kren shaphang ka jingdonkam ka stad ha ka thoh ka pule bad ong ba ka jingnang jinstad ka dei ka atiar kaba khlaiñ ka ban kyntiew ïa ka im lang ka sahlang, ïa ka ri hi baroh kawei khamtam ha kum kane ka juk jong ka jingïakhun.
U la ong ruh ba kane ka project Ka Lawei ka thew ïa kata ka digital learning, ka ba ai mynsiem ïa ki nonghikai ba kin don ka jingïadei kaba jan bha bad ki khynnah skul ha kaba ïadei bad ka pule puthi “ Ka sorkar Meghalaya ba la lam khmat da u myntri rangbah ka don ka jingthrang ban kyntiew ïa ka pule puthi" u la bynrap, u la kyntu bad khot lang ïa baroh ki tnat treikam jong ka sorkar ban don ka jingiatreilang ban kyntiew ïa ka pule puthi ha ka jylla.
Utei u myntri ka sorkar jylla u la pynsngew ruh ba ka Ministry of Education ka la pyntreikam ïa ka policy ba thymmai lane ka education policy, ka ban kham pher ha ka rukom ai jinghikai, u la kyntu ïa ki khynnah bad ïa ki nonghikai ban kham pyn ïar shuh shuh ïa ka jingmut jingpyrkhat bad pynïasoh bad kiwei ki ri jong ka pyrthei.
Ka kong Santa Mary Shylla, ka la kyntu ïa ki nonghikai ba kin ai ïa ka jinghikai kaba bha ïa ki khynnah, ka la ai ruh ka jingiaroh ïa ki bor district ba la lam khmat da u Deputy Commissioner, u Abhilash Baranwal, IAS halor ka jingpyntreikam ïa kane ka project “Ka Lawei" ha ki shlem ai jingnang jingstad ïa ki khynnah ka ban pynlong ïa ki nonghikai bad ïa ki khynnah ba kin long mlien ha ka ka rukom ai jinghikai kaba thymmai.
Katei ka nongmihkhmat na Sutnga Saipung Constituency, ka la pynbna ruh ïa ka jingnoh syniang kaba na ka Special Rural Works Programme (SRWP) kaba T 10 lak tyngka sah ki skul kiba don hapoh ka district khnang ban kyntiew shuh shuh ïa ka pule puthi, khnang ba kan nym don ka jingthut ha ka bor ding ha ka por ba ki khynnah ki dang pule ha ki skul ha kine ki smart class room.
U bah H.M.Shangpliang, u la ai ka jingiaroh halor kane ka project “Ka Lawei" bad kyrmen ruh ïa kaba kum kane ka project yn lah ban pynrung sa ha kiwei kiwei ki skul ruh kiba don hapoh ka district ki ba ym pat ioh ïa kane ka Digital Smart Class Room, u ai jingmut ïa ka sorkar ba ka dei ban theh shuh ki jingiarap ba kan long ka jingmyntoi ïa ki khynnah pule lyngba kine ki Smart Class Room ban wanrah ruh ïa ka jingkylla dur ha ka pule puthi bad ha ka rukom ai jinghikai ïa ki khynnah hapoh skul.
Kiba la ai jingkren ki kynthup ruh u Deputy Commissioner, East Jaiñtia Hills District, u A.Baranwal, IAS, uba la batai shaphang kane ka project Ka Lawei, u Addl.Deputy Commissioner, East Jaiñtia Hills District, u bah G.Warjri, MCS, ka District School Education Officer, ka kong P.Dkhar, u Principal Don Bosco College, Byndihati, u Father.
George.
Lyngkhoi bad kiwei kiwei.
Ha kane ka prokram, utei u myntri sorkar, u Rakkam A.Sangma, ka kong Santa Mary Shylla, u bah H.M.Shangpliang, ka kong P.Dkhar, ki la pynkup burom da ki momento, ïa ki khyndai ngut ki nonghikai kiba na ki skul bapher bapher kiba hikai ha ki class 8, 9, 10, kiba hikai ha ka subject Mathematics, Science bad Social science bad la ai khusnam ruh sha ki lai tylli ki skul kiba na East Jaiñtia Hills District, kiba la leh bha ïa kane ka project “Ka Lawei"Ha kane ka prokram la pyni ruh ïa ka video, documentary ba kyngkot halor ka project “Ka Lawei" bad ruh hadien kane u myntri sorkar lem bad ki heh sorkar, lem bad ka MLA, ki la leit ban jurip ïa ka Smart Digital Classroom, ka Byndihati Secondary School, Byndihati.
Hadien katei ka jingjrip, u myntri sorkar u la leh ruh ïa ka review meeting bad ki heh sorkar jong ka district kiba na ka tnat pule puthi bad ïakren ruh bad ki nonghikai skul Primary ha conference hall ha ophis jong u Deputy Commissioner ha Khliehriat.
Shillong, Nailar, 07: U Chairman jong ka Meghalaya State Planning Board (MSPB) Bah Metbah Lyngdoh ha ka lah Sngi u Blei ula ongba un sa phah ïa ka kaiphod halor ka jingshah pynngat kyrdan ka Meghalaya kum ka jylla kaba duk tasam ha ka ri.
“Ngin sa pan baroh ki jingtip ba bniah khnang ban tip ïa ka jingshisha ïa ka kyrdan jong ka jylla kumba la paw," ong u Bah Metbah ha ka jingïakren bad ki lad pathai khubor.
Ka Meghalaya ka la shah pynngat ha ka kyrdan ba duk tasam ha ka ri India napdeng ki san tylli ki jylla baduk tam.
Kane ka la paw pyrthei katkum ka kaiphod ba la ai kyrteng, ‘National Multidimensional Poverty Index (MPI): A Progress Review 2023’ ba la pyllait paibah da ka Niti Aayog ha ka 17 tarik, Naitung.
U Bah Metbah uba long ruh u Lamphang barim ka Ingdorbar Thawain ka Jylla, u la ong ba ka Board kan sa aiti ïa ka jingai jingmut sha ka Sorkar.
“Ngin sa shong bad ngin sa peit kaei kaba ngi dei ban leh na ka liang jong ka Planning Board khnang ba ngin dup lah ban ai jingmut sha ka Sorkar lada donkam," u la bynrap.
U la ïathuh shuh shuh ba shen un sa lum ka jingïalang jong ka Board.
“Ym tang halor ka jingïoh kyrdan ka jylla, ngin sa ïathir ïatai sani ruh ïa kiwei kiwei ki mat.
Ngin sa pyrkhat ruh ïa kiwei ki lad ki lynti," ong u Bah Metbah da kaba bynrap ba un sa buh ïa ka tarik ban shong jingïalang jong ka Board lashai ka sngi.
Shillong, Nailar, 07: Ka Khasi Students Union (KSU) hapoh ka jingïalam jong u Assistant Education Secretary u Samla Richest Malngiang ha ka Lah Sngi u Blei ki la ïakynduh ïa u Vice Chancellor jong ka skulbah NEHU u Prof.Prabha Shankar Shukla ban pan jingpynshai ha kaba ïadei bad ka jingpyntreikam ïa ka Four Years Undergraduate Programme jong ka National Education Policy-2020.
Ha ka jingïakren, ka Seng ka la dawa ïa u khliehduh jong ka skulbah NEHU ba u dei ban ai ïa ka jingpynshai kaba kham janai khnang ban weng ïa ka jingsah umdum jong ki Kolej bad ki samla pule ki bym pat lah ban sdang ïa ki klas na ka daw ka kynrum kynram ba mih na ka National Education Policy (NEP).
Ka seng ruh ka la kren shai ba ka pyrshah ban pyntreikam ïa kane ka policy lyngba ka Hybrid Mode bad ha kajuh ka por ka seng ka la dawa ba lada dei ban pyntreikam ïa ka Four Years Undergraduate Programme (FYUP) ruh dei ban pyntreikam salonsar lane lada pyntreikam da ka System kaba rim ruh dei ban long salonsar.
U Vice Chancellor ha ka jingïakren u la ong ba shen ka University kan sa shong pyrkhat bad ka tnad Pule Puthi jong ka Sorkar Jylla ban ïakren janai halor kane ka NEP.Ka seng ka la dawa, hadien kane ka jingïakynduh, ka jingpynshai ka dei ban mih ba lada yn pyntreikam ïa ka System ba thymmai ne kaba rim khnang ba ki samla pule kin ym shah ktah ha ka jingslem ban sdang ïa ki klas jong ki, bad lada jia ba kin ïaid shakhmat ïa ka system ba thymmai ka University ha ryngkat lang bad ka Sorkar Jylla ki dei ban ïarap bad kynpham lem ïa kito ki College ki bym kotbor ban pyntreikam ïa kane ka FYUP khnang ba ki samla pule ha kito ki College kin nym shah ktah.
Ka Seng ka la ïakren halor ka jingeh jong ki samla pule kiba dei na ka jaidbynriew Khasi kiba pule ha Manipur University hadien ka jingïakynnad bad jingïaumsnam, ki don mynta hapdeng ka khim khait ban leit phai ban ïoh bteng ïa ka jingpule.
Halor kane, ka Seng ka la dawa ïa ka skulbah NEHU ba kan pdiang kyrpang ïa kine ki samla pule hapoh skulbah NEHU ban bteng ïa ka jingpule jong ki na ka Semester kaba ki dang pule mynta lane ban pynrung thymmai ïa ki naduh ba sdang.
U Vice Chancellor, ha ka jingïakren, u la mynjur ban peit bniah ïa kane bad kular ruh ban ïarap ïa kine ki samla pule bad kumjuh u la kyrpad ïa ka KSU ba kan phah kyrpang ïa ki kyrteng bad ka jingtip ba kham bniah khnang ba un ïoh ban ïakren bad ki Deans jong ka Board of School Studies, NEHU la yn pdiang ïa ki kum ki khynnah pule thymmai lane ban ailad ïa ki ban bteng naduh ka Semester ba ki don mynta.
Ka Seng ka phah ruh ïa u kyrwoh sha ki samla pule ba kin phah ïa ki jingtip ba kham bniah sha ka Seng da kaba phah ïa ka kyrteng, ka Course Contents, Registration Number bad ki Department ba ki pule khnnang ba ka KSU kan ïoh ban phah ïa ki kyrteng sha ki bor pynïaid jong ka NEHU.Nongstoiñ, Nailar, 07: Ka jingpyntreikam jong ka sorkar pdeng ïa ka skhim Mahatma National Rural Employment Grantee Scheme kaba ki paitbah nongkyndong ki tip kum ka skhim shispah sngi, ka la ong ka jingmyntoi kaba khraw ïa man la ki shnong ki thaw ym tang ha ki jaka sor hynrei haduh ki shnong kiba don ha kyndong kynshrot ruh.
Ka jingmyntoi ba ki paitbah ki ïoh na katei ka skim kam dei tang namar ba ki ïoh ïa ka bai bylla, hynrei ki ïoh ruh ïa ki surok, ki pung tong um, ki madan ïalehkai, ki sem syiar, ki sem sniang, ki lynti ïaid kjat bad kiwei kiwei ki jigmyntoi.
Haba peit ïa ki dak ki shin baroh kiba la pyntrei lyngba katei ka skhim, kiba kham itynnad ki dei ki jaka saitjaiñ kiba la shna ha ki jaka kiba la tyngkai bad pynneh ïa ka um, kaba long ruh kum ki pung kiba ki dorbar shnong ki hap ban peit bad ban sumar kumba katto katne snem katkum ka por ba la ïakut bad ka sorkar haduh ba yn sa aiti noh ha ki trai jaka ba kin peit bad sumar hi noh dalade.
Haba peit pat ïa kiwei kiwei ki surok kiba la pyntrei lyngba katei ka skhim shi spah sngi ki la long shisha ka jingmyntoi ïa ki paitbah nongshong shnong ha ka kit ka bah.
Watla ki jingmyntoi ba ki paitbah ki la ïoh na katei ka skhim, hynrei kawei kaba ki VEC ha ki shnong ki thaw ki ïakynduh, ka dei ka jingbym pyllait thikna jong ka sorkar jylla ïa ka pisa bai thied tiar jong ki nongpynïaid ha kaba pyntrei ïa ki jingtrei bapher bapher kiba donkam ban shna da ka dewbilat, ki nar rod, kynroh maw bad kiwei kiwei kum ïa ki jaka sait jaiñ ki pung bad kiwei kiwei.
Lada ka sorkar ka pyllait wut wut ïa ka pisa tang mar shu pyndep ïa ka jingtrei, nangta lada ki nongpynïaid jong ki VEC ki la pynbit pynbiang ïa ki kot ki sla, katkum ba la bthah ha ki kyndon ban pyntrei ïa katei ka skhim, ki shnong ki thaw haduh kine ki sngi ki la phyrnai lut baroh.
Balei ngi pyrshah ïa ka jingpyntreikam bym hok ia ka NEP 2020? Balei ngim pat lah ban pyntreikam noh mar mar ïa ka? Balei ngi donkam ban sngewthuh bha ïa ka jingmut ba don hadien jong kane ka Policy shwa ban pdiang ïa ka ha ka jylla Meghalaya jong ngi? Kine ki long katto katne ki jingkylli kiba yn ïatai ha kane ka artikil.
Bun kiba kylli balei ba ngi kum ki nonghikai college ngi pyrshah ïa ka NEP 2020 ynda haba la mut ban pyntreikam noh ïa ka.
Hoid ngi la kham slem khyndiat ban pyrshah hynrei ngim shim pat dier.
Ka jingshisha ka long ba naduh ba ka sorkar jylla ka la put turoi ban long ka jylla kaba nyngkong eh ban pyntreikam ïa ka NEP, ngi don ka jingngeit ba kan peit ïa ki jingeh jong ki khynnah pule, ki nonghikai bad ki college ban pynjari ïa ka NEP katkum ka jingdonkam jong ngi shane namar ba kane ka dang dei tang ka policy bad kam pat dei ka aiñ ba la mynjur da ka Parliament.
