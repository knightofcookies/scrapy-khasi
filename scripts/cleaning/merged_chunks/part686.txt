Ha kane ka jingïalang la ïoh ka jingkren jingpynshai na ki ’riew rangbah kiba kynthup ïa u nongsaid aiñ ba rangbah ka Jylla, u Bah Erwin K.Sutnga uba long ruh u Chairman ka Joint Action Committee Border of Meghalaya (JACBoM), u Syiem barim ka Hima Mylliem, u Pa’iem Laborious Manik Syiem, u Bah W.Passah, nonghikai barim ka St.Edmund’s College, Shillong, u MDC ka Khanduli, u Bah Dawan Lyngdoh, u Chairman ka HBDRF, u Bah Chandame Sungoh nalor ki Waheh Shnong ka thaiñ Block-1 bad kiwei-kiwei.
U Bah Erwin K.Sutnga ha ka jingkren u la ïathuh ba Supreme Court ha ka 18 tarik mynta u bnai ka la buh por hadien ka 20 tarik u bnai Nailar ban shong bishar halor ka mukotduma jong ki halor ka jingïakajia khappud bad ka jylla Assam.
U la ong ba ki la dep sei lut ïa ki kot ki sla kiba kynthup ïa ka ‘Map’ kaba naduh u snem 1896 bad ïa ki ‘Notification’ 1957-58 kiba ïadei bad ki jaka ïakajia bad ka Assam.
U Bah Erwin u la byrngem ba lada don ka jingbakla ha ka jingpynbeit pud kin pan na ka ‘Supreme Court’ ban don da ka ‘Monitoring Committee’ namar ïa ki jaka ba hap hapoh ka ‘Sixth Schedule’, ka Sorkar kam don hok ban pynphai ne ai sha ka Assam.
Shuh shuh u la byrngem ba lada don ka jingleh bor nangne shakhmat pyrshah ïa ki Khasi Pnar kin ujor sha ka ‘Supreme Court’ bad pan ïa ka jingïada na ka.
U la bynñiaw ba ha ka jingpynbeit pud kaba nyngkong, ka Meghalaya ka la duh noh kumba 14 hajar haduh 16 hajar ‘square kilometre’ ki jaka.
U Bah Erwin u la ong ba kane ka Sorkar ka ju kam ba dei tang ma ka, kaba lah ban pynbeit ïa u pud u sam, hynrei ki Sorkar kiba mynshwa ruh ki la pyrshang ban pynbeit ïa u pud u sam hynrei hadien ba ki sngew ba ka eh ki la ieh noh hynrei ha kane ka Sorkar kaba mynta pat nalor ba kam tip bad shemphang eiei ha kaba ïadei bad u pud u sam, ka la ktah ïa kane ka kam bad duh bun ki jaka.
U Syiem barim ka Hima Mylliem u Pa’iem Laborious Manik Syiem ha ka jingkren u la pynkynmaw ba la pdiang ïa ka Jylla khlem pud khlem sam bad ka jingpyntreikam da ka North Eastern Reorganization Act, 1971.
U la batai ba kata ka North Eastern Reorganization Act, ka ong ban pynbeit pynbiang ïa ki pud ki sam kiba dei hapoh North East kynthup ka Nagaland, Mizoram, Meghalaya bad Arunachal Pradesh.
U Pa’iem u la ong kam dei shuh ka kam ban dang shu ïa khot ban pynkhih hynrei shi jam shakhmat u mawjam la kam bad kaba nyngkong ka Khanduli bad ki 36 shnong kin ïeng kawei ka jingmut jingpyrkhat ban dawa ïa la ka hok bad haba ki ar CM ki wan ha kano-kano ka por ki paidbah kin mih ryntih.
Ha kaba ïadei bad ka thaiñ Block-1 u la ong ba khlem artatien lada ki kot ki sla baroh kiba ki don kin lah ban pynmih da ki ‘Original’ bad ka Block-1 kan wanphai sha Meghalaya.
Ka Voice of the People Party ka pynpaw ïa ka jingsngewkhia kaba khraw halor ka jingthmu ban pyntreikam ïa ka National Education Policy (NEP), 2020 ha baroh ki kolej kiba pynïasnoh bad ka North Eastern Hill University (NEHU).
Na ka liang ka seng, ha u kyrwoh ba la phah da u Dr.Kara H.Shen, uba dei u Vice-President ka VPP, ka la ong ba ka kwah ban pan jingpynshai na u Vice-Chancellor bad ki bor ba dei peit ïa kane ka skulbah halor ka jingkynnoh kaba mih na ka Meghalaya College Teachers’ Association (MCTA) bad ka North Eastern Hill University Students’ Union (NEHUSU) ha kaba ïadei bad kane ka jingthmu ban pyntreikam ïa ka NEP 2020.
Kine ki ar tylli ki kynhun ki la pynpaw ba dei tang ka jingleh donbor jong u Vice-Chancellor ka NEHU ban pyntreikam ïa ka NEP khlem da ïoh jingmynjur na ka Academic Council.
“Na ka liang jong ka seng ka dawa ba ki bor ba dei khmih ïa ka NEHU ba lada ki thmu ban pyntreikam ïa ka NEP 2020 ka dei ban long hadien ka jingïatai ïathir bad ka jingïaphylliew jingmut kaba sani bad ki nonghikai, ki bor pynïaid ki jaka pule bad kito kiban shah ktah.
Kano kano ka jingpyrshang ban pyntreikam jubor ïa ka NEP 2020 lyngba ki buit bad ki lynti leh jubor dei ban pyrshah tyngeh khlem aili," la ong u Dr Kara.
Shuh shuh u la ong ba u Vice-Chancellor u dei ban sngewthuh ba wat la u pynïaid ïa ka Central University, u dei ban tip bad sngewthuh ruh ïa ki jingeh bad ki jingduna ba ki kolej ha ka jylla ki ïakynduh.
“U dei ban pynïabiang lang hapdeng ka jingdonkam ka Sorkar Pdeng bad kumjuh ka jinglong jingman ki kolej ha ka jylla.
Ngi kwah ruh ban kdew hangne ba ka NEHU kam ju ïarap pisa mynno-mynno ruh ïa ki kolej ba pynïasnoh bad ka na bynta ban kyntiew bad pynbha ïa ki.
Namarkata, ka jingkular u Vice Chancellor ban kner ïa ki jingïarap sha ki kolej ba pynïasnoh bad ka na bynta ban pyntreikam ïa ka NEP ka long tang u khiew thylli ba sawa khlem don jingmut," la ong u Dr.Kara.
Nalorkata, ka VPP ka la ong ba ka kwah ruh ban pynpaw ïa ka jingsngewkhia bad ka jingsngewmong kaba khraw pyrshah ïa ka sorkar MDA, namar kum ban shu pynkynmaw hangne ba dang ha u Nailur 2020, tang hadien ba ka Kynhun Myntri ka Sorkar Pdeng ka la pdiang ban pyntreikam ïa ka NEP 2020, u Myntri Rangbah ka jylla u la pynbna paidbah ba ka jylla Meghalaya kan dei ka jylla kaba nyngkong tam ban pyntreikam ïa kane ka policy.
Ha lyndet kane ka jingpynbna ba khlem pyrkhat da u Myntri Rangbah, na ka liang jong u um shym la leh eiei kum ka jingpynkhreh ban pyntreikam ïa ka NEP 2020 khamtam ha ki jingpule ha ki kyrdan kiba kham hajrong (higher education level), la ong u Dr.Kara.
Ha ka jingshisha, u la ong ba ka long kaba sngewrem ba hadien ba ka NEHU ka la pynbna ba ki jingpdiang ïa ki samla pule ha ki kyrdan undergraduate ha ki kolej ba pynïasnoh bad ka kan long beit lyngba ka eksamin CUET kaba yn pynlong da ka National Testing Agency, na ka liang ka sorkar jylla ka la hap ban khohreh ban kyrpad ïa ka Sorkar Pdeng ban pyllait ïa ka jylla na kane ka hukum ba la pynmih.
Nangta ka VPP ka la ong ba da kiba bun bah ki samla pule ka jylla ki hap ban kun noh tang ha ka jingangnud ban bteng ïa ki jingpule sha ki kyrdan post-graduation namar ym don wat tang ki jaka thoh eksamin ha ka jylla.
“Na ka liang ka seng ngi kwah ban ai jingmut ïa u Myntri Rangbah ka jylla ba un da pyrkhat shuwa ban kren bad haba u kren ruh u dei ban kren kham duna da ka ktien hynrei ai ba ka kam kan sawa jam," la ong u Dr.Kara.
Shuh shuh ka VPP ka la ong ba u Myntri ka tnat pule puthi ka jylla u Rakkam A.Sangma ha ka 1 tarik Jylliew, 2023 u la pynpaw sha ki lad pathai khubor ba ka jylla Meghalaya kam pat long kaba la khreh ban pyntreikam ïa ka NEP 2020 ha ki kolej na bynta ka snem pule (academic session) 2023-24.
“Hynrei kiei ki daw kiba pynlong ïa ka jylla kan long kaba la khreh kynsan kynsan tang hapoh ar bnai ban pyntreikam ïa ka NEP 2020 hadien ka jingkren u Myntri ka tnat pule puthi sha ki lad pathai khubor?" la ong u Dr.Kara.
“Kiei ki sienjam kiba ka sorkar jylla ka la shim ha kine ki shibnai shiteng ban pynlong ïa ki kolej ha ka jylla ban pyntreikam ïa kane ka policy? Hato u Myntri ka tnat Pule Puthi ka sorkar jylla u tlot haduh katta katta kaba pynlong ïa u Vice Chancellor ka NEHU ban pynbor ïa u ban bret sha kyndong ïa ki jinglap jong u ïa ka jinglong ki jaka pule ha ka jylla? Hato ka sorkar jylla ka tieng eh thot-thot ban pynsngewsih ïa u Vice Chancellor ka NEHU bad ruh ïa ki Myntri ha New Delhi?"“Kiei ki sienjam kiba ka sorkar jylla ka shim na bynta ban teh lakam ïa ka jingrem dor ka pule puthi ha ka jylla lada pyntreikam ïa ka NEP? Hato ka sorkar jylla ka sngewthuh ba lada pyntreikam ïa ka NEP kiba bun ki samla kin ym ïoh lad shuh ban bteng ïa ka jingpule jong ki namar kumba long mynta ngi dei ka jylla ba wan ba-ar ha ka jingduk ha ka ri?"Nalorkata, u Dr Kara u la ong ba ka jingsngap man-man ka sorkar jylla ïa ka rai ba la shim da u Vice-Chancellor marwei ka pynlong ïa baroh ban sah ka umdum.
“Kaei ka daw kaba ka sorkar jylla ka sngap beit man-man khlem nud saham pyrshah ïa ka jingbthah ki bor ka NEHU? Ki nongshong shnong ka jylla ki donkam kyrkieh ba u Myntri Rangbah ka jylla bad ruh u Myntri ka tnat pule puthi kin ai jingshai halor kine ki jingkylli.
Kumba long mynta lei i kumba u Myntri ka tnat pule puthi um tip kumno ban pyntyllun ïa kane ka tnat," la ong ka VPP.Shuh shuh u Dr Kara u la ong ba u Myntri Rangbah u dei ban pyrkhat sani ïa kane bad ban bujli noh ruh da kiwei ki Myntri kiba don ka bor bad ka jinglah ban pynïaid ïa kane ka tnat.
“Ka lawei ki khun ki kti bad ki hep barit ym lah ban aiti ban pynïaid ha kito kiba ym don ka jinglah ban synshar bad pynïaid bha kumba dawa ka kam ba la bynshet ha ki," la bynrap ka VPP.Lai tylli ki kynhun ïalehkai na East Khasi Hills ki la khur ïa ka jingjop ha kaba sdang ïa ka State Level Subroto Mukherjee Cup 2023 ha ka Lah Sngi U Blei ha kane ka nongbah.
Kine ki kynthup ïa ka Umphyrnai Presbyterian SS (Under-14), Assam Rifles Public School (Under-17 Boys) bad ka Ïewrynghep SS (Under-17 Girls).
Ha kane ka lympung la wan ïashim bynta da ki kynhun ïalehkai kiba la khur ïa ki nam jop na baroh 12 tylli ki district.
Ïa kane lympung ba la pynïaid da ka tnat ïalehkai ka Sorkar Jylla, la phiah ha ki lai tylli ki kyrdan.
Ha ka Under-14 kaba la long ha SAI Training Centre, ka Umphyrnai Presbyterian SS (EKH) ka la sdang da ka jingjop hadien ba ka lah pynliem noh ïa ka Mawbidong SS (SWKH) haduh shi dorjon (12-0).
U Robindor Kyrsian (4,8 & 40) bad u Ricky Kharkongor (10,37 & 42) ki la khur ïa ki hat-trick, kumjuh u Gonestar Marweiñ  (35 & 55) bad u Baniar Kharsahnoh (54 & 57) ki la ïathep mar ar kol, katba ïa ki shi kol la thep da u Donestar M.Ngap (10) bad u Bankitbok Mylliemngap (32).
Ka Little Stars English Medium SS (EWKH) ka la jop da 5-0 kol ïa ka Rongsang A.Bagre SS (SWGH).
U Kerbinson Marweiñ (13 & 22) u la thep ar kol, katba ïa ki shi kol la thep da u Ebenezer Sun (36), Kishan Wahlang (52) bad u Rishan Lyngkhoi (58).
Ka St.Peters HSS (WKH) ka la ïasam mar shi dor-thong (point) bad ka Bamil LP School Mansang (EGH) hadien ba ïakhaid mar 1-1 kol.
U Banshanskhem Nongphud (33) u la ïoh pynkhih jar nyngkong eh na ka bynta ka St.Peters, katba ka Bamil ka la lah ban pynphai kylla lyngba u Tengba A.Sangma (49).
Katba ka H.K Sing SS (West Jaiñtia Hills) bad ka Monfort Hr SS (North Garo Hills) ki la ïakhaid khlem don ba lah ban thep kol.
Ha ka Under-17 (boys) kaba la long ha Third Ground Polo, ka Assam Rifles Public School (East Khasi Hills) ka la khur ïa ka jingjop hadien ba lah pynliem noh ïa ka Bakenang SS (North Garo Hills) da 5-0 kol.
U Emanbha Marbaniang (21,39 & 41) u la khur ïa ka hat-trick, katba ïa ki shi kol la thep da u Phermanbha Lyngdoh (2) bad u Milli August (29).
Ka Myngken Christian HSS (Ri Bhoi) ka la shah rem noh ha ka Okkapara SS (South West Garo Hills) lyngba ka shi kol ba la thep da u Weltin Sangma (54).
Ka Rymbai Presbyterian HSS (East Jaiñtia Hills) ka la pynliem noh ïa ka Mairang Presbyterian HSS (Eastern West Khasi Hills) lyngba ka shi kol ba la thep da u Bankerbha Dkhar (28).
Ka North Liberty HSS (West Jaiñtia Hills) ka la ïakhaid mar 1-1 kol pyrshah ïa ka Sibsingh Memorial Govt HSS (West Khasi Hills).
Ha kane ka jingïalehkai, ka North Liberty ka la pynkhih jar nyngkong lyngba u Rio Marboh (2), hynrei u Rishandabok Marweiñ (26) u la lah ban pynphai kylla na ka bynta ka Sibsingh.
Haba phai sha ka Under-17 (girls) kaba la long ha madan Heh Mini Stadium kaba ha Mawlai Phudmuri, ka Sibsingh Memorial Govt HSS (West Khasi Hills) ka la pynliem noh ïa ka Telekali SSA UPS (South Garo Hills) da shiteng dorjon (6-0 kol).
Ka Younishna Thabah ka la thep marwei haduh saw kol ha ka minit kaba 23, 42,52 & 26, katba ïa ki shi kol la thep da ka Philasakhi Marngar (27) bad u Ibadondor Nongsiej (50).
Ka Ïewrynghep SS (East Khasi Hills) ka la pynjem khnap ïa ka Monfort Dilni Bolchugre School (West Garo Hills) haduh 7-0 kol.
Ka Ibashembha Khongsit (4 & 29) bad ka Ibabarihun Nongsiej (33 & 58) ki la thep mar ar kol.
katba ïa ki shi kol la thep da u Ibalari Nongrum (2), Larihun Songthiang (55) bad ka Melari Lyngdoh (59).
Ka Saiden SS (Ri Bhoi) ka la jop haduh 7-0 kol ïa ka Rongrong Union UPS (North Garo Hills).
Ka Daïamon Makhroh ka la ïoh ban thep marwei haduh saw kol kata ka ka minit kaba 1,14,45 & 56.
Kumjuh ka Rimeka Khongkai (9 & 39) ka la thep ar kol, katba ïa ka shi kol la thep ïarap pynthep da ka Baltera G.Momin (28).
Ka North Liberty HSS (West Jaiñtia Hills) ka la jop da 6-1 kol ïa ka Little Stars English Medium SS (Eastern West Khasi Hills).
Tang mar ïasdang ka North Liberty ka la ïoh ei shi kol naba bakla thep hi ka Samaka Nongrum (3).
Kane ka kynhun ka la thep biang ar kol lyngba ka Daphimon Khyriem (20 & 46), katba ïa ki shi kol la thep da ka Dakini Shylla (8), Beatify Shylla (29) bad ka Eiladki Ksoo (31).
Katba ka Little Stars ka la pynphai kylla shi kol lyngba ka Evamerry Myrthong (9).
Ka kompani die kali Goenka Hyundai kaba don ha Keating Road ka la pyllait paidbah ïa ka kali thymmai kaba la tip kum ka Hyundai Exter ha ka 22 tarik u Naitung 2023 kaba dei kawei na ka Hyundai SUV kaba thymmai.
Ka Hyundai Exter ka don ïa ka Signature- HLED (DRLs), Projector head lamps (Bi-Function), Bold & Sporty Skid Plate,  Diamond Cut Alloy Wheels, Floating Roof, Sporty Bridge Type Roof Rails, Dynamic Rear Spoiler nalor kiwei kiwei pat kiba la pynwandur bad pynitynnad ïa katei ka kali na shabar.
Katei ka kali na shapoh ka don ïa ka Voice Enabled- Smart Electric Sunroof, ka CNG Engine, Dual Camera Dashcam, AC Vents, Footwell Lighting, Map Lamp, Rooflamp bad kiwei kiwei.
Ka Engine jong katei ka kali ka long 1.2 I Kappa petrol engine with 5-speed Manual Transmission F 5 MT, Smart Auto AMT Automated Manual Transmission bad 1.2 I Bi-Fuel Kappa petrol.
Ka rong jong katei ka kali ki wan ha ki rong bapher bapher bad ka dor jong ka kali ka shongdor naduh T.5 lak shaneng.
Ha katei ka sngi la pyllait paidbah ïa katei ka kali da ki paidbah nongthied ïa katei ka kali.
Ka Lumparing SC bad ka West Jaiñtia Police ki la khur ïa ka nam lahduh ha ka lympung ïalehkai 1st Women’s 4ForAll Cup bad ka Men’s Veteran 4ForAll Cup 2023.
Ïa kane ka lympung la pynïaid da ka 4ForAll ha Diengïong kaba ha Mawdiangdiang naduh 17 haduh 22 tarik mynta u bnai.
Ha ka jingïakhun final jong ki kynthei kaba la long ha ka Sngi Saitjaiñ, ka Lumparing SC ka la pynliem noh ïa ka Synrop FC (Team-A) da 4-1 kol.
Katba ha ka jingïakhun jong ki shynrang, ka West Jaiñtia Police ka la pynliem ïa ka PFH FC da 6-3 kol.
Ïa ka nam Best Player ha ka liang ki kynthei la khur da ka Veronica Paton (Lumparing SC), Youngest Player ka leit sha ka Baphinrisha Kharsamai (kaba dang 11 snem ka rta.
Ïa ka nam Best Players ha ka liang ki shynrang la khur da u Niwan O Gatphoh (West Jaiñtia Police), katba u Bah Tenzing Khriem (63 snem ka rta) u la long u rangïalehkai ba kham rangbah na baroh ki nongïashim bynta.
Ha katei ka sngi la ïadon lang u Bah Lamphrang Blah, Chairman ka KHADC, kumjuh u Bah Fantin Lakadong, EM ka KHADC, ka Director ka tnat ïalehkai jong ka Sorkar Jylla ka Kong Isawanda Laloo (IAS).
Ka kynhun ïalehkai ka Jylla ka la shah kynthup ha ka thup ba kham jwat ha ka Hero Junior Boys’ National Football Championship (Tier 1) na ka bynta ka Dr.BC Roy Trophy 2023-24 ka ban long ha Bhubaneswar, Odisha.
Ha kane ka lympung, ka Meghalaya kaba la don ha ka Group-B kan hap ban ïakhun pyrshah ïa ka Kerala, West Bengal bad ka Jammu & Kashmir.
Kin don haduh 16 tylli ki kynhun ki ban ïashim bynta ha kane ka lympung ka ban phiah ha ki saw tylli ki group ha ka Tier 1.
Ki saw tylli ki kynhun ki ban wan ha ki kyrdan ba hakhlieh na kitei ki group kin ïoh rung sha ka semi-final.
Ïa kane ka lympung ïalehkai jong ka BC Roy Trophy yn sdang naduh 5 haduh 15 tarik u Nailur mynta u snem.
Kane ka aïom ïalehkai 2023-24 kan dei ka jingwanphai biang ka BC Roy Trophy ha ka sien kaba nyngkong ka jingshah lynshop ha ka khlam COVID-19.
Katba ha ka aïom ïalehkai 2019-20 la rah da ka Mizoram hadien ba ka lah ban pynliem noh ïa ka Punjab lyngba ka tie-breaker da 5-4 kol ha ka nongbah Shillong.
Ha katei ka jingïakhun jong ka Group-B, ka Meghalaya kan ïakhun nyngkong pyrshah ïa ka West Bengal ha ka 6 tarik u Nailur, kumjuh ïa ka Jammu & Kashmir ha ka 8 tarik bad ïa ka Kerala ha ka 10 tarik u Nailur.
Kiwei pat ki kynhun kiba la don ha ka Group-A ki long ka Mizoram, Karnataka, Jharkhand bad ka Maharashtra.
Ha ka Group-C ki long ka Uttar Pradesh, Haryana, Chhattisgarh bad ka Odisha.
Katba ha ka Group-D ki long ka Punjab, Goa, Tamil Nadu & Sports Authority of India.
Ïa ka lympung ïalehkai 46Meghalaya Chess Championship ba la pynïaid da ka Ri Bhoi District Chess Association (RBDCA) hapoh ka jingkhmih jong ka Meghalaya Chess Association (MCA), ka la poi sha kaba kut ha ka 22 tarik mynta u bnai ha Umsning, Ri Bhoi District.
Ïa ka nam lahduh ha kane ka lympung la rah da u ’rangïalehkai na East Khasi Hills u Amit Saraf, ka kyrdan ba-ar ka leit sha u Silkam, balai u Barbit Sangma bad basaw da u Bensing G.Momin.
Kine baroh lai ngut ki dei na Garo Hills District.
Kine saw ngut ki ’rangïalehkai kin mihkhmat ïa ka Jylla sha ka National Chess Championship ka ban long ha Pune naduh 15 haduh 25 tarik u Nailar  mynta u snem.
U Advitiya AG na East Khasi Hills u la ïohpdiang ïa ka nam Best Boy’s, katba ha ka liang ki kynthei la ïoh da ka Sara Safi Lyngdoh na West Khasi Hills (Best Female).
Ïa ka Best Veteran la khur da u Ganesh Rai na East Khasi Hills, Best Ribhoi Player ka leit sha u Bah L.Syiemlieh, katba ïa ka nam Best Girls Player ka leit sha ka Amezia Sangma na Garo Hills.
Na ka liang u kongsan, u Pastor Jamir na ka Rehap Center u la ai jingkren bad kyntu ïa ki samla ban lait na ki jingsniew ba kyrni ha ka imlang sahlang.
La ïadon ryngkat ruh ki nongkitkam na baroh ki district kata u Bah I.M Warjri, President bad kiwei kiwei.
Ka Mookyrdup bad ka Sohmynting ki la khur ïa ka jingjop ha ka lympung ïalehkai 3rd Division Football Tournament na ka bynta ka 3rd Adelbert Laloo Memorial Trophy ba la pynïaid da ka West Jaiñtia District Sports Association.
Ha jingïakhun kaba la long ha ka Lah Sngi U Blei ha madan Kiang Nangbah Stadium kaba ha Ladthadlaboh Jowai, ka Mookyrdup ka la pynliem noh ïa ka Umshangiar da 2-0 kol.
Naduh kaba sdang kine ki kynhun ki la ïakhun tyngeh bad sei ïa ki sap ïalehkai, hynrei ka Mookyndur ka la ïoh ban pynkhih jar nyngkong eh lyngba u Daohi Kharbih ha ka minit kaba 15.
Kane ka kynhun ka la pynbud biang ïa ka kol ba ar ha ka kylla miet lyngba u L.Niang ha ka minit kaba 52 na ka bynta ban khur syndon ïa ka jingjop.
Haba phai sha ka jingïakhun ba ar, ka Sohmynting Dongnein ka la pynliem noh ïa ka Khlieh Myntdu Neinshnong da 2-0 kol.
Ha ka kylla step ka Sohmynting ka la pynkhih jar nyngkong eh lyngba u Shan Dkhar ha ka minit kaba 18.
Kane ka kynhun ka la pynbud ïa ka kol ba ar lyngba u Saiñbor Kassar ha ka minit kaba 70 jong ka kylla miet.
Ka Luti Tuber Ïalong ka la pynliem noh ïa ka Lumpariat da 1-0 kol ha ka lympung ïalehkai Independence Day Cup Under-17 kaba la long ha madan Kiang Nangbah Stadium Ladthadlaboh, Jowai.
Kane ka nam jop ka la wan urlong lyngba ka shi kol ba la thep da u Denis Mulieh ha ka minit kaba 36.
Haba phai sha kawei pat ka jingïalehkai kaba bud hapdeng ka Tpeppale bad ka Mooknor Thadmuthlong, ki la ïasam mar shi dor-thong (point) hadien ba ïakhaid mar 1-1 kol.
Ka Mooknor Thadmuthlong ka la ïoh pynkhih jar nyngkong eh lyngba u Heinthrang Lyngdoh ha ka minit kaba 30, hynrei ka Tpeppale ka la lah ban pynphai kylla lyngba u Jopibromitre Dkhar ha ka minit kaba 33 na ka bynta ban ïakhaid mar shi kol.
Ka kynhun ïalehkai jong ka Mawlarshong Sports Club bad ka Tiehsaw Pengkyllut ki la hun noh ban shu ïasam mar shi point ha ka lympung NDSA Premier League Football Tournament 2023 hadien ba ka jingïalehkai ka la kut noh ha ka jingïakhaid.
Haba phai sha ka jingïalehkai kaba la long ha ka sngi Saitjaiñ ha madan NDSA ha Nongpyndeng, ka jingïakhun hapdeng ka Mawlarshong pyrshah ïa ka Tiehsaw ka la long kaba ïakhaid bad itynnad shibun hynrei haduh ba kut jong ka jingïalehkai, ym shym la don satia mano mano ruh kiba la lah ban pynkhih jar.
Haba phai pat sha ka jingïalehkai jong ka First Division kaba la long ha kane kajuh ka sngi, ka kynhun ïalehkai jong ka Porniangkhong Sports Club kala ïoh ban khur ïa ka jingjop hadien ba ka la lah ban pynliem noh ïa ka Ramsngiwar Sports Club da 3-1 kol.
Na ka liang ka Football Committee jong ka NDSA kala pyntip ruh ba ka jingïalehkai ha ka 4 tarik mynta u bnai kan long hapdeng ka Jaidoh YSA pyrshah ïa ka Mawiong Pyndengrei Sports Club ha ka por 12.05 mynsngi katba ha ka Super Division pat ka jingïalehkai kan long hapdeng ka Mawkawah Sports Club pyrshah ïa ka Khliehmawlieh Youth Club ha ka por 2 baje mynsngi.
Ha kine ki sngi, ki artylli ki kaiphod ki la wanrah ïa ka jingsngewlyngngoh ba ka Meghalaya, kam dei tang ka jylla kaba wan ha ka kyrdan ba lai ha ka jingduk, hynrei ka dei ruh kaba paw bha ha ka jingkynrei ki shynrang kiba bun kurim.
Ka NITI Aayog ka la pyllait paidbah ïa ka kaiphod kaba la ai kyrteng “National Multidimensional Poverty Index: A Progress Review 2023" bad na kane ka kaiphod, la ïohi ba ka Meghalaya ka la wan ha ka kyrdan kaba lai napdeng ka jingbun ki briew ki baduk.
Kane ka kaiphod ka pyni ïa ka jingdon jong ki baduk da kaba peit ïa ki jinglum jingkheiñ da ka National Family Health Survey (NFHS).
Ka NITI Aayog ka la shem ba ha ka “Headcount Ratio", ka jingdon ki baduk katkum ka NFHS-4 ha u snem 2015-16 ha Meghalaya ka long 32.54% katba ha ka NFHS-5 ha u snem 2019-21 ka long 27.79%, kaba pyni ba ka jingdon ki baduk ka la hiar da 4.75%.
Na kine ki jingkheiñ, ka NITI Aayog ka la kdew ba ki la don haduh 1,56,738 ngut ki nongshong shnong ka Meghalaya kiba la mih noh na kata ka thup kaba ki ong “Multidimensional Poverty" lane ka jingduk ha kiba bun ki liang.
Hynrei watla katta ruh, ka Meghalaya ka wan hadien ka jylla Bihar bad Jharkhand ha ka jingdon ki baduk.
Ka long ruh kaba sngewdiaw ïa ka jylla namar kiwei pat ki jylla ha ka thaiñ Shatei Lam Mihngi ki la kham leh bha ha ka jingpynduna ïa ka jingdon ki briew baduk hapdeng u 2015-16 bad 2019-21.
Sa kawei pat ka kaiphod na ka International Institute for Population Sciences (IIPS) ba la pynmih dang shen kaba la ai kyrteng “Polygyny in India: Levels and Differentials", ka la lap ba ka East Jaiñtia Hills ka dei ka distrik ha ka Ri India baroh kawei kaba ka jingdon ki shynrang kiba bun kurim ka long kaba shyrkhei tam eh, katba saw tylli kiwei pat ki distrik ha Ri-Lum Khasi Jaiñtia ki don lang ha ka thup jong ki 40 tylli ki distrik kiba wan hakhmat ka jingdon ki shynrang kiba bun kurim lane ka ‘Polygyny’.
Ïa katei ka kaiphod jong ka IIPS la thoh da ki lai ngut ki nongwad bniah kiba la pule ïa ki jingshem na ka National Family Health Survey (NFHS).
Ki nongwad bniah ki la pyndonkam da ki jingkheiñ jingdiah na ka NFHS 2005-06, 2015-16 bad 2019-21.
Na kitei ki lai tylli ki bynta jong ka NFHS, la ïoh jingtip katno ka jingjur jong kata ka jingdon ki shynrang kiba bun kurim.
Ki kynthei/longkmie kiba la ai jubab ha ka sorjamin jong ka NFHS ki la hap ban jubab ïa kane ka jingkylli: “Nalor jong phi, u kurim jong phi u dang don sa kiwei pat ki kurim?" Ki kynthei/longkmie kiba la ai jubab ki dei kito kiba hapdeng 15 bad 49 snem ka rta.
Na ki jingkheiñ jingdiah, la shem ba ka jingdon ki shynrang kiba bun kurim ka la hiar na ka 1.9% sha 1.4% hapdeng ki snem 2005-06 haduh 2019-21.
Ha u snem 2005-06, ka Arunachal Pradesh (6.9%) bad Sikkim (5.6%) ki wan hakhmat ha ka jingdon ki shynrang kiba bun kurim.
Hynrei, ha u snem 2019-2021, la shem ba dei ka Meghalaya (6.1%) bad Mizoram (4.1%) kiba wan hakhmat eh ha ka jingdon ki shynrang kiba bun kurim.
Kine ki artylli ki kaiphod ki pyni shai kdar ba ka Meghalaya ka don hapdeng ka jingeh.
Ka jingduk jingkyrduh ka dei ka nongshun ha kiba bun ki liang.
Ka jingdon kurim bun ngut ka wanrah ka jingeh ïa ki longïing longsem kiba bun.
Kine ki dei ki jingeh kiba donkam ban jingweng na ka liang ka sorkar bad kumjuh ruh ka imlang-sahlang.
Ban weng ïa ka jingduk, ym ïa kiba duk, ka sorkar ka dei ban theh bad pyntrei ïa ki skhim ki ban ai bai bylla kham bun ïa ki nongshong shnong.
Ka skhim bylla 100 sngi ka long kawei na kiba lah ban ïarap bha ïa ki paidbah.
Hynrei lada pyntreikam ïa kane ruh katba ka pisa lane ka bai bylla kam poi sha kiba dei hok, yn ym lah ban teh lakam ïa ka jingduk lane ban weng ïa ka jingduk.
Ha kajuh ka rukom, lada ki kynthei/longkmie ki im hapdeng ka jingduk, kim banse ban ïashong kha bad u briew uba lah ban pyndap pynbiang wat lada u dei uba la don kurim shawei.
Ka jingduk ka pynlong ïa u ne ka briew ba kim banse ban leh ïa kano-kano ka kam.
Hynrei da ka jingdon jong ki briew kiba ïashong kha bun ngut, ka jingduk ka lah ban nang jur namar uta u shynrang uba ri bun ngut ki kurim, un lah ban pyndap pynbiang tang ïano? Kam dei kaba suk ban pynbiang khaw lane ka bai skul lane bai dawai ïa baroh ki khun ki kti bad ki kurim kiba u ri.
Namarkata, ngim dei ban kheiñ sting ïa kiba kum kine ki kaiphod kiba mih namar ki kdew ïa ki jingeh kiba ngi mad kum ka jylla bad kum ka imlang-sahlang.
Mynta ka shong ha ka sorkar, ha kawei ka liang, bad ki Kur, ha kawei pat ka liang, kumno ban wanrah ïa ka jingbeit ban weng ïa kitei ki jingeh kiba kum ka jylla ngi ïakynduh.
Ka dei ban don ka jingïathir kaba sani bha na baroh ki liang khnang ban wanrah ïa ka imlang-sahlang, jaitbynriew bad ka jylla kaba khlaiñ.
Lada ngi shu ïashong kli kti, bad ngim leh eiei halor kitei ki jingeh, ngin sa nang ïakynduh sa ïa kiwei pat ki jingeh kiba kham khraw na kine ka ban buh jingma haduh katta-katta.
Ka por kam ap ïano-ïano bad kitei ki kaiphod ki dei ban pynpeit mat ïa baroh kiba don ïa ka jingkitkhlieh.
Ka kynhun ïalehkai U-16 ka Meghalaya ka la liem noh da 29 run ha ka Sikkim ha ka jingïalehkai kaba nyngkong jong ka lympung Vijay Merchant Trophy.
Kane ka jingïalehkai kaba la long ha Cuttack, ka la sdang ha ka sngi Thohdieng, ha kaba ka Meghalaya kaba la jop ka jingkynting pisa bad kam trai shwa ban kawang bol nyngkong.
Ka Sikkim haba tied nyngkong ka la kamai 197 run bad ha ka pali ba ar ka la kamai 114.
Ka Meghalaya ha ka pali ba nyngkong ka la kamai 104 run bad 178 run ha ka pali kaba ar.
U Gaurav Jyoti Thakuria u la khur haduh 5 wiket bad ai 51 run na ki 16.2 over ha ka pali ba nyngkong, katba u Benedict Jones Makdoh u la khur 2 wiket bad ai 24 run na ki 9 over bad u Apandanka N Marak ruh u la khur 2 wiket bad ai 50 run na ki 22 over.
Ka Meghalaya ha ka pali kaba nyngkong kam shym la lah satia ban ïalehkai bha, bad la i kumba kan hap lut ki wiket tang hapoh ka 100 run hynrei ka jinglah ban tied bha jong u Heiyomiki Ryngkhlem uba la tied marwei 43 run ka la lah ban kyntiew ïa ka jingkamai run.
Ka Meghalaya ka la shah tam lypa da 93 run ha ka Sikkim ha ka pali ba nyngkong, ka la ïakhun tyngeh ha ka pali kaba ar bad ha kaba ki nongkawang bol jong ka, ki la lah ban tehlakam ïa ki nongtied ka Sikkim, kiba la lah ban kamai tang 114 run bad hap lut ki wiket.
U Apandanka marwei u la khur haduh 6 tylli ki wiket bad ai 35 run na ki 10.1 over katba u Thakuria bad u Benedict ki la ïoh ban khur mar 2 wiket.
Ka thong ban jop ïa ka Meghalaya ka la long 208 run, hynrei ki nongtied ba hakhmat ki la duh noh kloi ïa la ki jong ki wiket hynrei ka jinglah jong u Dipayan Nandi, ban tied haduh 95 run na ki 194 tylli ki bol ka la ïarap ïa ka Meghalaya ban kiew ha ka jingkamai run hynrei ka jingbym lah jong kiwei pat ki nongtied ban neh slem hapdeng ka la pynlong noh ïa ka Meghalaya ha kaba kut ban duna da 29 run bad hap lut baroh ki wiket.
Hadien kane ka jingshah rem, ka Meghalaya kan pynkhreh pat mynta ban ïakhun pyrshah ïa ka Nagaland ka ban sdang naduh ka 6 tarik Nohprah.
Ka kynhun ïalehkai kriket U-19 ka Meghalaya ka la lah ban pynliem noh ïa ka Sikkim da 2 wiket ha jing-ïalehkai jong ka lympung Cooch Behar Trophy kaba la kut ha ka Sngi U Blei.
Kane ka jingïalehkai ka la sdang ha ka Sngi Thohdieng ha Rangpo, Sikkim.
Ka Meghalaya ka -ba la shah rem noh ha ki ar tylli ki jingïakhun kiba la dep ha la ïing, ka la leh bha ha kane ka jing-ïakhun ban wad jingjop.
Haba phai sha ka jing-ïalehkai, ka Sikkim kaba la jop ka jingkynting pisa ha ka sngi sdang, ka la tied nyngkong, ha kaba ki la lah ban tied 183 run bad hap lut baroh ki wiket hynrei ki la lah ban tam pat da 38 run hadien ba ki nongtied ka Meghalaya ki la lah ban tied tang 145 run bad hap lut ki wiket ha ka pali kaba nyngkong.
Haba bteng ïa ka jing-tied ha ka pali kaba ar, ki nongtied ka Sikkim kim shym la lah satia ban shan hakhmat ki nongkawang bol ka Meghalaya bad ki la lah ban kamai tang 139 run bad hap lut ki wiket baroh, kaba la pynlong ruh ïa ka Meghalaya ba kan donkam pat ban tied 178 run ban jop syndon ïa kane ka jingïalehkai, ha kaba ka Meghalaya ka la lah ban kot hadien ba ka la hap haduh 8 wiket bad jop ïa kane ka jingïakhun da 2 wiket.
Ha ka pali kaba nyngkong, u nongkawang bol ka Meghalaya u Shavian Blah u la khur haduh 4 wiket bad ai 69 run na ki 19 tylli ki over.
Haba tied ha ka pali ba nyngkong, ka Meghalaya ka la don ha ka jingma bad la i ba kan nym lah ban tied palat ïa ka 100 run hadien ba ki la duh 8 wiket bad kamai tang 82 run hynrei ka jinglah ban ïalehkai bha bad kamai run da u Aadnan uba la tied 80 run marwei ka la pynlong ïa ka Meghalaya ba kan lah ban kamai 145 run.
Kiwei ki nongkawang bol ka Meghalaya kiba la khur wiket ha ka pali ba nyngkong ki long u Kishlay Vishlux (2/24 na ki 6 over) bad u Charm Marbaniang (2/30 na ki 6 over) katba u Banialam Mylliemngap bad u Angkit Tamang ki la khur mar shi wiket.
Hadien ka jingtam da 38 run, ka Sikkim ka la dei ban leh bha ha ka pali ba ar, hynrei bun ki nongtied kim shym la lah ban shan bad duh noh ïa la ka jong ka wiket bad dei tang 3 ngut ki nongtied kiba la lah ban tied palat ïa ka 10 run.
Watla ka Sikkim ka la duh 8 wiket ha ka por ba ka la kamai 76 run hynrei ka Meghalaya kam shym la lah ban pynkut kloi, kaba la ailad ïa ka Sikkim ban kamai sa 63 run.
U Angkit u la khur 3 wiket, katba u Avinash Rai, u Kishlay bad u Charm ki la ïoh mar 2 wiket.
Haba buh ka thong kaba 178 ban jop, ka Meghalaya ka la sdang ha ka rukom kaba paka, ha kaba u Angkit u la tied 56 run bad u Manthan Dey 38 run bad u Pushkar u la kamai 35 run, hynrei hadien ka jinghap wiket jong kine, kiwei kim shym la lah leh eiei ha kaba ka la duh haduh 4 wiket bad kamai tang 4 run, kata ka la duh 4 wiket na ka 164 run ban poi sha ka 170 run.
Hynrei da ka jinglah ban tied bha jong u Avinash uba la kamai 27 run bad u Charm uba la tied 6 run ka la ïalam ïa ka Meghalaya sha ka jingjop.
Hadien kane ka jingjop, mynta ka Meghalaya kan hiar sha Anand, Guja-rat, ban ïakhun pyrshah ïa ka Arunachal Pradesh kaba la pynlong ïa ki jingïalehkai ha la ïing ha kane ka jaka ha kane ka aiom kaba mynta bad kane ka jingïalehkai kan sdang ha ka 8 tarik mynta u bnai.
Ka ktien Nong kum ka tienrapkhmat ha kiwei pat ki bynta ka long kum : Nongrwai – Kaitor, Nongthohdur – Barikor, Nongtem Nongput- Duhalia, Nongpyrta- Sangot, Nongkyrha – Damdar, Nongkhwai – Rawon, Nongthawksiar Nongshnaksiar-Bania, Nongthawnar Nongshnanar – Kamar, hynrei ki kamar ki dei ruh kiba trei dieng bad trei maw ha kaba tei jingtei bad kumta ter ter.
Hynrei ki don ruh ki tienrapkhmat Nong kiba ym don ka ktien tynrai lane ki lah ban don ha kino kino ki ktien shnong na kiwei kiwei ki thaiñ ba khlem pat lap.
Ha kane ka khep ba ym pat shem, kumta ki ïaineh kumba ka long, kum ki ktien Nongthaw, Nongshna, Nongshad, Nongkren, Nongtuh, Nongthoh, Nongap, Nongbsa,  Nongda, Nongjop, Nongrep, Nongmihkhmat bad kumta ter ter.
Kine ki tienrapkhmat (prefix) Nong bad bud ryngkhi da ki tienleh (verb) ki kylla tienmet tienpasoh (noun) ki ba thew U Nongsain Hima, 1969 ki briew katkum ka kam ba ki leh.
Ki don ruh ki ktien kiba kit bun jingmut kum ka ktien Nongkyndong ka thew ïa ki briew ne ïa ka thaw ka jaka ba la jreiñ hi na ka kyntien shnong.
Nalor ka ktien Nongkyndong, don ruh sa kiwei ki kyntien kiba kdew lang ia ki briew bad ïa ka jaka kum Nonglum, Nongtrai, Nongriat, Nongwah, Nongpoh,  Nongthliew kiba long kyllum khlem da ñiewtang sa kiba long kyrpang kum Nongpathaw, Nonglyngdoh, Nongkhyriem bad kumta ter ter.
Ka kyntien Nong ka lah ruh ban bujli da ka kyntien Riew kaba dei ka ktien lyngkut na ka ktien Briew kum kaba jer Riewlum, Riewthor, Riewkhraw, Riewniam, Riewspah, Riewshlur, Riewrangbah bad kumta ter ter.
Hynrei ki don ki kyntien kiba ïahap ban bynrap tienrapkhmat da ka ktien Nong bad don pat da ka ktien Riew katkum ka rukom pyndonkam bad ki don kiba lah ban pyndonkam lang baroh artylli ki tienrapkhmat.
Lada kdew nuksa ïa kiba kum kita lah ban jer kum Riewkhraw ym lah ban ong Nongkhraw, Riewniam ym lah ban ong Nongniam, Riewspah ym lah ban ong Nongspah bad kiba kum kita.
Hynrei Riewlum bad Nonglum ka biang tangba ka tairai ka la ïapher namar Riewlum ka long salonsar bad Nonglum ka thew tang ïa ki briew na ka kyntoit.
Ha kajuh ka por ïa ka ktien Riewlum ka thew thik tang ïa ki briew bad ka ktien Nonglum pat ka lah ban kdew lang ïa ki briew bad jaka.
Kumta ha ka ktien Khasi donkam ban phiah liang ïa ka ktien Riew bad Nong ha kata ka rukom ban long ka jingpynbeit ryntih ïa ki kyntien khnang ban ym sakma haba jer thymmai ïa kiwei pat ki kyntien kiba donkam ha ka thoh ka tar Khasi.
Ka shong ha ki riewstad tihsani bad ki stadtip saiñktien ba kin pynbeit ryntih ïa kata khnang ban suk ka thohkot thohsla bad ka kren ka khana khamtam ha ki rynsan paidbah ne lyngwiar kynrem.
Dei ban husiar ka rukom pynbeit ruh namar ba ki don ki ktien synlar ba ym da khiathew than kiba la pyndonkam barabor ha ka imlang sahlang kiba pyndonkam ïa baroh artylli ki kyntien kum ka ktien Riewkai ne Nongtuh, Riewthok, Riewshukor ne Nongkhrong bad ki ba kum kita.
Ha ka Saiñkyntien (language classification) ka dei ban long ryntih bad ha kajuh ka por ka dei ban ïahap tar katkum ka tairai jong ka rukom kren ïa ka ktien Khasi khnang ban ym bakla ka rukom pyndonkam ïa ki kyntien ha ka thohkot thohsla.
Lada shim nuksa ïa ki ktien ba la thaw hi kum Riewsaiñ Pyrthei ne Nongsaiñ Pyrthei (politician) bad Riewsaiñ Dorbar ne Nongsaiñ Dorbar (legislator), Riewsaidaiñ ne Nongsaidaiñ (Attorney, Solicitor, Lawyer) ba ha ka ktien tynrai la jer Muktiar, Riewieitri ne Nongieitri (patriot), Riewsaidthma ne Nongsaidthma (Barister, Advocate), Riewbishar ne Nongbishar (Judge, adjudicator) bad kumta ter ter.
Ha kawei pat ka liang ïa ki briew ki ba kren bunnia ba jlan ha kano kano ka kam shisha khlem sangeh shuh ruh la ju khot da u Riewsaidthma ka ba long lyngkar ka jingmut, hynrei Riewsaidthma bad Nongsaidthma ka khiathew pat ha ba kdew ïa ki riewrangbah kiba iatai bad tapnia ha ka jingïakhing markynti ne mudui pyrshah ki arliang mamla.
Ki jingbatai jingmut ki long kiba dang dei ban tai sani shuh shuh da ki riew-tbit ha ka saiñktien bad ban kubur pynskhem da ka iktiar ba dei khmih ha kane ka liang.
Ban kham shai ha ka rukom pyndonkam ïa ki ktien ki ba dei thik bad biang slait katkum ka jingmut bad kiba don ka jingiajan ha ka jingmut ban saiñkyntien lah ban batai katto katne ki kyntien kumne harum:Nongmihkhmat : u briew ne ka briew kiba mihkhmat ïa ki paidbah ha shnong ha thaw ne ha Dorbar Thawaiñ ne ha kano kano ka lympung paidbah – Public RepresentativeRiewsaiñpyrthei : ki kynrem lyndan kiba mihkhmat ïa ki paidbah ban synshar katkum ka aiñ bad ban ïasaid na ka bynta ki paidbah ha ki shlem synshar jong ka sorkar – PoliticianNongsaiñpyrthei : ki kynrem lyndan kiba mihkhmat paidbah ban ïalam bad shakri paidbah na ka bynta ban myntoi ka imlang sahlang-  Political LeaderMuktiar : ki riewtbit kiba tip aiñ ban ïasaid na ka bynta ki riewpaidbah shimet lyngba ka jingbatai aiñ – LawyerRiewsaidaiñ : ki riewtbit ki ba tip aiñ bad pynbiang ki dulir ne dorkhas aiñ ha ka ba ïasaid ne pynksan ia ka daw ki riewpaidbah shimet ne shikynhun ha rynsan aiñ ne ïingbishar – AttorneyNongsaidaiñ : ki riewtbit ki ba tip ïa ka aiñ bad pynbiang ki dulir bad dorkhas aiñ ha kaba ïasaid ne pynksan ïa ka daw ki riewpaidbah shimet ne shikynhun na shabar jong ka rynsan aiñ – SolicitorRiewsiadthma : ki riewtbit kiba tip aiñ bad pynbiang nadong shadong katkum ba ujor ki riewpaidbah shimet ne shikynhun ban ïasaid pynksan ha ki rynsan aiñ ne ïingbishar – BarristerNongsaidthma : ki riewtbit kiba tip aiñ bad pule bniah ïa ki kyndon aiñ katkum ka ba ujor ki riewpaidbah shimet ne shikynhun ban ïasaid pynksan ha ki rynsan aiñ ne ïingbishar- Advocate.
Lai ngut ki dkhot jong ka kynhun lehnoh Khalistan ki la shah pynngat kyndon halor ka jingthombor ia u nongkren radio na Auckland ba la ithuh kum u Harnek Singh uba la kren pyrshah ia ki kam bad jingleh jong ki lehnoh Khalistan ha ki por ba la leit.
U Sarvjeet Sidhu, 27 snem ka rta, u la phla hi halor ka jingdon kti ha katei ka jingthmu pyniap briew, katba u Sukhpreet Singh uba la don 44 snem ka rta pat, u dei nong pynïoh ia ki tiar jingdonkam ha ka ban leh ia katei ka kam.
Utei uba lai pat u dei uba la 48 snem ka rta bad uba long u nong Auckland bad kiba la ïadon kti ha ka jingiasuh buit ha katei ka kam ban pyniap ia utei u nongkren radio.
Kine lai ngut ki la buh shun ia utei u nongkren radio namar ka jingkren pyrshah jong u ia ki kam thombor jong ki lehnoh Khalistan.
Hapdeng ka jingpynsngap haba iadei bad kane ka mat hapoh ka ïingbishar, u nongbishar Judge Mark Woolford u la pynpaw ia ka jingsngew khia halor ka jingjur jong ki kam thombor ha kine ki sngi bad kumta ruh u la ban jur halor ka jingdonkam ban pynkhlaiñ ia ki lad jingiada naka bynta ki jaitbynriew bapher bad kumjuh ruh ban rat dyngkhong ia ki jingisih ne jingibeiñ jaitbynriew khnang ban lait na kiei-kiei baroh.
Katei ka jingjia ka la jia ha ka 23 tarik u Nohprah jong u snem 2020, ha kaba u Harnek Singh u la shah kerkut ha kitei ki runar jong ka jaitbynriew Muslim bad u la shah dung dusmon haduh 40 tylli ki dak mong ha ka met jong u bad kaba la donkam ban suh haduh 350 ksai bad shibun tylli ki jait jingsumar ban pynkoit ia u.
Ka jingmih na ka ilekshon ha ki lai na ki saw tylli ki jylla ka pyni ïa ka jingkhlaiñ bor jong ka seng Bharatiya Janata Party (BJP) ha kane ka Ri.
Ka jingjop kput ha Rajasthan, Chhattisgarh bad Madhya Pradesh ka kdew ba ka BJP ka dang dei ka seng ka bym pat lah ban shim sting da kiwei pat ki seng saiñpyrthei ha ka ilekshon MP ha u snem ban wan.
Ka jingshah rem ka Congress khamtam ha Chhattisgarh bad Rajasthan kaba ka la synshar mynta la san snem ka pyni ba kane ka seng kan hap ban trei shitom shuh-shuh lada ka kwah ban wanphai biang sha ka bor ha Delhi.
Mynta ka sngi, dei tang ha Telangana ba ka Congress ka la lah ban ïoh jingjop kaba donburom katba ha kiwei ki jylla, ka la shah pynliem kput ha ka BJP.Lada ka ïaineh ha kane ka rukom, khlem pep ka BJP kan wanphai biang sha ka jingsynshar ha Delhi ha u snem ban wan.
Ha ka Ri synshar paidbah, ngi donkam ïa ka liang pyrshah kaba khlaiñ ka ban peitngor ïa ka jingtreikam jong ka sorkar.
Hynrei kumba ngi ïohi mynta, kiba bun kiwei pat ki seng ki hap ban mad ïa ka jingrem ha ka BJP.Ki don bun ki nongshong shnong ha ka Ri kiba kwah ban ïohi ïa ka jingshah rem jong ka BJP, hynrei kim lah leh eiei pat haba ki nongthep ‘vote’ ki dang jied ïa kane ka seng ba kan synshar.
Ym dei ba ka Ri ka la ïaid beit nadong shadong hapoh ka jingsynshar ka BJP ha kine ki 10 snem ba ki paidbah ki sa pynjop beit ïa ka, hynrei ka daw ba kongsan ka long ba ki seng ha ka liang pyrshah kim da ïatylli haduh katta-katta.
Hooid, lajan 30 tylli ki seng ha ka liang pyrshah ki la thaw ïa kata ka I.N.D.I.A kaba dei ka kynhun synrop ban ïakhun ïa ka BJP.Tangba kam i don pat ka jingïatreilang hapdeng jong ki ha madan jong ka jingïaleh.
Lada kim lah ban ïatylli ha madan, kam don jingmyntoi ban ïa long kawei tang ha ki kotkhubor namar ka BJP ka dei ka seng kaba khlaiñ haduh katta-katta.
Kane ka jingbym ïatylli ha ka rukom kaba dei ka pynduh mynsiem shikatdei ïa kito ki nongshong shnong ki bym kwah shuh ïa ka jingsynshar da ka BJP.Ka jingpharia ki seng kiba shong ha ka liang pyrshah ka long kumba ailad pynban ïa ka BJP bad ka kynhun National Democratic Alliance (NDA) ban ïoh jingmyntoi ha ka ilekshon.
Namarkata, lada kine ki seng INDIA ki kwah ban knieh ïa ka jingsynshar na ka BJP, ki dei ban pyni sha ki paidbah ba ki don shisha ka jingïatreilang hapdeng jong ki lym kumta kam don jingmut ban ïakhun pyrshah ïa u Narendra Modi bad ka kynhun jong u.
Lada kam don jingïatylli kan bha ba kin shu shong noh sharud bad ailad beit noh ïa ka BJP ba kan tur shakhmat.
Hynrei lada don ka jingïatylli kaba shisha, khlem pep wat ka BJP bad ka NDA ruh kin syier ban shu leh katba ki mon.
Ha kajuh ka por, ym lah ban len ba ka BJP ka nang bha ban khring ïa ki paid nongthep ‘vote’ da kaba pynmih ïa ki skhim kiba bun jait kiba ïadei naduh ka shet ka tiew, jingshna paiñkhana, jingtei ïa ki ïing na ka bynta ki baduk ha kaba ka kyrteng jong ka ïing la ai ha ka longkmie, jingpynpoi umbam umdih lyngba ka Jal Jeevan Mission (JJM), jingpynkhlaiñ ïa ki lad jingïada na ki kam pyntriem, jingsam ei ïa katto katne kilo u khaw rashon ïa ki baduk man la u bnai, bad bun kiwei pat kiba ym lah ban ïa ñiew lut hangne.
Ki paidbah ki tip kham bha kiei kita ki jingmyntoi ba ka sorkar BJP na Delhi ka wanrah sha ki.
Katkum ki nongpeit pyrman, la pynpaw ba kiba bun na ki kynthei bad longkmie ki la ai jingkyrshan ïa ka BJP na kawei ka ilekshon sha kawei pat namar ki skhim ba ka la pyntreikam.
Lada ki seng kiba don ha ka liang pyrshah ki shu nang tang ban beiñ ban khoh ïa ka BJP bad ïa u Modi, kham bun na ki paidbah kin ym pdiang satia.
Ki paidbah ki kwah ban tip aïu kita ki seng kin leh na ka bynta jong ki lada ki wan sha ka bor synshar.
Lada kim lah ban ai jingtip kaba biang, ki paidbah kim banse ban hap ban ai jingshaniah biang ha ka BJP namar ki sngewthuh ba ki ïoh jingmyntoi.
Ka jinglong briew ka long kumta: uba ai jingmyntoi u dei uba bha bad u bym ai u dei uba sniew.
Ka Lawei jong kano kano ka Jaidbynriew ka shong shibun eh ha ka jinglong jong ki samla jong kata ka Jaidbynriew, khamtam ha ki samla shongskul jong kata ka Jaidbynriew.
Da kaba ong kumne kam mut ba baroh baroh ki samla shongskul ki dei ban shimti noh ha lade ïa ka kam ban ïalam ïa ka Jaidbynriew.
Toi,ki lah ban don ki khep ha kaba ki samla shongskul ki hap ban tur naphang bad ban leh ei ei lada jia ba  ym don shuh tdot kawei pat kiba yn leh ïa ka kam, khamtam haba ka kam ka dawa.
Shisien ha kawei ka por ki samla shongskul ki la hap ban leh ei – ei ban pyhnpaw madan ïa la ka jingsngew jong ki.
Kata ka la jia ha ka snem 1952.
Ka jingsdang bad jingmiat phang ka la long ka jong ki samla shongskul kiba pule ha ki College ha First Year bad Third Year ha kata ka por.
Ka jingsngew ba donkam  ban leh ei – ei ka la pur sha kiwei de ki samla shongskul kiba la dep ïaleh examin, kiba ap result kiba dang don ha ka shuti bad sha kiwei kiwei de ki samla ka Ri.
Ki samla shongskul ha 27tarik Jylliew 1952 ki la pynlong ïa ka jingïaïaid paidbah.
Ki la mih na Khasi National Durbar Hall bad rah ruh ïa ki ‘Placard bad Lama Iong ban ïaid ha ki surok ka Sor Shillong, wat la lah don lypa ka jingmana da ka sorkar  bay m dei ban ïaid paidbah ha kata ka sngi.
ïa  kane ka jingleh jong ki samla shongskul la ju tip kum ka Students Black Flag Demonstration.
Lehse kane ka dei ka  Black Flag Demonstration.
Lehse kane ka dei ka Black Flag Demonstration kaba nyngkong eh kaba la jia ha Shillong.
Ka daw jong kane ka Black Flap Demonstration ka long ban pynpaw ïa ka jingthung (NOMINATION) da u Governor ia ki 5ngut ki rangbah bad ïa iwei i kynthei ban long ki dkhot jong ka District Council.
Ki la don napdeng ki samla shongskul kiba la mad ïa ki jingeh kum ba kaba shah tangon ha ki pulit, kaba mad ïa ki lyer pynsat khmat bad shah kem shah set de.
Kane ka jingleh jong ki samla shongskul kam shym long lehnohei, hynrei ka la long kam ha ki snem kiba bud.
U Symbai ba bha ba la tep, la ha dum ne ha shai un ym sep.
Kane ka jingpynkynmaw kam mut ban ktik ïa ka jingmut jingpyrkhat jong ki samla shongskul ban ïa mih haphang haphang ha ki jaid kam baroh khlem da tip na ka bynta kaei ka daw bad la ka long kaba shongñia ne em ïa ki ban ïa shim bynta ha kum kita ki jaid kam.
Ka don ka jingma kaba khraw shibun lada na ki samla shongskul ba mynta yn ym mih satia ki kynthem ki kynjai, ki kynrem ki lyndan bad ki nongialam kiba yn ïalam ïa ka Jaidbynriew ha ka lahshai lashisngi.
Kumba ka long mynta ka don pynban ka jingsngewsyier bad jingbymsngew shngain ïa ka Lawei ka Jaidbynriew haba shu bishar kyllum ïa ka jinglong jong ki samla shongskul jong ka por mynta.
Balei kane ka jingsngewsyier bad jingbym sngew shngain ka mih ? Ka lah ban long namar ba don katto katne, hangne hangtai ki samla shongskul kiba ka rukom ïaid rukom  ieng, ka rukom bam rukom  dih, ka rukom riam rukom beit bad ka rukom kren rukom khana kaba ym sngewdei bad idei shuh ba ki dei ki samla shongskul.
Ym sngewlah khlem da kyntu ïa ki samla shongskul ka por mynta, shynang bad kynthei ba kin kham pynlut ïa la ka por ha kaba lum ïa ka jingnang jingstad bad ba kin ym pynsyrwa ei ïa la ka por ha kiei kiei kiba ym pynmyntoi satia ïa ki bad ïa ka Jaidbynriew hi baroh kawei.
Ha kajuh ka por la sngewdei ruh ban kyntu ïa kiba kin  ym klet ïa ka Burom bad ïa ka Lawei jong ka Jaidbynriew.
Ai ba ka jingshai ba ki ioh bad lum na kylleng sawdong ka pyrthei kan ym pynbyrie lane long pynban ka jingdum bad ka jingkah dum ïa ka Jaidbynriew ban nang ïaid shaphrang ryngkat bad  la ka Jingshai kaba ka la ioh pateng  na ki longshuwa manshuwa.
Kan bha ban puson la ka Jaidbynriew bad ha kajuh ruh ka por ban sngap thuh bad khmih thuh kumno ki sohshnong sohthaw, ki wan wir wan hap ki peit ki niew bad kheiñ ïa ka.
Kan long kaba sngewkthang lada ka Jaidbynriew ïa kaba la ju tip kum ka Jaidbynriew kaba tipbriew tipblei ka kylla long ka Jaibynriew kaba ym tipbriew tipblei bad kaba khlem akor sat.
Kawei na ki kam ba la shimti shen ka Sorkar, hapoh ka Ri ka long ka jingpynïaid da lade ïa ki khadsaw tylli ki bank.
Ka jingthmu ba kongsan jong kane ka long ba ka Sorkar ka kwah ban plie lad ïa ki rit ki ria khamtam ïa ki nongrep ban ioh bai seng kaba biang ban kyntiew ïa ka rep ka riang.
Ha kane ka rukom kine ki bank kin lah ban plie ïa ki shnat jong ki ha ki jaka kyndong ba ki  nongrep kin lah ban leit ban wan bad ïadei kam bad kine ki bank, ha ka rukom kaba suk bad ryntih.
Ym tang ba ki nongrep kin lah ban shim kylliang kum kine ki bank ha ka sut kaba jem, hynrei kin lah ruh ban kynshew katba ki don ka bor.
Hynrei ka jingkylli ka mih ba wat kane ka jingthmu ka long kaba bha shibun kaba la ioh ïa ka jingïaroh na baroh kawei ka Ri, ki don ki jingeh kiba la ju pynpulom ïa ka jingïaleh ban pynroi pynsan, tang la i dei bad ki kam pisa.
Ban shu kdew khyndiat, yn nym ïa kren ïa ki  bank, hynrei ïa ki loan bad grant da ka pisa ba ai ka Sorkar ki la man um lut, katba ngi lah ban iohi khamtam ha kine ki ri – lum jong ngi.
Katno shuh kan long kaba mynsaw lada ki bank kin nang pynjan shuh shuh ïa ka pisa sha ki nongrep, kiba lehse bun na ki, kin pyndonkam bakla ïa kane ka kabu.
Lah ban ong ruh ba dei na kane ka daw ba ki ophis Block ha bun ki bynta jong ka Ri, hangne ha Ri Khasi ne ha kiwei kiwei ki jaka, kim shym la lah ban wanrah ïa kano kano ka jingbha ne jing-roi bad ki la shu pynbuaid pisa pynban da ki loan bad ki grant ïa u luk u lak.
Ngim ong hangne ba ka jingshimti ka Sorkar ïa ki bank ka long kaei kaei kaba sniew ne babha,hynrei namar ba ka Sorkar ka don mynta ka bor ban pynïaid ïa kine ki bank bad ka jingïadei bad jingïarap ia ki nongrep, ka dei ruh ban khmih ba ki briew kin nym shim kabu ban pyndonkam bakla ïa kane ka lad kumba jia baroh shi katta.
Ki tnat jong kine ki bank Sorkar ki ban ïadei kam bad ki nongrep, ha ka jaka ka pisa, ki dei ban ai ram ïa ki nongrep da ki jingdonkam kum ka sboh dawai, ki masi lur lane tractor, ki symbai jingthung bad kiwei kiwei.
Ki nongrep pat ki dei ban siew noh ia ka ram bad ka sut da ka jingmih na khyndew ne da ki jingri.
Lada ki bank sorkar kin treikam ha kane ka rukom, ka jingthmu jong ka jingshimti ïa ki bank da ka sorkar, khlem pep kan wanrah ïa ka jingroi jong ka spah ka phew bad ka ioh ka duh ha ki briew shimet bad ruh ïa ka Ri baroh kawei.
Ka khyndew jong kine ki lum, khamtam hangne ha Ri Khasi, ka long kaba iadei bha ban pynmih ïa ki diengsoh diengpai, hynrei ym pat don koit ka jingpyrshang ban kyntiew ïa kane ka rep soh, ne pynim pat ïa ka ha-dien ka jingtroin jong ki per bad bri soh ba ïar jong ka Ri War.
Ka Ri War ka lah ban pynmih ki soh niamtra, ki lum pat ïa ki soh phoh, soh plom, ka Bhoi pat ïa ki soh trun bad kiwei kiwei, bad lada la pynshlur bad pynmih ha ka rukom kaba dei,kane ka thaiñ kan jin da long shisha ka ri u soh u sai.
Mynta hadien ka jingplie ïa ki surok bah kiba ïalam sha kylleng ki kyndong jong ka Ri, kan nym don jingeh ba lah ban kit ïa ki soh na kawei ka jaka sha kawei pat ne sha ki iew ki hat ha ka por kaba biang.
Ym tang ba yn lah ban shalan ïa kine ki soh, hynrei bun bun ki samla kin lah ban ioh ïa ki kam ki jam, lada don ki karkhana ha man ki dong ki ban pynmih ïa ki sumsoh ha ki bilor, ki tin bad kiwei kiwei de ki jingbam na ki soh kum ka jam bad kiwei kiwei.
Na kine ki soh lah ruh ban shet ïa ki jigdih kiba thew ban tei ïa ka met ka phad jong u briew, kumba long ka wain ha ki ri Europe bad ba beer ha ka Ri Germany.
Kane kan pynduna shibun ïa ka jingpyndonkam bakla ïa u khaw u krai bad kumta kan nym don ka jingkyrduh ha ka liang jong ka bam ka dih.
Kine ki lum kiba don ka khyndew kaba sboh bad ka lyer u slap kaba biang, ka la dei ban sdang ia kaban pynshong nongrim ïa ka ioh ka kot halor ka rep ka riang bad ki jingthung jingtep, kaba lada leh kan pynlong khlem pep ïa kane ka jaka kaba pahuh pahai, bad ïa ka jingmih  kaba tam ruh lah ban shalan sha kiwei kiwei pat ki Jylla ne ki jaka ba marjan.
Ka rep ka riang kumba ka long mynta ka long u bud – lum jong ka spah jong ka Ri.
Ka China ha ka Sngi Saitjaiñ ka la pynbna bym shym don shuh kiba ioh kem pang thymmai ia ka jingshitom ring mynsiem ba la ioh da kiba bun ki khynnah nongshong shnong ka China naduh kine ki khyndiat bnai ba la leit.
Kumta la ong ba watla ka China ka la sdang ban shah ktah jur ha katei ka jingshitom ring mynsiem ba thymmai, katba na ka liang ki bor pyniaid jong katei ka ri pat ki la kyntait war ba kane ka jingpang ka long kaba ap jingma ia ka China bad ia kiwei ruh ki ri.
Nalor nangta ka la kam ruh ba ki long tang ki jingshitom kumba long barabor bad ka bym don jingma eiei ia ki paidbah jong ka China ne ia kiwei kiwei ruh ki ri.
Ha katei ka Sngi Saitjaiñ, u heh ka tnat ka koit ka khiah ka China u la pyntip ba ym shym don shuh kiba ioh kem ia katei ka jingpang naduh ka sngi ba la leit.
Kane ka long kaei kaei ka jingleh khlem pyrkhat jong ka District Council (KHADC) kaba dei peit ïa ki riti ki dustur ka Jaitbynriew.
Haba ïa ki khun bar jylla ka kmie Khasi ki ai jait sha ka kmie Khasi.
Balei pat ïa ki khun u kpa Khasi kim ithuh ban ai jait sha u kpa Khasi, watla ka kmie ka dei ka Khasi ne ka bym dei Khasi ruh? Kane ka dei ka jingleh, ka long pyrshah ïa ka dustur ka riti uba rim bajah ka jaitbynriew Khasi kaba dei ban ai jait na u symbai tynrai u Khasi.
Ym dei ban ai jait Khasi ïa ki khun ki kpa bym dei Khasi, watla la pynshong nongrim ha kata ka ai jait kmie.
Balei yn kheiñ Khasi tang ïa kiba ai jait kmie? U shynrang uba dei u Khasi nylla paka la dei ban ithuh ba ki khun kin ioh la ka jait u kpa ruh.
Kane ka long ka rukom kaba dei ban ioh ïa ka hok na u symbai Khasi, ban ym duh jait.
Kane ka long ka jingleh shiliang halor ka hok longbriew manbriew ha ngi ki Khasi – Hynñiewtrep.
U Secretary of State jong ka United States, u Antony Blinken ha ka Sngi Palei u la kyntu ia ka Israel ba kam dei ban thombor naphang ia ka Gaza namar kan wanrah jingma ia ki paidbah nongshong shnong kiba lui-lui bad kiba don ha kylleng ki bynta jong ka Gaza Strip.
Ka US ka la kren ia kane ha ki khyndiat kynta shwa ba ka Israel kan bteng biang ia ka thma hadien saw sngi ba la sangeh iasiat katkum ka soskular bad ka Hamas.
Haba ai jingkren ha katei ka sngi, u Blinken u la ong ba ka Israel ka dei ban buh hakhmat ia ka jingma kaba ap ia ki paid nongshong shnong ka Palestine kiba don hapoh Gaza namar lada kan shu thombor naphang khlem jingisynei, ki ban shah ktah jur ki dei ki paidbah namar ki lehnoh ki la don na ka jaka kaba biang ba kin rieh bad iada ialade.
Ia kane, u Blinken u la kren hadien ka sngi ba khatduh jong ka jingsangeh thma hapdeng ka Israel bad ki lehnoh Hamas, ha kaba ka Hamas bad Israel ki la ioh ban pyllait mar kylliang ia bun ngut ki briew kiba ki la dep set bad rahbor baroh shi katta.
Namarkata ruh u Blinken u la ong ba ka jingpyrkhat naka bynta ki paidbah, ka long kaba kongsan tam ha kum kane ka por bad ka Israel ka dei ban pyrkhat lem ia ka kput bad kumjuh ruh ia ka jingim jong ki riew paidbah pat ha kajuh ka por.
Ha kajuh ka por ruh u Blinken u la ong, namar ka Israel ka don ka hok ban iada ia ka jingma kaba ap ia ki paidbah na ki kam thombor jong ki lehnoh Hamas.
Bad kumta ruh ka Israel ka dei ban pyrkhat lem ia ki paid nongshong shnong ka Gaza kumba ka pyrkhat ia la ki jong ki paidbah hashwa ba kan leit pynhiar kput naphang ia ka Gaza.
U Lamphang jong ka White House National Security Council, u John Kirby, ha ka Sngi Thohdieng u la ong ba ka US ka sngewkhia shibun halor ka jingiadon kti jong ki briew na India ha ka jingthmu ban pyniap ia u nongshong shnong ka New York bad kaba lah ruh ban pynsniew noh ia ka jingiadei hapdeng ka India bad ka United States.
La ong ba ka United States ka dap da ka jingsngew khia halor kane bad u la iathuh ba ia kane ka kam yn aiti ha ka tnat US Department of Justice ban wad bniah halor ka jingshah pharep don kti jong uwei u nong India haba iadei bad katei ka jingthmu ban pyniap ia u nongialam ki Sikh kiba dawa ban ïoh ïa ka Ri Khalistan.
Une u nongïalam ki Sikh u dei uba la tip kyrteng kum u Gurpatwant Singh Pannun, bad u shong u sah ha America.
Haba ai jingkren sha ki lad pathai khubor ha katei ka sngi, u Kirby u la ong ba ka India ka long ka paralok ba iajan eh bad ka United States bad kumta ruh ka US kan iai bteng ia ka jingiadei paralok bad ka India kumba ka ju long.
Namarkata, u Kirby u la ong ba ka US ka kwah ban iatrei lang naka bynta ka jingbha ia ka India bad kumjuh ruh ia ka US hi, khnang ban ioh pyndep noh ia ki jingdonkam haba iadei bad kane ka mat bad ban lait ruh na kiei-kiei baroh ki jingiathud bad jingiakynad hapdeng ka India bad ka United States kumba la iohi ha kane ka por.
Shuh shuh ruh u la ong ba ka US ka kyntu ia ka India ba kan shim khia halor kane ka kam bad kan iatrei lang bad ka US khnang ban poi sha u pud jong ka jingiabeit bad ka jingbha bad ban lait na ki jingiakynad hadien- habud.
Katkum ki tyllong khubor la ong ba ka iingbishar na Manhattan, ka la pynngat kyndon ia uwei u nong India uba la suba don kti bad suh buit halor ka jingthmu ban pyniap ia u nongialam ka kynhun Sikh ia kaba la lap bad ioh ban tehlakam noh da ki bor pyniaid ka US.Katei ka tnat na US ka la iathuh ba u Gupta u don jingiadei bad u CC-1, bad la ong ba utei u nong India u donkti ha ki kam khaïi drok bad ki kam khaii tiar siat be-aiñ bad la suba ruh ba dei ma u uba la suh buit ha ka jingthmu pyniap ia utei u nong New York.
Katkum ki khubor la ong ba ki heh ka tnat iada jong ka Israel ki la dep ioh jingtip bad ioh sabut lypa ia ki jingthmu jong ki lehnoh Hamas ban leit hiar thma ia ka Israel ha ka 7 tarik u Risaw.
Pynban ka Israel kam shym poi pyrkhat ba katei kynhun lehnoh kan leh shisha noh ia kata.
Katkum ka kaiphod ba la ioh lum, la ong ba ki heh ka tnat iada jong ka Israel ki la dep ioh jingtip lypa halor katei ka jingthmu jong ki lehnoh Hamas la kumba shi snem hashwa ba kin hiar thma ia ka Israel ha une u Risaw ba la leit.
Hynrei, ha kitei ki kot- ki sla bad ki jingtip ba la ioh lum da ka Israel, ym shym la pynpaw pat ia ka tarik ne ka sngi ba ka Hamas kan leit hiar thma pyrshah ia ka Israel.
Katba, la ong ba ka Hamas ka la leit ban thombor ia ka Israel tang hadien katto-katne sngi ba ka Israel ka la dep ban soi ia ka jingiatrei lang bad ka soskular jingiasuk bad ka Palestine hadien da ki phew snem ba la iashrut bd iakynad bad ka Israel.
Pynban la ong ba ka long kaba sniewbok haduh katta ba ka Palestine ka lah ban poi biang sha ki jingiakynad bad ka Israel hadien- habud tang namar jong katei ka thma ha kane ka por ba mynta.
Kumba la iohi ia kaba la jia ha kane ka por, ka Hamas ka la sdang ban hiar thma ia ka Israel dei ha ka 7 tarik u Risaw jong une u snem 2023, ha kaba da ki hajar ngut ki nong Israel ki la duh ei noh ia ka jingim ha katei ka por.
Ym tang katta, hynrei ki lehnoh Hamas ki la rahbor ruh ia ki briew na Israel hadien ba ki la dep ban leit thombor bad pyniap dusmon ia ki paidbah nongshong shnong ka Israel haduh ha iing- ha iing khlem jing isynei wat ia ki khyllung- ki khynnah hynrei ki la mait naphang bad khrai khlieh naphang kat ia kiba don ha ka lynti iaid jong ki ha ka por ka jingleit hiar thma ia ka Israel.
Kumjuh ruh na ka liang jong ka Israel, naduh katei ka sngi bas-dang hiar thma ka Hamas, ka ruh da ka jingbitar khlem da pynslem ka la pynbna ia ka thma pyrshah ia katei ka kynhun lehnoh jong ka ri Palestine kaba la synshar hi ia ka nongbah Gaza Strip kaba long jong ka Palestine ha ki por ba la leit.
Hadien ba ka la dep ban pynbna ia ka thma, ka Israel ka la ther bom khlem sangeh bad khlem jingmap sha kylleng ki bynta jong ka Gaza bad ha man ki jaka ba don ki ktem bad ki shlem treikam jong ki lehnoh Hamas bad ka Israel ka da smai ruh ba kan kput bad pynduh- pyndam syndon ia katei ka kynhun lehnoh Hamas, khnang ba kiwei ki ri ruh kin lait na ki jingma ba shyrkhei kiba ap na ki kam thombor jong katei ka kynhun lehnoh hadien-habud.
Ka jingdon jong ki briew kiba im bad u khñiang HIV hapoh Jylla haduh u Risaw, 2023 ka long 8384 ngut.
Katkum ki jingkheiñ kiba don bad ka Meghalaya Aids Control Society (MACS) haduh u Risaw mynta u snem, 8384 ngut ki briew kiba im bad u khñiang HIV ki la pynrung kyrteng na bynta ka jingsumar bad kiba bun ki dei napoh East Khasi Hills District.
Haba phai sha ki distrik hapoh ka Jylla, ka jingdon jong ki briew kiba im bad u khñiang HIV ha East Khasi Hills ka long 2611, West Jaiñtia Hills – 2441, East Jaiñtia Hills – 1976, Ri-Bhoi – 531, Eastern West Khasi Hills – 210, South West Khasi Hills – 115, West Khasi Hills – 112, West Garo Hills – 111, East Garo Hills – 23, North Garo Hills – 17,  South West Garo Hills – 19, South Garo Hills – 18 bad kiwei-kiwei – 200.
Na ka liang ka Project Director ka MACS, Dr.B.Decruse haba kren sha ki lad pathai khubor hadien ka jingïalang jong ka prokram ‘World Aids Day’ kaba la long ha Madan Polo ha ka Sngi Thohdieng ka la ong ba ka jingdon jong ki briew ba la rangbah kiba im bad u khñiang HIV ha ka Jylla ka kham bun haba ïa nujor ha kylleng ka ri.
“Ka jingdon jong une u khñiang ha kiba la rangbah hapoh ka Jylla ka long 0.39%, katba ha ka ri ka long 0.21% – kaba ngi sngewthuh ba ngi kham bun," ka la ong.
Ka la ïathuh ruh ba ki distrik hapoh ka Jylla kiba kham jur haba phai sha ka jingdon jong kiba im bad u khñiang HIV ki long ka East bad West Jaiñtia Hills.
“Kumba 60% na ka jingdon jong ki briew kiba im bad u khñiang HIV hapoh ka Jylla ki don ha kine ki 2 tylli ki distrik," ka la ong da kaba bynrap ba kiwei ki distrik kiba kham jur ki kynthup ruh ïa ka East Khasi Hills bud sa ka Ri-Bhoi, West Khasi Hills bad kumta ter-ter.
Ha kawei ka liang, ka la ong ba ka jingdon jong ki briew kiba im bad u khñiang HIV ha ka Ri-lum Garo ka duna bha.
Hashuwa, haba ai jingkren kum u kongsan ha ka jingïalang, u Myntri ka tnad Social Welfare, Bah Paul Lyngdoh u la kyrpad ïa baroh ki nongshong shnong ban long ki nonglamkhmat ha ka jingïakhun khnang ban pynlong ïa ka Meghalaya kaba lait na u drok bad ka HIV/AIDS.Ha kajuh ka por, u Bah Lyngdoh u la ban jur halor ka jingdonkam ban thaw ïa ka pateng ka ban synñiang, ban tei bad kyntiew ïa ka ri.
U Myntri u la ai jingïaroh ruh ïa ka jingtrei minot jong ka MACS hapoh ka jingïalam ka tnad ka koit ka khiah halor ki sienjam bapher-bapher ha ka ban pynsaphriang jingtip halor ka HIV/AIDS kaba la nang kiew hapoh ka Jylla.
Kumban shu kdew hangne, hadien ka jingïalang, bud sa ka ‘Red Ribbon Superstar Meghalaya Icon’.
Ka phang jong ka ‘World Aids Day’ mynta u snem ka long “Let Communities Lead".
Ïa ka ‘World AIDS Day’ la ju rakhe man u snem ha ka 1 tarik Nohprah ha kaba ki paidbah ha satlak ka pyrthei ki kner ka jingkyrshan sha ki briew kiba im bad u khñiang HIV, ban wanrah ka jingkut ha ka jingkynthoh bad jingpeit beiñ ïa ki, kumjuh ban kynmaw burom ïa kito kiba la duh noh la ka jingim namar ki jingpang ba ïadei bad ka AIDS.Ha ka Sngi Thohdieng, ka Meghalaya New & Renewable Energy Development Agency (MNREDA), ka la ïoh ban pynlong ïa ka jingïalang pynshai paidbah halor ka ‘Renewable Energy’.
Ïa kane ka jingïalang la pynlong hapoh Mecofed Hall ha New Nongstoiñ bad la wan ïashim bynta da ki khynnah skul ka thaiñ Nongstoiñ, ki nongïalam shnong, ki Society bad kiwei-kiwei ha ryngkat ka jingïadon lang ka Kong Elizabeth Kharjana, District Project Office bad u Bah H.Wahlang, Junior Engineer ka MNREDA.Ha kane ka sngi la ïoh ruh ïa ka jingbatai shaphang ki kor teknoloji kiba lah ban pyndonkam man ka sngi da kaba pyndonkam da ki bor ka mariang kiba ïoh na ka sngi, kum ka tiar pynkhluit um kaba pyndonkam na ka jingkhluit jong ka sngi, nangta ka ‘Biogas Plant’ lane ka kor pynmih ding kaba mih da kaba pyndonkam da ki sboh kiba ïoh na ka eit masi ha kaba 2 ngut ki ‘riewshemphang kiba kynthup ïa u Bah N.Warbah bad u Bah G.A.Lyngdoh ki la shim ïa ka bynta ban ai jingkren.
La pynkut ïa kane ka jingïalang da ka jingkren khublei na u Bah, H.Wahlang, Junior Engineer, MNREDA, Nongstoiñ bad hadien ba la wai katei ka prokram, ka ophis MNREDA ka la ïalam ïa ki khynnah skul lem bad kiwei pat sha ka shnong Sylleiawkheiñ na bynta ban pyni bad batai bniah ïa ka jingtrei jong ka ‘Biogas’.
Ka jingsangeh kamai kynsan jong ki kali saw barit ha ki thaiñ Motphran bad Khyndailad ka la pynlyngngoh shikatdei eh ïa ki paidbah kiba pyndonkam da kitei ki kali khamtam ki ju shim shiteng ka dor haba ïanujor bad ki taksi kamai.
Ki paidbah nongleit nongwan kiba pyndonkam da ki kali saw barit sha ki thaiñ Motphran bad Khyndailad ki la ud la nam shikatdei eh ha kaba ïadei bad ka jingbym don kitei ki kali saw.
Kumta na ka liang U Nongsaiñ Hima u la sngap ïa kane ka jingud jingnam jong ki paidbah nongshong shnong bad u la leit ban wad ïa ka daw tynrai kaei kaba la pynlong ïa kitei ki kali saw barit ba kin sangeh kamai sha kitei ki thaiñ.
Ki kali saw barit kiba ju kamai kham bun na ki thaiñ Motphran ter ter sha Nongrah, NEIGRIHMS, Polo bad sha kiwei kiwei ki jaka mynta ki la hap ban kamai tang haduh ïingkashari.
Kane ka la buh jingeh ïa ki paidbah kiba thmu ban leit sha ki thaiñ Motphran bad Khyndailad bad pynlong ruh ïa ki paidbah ba kin ym shong shuh da kitei ki kali saw kaba la wanrah pynban ka jingktah kaba jur ïa kitei ki nongñiah kali saw ba kin pynmih ïa ka bai kamai bad ba kin im jakpoh lyngba katei ka lad kamai.
Haba ïoh ban ïakren bad katto katne ngut ki nongkamai kali saw kiba rit, ki la ïathuh ba kim tip satia ïa ka daw kaba ki la shah ban pynsangeh kamai sha ki thaiñ Motphran bad Khyndailad hynrei kane ka jingshah pynsangeh ka la jia hak-dak kata ha ka 10 tarik u bnai Naiwieng 2023 hadien ka jingïoh hukum ba ïa ki kali saw yn nym shah shuh ban rung sha ki thaiñ Khyndailad bad Motphran.
“Na ka liang jong ki paidbah bad na ka liang jong ka shnong baroh ki la shah ktah ha ka leit ka wan bad kine kiba kamai ruh ki la shem jynjar bad kim shym lah shuh ban pynmih ïa ka kamai na ka bynta ka bai umphniang bad nadong shadong hi ka la ktah", la ong kitei ki nongñiah kali.
Haba pyrshang ban kylli ïa ka daw jong kane ka jingshah pynsangeh ïa kitei ki kali saw, ki nongñiah jong kine ki kali ki la ïathuh ba katkum ka jingïoh jingtip jong ki kane ka jingshah pynsangeh kamai jong ki sha ki thaiñ Motphran bad Khyndailad lehse, ka dei namar ka jingdheng kali eh kaba jur ha kitei ki thaiñ.
Kumta na ka liang ka sorkar ka la ong ba kan pyrshang shwa da kaba pyntreikam ban pynsangeh ïa kitei ki kali saw kumba 7 sngi eiei ban peit ïa ka jinglong jingman hynrei katei ka 7 sngi kaba la buh mynta ka la tam bad ka la jan kot pynban sha ka shibnai kynthih.
“Lehse ki ong ba ka dei na ka jingdheng kali ba ki ïaid kine ki kali saw hynrei nga shem ba ka jingdheng kali mynta ka sngi ruh ka jur bha bad ki kali saw kawei ruh kam don satia ha Motphran hynrei ka jingdheng kali kaba jur pat ka long beit kumjuh", la ong kitei ki nongñiah kali kamai.
Na ka liang ki nongñiah jong kitei ki kali saw kiba ju kamai na Motphran ter ter sha Nongrah ki la ïathuh ba kitei ki kali saw hapoh Nongrah ki don kumba 24-25 tylli eiei, sha NEIGRIHMS ki don kumba 20 tam eiei, sha Mawpat bad sha Shyiap ki don hapoh 20 tylli eiei.
“Baroh kin da don kin don hapoh ka 80 tylli eiei namar ki don kiba la sniew bad buh hapoh ki karkhana", la ong kitei ki nongñiah kali.
Haba kylli hato kan sa poi ka por ba ïa kitei ki kali saw yn sa hap ban set noh, kitei ki nongñiah ki la ong ba kata baroh ka shong ha ki briew kiba shim kontrak ïa kitei ki kali bad ha ka Municipal bad lada ka jingsiew sha ka Municipal ka biang, katei ka kam lehse, kan dang ïaid beit.
Kitei ki nongñiah kali saw ki la pynpaw ruh ba kane ka jingeh ka la ktah ym tang ïa ki paidbah nongleit nongwan hynrei wat ruh ïa kitei ki nongñiah kiba im bad kamai jakpoh lyngba katei ka kam.
“Lada dei ba ki pynsangeh kynsan kumne, ngi mynta ngin phai shaei bad ngin leit shaei, ngi baroh ki draibar kiba don da ki phew ngut mynta ngi la shu ud bad na ka liang jong ka sorkar lada ka la buh da ka por bad ka tarik ban pynkut ïa kitei ki kali saw, na ka liang ki nongñiah kali ruh ki la sngewthuh bad ki la wad lad wad lynti noh shawei", la ong kitei ki nongñiah kali.
Ki nongñiah ïa kitei ki kali ki la pynpaw ba mynta ki sah hapdeng ka umdum khlem kano-kano ka jubab na ka sorkar.
Ki la pynpaw ruh ba kane ka jingdheng kali hi kam dei na ki kali jong ki namar wat haba ym shah ban kamai ïa kitei ki kali sha ki thaiñ Motphran bad Khyndailad ruh hynrei ka jingdheng kali ha kitei ki jaka pat ka dang long kumjuh.
Shuh shuh ki la ïathuh ba ki la pyrshang ban leit mih sha Municipal ha ryngkat ka jingaiti da ka shithi ha ka 13 tarik u bnai Naiwieng 2023 hynrei haduh mynta, ka Municipal kam pat shym la ai jubab satia ha kaba ïadei bad kane.
Kumba ka long mynta ïa ki bos saw kiba heh la shah ban kamai ha ki thaiñ Motphran bad Khyndailad hynrei ïa kine ruh la shah ban kamai tang da kaba pynïaid da ka  ‘Odd’ bad ‘Even’ nombar.
Ka Coordination Committee of Indo Bangla Riwar People ha ka Sngi Thohdieng ka la pynpaw ïa ka jingsngewlem halor ka jingkhlad noh jong u Bah Africa Suting uba long uwei na ki shipai Khasi, uba la ïadon bynta ha ka jingïaleh laitluid jong ka Bangladesh ha u snem 1971.
Ha ka kyrwoh sha ki bahaïing hasem, na ka liang ka komiti, ka sngewkitram shibun halor ki kam radbah jong utei u rangbah, ha kaba la pyndonburom ruh ïa u ha u Risaw 2021 ha shnong Mawryngkang.
Ïa ka jingleh burom bad jingleit ontep ïa u Bah Africa Suting yn pynlong ha ka Sngi Saitjaiñ ha ka jingpynïaid ka Balang Katholik ha Awla Punjee ha Bangladesh.
U khun jong u Bah Suting, u Bah Dewi Khonglah u la ïathuh ba ka jingleh burom na ka liang ka Balang bad ka ïing ka sem kan long ha ka por 12 baje mynsngi katba ki shipai Bangladesh kin leh burom ha ka por 1 baje noh phai sngi.
Kane ka long katkum u kyrwoh khubor na u Bah RM Shabong uba long u Chairman ka Coordination of Indo Bangla Riwar People.
Ka rynsan ïakob ‘thei bhabriew ba paw ka Jylla ne ka ‘Miss Shillong’ ka dei ka rynsan ban pyninam ïa ka jingbhabriew bad ka sap ka phong jong ki samla kynthei na ki bynta bapher-bapher ka Jylla.
Ha kawei ka liang, ka jingbym biang ha ka jingkyrshan pisa ka la long kawei na ki mawjynthut ba hakhmat na bynta ki nongpynïaid – Fashion Society Shillong (FSS).
Hynrei wat hapdeng kane ka jingeh, ka FSS ka ïai bteng bad pyntyllun ïa ki kam jong ka da kaba pynbiang ka rynsan ïa ki kynthei ka Jylla ban sei madan la ki sap ki phong.
Na ka liang ka FSS ka la pynmih ruh ïa ka rynsan ïakob ‘Mrs Shillong’ bad ‘Miss Supermom’ kum shi bynta ban ai mynsiem ïa ki ‘riew kynthei kiba kyrshan hi dalade ïalade.
Haba kren bad ki lad pathai khubor ha ka jingïakynduh bad ki ‘thei bhabriew ba la pynkhreh pynkhrum da ka FSS, u Chairman, Bah Aldous Mawlong u la ong, “Ka jingïaid lynti jong ngi ka la sdang ha u snem 1983.
Ha ka por ba ngi sdang ïa kane, kam da don than eh kata ka jingpynkhreh jingpynkhrum, hynrei ngi shem ba ki kynthei ki donkam ïa kane namar ki wan na ki bynta bapher-bapher bad kumta ka jingthmu ka long ba baroh ki dei ban ïoh ka lad ban khreh ban khrum, ban hikai kumno ban ïaid, kumno ban kren bad kumno ba nym tieng haba kiew ha rynsan.
"U la ong ruh ba ka FSS ka ju ai jinghikai 2 bnai ïa kito kiba wan ïakhun sha kane ka rynsan ïakob khnang ba kin ïoh mynsiem bad shlur haba ki shim bynta ha ka jingïakob bad kiew rynsan.
Haba pynsngew ba kawei na ki mawjynthut kaba ka FSS ka ïakynduh ka dei ha liang ka pisa, u Chairman u la ong, “Lada ngi ïoh ka jingkyrshan pisa, ngi lah ban leh shibun kiei-kiei namar ngi la pynïaid ïa ki rynsan ïakob ‘thei bhabriew ha kine ki 40 snem ba la leit.
Ha kajuh ka por, une u snem u dei u snem ha kaba ka FSS ka la kynjoh 40 snem.
Kumta ngi sngewkmen bad ngi kyrmen ba kan nang kiew shaphrang bad manbha.
"Haba kylli, u Bah Mawlong u la ong, “Khlem ka jingkyrshan ka Sorkar, ngin ym lah ban ïaid shakhmat namar ki tnad treikam kiba ïasnoh bad kane ki kynthup kum ïa ka tnad kyntiew ïa ki samla, ïalehkai, lariti, kam jngoh kai naba ka khring bun bah ki nongwan jngoh kai, ka tnad Sericulture & Weaving – kine ki dei ki tnad kiba ïasnoh bad kane.
Hooid, ki ju ïarap bad wat hapdeng ka jingduna pisa, ki pyrshang ban ïarap beit ïa ngi la ka long ha kano-kano ka liang bad nalor kata, ki kompeni, ‘riew shimet, nongkyrshan bad kiwei-kiwei.
"Haba pynsngew ïa ka jingïaid lynti hadien ba jop ïa ka rynsan ïakob ‘Miss Shillong, 2023’, ka samla Chaivalry Lartang, ka la ong ba ha shuwa, kam da kham kren briew, hynrei ynda la jop ïa kane ka rynsan ïakob, ka la sdang ban mih shakhmat bad ai mynsiem ruh ïa ki samla kiba don ka jinglehraiñ kum ma ka.
Ka la kyrpad ruh ïa ki para samla ban don ïa ka thong ha ka jingim bad ban ban kynjoh ruh ïa ka.
Kumjuh, hadien ba la ïoh rah ïa ka nam ‘Miss Cherry Blossom’, ka samla Jollyne Lyngdoh ka la ong, “Nga kwah ban pynsngew sha baroh kito ki samla kiba artatien ïalade bad pyrkhat ba kim long kiba bit namar nga ruh nga la long teng kumne mynshuwa bad ban mih na kane, kam long kaba suk, hynrei phin hap hi shisien ka sngi.
Mih shakhmat bad kren na bynta lajong namar lada phi leh kumta, nga sngew ba phin long kiba kmen bad phin im ïa ka jingim kaba phi kwah barabor.
"Ka samla Hazel Mukhim ka la pynpaw ka jingkmen hadien ba la ïoh rah ïa ka nam ‘Best Traditional Model’.
“Nga sngew sarong namar nga ïoh lad ban ïaid rynsan da kaba sem ïa ka ‘dhara’, kumta nga sngew sarong ban ïaid rynsan bad nga sngew sarong ruh ba nga jop," ka la ong.
Na ka liang ka Kong Genevieve Pala, ka kmie jong 3 ngut ki khun ka la ong ba ka jingjop ïa ka ‘Ms Supermom’ ka long ka jingkmen bad ka jingkyrkhu ïa ka.
“Nga sngew ba kane ka rynsan ‘Supermom’ kan ai mynsiem ïa kiwei pat ki para longkmie.
Ban long ka ‘riew kynthei kaba kyrshan hi dalade ïalade kam dei kaba suk.
Bun ki jingeh, ki mawjynthut ha ka jingim kiba nga ïakynduh, hynrei hooid, nga la jop lut ïa kine baroh," ka la ong.
Shuh shuh ka Kong Evangel Lartang, kaba trei kum ka Pharmacist bad ka kmie jong i khun kynthei ba dang 2 snem ka rta ka la ïoh rah ïa ka nam ‘Mrs Northeast India 2023’.
Ka la ong ba ka jingïakob ka long kaba jwat ban ïakhun bad kiwei pat ki kynthei na ki Jylla bapher-bapher jong ka thaiñ.
Ka ophis District Integrated Strategy for HIV/AIDS (DISHA), Khliehriat ryngkat ka Mihmyntdu Community Social Welfare Association, Targeted Intervention Counselling Centre, Chankylliang Development Society, OST Centre, Khliehriat, AHANA, VIHAAN lyngba ka jingkyrshan ka ophis Project Director, Meghalaya AIDS Control Society (MACS), Shillong bad District Legal Services Authority (DSLA), East Jaiñtia Hills District ha ka 1 tarik Nohprah ki la rakhe ïa ka ‘World AIDS Day’ ha  Dkhiah East Community Hall.
U Bah S.Pdang, Public Prosecutor, District and Sessions Court, East Jaiñtia Hills u la long kum u kongsan ha ka jingdonlang u Dr.D.Shylla, District Medical and Health Officer, East Jaiñtia Hills District, u Dr.J.Nongtdu, Medical Officer in-charge Opioid Substitution Therapy Centre, Khliehriat bad kiwei.
U Bah S.Pdang u la ai khublei ïa ka DISHA, Khliehriat bad MCSWA kiba la pynlong ïa ka jingïalang pynsngewthuh halor ka HIV/AIDS.U Dr.D Shylla u la ïathuh ïa ki jaka sumar bad jaka ïasyllok kiba don hapoh ka District na ka bynta ban ai jingsumar ha kaba ïadei bad kine ki jait jingpang.
Ka sorkar Karnataka ka la pdiang bad mynjur na ka bynta ka jingtyrwa ban pyntreikam ïa ki 62 tylli ki karkhana kiba hap hapoh ka jingbei tyngka kaba kot sha ka T.3,607.19 klur.
Kane ka long halor ka jingthmu ban pynmih ïa kumba 10,755 tylli ki kam hapoh ka jylla.
Ka State Level Single Window Clearance Committee (SLSWCC), ba la lamkhmat da u Myntri jong ka Karnataka u MB Patil, u la pdiang na ka bynta ka jingpyntreikam ïa ki phra tylli ki Project kiba long T.50 klur ha ka bei tyngka, ha kaba baroh ka la kot sha ka T.2,088.44 klur.
Kine ki phra tylli ki Project kin sa pynmih ïa kumba 6,360 tylli ki kam.
Ki nongbei tyngka ha kaba ïadei bad kine ki Project ki kynthup ïa ka Texcon Steels, Hundri Sugars and Ethanol Private Limited, Bren Life Sciences, Alpine Ethanol, Virupaksha Laboratories, bad ka Qualcomm India, napdeng kiba bun kiwei pat.
Napdeng ki 62 tylli kiba la buh jingtyrwa, 51 tylli ki project bei tyngka ki la hap hapoh ka jinglut kaba T.15 klur haduh T.50 klur.
Kine ki 51 tylli ki Project baroh ki kot haduh T.941.40 klur, bad la khmih lynti ba kan sa lah ban pynmih kam na ka bynta ki 4,395 ngut ki briew ha ka jylla Karnataka.
Ka Committee ka la pdiang ruh sa ïa lai tylli ki Project ha ryngkat sa kiwei kiwei pat ki jingbei tyngka kiba la kot sha ka T.577.35 klur.
Ka Kynhun Myntri jong ka sorkar kmie ka la pynbna ban nang pynjlan por shuh ha kaba ïadei bad ka jingpyntreikam ïa la Pradhan Mantri Garib Kalyan Anna Yojana (PMGKAY) Scheme na ka bynta ban pynbiang ei da 5 kilo ki jingbam kiba kynthup ïa ki shana, ki jingbam shyieng ne symbai na ka bynta shisien shi bnai sha ki 81.35 klur tylli ki longïing jong ki briew baduk sa kumba san snem ka ban sdang treikam naduh ka 1 tarik, Kyllalyngkot, 2024.
Ka rai ha kaba ïadei bad kane ka bynta la shim ha ka por ba la don ka jingïalang jong ka Kynhun Myntri ba la pynïaid da u Myntri Rangbahduh u Narendra Mod ha ka sngi Ba-ar jong ka taïew ba la dep ha kaba ka jingpyntreikam hadien kane ka jingpynbna ka la bteng bad ïaid shakhmat.
Kum ka jingong ba kane ka rai kan sah kynmaw ha ka khana pateng, ka sorkar ka la ong ba ka jingpynjlan shuh shuh ban sam jingbam ei hapoh ka jingtreikam jong ka PMGKAY sa na ka bynta ki san snem ka pynpaw ïa ka jinglah shakri bad ka jingïohi jngai jong ka sorar na ka bynta pynbiang bam ban lait na ka jingkyrduh bam bad ki jingbam kiba tei sha ki paidbah.
Ka skhim PMGKAY ka ban pynbiang ei da 5 kilo ki jingbam shyieng bad symbai la nang pynjlan shuh shuh na ka bynta 80 klur ngut ki briew ki baduk na ka bynta san snem ka ban sdang naduh ka 1 tarik, Kyllalyngkot, 2024.
Ha ka por ba laleit, ka la pynjlan haduh ka 31 tarik, Nohprah jong u snem 2023.
U Myntri jong ka Information and Broadcasting u Anurag Thakur u la ong ba ka jingmang na ka bynta ka jingpynlut halor ka skhim na ka bynta ki san snem ban wan ka la long ha ka jinglut kaba T.11.8 lak klur.
Ka Madras High Court ka la pynsangeh shwa ha kaba ïadei bad ka jingkhot hajir da ka  Enforcement Directorate (ED) sha kiba bun ki District Collector ha Tamil Nadu ha kaba ïadei bad ka jingtih beaiñ ïa ki marpoh khyndew.
Ka kynhun nongbishar jong u Justice S S Sundar bad Justice Sunder Mohan, haba ka la khmih bniah halor kine ki jingkynnoh, ka la pynpaw ïa ka jingsngew artatien shaphang ki jingpyntreikam jong ka kynhun ED ha kaba ïadei bad kane ka bynta.
“Ngi la khmih bniah hashwa ha kaba ïadei bad ka jingkhot hajir ha kaba la ong ba kam hap hapoh ka jingkhmih jong ka kynhun ED," la ong ki nongbishar, ha kaba la bynrap shuh shuh da kaba ong ba kine ki jinglong jingman ki hap hapoh ka jingkhmih bniah bad ka jingïakren kaba dang ïaid shakhmat.
Kane ka hukum ka la long hadien ba ka la don ka jingkyrpad ba la phah lang da ka sorkar jylla bad ki Collector kiba la pynibor pyrshah halor ka jingkhot hajir bad ka jingkhot ban shah kylli jingkylli jong ka kynhun ED na ka bynta ban tohkit bniah halor ki kam beaiñ khlem da pyntip shwa sha ka sorkar jylla.
Ka ïingbishar ka la pynshai da kaba ong ba ka la phah sangeh shwa ha kaba la ai jingbit tang ban pyntreikam halor ka jingkhot hajir bad ym ban ïaid shakhmat ha kaba ïadei bad ka jingtohkit halor ki jingjia beaiñ kiba la mih na ki par tih shyiap.
Hashwa kane, u Additional Solicitor General A R L Sundaresh, uba la mihkhmat ïa ka kynhun ED, u la pyntikna hakhmat ka ïingbishar ba kam dei ban don kano kano ka jingpynshitom pyrshah ïa ki heh ka kynhun khot hajir khlem da ai shwa da ka jingthoh.
Kumba ka la long ha ka jingkhot hajir jong ka kynhun ED kaba la long ha ka 17 tarik, Nailur, ka la hukum sha ki District Collector jong ka Ariyalur, Karur, Vellore, Thanjavur, bad Tiruchi ba ki dei ban leit mih markhmat, ha ryngkat ki Aadhaar Card jong ki bad ban phah ruh ïa baroh ki kot ki sla ha kaba ïadei bad ki jingpyntreikam hapoh ka par tih shyiap kiba don ha ki distrik jong ki.
Ka sorkar jylla ka la sngew bitar halor ka jingleh jong ka kynhun ED, ha kaba ka la leit mih sha ka High Court ha kaba la ong ba kine ki jingkhot hajir ki la long tang kumno ban leh donbor ne pynkhlemraiñ ïa ki bor sorkar ha ka jylla.
Ka jylla ka la ong shuh shuh ba ki kam beaiñ kiba mih na ki par tih shyiap kim dei ban shah pynngat hapoh ka Prevention of Money Laundering Act (PMLA), ha kaba kane ka la hap shabar jong ka jingtuklar jong ka kynhun ED.Ka sorkar DMK ka la thok pyrshah ïa ki nongrep ha kaba kam shym la lah ban pynbiang ïa ka um na ka bynta ka kam rep jong ki bad da ka jingpynbna ïa ka bailutksan kaba khyndiat eh hadien ki jingshah pynjulor jong ki jingthung jingtep, la ong u General Secretary jong ka seng AIADMK u Edappadi K.Palaniswami.
Ha ka jingai jingkren sha ki nongthoh khubor, u Edappadi uba la don ha Chennai, hadien ba u la dep ban plie paidbah ïa u mawnongrim na ka bynta ki kam pynroi, u la ong ba hashwa ban pyllait ïa ka um na Mettur dam na ka bynta ka jingsam umbam umdih sha ka thaiñ Delta ha ka 12 tarik, Jylliew jong une u snem, ka sorkar ka la dei shwa ban khmih bniah halor ka jingdonkam um bad ban pynbiang sha ki jaka rep.
“Ïa ka kam rep la pynlong ha san lak akar ka jaka kaba don ha ka thaiñ.
Hynrei ka sorkar kam lah ban pynbiang um," u la ong, ha kaba u la ong shuh shuh ba ki jingthung jingtep ha palat 3.5 lak akar ka jaka ka la sakhi ba ki la donkam khambun ka um.
“Lada dei ba u Myntri Rangbah ka jylla Tamil Nadu u M.K.Stalin u pyrkhat na ka bynta ki nongrep, u la dei ban leit ïakynduh ïa u Myntri Rangbah jong ka Karnataka bad u Myntri ba dei khmih ïa ka tnat sam umbam-umdih bad ban dawa da 10 tmc ka um na ka wah Cauvery," u la ong.
U Palaniswami shuh shuh  la ong ba ka sorkar AIADMK ka la pynbiang ka bailutksan kaba T.1.04 lak ha ka shi hectare na ka bynta ki jingjulor jong ki jingthung jingtep, katba u Stalin u la pynbna ïa ka bailutksan kaba T.13,500 shi hectare na ka bynta ki jingthung kiba la shah pynjulor.
U la ong ba ka jingkular jong ka seng DMK na ka bynta ban pynïoh ei da ka bos na ka bynta ki longkmie haba ki leit jing-leit kam shym la urlong naba ïa ka skhim la pynmih noh tang ïa ki bus rong ping.
Ka mat ha kaba ïadei bad ka jingmang lypa halor ki jingpynrung skul ïa ki khynnah ha ki skul ba la shah ithuh jong ki riewshimet bad ka jingduna jong ki nonghikai la rah da u MLA ka Banga u Sukhwinder Singh Sukhi ha ka por ba la don ka jingkylli ha ka kynta ba la buh ha ka sngi ba la pynkut ïa ka dorbar Tlang jong ka Punjab Assembly.
Ki dkhot jong ka liang pyrshah ki la ïapyni nia bad u Myntri ka School Education u Harjot Singh Bains ha Punjab Vidhan Sabha ha ka taïew ba la lah halor ka jingduna jong ki nonghikai ha ki skul, ka jingmang jaka lypa na ka bynta ki khynnah kiba wan na ki longïing ki baduk bad ki kynhun kiba shah kyntait ha ki skul jong ki riewshimet bad ka jingkiew sted ha ka jingtei ha ki skul kiba la biang bha ki jingai jinghikai hapoh ka jylla.
Ka mat halor ka jingmang jaka na ka bynta ki khynnah ha ki skul jong ki riewshimet ba la shah ithuh bad ki skul ba duna nonghikai la wanrah da u MLA jong ka Banga.
Uwei na ki dkhot jong ka ïingdorbar u la buh jingkylli ïa u Myntri ha kano ka rukom kiba bun ki khynnah ki la shah pynrung skul  bad ïoh ïa ki jinghikai ei ha ki skul jong ki riewshimet kiba hapoh jong ka ha ki lai snem bad lada don kawei pat ka mang tyngka kaba la mang halor kane.
U Bains, ha ka jingai jubab jong u, u la ong ba katkum ka Right to Education Act 2009, ka jingai jinghikai ei ba la ai sha ki khynnah ka long na ka bynta baroh ki klas ha ki skul sorkar bad kumjuh ki skul ba la shah ithuh ha ka sorkar.
“Man iwei pa iwei i khynnah skul, khlem da peit ïa ka kynhun jait bynriew, ka jingriewspah bad kiwei pat ki jingïapher, ki don ïa ka hok ban rung ha ki skul sorkar bad ki skul ba la shah ithuh ha ka sorkar.
Ka jingtrei shitom jong ka sorkar ka dang ïai bteng khnang ban lah ban kyntiew ïa ka kyrdan jong ki skul," u la ong.
U Myntri u la ong shuh shuh ba haba kane ka sorkar kaba mynta ka la shimti ïa ka jingsynshar ha ki lai snem, ki la don kumba 3,500 tylli na ki 20,000 tylli ki skul sorkar kiba la duna nonghikai ne kiba la don tang iwei u nonghikai.
“Ka jingdon jong kum kine ki skul ka la sdang ban duna sha ka 600 tylli ha une u snem.
Ha u bnai Lber, yn ym don shuh ki skul ki ban long khlem ki nonghikai.
Ngi la trei shitom na ka bynta ban kyntiew ïa ki rukom treikam ha ki skul.
Baroh ki skul kin sa don ki wi-fi ha ka 31 tarik, Lber, 2024.
Ki la don lypa kumba 4,000 tylli ki skul kiba la ïoh ïa ki wi-fi," u la ong.
Ka Sorkar Jylla lyngba ka tnat pule puthi ka dang jingthmu ban phah ïa ki nonghikai skul sa kumba 18 hajar ngut kiba dang dei ban shah hikai pyntbit.
Ïa kine ka Sorkar ka thmu ban phah pyndep ïa ka Diploma in Elementary Education (D.El.
Ed) lyngba ka open and distance learning jong ka National Institute for Open Schooling, tangba ka Supreme Court ka la pynmih ïa ka hukum ba kito kiba pyndep ïa ka D.El.
Ed kim pat long kiba bit ban thep kam nonghikai.
U Myntri ka tnat pule puthi, u Rakkam A Sangma u la ong ba ha Jylla Meghalaya ki dang don sa kumba 18 hajar ngut ki nonghikai skul kim pat pyndep ïa ka jingshah hikai pyntbit bad ïa kine yn sa thaw lad ban ïoh phah ïa ki sha ki jaka ai jinghikai pyntbit.
Ha ka jingshisha, ka tnat pule puthi ka dang thmu ban thoh shithi noh sha ka NIOS na ka bynta ban pyndep ïa ka jingai jinghikai ïa ki nonghikai ki bym pat shah hikai pyntbit.
Pynban na ka liang ka Supreme Court ka la pynmih noh ïa ka rai ban nym ithuh shuh ïa kiba la pyndep ïa D.El.
Ed lyngba ka NIOS bad kim lah shuh ban leit thep kam ban long nonghikai.
U Rakkam u la ong ba ïa mynta ym pat lah ban pynbeit hynrei ka Sorkar Jylla kan sa shim ki sienjam kumno ban ïoh phah ïa ki nonghikai ki bym pat pyndep ïa ka jingshah hikai pyntbit namar ki hap ban pyndep ïa ka jingshah hikai katkum ki kyndon.
Ha ki snem ba la leit, ki la don palat 20 hajar ngut na Meghalaya kiba la pyndep ïa ka D.El.
Ed kaba pynlong da ka NIOS bad ki don ruh kiba la pyndep ïa ka D.El.
Ed kiba la ïoh kam nonghikai.
Kiba bun na Meghalaya ki la pyndep ïa ka D.El.
Ed lyngba ka NIOS ha u snem 2014-2015.
Ka jingïalang jong ka Kynhun Myntri ba la pynlong ha Tinsukia ha ka sngi Thohdieng ka la rai na ka bynta ban pyntreikam ïa ki Project ba bun na ka bynta ki kam pynroi ha ka distrik.
Ha ka jingïakren bad ki nongthoh khubor, u Myntri Rangbah jong ka jylla Assam, u  Himanta Biswa Sarma u la pynbna ban buh ïa kiba bun ki jaka pynïeng kali ki ban sa long ha Thana Chariali Tinsukia khnang ban lah ban weng ïa ki jingeh kiba mih ha kaba ïadei bad kane ka bynta, ïa ka ISBT yn sa shna ha ka Bypass bad ka la pdiang ruh ban pyntreikam ïa ki jaka sangeh trok bad kumjuh ïa ka Flyover sha ka Tinsukia Medical College.
Ha kane ka jingïalang la pdiang ruh na ka bynta ka jingpyntreikam ïa ka pisa kaba T.10 klur na ka bynta ban wanrah ïa ki kam pynroi ha Tinsukia Naupukhuri Park bad T.2 klur na ka bynta ka Bordoloi Nagar Park kaba hap hapoh ka Tinsukia LAC.Hapoh ka Under Chabua LAC, ka Cabinet ka la pdiang ïa ka jingpyntreikam na ka bynta ban pynitynnad ha ryngkat ka jingbuh ïa ki jaka pynïaid um ne ki nala ha ryngkat ka surok na ka jaka treikam jong ka Court Tinali-DC sha Guru Teg Bahadur School.
Ha Doomdooma, yn sa shna ïa ka Indoor Stadium ha Doomdooma College ha ka jinglut kaba T.12 klur bad sa kawei pat ka Stadium ha Doomdooma nalor ka Flyover ha Doomdooma.
Hapoh ka Margherita LAC, yn sa shna bad pynbha ïa ki surok na Margherita sha Changlang Gate bad Margherita sha Namtok Ghat bad ka jingkieng kaba ban ïaid nalor ka wah Buridihing na ka shnong Jagun Katha Chena Cema-Brahmajan.
Ha Dogboi LAC, yn sa buh ïa ka Indoor Stadium ha ryngkat ka pung jngi ha ryngkat ka surok kaba 2 km na Digboi Chariali sha Borbeel.
Ka jingpyntreikam na ka bynta ban shna ïa ki jaka pyntuid um yn sa leh ha Makum.
Hapoh ka Sadiya LAC, yn sa buh ïa u durmot jong u Dr Bhupen Hazarika ha kaba yn sa pynïeng hajan Dr Bhupen Hazarika Setu katba ïa ka Stadium yn sa shna ha Chapakhowa bad Kakopathar.
La pdiang ïa T.5 klur na ka bynta ka BuraBuri Than bad ka jingpynbiang bording sha ka shnong Amarpur ha ka jinglut kaba T.50 klur.
U Myntri Rangbah u la pynbna ba kane ka jingpyntreikam ïa kine ki skhim kan sa dep ban treikam ha u 2026.
Ka Tnat Pynroi Sor ka Sorkar Jylla ka la phah ïit bniah khnang ban tip ïa ka rukom pyllang bad lum ïa ki jaboh jabaiñ ha la ïing bad ka rukom pyllait um jaboh na ïing briew khnang ban lah shim ïa ki sienjam kiba lah ban pynbha khamtam ban wanrah ïa ki buit kumno ban pynkhuid ïa ka um jaboh ha shwa ban pyntuid sha nala bad sha ki wah.
Ïa kane ka jingïit bniah la bynshet ha ka Infinite Solution, ka kynhun kaba na kane ka nongbah ha kaba la pyndonkam lyngba ka mobile app ban lum jingtip na ki longïing naduh ka jingpynïakhlad lypa ïa ki jaboh na la ïing hashwa ban ai sha ki kali kit jaboh bad ruh ïa ka rukom pyllait um jaboh kaba mih na ïing bad pyntuid shabar.
Ïa kane ka jingïit bniah la sdang da ki kynhun jong ka Infinite Solution naduh ka 15 tarik Naiwieng, 2023 bad ka thong ka long ban pyndep hapoh lai bnai.
Ki shnong bad ki dong kiba hap ha ka jingpeit ka Shillong Municipal Board ki ïatreilang bad ki kynhun ha kaba ai jingtip lyngba ki mobile app.
La ong ba ki don kumba 60 ngut ki Surveyor bad 10 ngut ki dkhot kiba don nadien ban kyrshan ïa ki kynhun kiba leit sha madan ban pyndep ïa ki kam.
La ong ba kane ka sienjam ka dei ruh na ka bynta ban pynbha ïa ki sawdong sawkun ha kane ka nongbah bad ban bud ïa ki kyndon ka NGT haba ïadei bad ka jingsumar ïa ka rukom bret ïa ki jaboh bad pyllait ïa ka um jaboh kaba mih na ïing shabar.
Ka jingthmu ruh ka long ban khanglad ïa ka jingtuid ka um jaboh lyngba ki nala sha ki wah ha kane ka nongbah khamtam ka Wah Umkhrah bad Umshyrpi kiba la jaboh shaba palat namar ka jingbym sumar ki nongshong shnong.
Ka surok Four Lane kaba ka sorkar ka la sdang pom nyngkong ïa ki diengkseh ha shi lynter ka surok na Umshyrpi shaduh Hynñiewmer, Upper Shillong ka la sahkut mynta la palat 2 snem kynthih.
Ïa kane ka surok haduh mynta la shu ieh shrah naduh ba la dep tih.
Ka FKJGP Upper Shillong hapoh ka jingïalam u President, Bah Kit Nongphlang kan sa leit buddien biang na ka sorkar halor ka jingsahkut ka surok.
U Bah Nongphlang u la ong ba ka jingslem ban shna ïa ka surok saw lynti na Umshyrpi sha Hynñiewmer ka la buh jingeh ïa ki paidbah namar mynta lei ka jingdheng kali ka nang jur palat.
U la ong ba ka jingdheng kali ha Upper Shillong ka jur bha ha Sngi Nyngkong kaba la poi haduh Sanmer bad don ki por haduh Hynñiewmer.
U la ong ka jingdheng ka dei namar ka don tang ar lynti kaba ïaid na kajuh ka surok kawei ba hiar bad kawei ba kiew, hynrei lada don saw lynti ar laiñ kin kiew bad ar laiñ kin hiar kan pynduna ïa ka jingdheng kali.
ïa kane, u la ong ba ka jingslem ban shna ïa ka surok ka lah ban dei ba dang slem ban pynïaid ïa ki pipe um kiba wan na Mawphlang ha shi lynter jong ka surok.
Kum ban shu pynkynmaw, ka jingsahkut ban shna ïa ka surok ka dei naduh ba la pynsangeh ban pom ïa ki diengkseh ha Hynñiewmer ha pyrshah ba don ka shlem treikam shipai suiñ ha u Jylliew 2021 kaba la sdang dkhot ban pynsted ïa kane ka surok bud sa ka jingslem ban pynïaid ïa ki pipe um.
Katba ka jingpom ïa ki diengkseh haduh Umshyrpi ka sorkar ka la dep lut.
Ka jingïap ki nongthoh khubor bad kiwei kiba ïadon bynta ha ki kam pathai khubor na ka jingïakynad hapdeng ka Israel bad ka Hamas kaba la sdang naduh ka 7 tarik Risaw, ka la kiew sha ka 61 ngut, la ong ka Committee to Protect Journalists (CPJ) ha u kyrwoh khubor.
“Haduh ka 1 tarik Nohprah, ka jingtohkit jong ka CPJ ka pyni ba kumba 61 ngut ki nongthoh khubor bad kiba trei ha ki lad pathai khubor ki long napdeng palat 16,000 ngut ki briew kiba la ïap naduh ba sdang ka thma ha ka 7 tarik Risaw," la ong ka CPJ.Ka sngi ba bun tam ba ki nongthoh khubor ki la khlad ka dei ha ka 7 tarik Risaw ha kaba hynriew ngut ki la ïap bad kaba ar ka dei ha ka 18 tarik Naiwieng ha kaba san ngut ki khlad.
Ka jingdon jong ki briew kiba jah rngai ha East Khasi Hills naduh u snem 2019 haduh ka 30 tarik Nailur, 2023 ka long 958 ngut.
Katkum ka jingkheiñ ba la ïoh lum na ka tnad pulit, 251 ngut ki briew ba kynthup ïa 118 ngut ki shynrang bad 133 ngut ki kynthei ki la jah rngai ha u snem 2019.
Na kitei ki 251 ngut, 181 ngut ki dei kiba la 18 snem shaneng (84 ngut shynrang bad 97 ngut kynthei), 53 ngut kiba hapdeng 14 haduh 18 snem ka rta (24 ngut shynrang bad 29 ngut kynthei) bad 17 ngut kiba hapdeng 5 haduh 13 snem ka rta (10 ngut shynrang bad 7 ngut kynthei).
Hadien ka jingtohkit, ki briew kiba la lap biang na kitei ki 251 ngut kiba la jah rngai ki long 210 ngut.
Ha u snem 2020, 134 ngut ki briew ki la jah rngai ba kynthup ïa 72 ngut ki shynrang bad 62 ngut ki kynthei.
Na kine, 112 ngut ki dei kiba la 18 snem shaneng (66 ngut shynrang bad 46 ngut kynthei), 18 ngut kiba hapdeng 14 haduh 18 snem ka rta (4 ngut shynrang bad 14 ngut kynthei) bad 4 ngut kiba hapdeng 5 haduh 13 snem ka rta (2 ngut shynrang bad 2 ngut kynthei).
Na kitei ki 134 ngut, la lap biang ïa 103 ngut kiba la jah rngai ha utei u snem.
Ha kajuh ka por, 168 ngut ki briew ki la jah rngai ha u snem 2021 ba kynthup ïa 73 ngut ki shynrang bad 95 ngut ki kynthei.
Na kine, 117 ngut ki dei kiba la 18 snem shaneng (57 ngut shynrang bad 60 ngut kynthei), 38 ngut kiba hapdeng 14 haduh 18 snem ka rta (9 ngut shynrang bad 29 ngut kynthei) bad 13 ngut kiba hapdeng 5 haduh 13 snem ka rta (7 ngut shynrang bad 6 ngut kynthei).
Ki pulit hadien ka jingtohkit ki la lap ïa 154 ngut na kitei kiba jah rngai ha utei u snem.
Haba phai sha u snem 2022, ki don 239 ngut ki briew kiba la jah rngai ha une u snem ba kynthup ïa 108 ngut ki shynrang bad 131 ngut ki kynthei.177 na kine ki dei kiba la 18 snem shaneng (91 ngut shynrang bad 86 ngut kynthei), 47 ngut kiba hapdeng 14 haduh 18 snem ka rta (12 ngut shynrang bad 35 ngut kynthei) bad 15 ngut kiba hapdeng 5 haduh 13 snem ka rta (5 ngut shynrang bad 10 ngut kynthei).
Na kitei ki 239 ngut, la lap biang ïa 187 ngut.
Shuh shuh, naduh ka 1 tarik u Kyllalyngkot, 2023 haduh ka 30 tarik u Nailur, 2023, ki la don 166 ngut ki briew kiba la jah rngai bad kynthup ïa 78 ngut ki shynrang bad 88 ngut ki kynthei.
Na kine, 117 ngut ki dei kiba la 18 snem shaneng  (65 ngut shynrang bad 52 ngut kynthei), 40 ngut kiba hapdeng 14 haduh 18 snem ka rta (11 ngut shynrang bad 29 ngut kynthei) bad 9 ngut kiba hapdeng 5 haduh 13 snem ka rta (5 ngut shynrang bad 4 ngut kynthei).
Na kitei, la lap biang ïa 124 ngut hadien ka jingtohkit.
Napdeng kitei 958 ngut kiba jah rngai na East Khasi Hills ha kine ki 5 snem duna ba la leit, kiba dang jah rngai haduh mynta ki long 180 ngut katba 12 ngut ki la khlad noh (7 ngut shynrang ha u 2022 bad 5 ngut ha u 2023 – 4 shynrang, 1 kynthei) hadien ba lap ïa ki.
Wat la ki kyrtong kham bun kiba pan tiket ki dei na ka United Democratic Party (UDP) ban ïakhun ïa ka ilekshon MP Lok Sabha, hynrei ka HSPDP kaba donlang ha kynhun Regional Democratic Alliance (RDA) kan sa shong ïa ka committee kaba kyrpang la shem taïew shwa ba ka UDP kan pynbna ïa u kyrtong.
Haba ïakren bad u General Secretary ka HSPDP, Bah Panbor Ryntathiang, u la ïathuh ba la shem taïew ka seng kan shong ïa ka committee kaba kyrpang ban ïakren ïa ka ilekshon MP ban rah ïa ki jingai jingmut sha ka UDP kaba don lang ha kynhun RDA shwa ban shim rai ïa u kyrtong.
U la ïathuh ba haduh mynta kiba pan tiket ki dei beit na ka UDP, hynrei u la ong ba ka UDP pat kam lah ban rai khlem ka jingïoh jingmynjur na ka HSPDP haba ki la ïatreilang ha ka RDA.Nalor kata, u la ïathuh ha shwa ba ka UDP kan pynbna ïa u kyrtong ka hap ban pan jingmynjur na ka HSPDP khnang ba kin pan jingkyrshan lang na ki paidbah.
Namarkata, u don jingkyrmen ba dei tang kine ar tylli ki seng riewlum kiba lah ban shakri ïa ki paidbah ka jylla dei na kane ka daw ki kwah ban ïatreilang biang ha ka RDA.Ha kajuh ka por u la ong ba ka seng kam kwah ban pynïeng kyrtong ha ilekshon MP, hynrei ka kwah ban ïaid ryngkat bad ka UDP ban pynkhlaiñ ïa ki seng riewlum hadien ba la bun ki seng na rithor.
Kumta sa shisien u don jingkyrmen ba u kyrtong ba pynïeng ka RDA un ïoh jingjop namar ka UDP ka don 12 ngut ki MLA bad HSPDP 2 ngut.
U la ong biang ba wat la ka HSPDP ka don 2 ngut ki MLA, hynrei ki don ki konstitwensi kiba rem khyndiat vote ha ka ilekshon MLA ba dang shu dep.
Wat lada ka jingpyntrei ïa ka skhim bylla 100 sngi lane Mahatma Gandhi National Rural Employment Guarantee Scheme (MGNREGS) ka long kaba ïaid bha ha kane ka Jylla, hynrei ka jingeh kaba dang don mynta ka dei ka jingbym pat treh lut ki nongbylla kiba la don jobcard ban pynïasoh bad u Aadhaar.
Ka tyllong khubor ka ïathuh ba na ki 8.8 lak ngut kiba dang don kyrteng kum ki nongtrei bylla hapoh ka skhim MGNREGS, kiba la pynïasoh bad u Aadhaar ki long 6.2 lak ngut, kaba mut 69.7% na ka 100.
“Kumba ka long mynta, ka Sorkar Jylla ka dang ïaid shakhmat ban poi sha ka thong ha kaba ka jingpynïasoh bad u Aadhaar ka dei ban long 100 na ka 100," la ong ka tyllong khubor.
La ïathuh ba da kawei ka jingeh ka dei ka jingbym pdiang kiba don jobcard ban pynïasoh ïa u Aadhaar bad ka jaka kynshew pisa (bank account) jong ki.
La ïathuh ba ha ki Block ki bym don Bank lane ba don tang kawei ka Bank, la nang mih shuh ka jingeh namarba ka kham shimpor ban pyndep ïa ki kam khamtam ban pynïasoh bad ïa u Aadhaar bad ka jaka kynshew pisa.
La ong ba ki don ruh ki khep ha kaba ki phone nombar jong ki nongtrei bylla 100 sngi la pynkylla noh bad ki khlem pyndonkam shuh da ujuh.
Kane ka la buh jingeh ha ka por ba pynrung kyrteng ban ïoh ïa u Aadhaar namar ym lah ban ïoh ïa u OTP nombar uba dei ban wan ka phone jong ki.
“Ngi dang don por ban pynrung bad pynïasoh Aadhaar lut ïa baroh kiba la don jobcard hapoh u Nohprah 2023," la ong ka tyllong khubor.
Shuh shuh la ïathuh ba bun kiba don ka jobcard ki kloi ban ïatreilang lait noh tang katto-katne ngut kiba kiar ban leh Aadhaar.
“Ngi kyrmen ban poi sha ka thong lada kam dei 100 na ka 100 ruh, hynrei la kumno-kumno 90 na ka 100.
Ngi lah ruh ban bteng biang ha u snem ban wan lada ym pat lah lut ban leh," la bynrap ka tyllong khubor.
Haba kren shaphang ka jingsiew bainong kaba poi sha ka jaka kynshew pisa jong kito kiba don jobcard, la ong ba da ka jingpyntreikam ïa ka Aadhaar Bridge Payment System (ABPS), ka jingsiew bainong sha ki nongbylla skhim 100 sngi kan nym treikam lada ym pynïasoh Aadhaar bad ki jaka kynshew pisa.
Halor ki nongbylla ki bym treh shuh ban trei bylla hapoh ka skhim 100 sngi namar u Aadhaar, la ong ba la pyrshang ban pynsngewthuh ïa ki khamtam na ka bynta ka rukom treikam kaba khuid kaba shai bad jingmyntoi jong ki namar ka jingdonkam ban siew bainong sha ki jaka kynshew pisa da kaba pynïasoh bad u Aadhaar.
U nongïalam ka Trinamool Congress (TMC), Bah George B.Lyngdoh u la ieh noh ïa ka kam kum u Vice-President ka seng bad President ka Umroi Block Committee.
U Bah Lyngdoh u la aiti ïa ka shithi ieh noh kam sha u President ka seng, Bah Charles Pyngrope da kaba kdew ba ka rai ban ieh noh ïa kitei ki kam ka dei namar ki daw shimet.
“Ki snem ba la leit noh jong ka jingïadei hapoh ka jingïalam jong phi ka la long ka jingïaid lynti ka ban sah kynmaw ha ryngkat ka jingmyntoi kaba khraw.
Phi lem bad kiwei-kiwei ki nongïalam ba donburom phi la long ki nongkyrshan ïa nga bad kito kiba la pynshai barabor halor kumno ban pynkylla ïa ki jingeh sha ki kiei-kiei kiba lah ban long, bad ki mawjynthut sha ki lad ki lynti," la ong u Bah Lyngdoh ha ka shithi.
Haba kylli la un pynïasoh noh sha kawei pat ka seng, u Bah Lyngdoh u la ong ba haduh mynta u dang dei hi u dkhot jong ka TMC.Na ka liang u Bah Charles Pyngrope u la ong ba yn sa kyrpad ïa u Bah Lyngdoh ban tynrong lem ïa ka jingkitkhlieh sa shisien ynda u la pyndep ïa ki kam shimet jong u bad u lah ruh ban hap ïalam ïa ka seng kum u President.
“U la ieh noh ïa ka kam Vice-President hynrei u dang dei u dkhot jong ka seng.
Um shym la bat ïa kano-kano ka kam namar ki kam shimet jong u," la ong u Bah Pyngrope.
Haba kylli la ka don ka jingïakynad hapoh ka seng, u Bah Pyngrope u la ong, “Kam don eiei kaba kum kata.
U (Bah Lyngdoh) la wan ïakynduh hi ïa nga ban kyrpad pyllait noh na ki kam kum u Vice-President, ym kum u dkhot jong ka seng.
"Haba kren halor katei ka jingïakynduh, u la bynrap, “Nga la ong ïa u ba ïa mynta ym lei-lei.
Hynrei, lehse, ngan sa phah ïasnoh biang shen ïa phi.
Phin tip shano, nga lah ban ong ruh ïa phi ban long kum u President.
".
Ka United Democratic Party (UDP) ka lah ban pynbna ïa ki kyrtong na bynta ka Shillong bad Tura Parliamentary konstitwensi hapoh jong une u bnai.
Ka jingïalang ïamir jingmut bad ki nongïa-lam na ki distrik bapher-bapher ka Ri-lum Khasi-Jaiñtia ka dang ïaid ban shim ïa ki jingpynsngew na ki haba ïadei bad ki 3 ngut kiba la pynpaw ïa ka jingkwah ban aireng na ka seng ha kane ka ilekshon MP ban wan ba kynthup ïa u President barim ka Hynñiewtrep Youth Council (HYC), Bah Robertjune Kharjahrin, President ka Khasi Authors’ Society (KAS), Dr.D.R.L.Nonglait bad MLA barim ka Mawlai, Bah P.T.Sawkmie.
Ha kajuh ka por, shen yn sa aiti ïa ka kaiphod sha ka State Election Committee (SEC), ka ban sa shim pat ïa ka rai kaba khatduh halor ka jingjied ïa ki kyrtong na bynta ka Shillong bad Tura Parliamentary konstitwensi.
U General Secretary ka UDP, Dr.Jemino Mawthoh u la ong ba ka jingïalang ïamir jingmut ka lah ban dep ha kane ka taïew ban wan.
“Ïa ka kaiphod jong ka jingïalang ïamir jingmut bad ki nongïalam na ki distrik bapher-bapher yn sa aiti sha ka SEC," u la ong da kaba bynrap, “Ngim pat lah ban ong eiei halor kane ïa mynta, hynrei ka SEC kan sa khmih bniah ïa ki jingpynsngew jong ki nongïalam ka seng bad shim ïa ka rai.
"Haba kylli, u Dr.Mawthoh u la ong ba ka seng kan sa pynbna ïa ki kyrtong sha ka ilekshon Lok Sabha hapoh une u bnai.
Utei u nongïalam u la ïathuh ruh ba hadien ka jingïalang jong ka SEC, ka seng kan sa rah ïa ka jingtyrwa ha ka jingïalang ka ban sa long shen bad ka Hill State People’s Democratic Party (HSPDP) hapoh jong ka Regional Democratic Alliance (RDA).
Shuh shuh u Dr.Mawthoh u la ong ba ka HSPDP ruh ka lah ban wanrah la ka jong ka jingtyrwa.
Kine ar seng kin sa shong bad shim ka rai halor u kyrtong na bynta ka Shillong Parliamentary konstitwensi.
Ka Blue Bomber’s FC kawei na ki kynhun ïalehkai na Shillong ka la khur ïa ka jingjop ha ka lympung ïalehkai Invitation Knockout Football Tournament 2023 ba la pynlong da ka New Nongstoiñ Sports Social &Cultural Club.
Ka nam jop jong ka Blue Bomber’s ka la wan hadien ba ka la lah ban pynliem noh da 2-1 kol ïa ka KMC FC kaba na Sonapur ha ka Lah Sngi U Blei ha madan ïalehkai kaba ha New Nongstoiñ.
Haba phai sha katei ka jingïakhun hapdeng kitei ar tylli  kynhun, dei ka KMC FC kaba la ïoh ban pynkhih jar nyngkong eh ha ka minit kaba 13 lyngba u Robert Khongjoh katba ha ka minit kaba 25 ka Blue Bomber’s ka la ïoh ban pynphai kylla lyngba u Basuk Bina.
Kumjuh ruh ha ka minit kaba 33 lyngba u Stephan Pale ka Blue Bomber’s u la ïoh biang ban thep ïa ka kol ba ar kaba long syndon ka kol jong ka jingjop ïa ka kynhun.
Ïa ka nam Man of the Match ha katei ka sngi la ïoh ban khur da u Stephan Pale.
Na ka liang ka NNSSCC ka la pyntip ruh ba ka jingïalehkai kan bteng biang ha ka 12 tarik mynta u bnai hapdeng ka 7 Wasa pyrshah ïa ka Peerless FC kaba na Kolkata ha ka por 1 baje janmiet.
Ki nongmareh ka Jylla ki la wan shakhmat ha ka jingïakob mareh kaba 52 km ha Kaziranga ha Assam kaba la long ha ka 3 tarik mynta u bnai.
Ïa kane ka jingïakob mareh kaba la tip kum ka Ultra Run la pynlong kum shi bynta ban ïalap bad pynsngewthuh paidbah halor ka jingdonkam ban ïada ïa ki kyndad bad la ai kyrteng “Run for the Rhino".
Ha kane ka jingmareh, ki la don ki nongïashim bynta na ki 17 tylli ki jylla jong ka Ri bad kumjuh ruh na Ri Japan bad Bangladesh.
Na ka jylla Meghalaya ki la don bun ngut kiba la leit ban ïashim bynta.
Ha ka jingmareh kaba 52 km kiba la wan shakhmat ha ka liang ki kynthei ki kynthup ïa ka Darishisha Ïangjuh kaba la wan ha ka kyrdan nyngkong bad ka Kong Rephica Becky Pde kaba la wan ha ka kyrdan ba saw.
Ha ka liang ki shynrang, u Bah Tlanding Wahlang u la wan ha ka kyrdan ba nyngkong, katba u Bah Ranbok -star Wanñiang u la wan ha ka kyrdan ba saw.
Nalor kitei ki la don ruh ki nongmareh na Jylla kiba la ïashim bynta ha ka jingmareh kaba 10 km bad 26 km.
Lah ban kdew ba kitei ki nongmareh kynthei bad shynrang kiba la wan shakhmat ha Kaziranga ki dei kiba la ju ïashim bynta teng ha kiba bun ki jingmareh thong ha kylleng ka Ri.
Na ka por sha ka por ki la ju wanrah nam bad burom ïa ka Jylla.
Ki nongmareh kiba ju ïashim bynta ha kiba kum kine ki jingmareh kiba jngai ki hap ban kilan met jan man la ka sngi da kaba mareh da ki phew kilometre.
Ka jingtrei shitom jong ki ban poi sha ki kyrdan ba shalor ka dei kaba kiba bun ba lang kim ju kham ïohi.
Watla katta ki ïai tur shaphrang ban wanrah nam bad burom ïa ka Jylla.
Ka Rymbai Shkenshynriah SC bad ka Molamanoh SC ki la khur ïa ka jingjop ha ka Super Division Football Tournament ba la pynïaid da ka East Jaiñtia Hills District Football Association (EJHDFA) hadien ba ki la khur jingjop ha ka Lah Sngi U Blei ha ha madan artificial turf ha Diengshynrum.
Ha ka jingïalehkai kaba nyngkong, ka Rymbai Shkenshynriah ka la pynliem noh ïa ka Khliehriat West YWSC da 2-0 kol.
Ïa kine la thep da u Rumi Lyngdoh ha ka minit kaba 41 bad u Vicky Dkhar haka minit kaba 64.
Ha kawei pat ka jingïakhun kaba ar, ka Moolamanoh ka la pynliem ïa ka Rymbai Wahshnong da 3-0 kol.
Ïa kine la thep da u Lakhon Surong lyngba ka penalty ha ka minit kaba 56, u Kiming Dkhar ha ka minit kaba 86 bad u Eriston Dkhar (90’+1).
Ka jingïalehkai kaba khatduh jong kane ka lympung kan long ha ka 6 tarik hapdeng ka Rymbai Wahshnong pyrshah ïa ka Thangskai Tiger, ka Rymbai Ïawpynsing ïa ka Moolamanoh, ka Sutnga ïa ka Khliehriat West ha ka por 11 baje mynstep ha ki artylli ki madan ïalehkai.
U khlieh duh ki pulit lane Director General of Police (DGP) ka jylla Telangana, u Anjani Kumar, u la shah sospon ha ka Election Commission of India (ECI) ha ka Sngi U Blei hadien ba u la leit ïakynduh ïa u heh ka seng congress ha Telangana katba ka jingñiew ïa ki ‘vote’ ka dang ïaid.
Katkum ki dur khih ba la paw, u Kumar u la leit ïakynduh ïa u President ka seng Congress ha Telangana, u Anumula Revanth Reddy, katba ka jingñiew ïa ki ‘vote’ na ka bynta ka ilekshon sha ka Ïingdorbar Thawaiñ ka dang ïaid.
Ka ECI ka la shim ïa katei ka jingleit ïakynduh jong u DGP ïa u Reddy kum ka jingpynkheiñ ïa ki kyndon ‘Model Code of Conduct’.
Lah ban kdew ba ka seng Congress hapoh ka jingïalam jong u Reddy kan sa thaw ïa ka sorkar bathymmai ha Telangana hadien ba ka la pynliem donburom ïa ka seng BRS hapoh ka jingïalam u KC Rao kaba la synshar mynta la 10 snem.
Ha ka jaka jong u Kumar, ka ECI ka la ai hukum ban thung ïa u Ravi Gupta, IPS kum u khlieh duh ki pulit lane DGP ka Telangana naduh mynta ka sngi hi.
Baroh shi katta, u Gupta u dei u Director General ka tnat Anti-Corruption Bureau (ACB).
Nalor jong u Kumar, kiba la leit ban ïakynduh lang ïa u Reddy ki long u Police Nodal Officer, u Sanjay Jain bad Nodal Officer (Expenditure), u Mahesh Bhagwat.
Ha kane ka jingleit ïakynduh ïa u Reddy ha Hyderabad, utei u heh pulit u la rah lang bad ki syntiew kum ka dak ban ai burom ïa une u heh Congress.
U Myntri Rangbahduh ka Ri, u Narendra Modi, ha ka miet Sngi U Blei u la maham tyngeh ïa ki seng kiba don ha ka liang pyrshah da kaba ong, “Kylla noh lym kymta ki paidbah kin weng ïa phi.
"Kane ka jingmaham ka la wan hadien ba ka BJP ka la jop ha ki lai tylli ki jylla – Rajasthan, Madhya Pradesh bad Chhattisgarh – ha ka ilekshon sha ka Ïingdorbar Thawaiñ kaba ka jingñiew ‘vote’ ka la long mynta ka sngi.
Ha Telangana, ka Congress ka la wan hakhmat duh bad kan thaw ïa ka sorkar bathymmai.
Haba kynthoh halor kane ka jingjop ka BJP, u Modi u la ong ba kane ka la dei lypa ba ka BJP kan jop biang ha ka sien kaba lai ïa ka ilekshon MP Lok Sabha ka ban long ha u snem ban wan.
“Ka jingjop ba mynta ka sngi ka long ka ban sah kynmaw.
Ka jingwanrah ïa ka roi ka par na ka bynta baroh, ka jingpyrta ban pynkiew arted ïa ka India, ka sur jong kiba shah ban beiñ ka la jop…ka jinglong hok bad jingsynshar ka bakhuid ki la jop," la ong u Modi haba kren sha ki nongtrei bad nongkyrshan ka BJP ha ka shlem treikam ka seng ha New Delhi.
“Ki don kiba ong ba kane ka ‘hat-trick’ ka la pynthikna lypa ba ka BJP kan jop biang ha u snem 2024…Kane ka jingjop ka pyni ba ki paidbah kim ailad ïa ki kam bamsap bamngem lane ka jingsynshar tang da kawei ka longïing longsem," u la bynrap.
Haba kynthah ïa ka Congress bad ka INDIA, kaba dei ka kynhun synrop jong ki seng kiba shong ha ka liang pyrshah, u Modi u la ong ba ka jingjop jong ka BJP ka dei ka ban ai jingsneng ïa ka Congress bad ka jinglong sarong jong kane ka kynhun synrop.
“Ka jingïakhun pyrshah ïa ki kam bamsap bamngem ka ïoh jingkyrshan bha…kito ki seng bad ki nongïalam ki bym don jinglehraiñ ban ïeng ha syndah ki briew kiba bamsap, ki la ïoh ïa ka jingmaham kaba jur na ki nongthep ‘vote’," la ong u Modi.
“Ki paidbah jong ka Madhya Pradesh, Rajasthan, bad Chhattisgarh ki la pyni da ka jingieid ïa ka seng BJP.Wat ha Telangana, ka jingkyrshan ki paidbah ïa ka BJP ka la nang kiew," u la ong.
Ka YFC Trangblang SC bad ka Namrhen Ryntih Kudengrim ki long kynhun ban ïaknieh ïa ka nam lahduh ha ka Lower Division Football Tournament ba la pynïaid da ka Amlarem Sub Division Sports Association (ASSA).
Kane ka wan urlong hadien ba ki la khur jingjop ha ka jingïakhun semi final kaba la long ha ka Lah Sngi U Blei ha Mini Stadium LadJaplem, Amlarem.
Ha ka jingïakhun semi final kaba nyngkong, ka YFC Trangblang ka la pynliem ïa ka Amlanai TC lyng-ba ka jingïashut tie-breaker da da 9-8 kol.
Ha ka semi final kaba ar, ka Namrhen Ryntih Kudengrim ka la pynliem da 1-0 kol ïa ka Shnongpdeng bad ïa kane ka shi kol la thep da u Maitshaphrang Talang ha ka minit kaba 50.
Ka jingïakhun final jong ka Lower Division kan long ha ka 15 tarik mynta u bnai ha ka por 12 baje mynsngi.
Katba ka jingïakhun semi final jong ka Upper Division Football Tournament kan long ha ka 5 tarik, hapdeng ka Sohlawiat SC pyrshah ïa ka Lumpynngad SC ha ka por 12 baje, katba ka Syndai Kmai Shnong ïa ka Pamtbuh SC.Ha ka sien kaba nyngkong eh u khlur ïalehkai phutbol barim na Mizoram u Jeje Lalpekhlua u la shah jied kum u MLA bathymmai sha ka Ïingdorbar thawaiñ na katei ka jylla.
Kane la wan hadien ba u la pynliem ïa u Myntri barim ka Mizoram uba dei khmih ïa ka tnat ka koit ka khiah u R.Lalthangliana (MNF).
U Jeje Lalpekhlua uba la ïakhun na ka seng Zoram People’s Movement (ZPM) na South Tuipui, u la ïoh da 5,468 vote, katba u R.Lalthangliana (Mizo National Front) u la ïoh 5,333 vote, katba u C.Laldintluanga na ka Indian National Congress u la ïoh 2,958 vote.
Ïa kane ka jingñiew vote la pynlong ha ka Lah Sngi U Blei ha Mizoram kaba la sdang naduh ka por 8 baje mynstep ha ryngkat ka jingpyrkhing ki bor pahara.
U Jeje (ïa uba la kha ha ka 7 tarik u Kyllalyngkot 1991), u la long u rangïalehkai phutbol ba paw.
Une u rangïalehkai shakhmat u la mihkhmat ïa kiba bun ki klob jong ka lympung ïalehkai I-League, Indian Super League ha kaba u la ïoh ban thep bun kol bad khamtam eh na ka bynta ka Chennaiyin FC.U la mihkhmat ïa ka ri India ha kiba bun ki lympung ïalehkai shabar ri.
Hadien ba u la shongthait noh na ka kam ïalehkai  naduh u snem ba la lah, u Jeje ha ka 27 tarik u Lber jong  mynta u snem u la rung sha ka kam saiñ pyrthei da kaba u la pynïasoh sha ka seng Zoram People’s Movement.
Ka Khliehmawlieh YC ka la khur ïa ka jingjop ha ka lympung ïalehkai NDSA Premier League Football Tournament 2023-24 hadien ba ka la lah ban pynliem noh ïa ka Mawkawah FC da 2-0 kol ha ka Lah Sngi U Blei ha madan NDSA kaba ha Nongpyndeng.
Kane ka nam jop jong ka Khliehmawlieh ka la wan urlong lyngba u Kyntiew Marthong uba la thep ha ka minit kaba 8 bad ïa kawei pat la thep shwa ban wai lyngba u Shemjinghmut Kharmutee ha ka minit kaba 87.
Haba phai pat ha ka 1st Division, ka kynhun ïalehkai jong ka Mawïong PSC ka la jop da 2-1 kol ïa ka Jaidoh YSA.Ka Jarain C&SC bad ka Dongmihsngi Mupyut ki la ïasam mar shi point ha ka lympung Super Division Football League ba la pynïaid da ka Amlarem Sub-Division Sports Association (ASSA) hadien ba ki la ïakhaid mar 1-1 kol ha Mini Stadium Ladjaplem, Amlarem.
Ïa ka kol jong ka Jarain la thep da u Johnsing Mukhim ha ka minit kaba 28 bad ïa ka kol jong ka Dongmihsngi Mupyut la thep da u Iaishah Khongmuloh haka minit kaba 70.
Ka Pohkseh SC bad ka Smit SC ki la khur ïa ka jingjop ha ka Second Division Football League ba la pynïaid da ka Shil-long Sports Associa-tion ha ka Lah Sngi U Blei ha SSA Stadium, Polo.
Ha ka jingïakhun kaba nyngkong, ka Pohkseh SC ka la pynliem noh ïa ka Imson SC da 3-0 kol.
Naduh kaba sdang ka Pohkseh ka la lah ban ïalehkai bha naduh kaba sdang ha kaba ka la ïoh ban pynkhih jar nyngkong eh ha ka minit kaba 5 lyngba u Reinjoywell Wartde.
Hadien shiteng kynta ka Pohkseh ka la thep biang ïa ka kol kaba ar lyngba u Wanjoplang Khriam ha ka minit kaba 31 bad ia ka kol kaba khatduh la thep da u Bradley Khar-kongor ha ka minit kaba 60 na ka bynta ban khur syndon ïa ka jingjop.
Haba phai sha kawei pat ka jingïakhun kaba ar, ka Smit SC ka la jop da 3-2 kol ïa ka Lumshyiap SC.Kane ka nam jop ka la wan urlong lyngba u Bankyrshan Ryngdang, Kalbest Pathaw bad u Dameshwa Nongneng.
Ha kane ka jingïa-khun ka Smit ka la ïoh ban pynkhih jar nyng-kong eh lyngba u Bankyrshan Ryngdang ha ka minit kaba 14.
Hadien shiteng kynta ka Lumshyiap ka la pynphai kylla ar kol lyngba u Aldomac Nongneng ha ka minit kaba 37 & 39.
Hadien ba la bteng ïa ka jingïakhun jong ka kylla miet, ka Smit ka la ïoh ban thep biang sa ar kol lyngba u Kalbest Pathaw ha ka minit 77 bad u Dameshwa Nong-neng ha ka minit kaba 79 na ka bynta ban khur syndon ïa ka jingjop.
Kane ka lympung kan bteng biang ha ka 7 tarik ha kaba ka Laitkyrhong SC pyrshah ïa ka Nong-rah SC ha ka por 11:30 mynstep, katba ka Nongkrem SC ïa ka Sohryngkham SC ha ka por 2:30 janmiet.
Ka Nongspung AYSCSA ka la jam sha ka semi final ha ka lympung ïalehkai First Division Football Tourna-ment ba la pynïaid da ka Tyrsad Area Sports Association (TASA) hadien ba ka la lah ban pynliem noh ïa ka Kyrphei SC da 5-1 kol ha ka jingïakhun kaba la long ha ka Lah Sngi U Blei ha madan ïalehkai kaba ha Tyrsad.
Ha kane ka jingïakhun baroh ar ki kynhun ki la pyrshang ban ïakhun tyngeh naduh kaba sdang.
Ka Nongspung ka la ïoh ban thep kol nyngkong lyngba u Lambokstone Syiemiong ha ka minit kaba 11 na ka bynta ban tam shi kol ha ka kylla step.
Kane ka kynhun ka la pynbud biang ïa ka kol kaba ar lyngba u Lanstarwell Syiemlieh ha ka minit kaba 50.
Hadien ar minit ka Kyrphei ka la la lah ban pynphai kylla shi kol lyngba u Reginal Rynjah.
Ka Nongspung ka la ïai bteng ban ïakhun tyngeh bad dei ha ka minit kaba 54 ba ka la ïoh ban thep ïa ka kol kaba lai lyngba u Firstbornson Syiemlieh.
Hashwa ban wai kane ka kynhun ka la thep biang sa ar kol lyngba u Elbingstone Marweiñ (75) bad u Stanlywell Lyngdoh (81) na ka bynta ban khur syndon ïa ka jingjop.
Haba phai sha ka 2nd Division, ka Thaiñthynroh SC ka la jop da 1-0 kol ïa ka Phanniewlah Rum SC bad ïa kane ka shi kol la thep da u Bhalang Swer (55).
Katba ha ka jingïakhun jong ka 3rd Division pat la jop ka Nongbri SC da 2-0 kol ïa ka Wahumlawbah SC.Ïa kine la thep da u Bankitlang Nongbri ha ka minit kaba 3 bad ïa kawei pat la thep da u Samborlang Marbaniang (59).
Kane ka lympung ïalehkai kan bteng biang ha ka sngi Thohdieng (8 tarik) ha kaba ka jingïalehkai jong ka Third Division kan long hapdeng ka Nongthymmai Neng SC pyrshah ïa ka Raimulong SC (11AM), katba ha ka Second Division kan long hapdeng ka Madan Mawser SC ïa ka Nongwah SC ha (1PM) bad ha ka First Division kan long hapdeng ka Phudbyrnei SC ïa ka Rangshangkham SC ha ka por 2:30 janmiet.
Ka Ladthadlaboh SC ka la jam sha ka final ha ka lympung ïalehkai Super Division Football Tournament na ka bynta u Kiang Nangbah Memorial Trophy 2023 ba la pynïaid da ka West Jaiñtia District Sports Association (WJDSA).
Kane ka la wan hadien ba ka Ladthadlaboh ka la pynliem noh ïa ka Sailung Ïalong da 1-0 kol ha ka semi final kaba nyngkong (Qualifier) kaba la long ha ka lah sngi U Blei ha Kiang Nangbah Stadium kaba ha Jowai.
Haba phai sha ka jingïalehkai ka la long kaba ïathain bha bad baroh arliang mamla ki la ïa ñion markylliang ban ïoh thep kol, dei haduh ka minit kaba khatduh ba u Promi Suting jong ka Ladthadlaboh ula ioh ban thep kol ha ka minit kaba 90+1 bad kane ka la biang pura ïa ka Ladthadlaboh ba kan khur syndon ïa ka jingjop.
Ka semifinal kaba ar (eliminator) kan long ha ka 5 tarik mynta u bnai hapdeng ka Niaw Wasa pyrshah ïa ka Nangbah Mulang.
Kiba jop na kane ki jingïakhun kin ïa aireng bad ka Sailung Ïalong ha ka semi final kaba lai ka ban long ha ka 9 tarik mynta na ka bynta ban ïaknieh ïa ka nam lahduh mynta ka aïom.
Ïa ki surok la shna ban suk ka leit ka wan u khun bynriew.
Kaei kaba ngi ïohi da ka jingwan jong ki surokbah kum ka Shillong Bypass bad kiwei, ka jingdon jong ki briew kiba pynkylla ïa ki surok kum ki jaka ban ïalehkai da ki kali bad ki ar shaka watla ki sngewthuh ba ïa ki surok ym shym la shna na ka bynta ki nongñiah ban tynneng ïa ki tyngshop ka phlim ‘Hollywood’ ba la ai kyrteng ‘Fast & Furious’ bad kaba bun ki bynta jong ka.
Namar ka jingkhyllew, ki don ki nongñiah kali bad ar shaka kiba pyni ïa kata ka jingnang ban ïaid pynkhun ne pynher ne ban rah ïa ki shaka shalor bad kumta ter-ter.
Ha Meghalaya, ngim pat don jaka ban pynïalehkai da ki kali bad ar shaka watla ki don kiba tbit ha kane ka liang.
Lehse kita kiba smat ban lehkai kumne, ki dei ban leit dawa na ka sorkar u Conrad K Sangma bad na u Bah Prestone Tynsong, uba dei u Myntri ba peit ïa ka tnat shna surok, ban shna da ka surok bakyrpang na ka bynta jong ki khnang ba kin lah ban leh katba ki mon khlem da pynthut ïa kiwei pat ki nongleit nongwan.
Ka jingñiah lymmuh ïa ki kali bad ar shaka bunsien ka ïalam sha ki jingjia ba sngewsih.
Lada kita kiba ñiah thurmur ki mynsaw tang ïalade, kam da pher than namar i kumba ki ïa pan kwah hi.
Hynrei kaba sangsot ka long ba ki pynmynsaw ïa kiwei kiba lui-lui bad kiba shu jia ryngkhat ba ki dei ban ïaid lynti na kato ka jaka.
Bunsien kine kiba pyrshang laiphew jait laiphew skit ban lehkai da ki kali bad ki ar shaka ki ju leit kham shajngai na sor Shillong.
Don bun kiba ngat ha ki jingmynsaw ruh bad ki pynthut shikatdei ïa ka leit ka wan jong kiwei pat.
Ha Shillong, kiba kwah ban leh khyllah da ki kali bad ar shaka ki kham mih ha ka por mynmiet ynda la kynjah ka shnong ka thaw.
Tangba lada dei ha sor ne shawei, ki surok ki dei na ka bynta ban ïaid ban ïeng ki kali ha ka rukom kaba dei bad ka bym ktah ïano-ïano.
Ki surok kim dei ban kylla long ki madan ïalehkai kai namar ïa kiba kum kita ki surok, ki don da kiwei watla ha Meghalaya kim pat shna satia.
Ngi dei ban kynmaw ba namar ka jingñiah thurmur, bunsien ki jingtakhuh kali ki wan jia khamtam ha surokbah.
Ha u snem 2022, katkum ka khanasamari na ki pulit, ha Meghalaya ki la don 205 tylli ki jingjia takhuh kali bad ha kine ki jingjia haduh 138 ngut ki briew ki la duh noh ïa la ka jingim bad 212 ngut ki la mynsaw.
Lehse ym baroh na kine ki jingjia ki dei namar ka jingleh khlem akor ki nongñiah tangba ngim artatien ba kham bun ki dei namar kata ka daw.
Shisien ba la ïoh ñiah kali saw shaka lane ar shaka, don kiba sngew hieng ba kat ma ki te ym don shuh ha kane ka sla pyrthei bad tang ma ki kiba nang lane tang kiba ma ki kiba don hok ban ïaid na kato ka surok.
Ha surokbah pat, ki trok ki sngew ba ki dei kum ki syiem bad ki ïaid katba ki sngewbit.
Dei hangta ba bunsien ki mih ki jingjia takhuh kali kiba bun rukom.
Kiba ngat ha ka apot na kawei ka liang, bunsien ki dei kiba lui-lui bad kiba ïaid ha la ka jong ka lynti.
Ngim dei ban kheiñ kai ïa ka jingim jong kiwei watla ngi lah ban ym da kheiñ kor than ïa la ka jong ka jingim.
Ki surok ki dei na ka bynta baroh ban ïa ïaid ha ka rukom kaba dei bad da kaba bud ryntih ïa ki aiñ ñiah kali.
Lada baroh ngin ïaleh katba ngi sngewbit ha lynti syngkien, khlem pep kin sa mih bun ki jingjia ba sngewsih.
Ngi dang donbok ba kiba bun hi ki dei ki briew kiba sngewthuh ïalade bad ïa kiwei ruh kumjuh bad namarkata, ngi kham lait na ki jingjia kiba lah ban wanrah ïa ka jingïap ne jingmynsaw ha surok.
Ka jingim ka long ka bakordor bad kiba ñiah kali/ar shaka thurmur ki dei ban sngewthuh ba kim don hok ban shim ïa ka jingim jong no-jong no.
Tang namar ka jingleh thurmur jong ki, ka ïing ka sem ka duh noh ïa u kpa lane ka kmie bad ki nongkamai.
Long kiba jai-jai bad adkar ha ka ïaid ka ïeng khnang ban ïa biang lang baroh.
Ka dei ruh ka kamram jong ki pulit ban pahara ha ki surok bad ki lynti ki syngkien kiba ki nongñiah ki kham juh ban ïalehkai da ki kali/ar shaka.
Dei ban kem beit ïa ki bad set along khnang ba kan long kum ka jingsneng na ka bynta kiwei bad khamtam eh ban pyllait na ki jingjia kiba sngewsih.
Ka jingïada ka kham kordor bad kham kongsan ban ïa ka jingpynkhiah.
Nangne shakhmat, ki nongshong shnong ruh ki dei ban sei la ki jong ki ‘Mobile Phone’ bad ban ring da ki dur khih ïa kito kiba ñiah kali thurmur bad ban pyntip sha ki pulit.
Dei ban ring ha kata ka rukom ba yn lah ban ithuh ïa ki nombor jong ki kali/ar shaka.
Ha ka snem 1962 la jied MP ïa u Prof.G.G.Swell bad MLA ïa u Babu W.Reade (Shillong), Bah H.E.Pohshna (Jowai), S.D.D.Nichols Roy(Sohra), B.B.Lyngdoh (Nongpoh) bad H.S.Lyngdoh (Nongstoiñ).
Hadien ba la jied ïa ki, kitei ki MLA (lait noh u Bah H.E.Pohshna) ki la risain.
U Prof.G.G.Swell u sah hi kum u MP.Ha ka snem 1963 la pynlong ïa ka Bye – Election bad la jied ïa u Bah H.Hynñiewta (Shillong), S.D.D.Nichols Roy (Sohra), B.B.Lyngdoh (Nongpoh) bad H.S.Lyngdoh(Nongstoin).
Kitei ki Rangbah ha-dien ba la jied MP bad MLA ïa ki, kim shym la lynñiar kthang lane ujor ïa u Paidbah u jied ïa ki.
Balei ba u Paidbah u jied ïa ki, ka long namar badon ka daw bad namar ba ki ïeng ha ka nongrim kaba u Paidbah u mon ba kin ïeng.
Kumjuh ruh ha ka snem 1967 la jied MP ïa u Prof.G.G.Swell bad MLA ïa u Bah H.Hynñiewta (Shillong), W.Bareh (Jowai), S.D.D.
