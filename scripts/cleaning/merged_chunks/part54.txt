com.
U Deputy Commissioner (Supply), East Jaintia Hills District, Khliehriat da kane u pyntip paidbah ba la pynthymmai ia ka dor umphniang sharak rashon naduh u bnai Naiwieng 2023.
Ia ka dor die kyllum ne wholesale bad die pateng ne retail hapoh Sonapur Oil Agency la pynbeit ba kan long T.79.80/- bad T.81.70/-.
Ka dor wholesale bad retail hapoh Jaintia Service Station la pynbeit ba kan long T.79.60/- bad T.81.50/-, katba ka dor die wholesale bad retail ha Sutnga Sub-Depot kan longT.83.60/- bad Rs.85.50/-.
Ia ka dor die pateng na ka bynta ki dukan Fair Price Shop (FSP) kiba jngai palat ia ka 5 kilomitar na ka jaka die wholesale hapoh Sutnga Sub-Depot yn pynbeit da ka vigilance committee ba dei khmih.
Kane ka jingpynmih hukum kan treikam noh mardor tad haduh ban da pynbna da kumwei pat.
Ka jingpynlong ia ka ‘Farmers Parliament’ ka dei shibynta kum ka jingithuh ia ka jingtrei jong ki paid nongrep, ong u Myntri Rangbah ka jylla u Conrad K Sangma haba aijingkren ha ka “3rd Meghalaya Farmers’ Parliament" ba la pynlong hynne ka sngi Nyngkong hapoh State Convention Centre, Shillong shibynta ka jingrakhe ia ka sngi jong ki nongrep ne ‘Farmers’ Day.
’ U CM u la ong ruh ba kane ka prokram ka dei kaba kongsan ban ithuh ia ka jingtrei ka jong ki bad ban kyrshan ia ki, bad ka dei ruh ka khubor kaba pynpaw ba ka sorkar ka ia don ryngkat lang bad ki khnang ba kin lah ban kyntiew ia ka rep ka riang bad ka ioh ka kot.
Ha kane ka prokram la ia don lang ruh u Myntri ka Tnat Animal Husbandry & Veterinary u Bah AL Hek bad ka Myntri ka Tnat ka rep ka riang ka Kong Ampareen Lyngdoh nalor kiwei pat.
U Conrad u la ong ruh ba ki nongrep ki la dep lypa ban pynbunkam ha kiba bun ki bynta jong ka rep ka riang bad ba ka jingdonkam jingiarap ka long tang khyndiat eh ha  kaba iadei bad ki jaka buh ia mi mar rep, ha ka liang ka jingpynpoi mar, ki lad jingiarap pisa bad ka jingpyntreikam ia ki polisi ki ban nanglah ban kyntiew shuh shuh ia ka rep ka riang.
Nalor kata u Myntri u la bynrap ruh ba ka Regeneration Meghalaya program, kaba dei ka agroforestry project kaba u la plie dang shen ka dei tang ka bynta jong kane ka thong kaba khraw.
“Lyngba kane bad kiwei pat ki sienjam lyngba ki Tnat sorkar bapher bapher, ka jylla ka la dep lypa ban sdang ban pyni ia ka lynti," u la ong.
Watla katta u la ong ba ka long kaba donkam ban iakynduh bad ban iakhun ia ki jingeh kiba iadei ha ka rep ka riang.
Na ka liang u CM ka jylla u kyrmen ruh ba kane ka jingialang ba ar sngi kan plie ia ka rynsan na ka bynta ki nongrep ba kin iamir jingmut halor kiba bun ki mat, ban shim ia ki sienjam kiba lah ban kyntiew shuh shuh ia ka kam rep lyngba ka jingpyrshang ia ki rukom rep barim bajah.
“Shuh shuh u la ong ruh na ka bynta kino kino ki prokram ba kin long kiba seisoh ka donkam ia ka jingiashim bynta lang da ka imlang ka sahlang, kata da kaba kyntu ruh ia ki kynhun jong ka Regeneration Meghalaya project ban pyniasoh bad ki nongshong shnong naduh ka tyllong na ka bynta ban lah ban pynseisoh ia kane ka prokram.
“Ha ka jingrakhe ia kane ka sngi jong ki nognrep, ngi ai ka jingithuh ba sngew burom ia ka jingnoh synniang ba kongsan jong ki 4.5 lak tylli ki nongiing jong ki nongrep nas ka bynta ka roi ka par ha ka jylla," ong u Conrad Sangma.
Ha kane ka prokram u CM u la sam ruh ia ki cheque sha ki nongioh jingmyntoi lyngba ka FOCUS bad PES kumjuh iak i nongioh jingmyntoi lyngba ka Piggery Mission.
Shibynta jong kane ka jingrakhe u CM u la plie ruh ia ki 11 tylli ki karkhana ban song bad pynkhreh ia ki mar rep bad ia sawtylli ki jaka buh mar sha ki thain kiba kham pajih.
U Deputy Commissioner (Supply), East Jaintia Hills District, u pynbna ba ia u khaw bam ja sngi ne Midday Meal ha ki skul la pyllait ha East Jaintia Hills District, lyngba ka Mid-Day Meal Scheme na ka bynta u bnai Risaw bad bnai Naiwieng 2023.
La mang kyrpang ia une u khaw na ka bynta ki skul Lower Primary Schools, Upper Primary Schools bad  Bal-Vatika na ka bynta ki Pre-Primary,bad ia une u khaw yn pynpoi haduh skul ha kaba ym donkam ban siew pisa.
Ka seng ki nongniah kali Autorickshaw ka Motphran Autorickshaw Owner’s & Driver’s Association (MARODA) ha ka general meeting kaba la long ha ka 10 tarik u bnai Naiwieng ba la dep ka la ioh ban jied ia ki nongkitkam bathymmai jong ka na ka bynta ka samoi treikam jong u snem 2023-2025.
Ki nongkitkam ba la jied ha kane ka sngi ki kynthup ia u president Bah Evandul Marbaniang, vice president Rijied Rynjah, secretary Thrangbor Sawian, assistant secretary Ribilto Syiemlieh, finance secretary D.Disiar, assistant finance secretary R Kharmyndai, organising J Massar, discipline D Nongrum, sports secretary Teibok Lyngdoh bad publicity scretary Bah Nevelshal nalor kine la jied ruh ia ki hynriew ngut ki executive member.
Ha kajuh ka por la jied ruh ia u Bah Arwan Tariang bad Bah Alantry Dkhar kum ki adviser jong ka seng.
Kane ka long katkum u kyrwoh lyngba u publicity secretary ka MARODA.Ka Ladthadlaboh Sc kala jop da 1-0 pyrshah iaka Sailung Ialong bad kane ka kol kala wan haka minit kaba khatduh lyngba u Promi Suting haka jingialehkai semifinal kaba nyngkong (qualifier) jong ka Super Division Football Tournament kaba pyniaid da West Jaintia District Sports Association (WJDSA) kaba long ha Kiang Nangbah Stadium haka sngi Nyngkong.
Kane ka jingialehkai kala long kaba iakhaid bha naduh ba sdang ha kaba kine ki arliang mamla kila pyni iala ka sur ialehkai kaba itynnad kaba la pynshongshit ia paidbah ba wan sakhi ia kane ka jingiakhun.
Kine ki arliang mamla kila iatynjuh bor markylliang ban ioh thep kol, hynrei ka bok ka nusip kaba noh shaka liang ka Ladthadlaboh kala ioh thep iaka kol haka por pynjlan iaki minit ialehkai kata haka 90’+1 lyngba u Promi kaba la biang pura iaka Ladthadlaboh ban jop bad rung sha ka final mynta ka aiom ialehkai.
Ka semifinal kaba ar ne ka eliminator kan long haka 5 tarik Nohprah hapdeng ka Niaw Wasa pyrshah iaka Nangbah Mulang.
Kiba jop na kane ki jingiakhun kin ia aireng bad ka Sailung Ialong haka semifinal kaba lai haka 9 tarik Nohprah ban iaknieh iaka nam lahduh mynta ka aiom ialehkai.
Ka Rymbai Shkenshynriah bad ka Moolamanoh kila jop iaka Khliehriat West bad iaka Rymbai Wahshnong haka Super Division Football Tournament ka East Jaintia Hills District Football Association kaba long ha madan artificial turf ha Diengshynrum haka sngi Nyngkong.
Haba phai sha ka jingialehkai, ka Rymbai Shkenshynriah kala jop da 2-0 iaka Khliehriat West YWSC.Ia kine ki ar kol la thep da u Rumi Lyngdoh 41′ bad u Vicky Dkhar 64′.
Ka Moolamanoh kala pynliem iaka Rymbai Wahshnong da 3-0.
Ia kine ki lai kol ka Moolamanoh la thep da u Lakhon Surong 56′ kaba mih paw haka dur ka penalty, Kiming Dkhar 86′ bad u Eriston Dkhar 90’+1.
Uwei u rangbah uba kyrteng u Bah Blingstar Snaitang na ka shnong Mawkadiang, Nongstoin, WKHD u la phla ba u la ioh ia ka jingpang bampong (Cancer) ba shyrkhei ha u bnai Jylliew 2016, kata ka jingat ba heh ha u ryndang (Left Neck Node) uba heh jan kat u kwai.
U la iathuh ba u la phah ban leh test ha Woodland Hospital ha ka 21.06.2016, bad hadien ba ba la ioh ia ka report, ki doktor ki la iathuh ba ka dei ka jingpang bampong, bad ka report ka thoh Metastatic Squamous cell carcinoma, ha kaba na liang ki doktor ki la ong ha u ba un hap ban shah puid noh, bad ka dor ka long kaba rem.
Hadien kane une u rangbah u la ong ba kila iakren ha la iing ha kaba ki la rai ban ym shah puid hynrei ban phah sumar kynbat na u Dr.Boss L.Myrthong ha Nongstoin namar ki la ioh jingtip ba u la lah ban pynkoit ia kiba bun ki nongpang bampong da kaba sumar lyngba ki dawai kynbat.
U Bah Snaitang u la iathuh ba u la leit rah ia kane ka report ba la ioh napoh Woodland Hospital sha u Dr.Boss uba la pynpaw ba katkum ka report ka dei shisha ka jingpang bampong.
Hadien ba la bishar bniah ia ka report na ka liang u Dr.Boss u la batai ba u dei ban shah sumar haduh lai snem ne palat ban lah ban pynkoit pat ia kane ka jingpang bampong, kata da kaba kyntu ruh ia u ba u dei ban sangeh shisyndon ban bam doh, ban dih dud, bam kwai bad ban dih duma sikret.
Da ka jingshaniah une u rangbah u la mynjur bad sdang ban shah sumar ha u Dr Boss haduh lai snem pura kumba la batai da kaba kiar lut ia ki jingbam ba la khang pyrshah kat haduh ba un da ioh ia ka jingkoit kaba pura na kane ka jingpang bampong kat haduh kine ki sngi.
Une u rangbah u la ong ruh ba kane ka jingpynpaw ka jong u ia la ka jong ka jingshem ka long khnang ban tip paidbah bad khnang ba kan long ruh ka jingmyntoi ia kiwei pat.
U Bah John F Kharshiing, Co-Chairman, Meghalaya State Planning Board, ka sorkar  Meghalaya ha kine ki khyndiat sngi ba la lah u la pyntip ha kaba iadei bad ka jinglait jong kumba 200 tylli ki kam bapher bapher ha ka Ri Slovakia ha ka thain Europe ha ka jingsiew kaba long 60,000 haduh palat 70,000 shi bnai, kata hadien ba ki la pyndep ia ka jingshah hikai.
Nalor ka jingsiew ki don ruh shibun kiwei pat ki jingmyntoi bad kan don ruh ka voluntary retirement insurance, life insurance, ban thied kali ha ka dor kaba duna, ki lad jingiarap pisa haba iakynduh jingeh, allowance bad kiwei pat ki jingmyntoi ha ka imlang ka sahlang.
Ia ki jingtip kiba kham bniah lah ruh ban phone sha une u nombor +91 70858 99519 jong katei ka kynhun “Asporea" ki ban sa batai kham bniah ha kaba iadei bad ki kyndon.
Lyngba une u kyrwoh u Bah Kharshiiing u pyntip ruh ba kito kiba kwah ban leit trei sha katei ka ri ki dei ban long shisha kiba skhem jingmut bad ban trei shitom, namar bun sien ki leit tang shipor bad ki wanphai noh katba kiwei ki jaidbynriew te ki iaknieh ban ioh kam ioh jam.
U la ong ruh ba hadien ba ki la dep iakren bad kitei ki dkhot ka “Asporea’ ba dei khmih ki lah ruh ban pyntip lang sha ki khnang ba kin ioh ban buddien shuh shuh.
Bah John F Kharshiing whatsapp 9436102663.
Ka ophis District Social Welfare Officer, West Jaintia Hills District, Jowai ka la rakhe iaka International Day of Person with Disabilities 2023 ha Syiem Jingsuk Secondary School, Lai Lyngdoh Hall, Amlarem Sub-Division haka sngi Nyngkong.
Ka mat pdeng ka long “United in action to rescue and achieve the SDGs for, with and by persons with disabilities".
U Bah Het Pohthmi, MDC War West, Deputy Chairman JHADC u la long u kongsan haka jingialang kaba la pyniaid da u E.Kyndait, LDA jong ka Office DSWO.Ka kong R Passah, DSWO ha kren pdiang kala pynshai shaphang ka ne ka sngi ba kane ka sngi kadei ka sngi kaba la leh burom ha baroh shityllup ka pyrthei naka bynta ki briew ki ba don jingduna ha ka dkhot met.
Kala ong ruh ba ka sorkar ka don ki scheme ba kyrpang na ka bynta ki ba duna ha ka dkhot met.
ka kong Passah kala kyntu ia ki kmie ki kpa ba lada don ki khun kiba don jingduna ha ki dkhot met jong ki, ki dei ban leit sha ki Nodal Hospital khnang ba kin ioh ia Disability Certificate ban leit mih sha ki Office sorkar  ban ioh iaka jingiarap naka sorkar.
Ha kane ka programme la ioh iaka jingkren na ka Kong Aidiam M.Kassar, Psychologist Manager, DRCDA halor ka Scheme & Services for persons with Disabilities, Bah L Khonglah, Advocate Jowai Bar Association halor ka Right of Persons with Disabilities bad na ka Kong P Chyrmang, Office Assistant, ICDS, Kong M Lapasam, Mukhya Sevika, BDO Office.
U kongsan ha ba ai jingkren U la kyntu ia kiba duna ha ka dkhot met ban long kiba shlur bad kiba trei shitom wat la ki don ka jingduna ha ka dkhot met.
U la kyntu ruh ia ki longkmie longkpa kiba don ki khun kiba duna ka dkhot met ba kim dei ban lehrain,  hynrei ki dei ban mih shakhmat  ban ialam sha ki Office sorkar ba kin ioh jingiarap na ki Scheme sorkar ki bapher bapher.
La pynkup burom ia ki arngut kiba don jingduna ha ka dkhot met da kaba ai ia ki tiar sahkynmaw sha u Bah Kalvin Suting, Moosakhia Village bad ia U Bah Nicholas Khonglah, Lai Lyngdoh.
Ha kane ka jingrakhe la don ka Medical Checkup (General) bad la pynlong ruh  ka jingialehkai na ka bynta kine kiba duna dkhot met kum ka Musical Chair, Spoon marbel race bad kiwei kiwei, ha kaba la sam ia ki khusnam ia kiba iashim bynta.
Ka Shillong Lajong FC ka la lah ban pyniakhad da 1-1 ha ka minit kaba khatduh lyngba ka kol ba la thep da u Daniel Goncalves ha ka jingiakhun pyrshah ia ka Rajasthan United ha ka jingialehkai kaba la long haka Sngi U Blei ha Hyderabad.
Kane ka jingialehkai kam shym la long kaba iaid beit na ka bynta ka Lajong naduh kaba sdang jong ka jingialehkai ha kaba ka la shah thep mar ia sdang ka jingialehkai, kata ha ka minit kaba khyndai lyngba u Richardson Kwaku Denzell ka Rajasthan United.
Watla katta ka Lajong kam shym la duh jingkyrmen ne randien hynrei ka la bteng ban iakhun tyngeh.
Ha ka jingshisha ka Lajong ka la ioh shibun ki kabu ban khyrwit sha kol hynrei kam shym la lah ban pynkylla iaki sha ka kol, hynrei tad tad hadien ka jingpynjlan ia ki minit ialehkai jong ka kylla miet ba u Goncalves u la ioh ban pynkhih jar ha ka minit kaba 97 jong ka jingialehkai ban wanrah ia ka point kaba kongsan sha la iing.
Kane ka jingiakhaid ka mut ba ka Lajong kam pat shym la mad satia ia ka nam rem naduh kaba sdang jong ka jingialehkai, kata ha ryngkat ka Mohammedan Sporting ka bym pat shym la shah rem ha kane ka jingialehkai I-League jong kane ka samoi, bad mynta ka Lajong ka don ha ka kyrdan kaba 4 ha ka miej khein point  ki 13 point kiba ka la ioh na ki hynniew tylli ki jingialehkai, kata ka jingjop kaba laisien kynthih bad sawtylli ki jingiakhaid.
Mynta ka Lajong kan wanphai pat sha la iing na ka bynta ban pynkhreh ban iakhun pyrshah ia ka Churchill Brothers na Goa ha ka 6 tarik mynta u bnai ha  madan SSA Stadium, Shillong ha ka por 2 baje nohphai sngi.
Ki ktien iapan ki ba dang lah ban kiar bad ki ba dang don da la ki ktien tynrai te la sngew dei ban pynneh da ka ktien tynrai bad ban pdam noh ia kita ki ktien iapan.
Ki nuksa halor kane lehse lah ban kdew kum ia ka ktien iapan ‘phatok’ dei ban pynneh beit da ka ktien tynrai ‘byndi’ bad ‘along’; ka ktien ‘lait’ dei ka jingshai na ka bording ka ba dei ka ktien iapan ba lah ban pynneh da ka ktien ‘dingshai’ ba la buhti ha ka imlang sahlang bad la sngewthuh paidbah, nalor ba ka pakhuh bad ka ktien tynrai ‘lait’ ka ba mut ba la khlad na kaei kaei; ka ktien ‘droks’ ne ‘kynja’ dei ka ktien iapan ba lah ban pynneh da ka ktien tynrai ‘kani’ ne ‘aphin’ kat ka ba lah ban pynbiang ktien, khamtam ba ka ktien kynja ka thew da kumwei ruh kum ki jait bapher; ka ktien iapan ‘taïar’ dei ban pynneh da kawei pat ka ktien iapan ‘shaka’ ka ba kham rim bad tip paidbah lane da ka ktien tynrai shalyntem, khamtam ba ka ktien ‘taïar’ ka kit jingmut sa da kumwei na ka ktien iapan ka ba mut ban ‘pynkhreh’; ‘phlop’ dei ban pynneh da ka ‘bijai’ ne ‘sepei’; ia ka ktien ‘komper’ dei ban pynneh da ka ‘nujor’; ia ka ktien ‘trai’ kum ha ka ba ‘pyrshang’ eiei dei ban pynneh da ka ktien tynrai ‘pyrshang’ namar ba ka syrdoh bad kulmar jingmut bad ka ktien tynrai ‘trai’ ka ba mut ia ki kynrad ba kam nongkynti ia kaei kaei; ia ka ktien ‘saiñ’ kum ha ba ‘soi’ kyrteng dei ban pynneh da ka ktien tynrai ‘soi’ namar ba ka syrdoh bad kulmar jingmut bad ka ktien tynrai ‘saiñ’ ka ba mut ban phrang ha shlem ia kaei kaei; ia ka ktien ‘step’ kum ki ‘kyndon’ mawjingkieng dei ban pynneh da ka ktien tynrai mawkyndon ne mawjingkieng, namar ba ka syrdoh bad kulmar jingmut bad ka ktien tynrai ‘step’ ne ‘mynstep’ ka ba mut dang phyrngab mar ia mihsngi haduh shwa shiteng sngi.
Ki dang byllai ki ktien lada dei ban kdew bad ñiewtang, tangba la shu antad ba ki paidbah ki la lah ban peiphang ia kaei ka ba la kynthoh.
Ki don ruh ki ktien ki ba ym lah ban poiphang ba kumno ki la mih thymmai ne ba la don lypa ki ba syrïem bad kano kano ka jingmut ba mynnor namar ba ym don ka snap na kano kano kawei pat ka ktien jong kino kino ki paidbynriew na marjan ne marjngai.
Kum kita ki jait ktien ym lah ban kam thikna ba ki dei ki ktien tynrai ne ktien ba iapan namar ba ym don ki tyllong ba thikna ban pynskhem ia kata.
Kum kita ki ktien ki long ka ktien pita- ia u jingthew jaiñ jong ki dorji, mynja- ia u sla ba mih umshkah ha ka ba ju khleh bad ki kynja iit ba la dung ni na ka bynta ban bsuh ha u ksai pynher kotkudi, latai- ia ka kor shalyntem kyllaiñ ksai, ïit- ia ka mar ba long snep bad pyrshi bad shai ha ba peit lyngba, miej- ia ka mar ba buh tiar ha kynjang na ka ba shong ki briew, rynda- ia ka tiar ba khrud jlih ia ka dieng lynter, paiñtali- ia u tiar ksam thliew ha ka dieng syriem kum u shniah shoh maw, kurat- ia ka tiar ot dieng kum ka wait ba don bniat, rashi- ia ka tiar ot jyntang kba ba don bniat, shuri- ia ka wait sum, duli- ia ka mar ba buh tiar ban kynshew bad khang kdam da ka dwar, sati- ia ka ksah ba deng ha shympriah kti ba ju tip ruh kum ka sahti, khadu- ia ka tiar pynirong ba deng ha ryndang kti, khaila- ia ka sohshkor ba deng pynirong ha shkor, latom- ia ka tiar tylli pyllon ba sieh nar juloi na ka bynta ban pynshad ha tbian khyndew da ka ba ring da u ksai, thyrnia- ia u nar suh ba stang ba lah ban thep da u ksai na kia bynta ban suh jaiñ suh nep, sisa- ia u narpyllon ba kat ki shyieng sohiong sohmanir lane ka isbad ba um da ka ba shet tyrha ha ding,  lyngka- ia u nar tylli lynter ba nep kum u sum na tduh ba ju tih maw tih khyndew, sdie- ia u nar lyngkhot ba shut nep syrti shiliang na ka bynta ban pom dieng,  ksai- ia u snur jaiñ ba thir bad suh jaiñ, bad kiwei kiwei ki ba kum kita.
Yn dang mih shuh shuh bad lah ban dang kdew hadien ruh ha ki jingthong ki ban dang bud ryngkhi.
Nalor ki ktien iapan ne ba shim kylliang bad ki ktien tynrai, ki don ruh ki ktien ki ba la shu mih hi ha ka imlang sahlang na ki paidbynriew lyngba ki ryta  ki ba da ki ktien tynrai bad ki ba kit jingmut sbiak ia kiei kiei ki ba ha ka juk thymmai mynta kum ka ktien ïa ka sopti- ka ba thew ia ka jaiñ sop kti, soplun- ka thew ia ka jaiñ sop na syngkai sha kjat ha ka ba la pynshong ha ka lyeit ka ba don ruh ka ktien tohmet ba ju ong ka lun, liengsuiñ- ka thew ia ka lieng ba kie ha suiñ,  lyntang- ka thew ia ka dieng lynter ka ba stang, dieng pynïar- ka thew ia ka dieng tylli ba pun ha ka jingïar, kynroh- ka thew ia ka kynton ba ker da ka ba sieh proh dieng thynram, dewbilat- ka thew ia ka khyndew ba wanlam na Bilat, diengkot- ka thew ia u dieng jingthew lynter ba lyngkot, thyrnia- ka thew ia u mar ba suh jaiñ kum ba thir ksai, plakot- ka thew ia ka pla ba shna da ka kot bad ia ka pla ba kit kot pule, korsuhjaiñ- ka thew ia ka kor ba suh jaiñ, sairusom- ka thew ia u ksai ba jlih kum u rusom, kotkudi- ka thew ia ka kot pynher ba kiew ne kie ha suiñ, khiewranei- ka thew ia ki khiew khyndew na shnong Larnai, liangthar- ka thew ia ka pliang ba siang pathar, lyngknot- ka thew ia ka lyngkhot dieng ba pynlong knor ban shong, motdur- ka thew ia u mot ba don artat ka dur ba shu shtah, sohshkor- ka thew ia ka soh ksiar ne soh rupa ba kieng ne deng ha shkor, bad kumta ter ter.
La khmihlynti na ki paidbah nongpule ruh ban kynthoh lada don ka rukom batai ba lymbiang ban ai jingmut da ki ba thikna na ka bynta ban synñiang shuh shuh kum kita ki ktien khnang ban kynshew ha ka thiar jong ka thoh ka tar Khasi.
Kino kino ki ba la kloi ban synñiang na kano kano ka bynta ki lah ban phah ha email: sainriti.2011@gmail.
com lane Whats App 9436103992, kat ka ba kham sngewbit sngewbiang.
U Ma Sniawbhalang Dhar, Myntri Sorkar bad u MLA ka Nartiang ula buh ia u maw nongrim na ka bynta ban kyntiew kyrdan iaka Seinraij Secondary School Wahiajer sha ka kyrdan Higher Secondary School haka jingialang kaba long ha kane ka skul ha sngi Saitjain.
Kane ka jingkyntiew kyrdan ia kane ka skul ka long ruh shibynta ka jingrakhe iaka jingdap 25 snem ne ka jubili rupa ka Seiñraij Upper Primary School SSA Wahiajer (1998-2023).
Ha kane ka sngi la iadonlang u CEM JHADC Ma Thombor Shiwat, MLA Jowai Ma Wailadmiki Shylla, MLA Umroi u Damanbait Lamare nalor kiwei kiwei.
Ia ka jingialang la pyniaid da u Chairman u Chot Pde.
U Ma Sniawbhalang Dhar haka jingkren ula ai khublei bad iaroh iaka bor pyniaid ka skul kaba la kynjoh ia u mawmer ba Arphew San Snem haka jingiaid lynti jong ka.
Ula ong ba ba kum ki nongmihkhmat ki shem shitom namar ki nongshong shnong kim juh pan iaka jingdonkam jong ki dong ki shnat, hynrei ki pan iaka jingdawa haka kam shimet ka jong ki, bad kane ka buh jingeh iaki nongmihkhmat paidbah ban wanrah iaki kam pynroi haki dong ki shnat.
Kumta u la kyntu iaki paidbah ban long kiba iai shah bad pynneh iaka jingtylli haka shnong ka thaw.
Ha kane ka sngi u ma Sniawbhalang ula plie paidbah ruh iaka jaka rieh slap ha ka Khnap Thangbru jong ka shnong Wahiajer.
La pynphuh pynphieng iaka jingiarakhe da ki jingrwai jingshad ba la iashimbynta da ki khynnah skul.
Ha kawei pat ka jingjop ha ka jingiakhun pyrshah ia ki kam beain ha ki thain khappud, ki shipai BSF ka Meghalaya ha ka 1 tarik Nohprah, ki la lapdien ia kawei ka trok kaba kit shibun bah ka shini ia kaba  thmu ban shalan beain shapoh Bangladesh.
Kane ka trok kaba don ia u registration number ML 04 C 5133, ka la shah bat noh ha ki shipai BSF kiba la pynap shrip, kata hadien ba ka la wan na ka thain Sonapur bad iaid lyngba na ka surok Lumshnong – Sonapur sha ka lynti surok ka thain Lailong – Huroi ha East Jaintia Hills.
Hadien ba la pynieng ia kane ka trok, ki shipai BSF ki la pynlong ka jingtalasi bad lap ba ia ka shini la buhrieh ha ki song ba la tap da u shyiap hapoh jong ka trok.
Hadien la kem noh ia u nongniah jong kane ka kali namar ka jingbym lah ban pyni ia ki kot ki sla kiba biang bad halor ka jingpyrshang ban buhrieh ia ki jingshisha.
Ha kawei pat ka jingkhynra, ki shipai BSF ka jylla ki la ioh ban kurup noh ia shibun bah ki tiar kiba shongdor haduh kumba T.28 lak, ia kiba la thmu ban shalan beain shapoh Bangladesh.
Ia utei u briew ba la ioh kem bad ia ki mar ba la ioh kurup la aiti noh sha ki bor pulit ka Umkiang PS na ka bynta ban leh shuh shuh ia kaba donkam.
Ka Mulait United FC ka la rung sha ka final hadien ba kala lah ban pynliem iaka Lamyrssang da 1-0 haka semifinal kaba nyngkong- ka qualifier haka lympung ialehkai Super Division Football League ba la pyniaid da ka Saipung Block Sports Association (SBSA) kaba long ha Lamayrsiang ka sngi Saitjain.
Ka jingiakhun haka por kaba la buh kala iakhiad khlem don mano mano ba ioh pynkhih iaka jar.
Dei hadien bala bteng biang iaka jingialehkai haka Extra Time, ka Mulait United kala ioh iaka kabu ksiar kaba paka ban pynkhih iaka jar lyngba u Jeffree Surong haka minit kaba 115 kaba la biang pura iaka Mulait United ban khur iaka nam jop.
Haka ka semifinal kaba ar- ka Eliminator, ka Jalaphet Bri Sumer SC ka la pynliem iaka Narwan da 1-0.
Ia kane ka kol la thep da u Plider Dkhar haka minit kaba 50.
Kumta da kane ka namjop ka Jalaphet Bri Sumer kan ai reng pyrshah iaka Lamyrsiang haka semifinal kaba lai-ka Eliminator haka 5 tarik Nohphrah haka por 12:30 Pm.
Hadien ka jingjop bad ka jingiakhaid kaba mar lai sien kynthih, ka Shillong Lajong FC mynta kan ia aireng pyrshah ia ka Rajasthan United ha ka round kaba 8 jong ka jingialehkai I-League ka ban long lashai ka sngi 3 tarik Nohprah ha ka madan ialehkai Deccan Arena hapoh Hyderabad ha ka por 4:30 janmiet.
Hadien ka jinglah ban ialehkai bha naduh kaba sdang ha kane ka samoi, kata lyngba ki san tylli ki jingialehkai ha la iing na ki hynriew tylli ki jingialehkai, mynta ka Lajong ka la ioh 12 point bad don ha ka kyrdan kaba 4.
Na ka liang u head coach ka Shillong Lajong, u Bah Bobby Nongbet haba kren sha ki lad pathai khubor shwa kane ka jingialehkai u la ong ba u khmih lynti ba kane ka jingialehkai ka ban long lashai ka sngi pyrshah ia ka Rajasthan United watla kan dei kaba jwat da kaba shim halor ka jingialeh kaba jngai na la iing, hynrei u kyrmen ba ka kynhun jong u kan iakhun tyngeh ban ioh sa kawei pat ka jingjop bad ban ioh khur ia ka lai point.
Kumta ruh na ka liang ka Rajasthan United hapoh ka jingialam jong u head coach u Pushpender Kundu mynta ka don ha ka kyrdan kaba 12 ha ka miej niew point, kata tang lyngba kawei ka jingjop, kawei ka jingiakhaid bad shah rem 5 sien bad ioh khur tang 4 point na ki hynniew tylli ki jingialehkai.
Mynta ka Lajong kan khmih lynti ban bteng ia ka jingiakhun khlem shah rem naduh kaba sdang bad ban ialehkai bha pyrshah ia ka Rajasthan United khnang ban ioh khur ia ka lai point bad ban nangkiew ha ka miej khein point.
Hadien ka jingioh pdiang ia shibun ki jingujor na ki paidbah ka thaiñ, ka seng KSU East Jaintia Hills District Unit (KSU-EJH) ha ka 1 tarik u Nohprah 2023 ka la pynsngew bad leit buh ruh da jingthoh sha u Deputy commissioner ka district ha kaba iadei bad ka jingshim kabu palat ki dukan die mar khamtam halor ka marbam mardih.
Ka KSU ka la pynsngew ba ki la don katto katne tylli ki dukan kiba shim kabu ban die ia ki mar khamtam ki marbam kaba long da shisien ka jingleh kam beaiñ.
Ka seng ka la pynsngew bad dawa ruh ba ka bor district ki dei ban jurip ia ki dukan khnang kum kine ki jingleh beain jong ki nongde khamtam ha kaba iadei bad ki marbam kan ym ktah ia ki paidbah ka thain.
Nalor kata ka KSU lyngba une u kyrwoh ka la pynsgew ruh ba ki mawser lane ki maw ban thew ki jingdie dei ban ioh ia ka registration seal na ka tnat ba dei peit bad ruh ki dukan ki dei beit ban don ia ka cash memo kiba don ia ka trading licence number, ka kyrteng dukan bad kumta ter ter khnang ban lah ban tehlakam ia ki kam die beaiñ da kine ki dukan bad khamtam ruh ban buh ia ki jingwah ne display board ki ba thoh ia ki dor trai jong ki mar ki mata khamtam ki mar bam mar dih.
Ha kaba iadei bad kane ka KSU ka dawa ruh ban buh ia ka District Consumer Dispute Redressal Commission katkum ka Consumer Protection Act 2019 bad ruh ban ai ki kynja Consumer Awareness Program hateng hateng sha ki paidbah nongsiew nongtda khnang ba kin ioh jingshai.
Halor kane ka bynta na ka liang u Deputy Commissioner u kular hakhmat ka seng ban pynshitom da kaba tyngeh pyrshah ia kito ki dukan kiba die palat katkum ba la buh ha ka MRP, bad u la kular ruh ban bthah ia baroh ki dukan rashon kiba hap hapoh u pud u sam jong ka EJH ki hap ban buh ia ka display board.
Ka ding kaba klang hynnin ka por palat shiteng synia kala bam duh ia ka karkhana kaba dei ruh ka kudam buh atta jong ka kompeni magic cook kaba don ha ka thain Garikhana, Shillong hynne ka step phyrngap, hynrei ka long kaba donbok ba kam shym la don kano kano ka jingjia ba sngewsih sha ka liang ki mynsiem briew.
Ha kaba iadei abd kane ka jingjia na ka liang ki bor District kynthup ki Pulit, ki Pulit na ka Tnat Fire & Emergency Services, SDRF, shipai, DMHO bad GTC kila iapoi sha kane ka jaka ban pynthikna ba ka ding kan ym pur sha kiwei pat ki iing ki sem kiba don marjan bad ban lah pynlip noh kloi ia ka ding kaba klang.
Ka la shim por haduh kumba 10 kynta ia kine ka tnat pynlip ding bad kiwei pat ki kynhun kiba ia don bynta ba kin lah ban pynlip duh ia kane ka ding kaba klang bad kaba la wanrah ia ka jingjulor kaba jur.
Katkum ki khubor la iathuh ba kane ka jingjia ka la jia ha ka por kumba 1 baje mynstep, bad ka la don ruh ka jingsuba kaba jur ba ka daw jong kane ka jingjia ka lah ban dei na ka jingthut ha ka lain bording ilektrik.
Ki ar ki jingialehkai football haka kyrdan Super Division Football Tournament kaba pyniaid da ka East Jaintia Hills District Football Association (EJHDFA) kila kut noh da kaba iakhaid haka sngi Thohdieng.
Haba phai sha ka jingialehkai kaba long hapdeng ka Rymbai Shkenshynriah pyrshah iaka Moolamanoh ka la kut da mar 2-2 kaba long ha madan artificial turf ha Diengshynrum.
Na kaliang ka Rymbai Shkenshynriah ia kine ki ar kol la thep da u Ribha Dkhar haka minit kaba 28′, 33′.
Ki ar kol ka Moolamanoh SC pat la thep da u Kiming Dkhar haka minit kaba 37′ bad u Jesly Sungoh (own goal) haka minit kaba 90’+1.
Ha kawei pat ka jingialehkai Rymbai Wahshnong bad ka Khliehriat West YWSC, kane ka jingialehkai ruh kala kut noh da kaba iakhaid mar 1-1.
U Pyndap Bareh ka Rymbai Wahshnong haka minit kaba 42′ ula ioh pynkhih iaka jar.
Na ka Khliehriat West ia kane ka shi kol la thep da u Sandy Kassar haka minit kaba 54′ kaba mih paw haka dur jong ka penalty.
Shuh shuh haba phai sha ka miej iakhein point na ki 6 tylli ki jingialehkai bala dep, ka Sutnga SSCC kala wan haka kyrdan kaba hakhliehduh da kaba kamai 16 point, bud sa ka Rymbai Shkenshynriah SC 11 point, ka Khliehriat West bad ka Dhana mar 8 point, Rymbai Iawpynsing 6 point, Thangskai Tiger 5 point, Rymbai Wahshnong 4 point bad ka Moolamanoh 2 point.
Ka jingialehkai ka kylla ba nyngkong kala jan poi artad sha kaba kut bad shuwa ban jam sha ka semifinal ki jingialehkai kiba dang sah ki long hapdeng ka Rymbai Shkenshynriah pyrshah iaka Khliehriat West bad ka Moolamanoh pyrshah iaka Rymbai Wahshnong kaban long haka 4 tarik Nohprah.
Ka jingialehkai kaba khatduh kan long haka 6 tarik Nohprah, ka Dhana pyrshah iaka Rymbai Shkenshynriah, Rymbai Wahshnong pyrshah iaka Thangskai, Rymbai Iawpynsing pyrshah iaka Moolamanoh, ka Sutnga pyrshah iaka Khliehriat West.
Ka ophis jong u District Integrated Strategy for HIV/AIDS (DISHA), Khliehriat ha ryngkat ka jingïatreilang bad ka Mihmyntdu Community Social Welfare Association, kumjuh ruh ka Targeted Intervention Counselling Centre (MCSWA, TI CC), ka Chankylliang Development Society (CKDS-LWS), OST Centre, Khliehriat,  AHANA, VIHAAN ha ryngkat ka jingkyrshan lang ka tnat  jong ka Project Director, Meghalaya AIDS Control Society (MACS), Shillong bad ka District Legal Services Authority (DSLA), East Jaintia Hills District ki la rakhe iaka World Aids Day ha Community Hall Dkhiah East haka sngi Thohdieng.
U Public Prosecutor, District and Sessions Court, East Jaiñtia Hills District, u bah S Pdang haba kren kum u kongsan u la ai ka jingkhublei ia ka District Integrated Strategy for HIV/AIDS (DISHA), bad ka MCSWA kiba la trei shitom bad pynurlong ia kane ka prokram  kaba iadei bad ka jingpang HIV/AIDS kaba wanrah ruh ia ka jingiashim bynta lang ki paidbah kiba na ki shnong bapher bapher.
Ha ka jingkren u la pynpaw ruh ia ka jingsngewkhia halor ka jingshim sting ki briew namar ba kim don ka mon ban leit sha ki jaka test bad test ia kane ka jingpang la ka don ne em ha ka met jong ki, kane ka jingshim sting lehse kam buh jingma ia ka imlang ka sahlang baroh kawei.
Nalor kata u la ong ruh ba kane ka jingpang ka don ki lad ban iada ban lait na ka jingsaphriang u khniang jingpang lada ki briew ki shim ka jingiatreilang bad ki tnat lane ki agency kiba dei peit, u kyntu ia ki paidbah ba ki dei ban mih shakhmat ban phah test.
Kumjuh na ka liang u District Medical & Health Officer, East Jaiñtia Hills District, u Dr D.Shylla, u la batai kham bniah shaphang ki centre kiba don hapoh ka district kiba lah ban ai ka jingshakri ia kito kiba la shah ktah ha kane ka jingpang, ha ki centre lah ioh ban ioh ia ki jingiasyllok lem bad ki lad jingsumar, u la ong ruh ba ïa kane ka jait jingpang lah ban tehlakam dei tang da ka jingiatreilang.
Kiwei kiwei kiba la ai jingkren ha kane ka prokram ki kynthup ruh ka kong Rinibeth Patlong, kaba dei ka Program Manager, Mihmyntdu Community Social Welfare Association (MCSWA), ka kong Philia Paslein, kaba dei ka Counsellor, ICTC Khliehriat u, Dr.J Nongtdu, M.O, Opioid Substitution Therapy (OST) Centre, Khliehriat, ka kong  Nisha Rynniaw DMDO, DISHA Khliehriat, u bah W Dohling, DD, Prevention Division, Meghalaya AIDS Control Society (MACS), Shillong bad kiwei.
U Lat ka jylla Meghalaya, u Phagu Chauhanu haka sngi Thohdieng ula pyllait paidbah ia ka kali IEC (Information, Education and Communication) Van na ka bynta ki jaka sor hapoh ka Viksit Bharat SankalpYatra na Raj Bhavan Shillong.
Kane ka sienjam kaba la sdang na Khunti, Jharkhand, ha ka 15 tarik u Naiwieng, 2023, ka dei kaba kyrpang na ka bynta ki jaka rilum bad kaba la pyniar mynta ban peit lang ia ki jaka nongkyndong bad ki jaka sor.
Ha Meghalaya, kane ka kali kan poi sha ki dong ha kylleng ka jylla.
Kane ka Yatra ka dei ka dak jong ka kam ai jingtip kaba heh tam jong ka Sorkar India.
Ka don nongrim ha ka roi ka par kaba pdiang lang ia baroh, bad ka thmu ban pynthikna ba ki jingmyntoi na ki skhim sorkar ki poi sha baroh ki bynta jong ka ri.
Man ka sngi, kine ki kali kin sangeh ha ar tylli ki jaka bad kin plie lad ia ki health camp, ka jingkyntiew kyrteng Aadhaar bad kiwei kiwei ki jingai jingshakri.
Ki jingioh jingtip mardor ba la plie lad da ki kali Information, Education, and Communication (IEC) van, ka dei kaba poi ha ka rynsan ba la sdang da ka Digital India Corporation hapoh ka tnat Electronics bad Information Technology.
Ka thong jong ka Viksit Bharat SankalpYatraka dei ban ai jingtip bad pynpoi ia ki jingmyntoi jong ki skhim kiba iadei bad ka jingkhuid, ki kam pisa, ka bording, ki iing sah briew bad kiwei kiwei.
Ki skhim ba kham kyrpang ki long ka Ayushman Bharat, PM GaribKalyan Anna Yojana, PM Svanidhibad PM AwasYojana, ha ryngkat kiwei kiwei.
Ka Yatra ka dei ka dak jong ka jingjam shaphrang ban pynurlong ia kane ka thong lyngba ka jingai jingtip bad ka jingpynkup bor ia ki briew jong ka ri ba kin ia don bynta ha ka roi ka par jong ka ri.
Ka prokram ha Raj Bhavan ka dei kaba la wan iashim bynta lang da ki ophisar na ka Sorkar Jylla bad ki ophisar na ka Tnat ka Koit ka Khiah, Civil Supplies, MUDA Authority, District Lead Bank Manager bad Shillong Municipal Board bad Social Welfare.
Ha kane ka juh ka sngi la don ka prokram ai jingtip hajan Polo ha Shillong ha kaba ki tnat bapher bapher ki la iashim bynta.
La sam ruh ia ki certificate ha kane ka jaka ia ki nongioh jingmyntoi na ka PM SVANidhi.
“Kan long kaba sngewtynnad shibun lada u MLA uba la jop haduh hynriew samoi kynthih na Pynthorumkhrah uba dei ruh u Myntri sorkar u Bah Alexander Laloo Hek un long u kyrtong napoh Shillong Parliamentary Constituency ha kane ka election MP Lok Sabha 2024," ong u nongaiktien ka BJP Bah M Kharkrang.
Haba kren sha ki lad pathai khubor haka sngi Thohdieng, u Bah Kharkrang u la ong; “Lada ngi lah ban ioh ia u Bah AL Hek kum u kyrtong kan long kaba sngewtynnad palat".
Une u heh Pulit IPS ba la shongthait watla katta u la ong ba ki nongialam ka party napoh Delhi kim pat shym la pan satia ia kano kano ka jingtyrwa ha kaba iadei bad kane ka phang, kumta ruh kam pat shym la don ka kyrtong jongno jongno ruh kaba la poi sha ki heh ha Delhi, u la ong.
Dang shen u Bah Hek haba  haba jubab ia ka jingkylli ula ong, “Ka shong ha ki nongialam ka party ha Delhi ban shim ia ka rai mano ban mih iakhun ha kane ka election.
" Ula pynpaw ruh ba ki don lai ngut ki kyrtong kiba kwah ia ka ticket na Shillong.
Nalor kata haba jubab ia ka jingkylli, u Bah Kharkrang ula ong “Kam dei satia kaei kaei kaba sngewkmen ha kaba iadei bad ka jingpynieng kyrtong, hynrei kaba donkam hi ka long ba ngin hap peit la ngi don ne em u kyrtong uba biang".
“Ngin jin da la sngewtynnad eh ban ioh da ka kyrtong kynthei kaba biang.
Ngim pat khang ia ka jingkhang jong ngi, ngi dang plie ia baroh" ula ong.
Shuh shuh une u nongaiktien ka BJP ula ong ba ka Party kam don satia kano kano ka jingangnud ban iatreilang bad kino kino ki seng sain pyrthei hashuwa ka election Lok Sabha.
Katkum ka jingong jong u, ka BJP ka ju iakhun marwei hi ha ki ilekshon.
Haduh kumba 200 ngut ki khynnah skul na ka thain West Jaintia Hills district ki la iashim bynta ha ka winter camp ba lai sngi kynthih ba la ai kyrteng  “Spectrum of Life" ba la pynlong halor ka mat “The future is yours".
Ia kane ka prokram la khot pynlong da ka ophis u District Planning Officer, West Jaintia Hills, ha ryngkat ka jingiatreilang bad kiwei kiwei pat ki tnat sorkar bad ki kynhun bhalang bapher bapher.
Ha kane ka camp la jied san sannguh ki khynnah skul na ki 40 tylli ki skul na ki thain nongkyndong bad ki jaka sor jong ka West Jaintia Hills.
Ia kane ka camp la pynlong hapoh ka jaka jong ka North East Adventist University, Khliehtyrchi, West Jaintia Hills naduh ka 29 haduh ka 1 tarik Nohprah 2023.
La sdang ia kane ka prokram lyngba ka jingplie ia ka prokram ha kaba u MLA ka thain u Ma Wailadmiki Shylla ha ka jingkren u la kyntu ia ki khynnah ba kin beh sha ka thong da ka mynsiem kaba kmen.
Kiwei pat kiba la aijingkren ha kane ka jingialang plie ki kynthup ia u Bah Silvester Phanbuh MCS, FB Basan, DPO bad ka Kong B Blah ADC bad Election Officer West Jaintia Hills District.
La pynbud ia kane ka jingialang plie da kaba pynlong ia ka jingialang ba la pyniaid da u Dr HH Mohrmen bad ka Niwanka Shylla na ka Society for Urban and Rural Empowerment (SURE), Jowai.
Ka bynta ba kongsan jong kane ka camp ka long halor ka jingiaid trekking bad camping napoh NEAU campus hapoh ka pung Thadlaskein, ha kaba ha kane ka jingiaid lynti la pynlong ruh ia ka jinglum ia ki niut ki nier kiba don ha ki sawdong sawkun jong kane ka pung bad ha ki lynti syngkien.
Hadien ba la poi ha kane ka pung ba pawnam, u Dr.Mohrmen u la pynsngew ruh hapdeng ki khynnah halor ka khana shaphang u Sajar Nangli bad halor ka khana jong kane ka pung Thadlaskein.
Ha ka por mynstep la pynlong ia ka zumba bad yoga session ha ka session hapoh ka jingialam da ki dkhot ka Bharat Scout and Guides bad kawei pat ka session halor ka jingktah kiba mih lyngba ka jingpyndonkam ia ki social media bad kumno ban iakhun pyrshah ia ki kam kren bein bad ki kam kynthoh lyngba ki kor internet ne ‘cyber bullying.
’ Nalor kata u Dr Mohrmen u la ai ruh ka jingkren ha kaba iadei bad ki jingkylla ha ka suinbneng ne climate change bad halor ka jingkhluit ha ka sla pyrthei ne ka global warming.
Na ka liang u samla Daniel P Gatphoh na Jowai uba pyntbit da lade hi kum u nongshongdur bad nongringdur u la pynpaw halor ka jingiaid lynti ka jong u bad kumno ba u la kylla long u nongringdur ba tbit.
Nalor kata la plielad ruh ia ki khynnah ba kin iakynduh bad iamir jingmut bad ki briew kiba la lah ban pynpawkhmat ia lade kiba kynthup iaka kynhun ki Chi Iung, Simi Kongthiang ka nongshna phlim, Irene Dkhar ka Miss Meghalaya bad Miss North East, Ehok Suchiang, Eugene Lyngdoh uba dei u nongialehkai football ba pawnam ka jylla bad kiwei pat.
Ha ka sngi kut ka ophis jong ka District Skill Development Officer ha ryngkat ki nongai jinghikai ki la ai ia ki jinghikai bapher bapher kiba la pynmyntoi shibun ia ki khynnah kiba la iashim bynta.
U Linus Dkhar uba shong ba sah Mookyniang, Khliehtyrshi, West Jaiñtia Hills District, u ba dei u ma ma trau jong u Lakhon Dkhar MDC Sohmynting Khliehtyrshi ula khlad noh haka 1/12/2023.
Ka jingleh burom ba khatduh ia u kan long haka 3/12/2023 haka por 9 Am ha Khnap Thangbru Khliehtyrshi.
Ka jingialang General Meeting jong ka Sein Kur Tariang kan long ha ka 12 tarik u bnai December 2023 (Tuesday) ha ka por 11:00 baje mynstep ha ka shnong Thangbuli kaba don hajan Amlarem kaba jngai kumba 25 Km (approx) na Jowai.
Kumta la khot sngewbha ia baroh ki para Kur Tariang, shynrang bad kynthei, Rangbah bad samla ban pyllait por khnang ban ia wan sha kane ka jingialang paidbah (General Meeting) khnang ba ki kam ka Sein Kur kin long kiba jop.
Kane ka jingpyntip ka wan lyngba u Ma N Tariang Secretary Sein Kur Tariang, Jaintia Hills, Jowai.
U Myntri ka Tnat Social Welfare ka sorkar jylla u Bah Paul Lyngdoh haka sngi Thohdieng u la ong ba un sa pan jingshai ha kaba iadei bad ka jingshah kynnoh ialam bakla halor ka shithi ba la pynmih da kane ka Tnat ha kaba iadei bad ka KHAD (Khasi Social Custom of Lineage) Act, 1997.
Haba kren sha ki lad pathai khubor u Bah Paul Lyngdoh u la ong, “Nga la pan ia ka file kaba iadei bad kane phang bad Ngan bishar bniah ha kaba iadei bad kane ka bynta.
" Kane ka jingpynpaw jong u Myntri ka la wan long hadien ba ka Seng Hynñiewtrep Youth Council (HYC) ha ka sngi Balang ba la lah ka la dawa na ka sorkar jylla ba kan pyndam noh mardor ia ka shithi ba la pynmih da u ophisar jong ka tnat Social Welfare kaba batai bakla ïa ka KHAD (Khasi Social Custom of Lineage) Act, 1997.
Ka HYC ka la ong ba katkum kane ka shithi kane ka Lineage Act kam shym la khang satia ban ai syrnot ST sha u/ka nongaplai da kaba shim bujli ia ka jait la ka long na u kpa ne na ka kmie bad kaba shah ruh ban pdiang ia ka jait jong u tnga da ka kynthei ka bym dei ka Khasi.
“Ka long kaba sngew lyngngoh ba la pynmih ia kaba kum kine ki shithi jingpyntip namar ha kaba iadei bad ki kyndon treikam shisien ba la mynjur ia ka bill da ka Council bad ioh ia ka muhor na u Lat, kata ka mut ba ka la iaid lyngba ka jingbishar bniah da ka sorkar jylla," ong u Bah Paul.
“Kam dei ban don kano kano ka shithi jingpyntip ka ban lah ban pyntlot ia kano kano ka bynta jong ka ain khamtam ha kaba iadei bad ka Act kaba la ioh ia ka jingmynjur na u Lat," ong u Bah Paul Lyngdoh.
U nongialam ka Seng United Democratic Party (UDP) uba dei ruh u Myntri ka sorkar jylla u Bah Paul Lyngdoh haka sngi Thohdieng u la ong ba ka jingjied ia ki kyrtong na ka bynta ka election sha ka Lok Sabha yn pyndep hapoh jong une u bnai.
Haba kren sha ki lad pathai khubor u Bah Paul u la ong; “Kumba ka long hapoh ka Seng UDP, ngi la dep iaid shakhmat na ka bynta ban jied ia ki kyrtong bad kane kan iaid ha kine ki shibnai kynthih lane kham kloi ia kata.
" Nalor kata u la ong ruh ba u president barim ka seng Hynniewtrep Youth Council (HYC) u Bah Robertjune Kharjahrin u dei uwei na kiba la pynpaw ia ka jingangnud ban ioh ban iakhun ha kane ka election Lok Sabha na Shillong parliamentary seat.
“Katba ngi dang iakren, ki al don 3-4 ngut kiba la pan tiket, bad Nga tharai ba kane ka dei ban long kaba la pynkhreh ha kine ki khyndiat taiew naduh mynta ka sngi," u la ong shuh shuh.
Nalor kata u la ong ruh ba ka jingpynkhreh ha kaba iadei bad ka ilekshon MDC ruh ka la dep iaid shakhmat.
Na ka liang ka state election committee ka la dep ruh ban iakynduh kumba katto katne sien ha kaba iadei bad kane ka bynta.
“La kumno kumno ngin la wan ha ryngkat bad ka list jong ki kyrtong kat haduh kaba kut jong u bnai Kyllalyngkot u ban wan.
".
Ka Coordination Committee of Indo Bangla Riwar People (CCIBRP) ka pynpaw ka jingsngewlem halor ka jingkhlad noh jong U bah Africa Suting uba dei uwei na ki shipai Khasi uba don bynta ha ka jingialeh laitluid jong ka Bangladesh ha u snem 1971.
Ha u kyrwoh sha kiba haiing, na ka liang ka committee ka sngew kitram shibun halor ki kam radbah jong une rangbah, ha kaba la pyndon burom ruh ia u ha u bnai Risaw 2021, ha shnong Mawryngkang.
Ka jingleit on tep donburom ia u Bah Africa Suting kan long lashai ka sngi, ka 2 tarik Nohprah 2023, ha ka jingpyniaid ka Balang Katholik ha Awla Punjee ha Bangladesh.
Nalor kata la iathuh da u khun jong u, u Bah Dewi Khonglah ba ka jingleh burom na ka liang ka Balang bad ka iing kan long ha ka por 12 baje shiteng sngi, katba ki shipai jong ka Bangladesh kin leh burom ia utei u rangbah ha ka por 1baje nohphaisngi.
Kane ka long katkum u kyrwoh lyngba u Bah Bah RM Shabong, Chairman, Coordination of Indo Bangla Riwar People.
Ar ngut ki heprit kiba haka rta kaba 9 bad 12 snem kila khlad noh hadien ba kila ngam jyllop ha kawei ka wah duid ha Syntu Ksiar, Jowai haka sngi Thohdieng.
Kine ki ar ngut k heprit ki dei u Mebankynsai Suchiang (12 snem), khun jong ka Risamaya Suchiang bad u Pyndapbiangmi Ryngkhlem (9 snem) khun jong ka Lamshwadaka Ryngkhlem.
Baroh ar ngut ki heprit ki dei kiba shong ba sah ha Mookyrdup Jowai.
U Mebankynsai ka shnong trai jong u dei na Shangpung.
Ka khubor ka iathuh ba kine ki heprit kila mih na iing ryngkat bad 4 ngut kiwei pat paralok bad kila leit sha katei ka wah duid Umkhangrah, kaba hadien ka iing basa Heaven’s Cove ha Syntu Ksiar.
Kine ki hep rit kila ia sum ia jngi ha kane ka wahduid, ar ngut kine kila ngam jyllop bad kiwei pat ki saw ngut kila lait im.
Mar mar kiba iohi ia kane ka jingjia kila pyntip sha ki pulit bad ka jingtohkit halor kane ka jingjia kala iaid shakhmat.
Ka kyrtong ka NPP na Shillong parliamentary seat kaba dei ruh ka Myntri sorkar ka jylla ka Kong Ampareen Lyngdoh haka 30 tarik Naiwieng, ka la ong ba ka Seng National People’s Party ka don la ka jong ka jingithuh bad kam don satia kano kano ka jingiadei bad ka Seng Bharatiya Janata Party (BJP).
Haba kren sha ki lad pathai khubor hadien ka jingialang iamir jingmut bad ki nongialam na Rilum Jaintia, ka Kong Ampareen kala ong “Nga don hangne ryngkat bad ki mat jong ka party bad ngi ieng halor kata bad ngi kyntait ia ka jingmutdur ba ka NPP ka don jingiadei bad ka BJP.Ka NPP ka don iala ka jong ka jingithuh.
Ngim dei ban shah tap noh ha ki jingngeit bad ki rukom pyrkhat kiba long pyrshah ia ki paidbah ka jylla.
Ngi dei ka NPP bad ngi long ki dkhot ka NDA bad kam  don kano kano ka jingma ban don lang ha ka kynhun synrop ka NDA." Nalor kane kane ka MLA ka East Shillong ka la ong ruh ba kam donkam ruh ban khmih ha kaba iadei bad ka niam, namar ki niam ki long kajuh hapoh ka jylla Meghalaya.
Ngi dei ban pynpaw ia kane ka jingsngew shakhmat bad ngim dei ban ong ba X, Y, Z ki don ki don ia ka jingiadei bad kino kino.
Ngi dei ban iatreilang ban weng ia kine baroh ha kane ka  ilekshon ka ban wan" kala ong.
Haba kylli halor ki rukom treikam jong u MP ka Seng Congress u Bah Vincent H Pala, ka Kong Ampareen kala ong “Ngam ieng hangne ban kdew ia ki kam jong kiwei, ngin long ki nongia aireng na ka bynta ka kam MP.Ngam lah ban ong kaei kaba u la leh, kaei kaba um shym la leh, ai ba ki paidbah hi kin bishar.
Lah ban kdew ba ka Dr Ampareen bad ka Agatha K Sangma ki dei kiba la shah pynbna kum ki kyrtong jong ka seng NPP na ka bynta kane ka ilekshon Lok Sabha ka ban wan.
Shuh shuh ka la ong ruh ba ka jong ka, ka la sdang ha ryngkat ki nongialam na baroh ki 7 tylli ki constituency hadien ka jingialang iamir jingmut kaba la long hynne ka sngi Palei.
Ka kyrtong ka Seng NPP ka ban iakhun ia ka ilekshon Lok Sabha na Shillong Parliamentary seat, ka Dr Ampareen Lyngdoh haka sngi Palei ka la kyntu ia ki seng sain hima ba ki dei ban kiar na kaba kynthoh halor ka jyrsieh thungkam nonghikai namar kane ka kam ka dang don hapoh ka iingbishar.
Haba kren sha ki lad pathai khubor ka Dr Ampareen ka la ong ruh ba kam pat shym la shah pynngat ne shah rai pynrem ha kaba iadei bad kane ka case kaba dang don mynta hapoh ka jingshim bishar hapoh ka iingbishar.
“Ha ka jingshisha kan ym long ban kren halor kane ka bynta, hynrei Ngam pat ju shah pynngat satia ha kano kano ka khep.
Ai ba ki party sain hima kin ym shim kabu ia kane bad ban pynman ia kane kum kaba nga la shah rai pynrem.
Ka jingshisha ka long halor ia baroh bad ieng halor kata.
Ngan ym lah ban kren palat nalor kane, hynrei nga ngeit ba ka jingshisha hi kan sa paw.
Wat pyndonkam ia kane namar kan sa poi hi ka por ba kan don ka jingktah na baroh kine kiei kiei.
Ngan ym kren palat na kane.
" Shuh shuh haba pynpaw ba ym ju don satia u briew u ban shah rai pynrem khlem da lah ban pynshisha, kane ka nongmihkhmat ba san samoi ka jylla kala ong “Pyndonkam ia ka, kawang ktieh katba mon, ngam sheptieng satia namar nga la leh shibun ki kam ba kham khraw.
Bad haba nga leit sha iingbishar nga tip ia kaei kaba la iakren, ym ki briew ha lynti surok ne ki riew sain hima ki ban ban pyrshang ban iakhun ia nga da kata.
Nga long kaba la khreh, ngan ieng iakhun ia phi".
Ka Ekrami Creations Films bad ka Marks HD Entertainment kala pyllait iaki ar tylli ki phlim Pnar, kawei ka dei ‘Da Rai’ bad kawei pat ka dei ka phlim biria ‘Skap’ haka 30 tarik Naiwieng haka jingialang kaba long ha Orchid Inn Mukhla, West Jaintia Hills District.
U MLA Jowai u ma Wailadmiki Shylla ula long kum u kongsan bad u Dolloi Elaka Jowai u Ma Puramon Kynjing kum u symbud kongsan kila iadonlang ha kane ka jingpyllait paidbah ia kine ki phlim.
Ki tyngshop ki puron kiba la shim bynta ha ka phlim Skap (the brother of Skop) ki kynthup ia u Sunday Salahe, Jimmy Wann, Regina Lamo, Margreta Kynjing, Sophia Dohtdong, Dawlupaia Khyriem, Jaminson Lapasam, Phira Dohtdong nalor kiwei kiwei.
Ia phlim Skap yn sdang pyni paidbah naduh ka 1 tarik haduh 6 tarik Nohprah ha Loompyrdi Iongpiah bad hadien yn pyni sha kiwei de ki dong ki Shnong.
U Ma Ebor Muksor u director bad producer ula iathuh khyndiat shaphang kine ki artylli ki phlim kynthup naduh ka por ba shna haduh ban da pynmih.
Ula iathuh haduh ban da dep pynbit pynbiang ka jinglut jingsep jong ka Skap (The brother of Skop) ka la kot sha ka 13 lak tyngka, katba ka Da rai ka jinglut ka la kot 9 lak tyngka.
U khot u wer ia baroh ban peit ia kine ki phlim ban ai ka jingkyrshan iaki bad iaki nongak ba kin lah ban ieng rasong haka kam shna phlim.
U Wailadmiki Shylla haka jingkren ula iaroh iaki nongpynmih phlim ba wat hapdeng ki jingeh kiba bun, hynrei ki iaid shakhmat ban wad ki lad ki lynti ban pynkhie im biang ia kane ka kam ha rilum Jaintia.
Ula ong ka phlim industry kadei ka karkhana kaba lah shisha ban ai kam ai jam iaki nongshong shnong hapoh ka Jylla.
Ha kaba iadei bad ka Cinema Hall, u Wailadmiki Shylla ula pynkynmaw ba haka por ka jingialap election kawei ka thong kaba u juh kren haki rynsan ialap election jong u, ka long ban ban wanrah iaka Cinema Hall namar hapoh ka Jowai Constituency ki samla ki don shisha iaka sap ka talent haka kam shna bad ak phlim.
Ula iathuh ruh iaka jingktah jong ki nongpynmih phlim kadei ka jingsiew iaka bai Cinema ha kaba 60 percent kan leit sha ki trai Cinema Hall katba ki nongpynmih ki ioh tang 40 percent halor ba ki hap ban siew ia baroh ka bai pynlut pynsep nalor ka jingsiew iaki tyngshop bad puron.
Shuh shuh ula iathuh ba hadien ba ula poi sha ka thong jong ka jingjop ula rah ia kane ka mat sha u Myntri rangbah ka Jylla bad da ka jingshemphang jong u Myntri rangbah ula pynrung noh iaka hapoh ka CM Elevate Program bad lyngba kane ka program ka sorkar kan ai ia ka jingkyrshan pisa ban sdang iaka kam haduh 75%.
Nalorkata ula pynbna ruh ba hapoh ka CM Elevate Program ka Tura, ka Shillong bad ka Jowai ki la shah jied ban ioh iaka jingiarap pisa na ka bynta ka Cinema Hall.
Kumta ula khot ka jingiatreilang khnang ba ka Cinema Hall hapoh ka Jowai kan treikam biang bad ba ka phlim industry kan im biang hapoh rilum Jaintia.
Ka Amlarem Social Club kala pynliem da 2-0 iaka Man I Bha haka jingialehkai Super Division Football League kaba pyniaid da ka Amlarem Sub Division Sports Association (ASSA) kaba long ha madan Mini Stadium, Ladjaplem Amlarem haka sngi Palei.
Ia kine ki ar kol ka Amlarem SC la thep da u Tori Jungai haka minit kaba 43′ bad u Tiplang Rasmut haka minit kaba 46′ kaba la biang pura iaka Amlarem ban khur iaka namjop.
Haka 4 tarik Nohprah ka jingialehkai kan long hapdeng ka Jarain C&SC bad ka Dongmihsngi Mupyut haka por 2.00 baje nohphai sngi.
U Symbud Myntri Rangbah ka jylla u Bah Sniawbhalang Dhar haka sngi Palei u la ong ba ka sorkar kan pynlong ka jingiakren bad ka Harijan Panchayat Committee (HPC) ha kaba iadei bad ka jingthmu ban pynkynriah noh ia ki napoh Them Metor ha ka 7 tarik u Nohprah 2023.
Haba kren sha ki lad pathai khubor u Bah Dhar uba khmih ruh ia ka Tnat Urban Affairs u la ong ba ka sorkar kan pynlong ia ka jingialang ha ka 7 tarik u Nohprah khnang ban ioh ban iakren sani ha kaba iadei bad kane ka jingthmu pynkynriah ia kito ki longiing Harijan na Them Metor ha kawei pat ka jaka, kata hadien ba ka la don ka jingkyrpad na ka liang ki nongialam ka HPC.Na ka liang u Myntri u pynpaw ruh ia ka jingsngew skhem ba baroh ki arliang kin lah ban weng ia kane ka jingeh ha kane ka jingialang ka ban wan.
“Lehse ngin lah ban pynbeit noh ia kane ka mat mynta hi u snem.
Watla katta, shah ba ngin iakynduh shwa khnang ba ngin tip kaei ka rai ba khatduh ka ban mih," u la ong shuh shuh.
Halor ka jingkylli, u Bah Dhar u la ong ba na ka liang ka HPC ka la buh ka jingkyrpad na ka bynta katto katne ki jingpynbeit kiba khyndiat ha kaba iadei bad ka blueprint ba la pynkhreh da ka sorkar jylla.
Nalor kata u la ong ba na ka liang ka sorkar jylla ruh kan khmih bad pyrshang ban pynbiang ha kata ka rukom khnang ban lah ban pynbeit noh ia kane ka kam.
Haduh 26 ngut ki rang iakura ki la jam sha ka final bad ban iaknieh ia ka nam lahduh lashai ka sngi Thohdieng hadien hynriew sngi ba la lah ban pyniaid shakhmat ia ka lympung ialehkai boxing “7th Elite Men’s National Boxing Championship.
" Ha kane ka lympung iakura kaba la long ha SAI Indoor Hall, ki la don haduh 400 bout ha ki hynriew sngi ba la lah ban pyndep ia ki jingiakhun kiba don haduh 13 tylli ki kyrdan ialehkai, bad hynne ka sngi la lah ban pyndep ia baroh ki jingiakhun semi final.
Mynta ki nong iakura ki la khmih lynti ban pynurlong na ka bynta ban khur ia ki takma ksiar bad ruh ban pynkhreh na ka bynta ki lympung iaknieh rung sha ka Olympic.
U rang iakura ka Services u Amit Panghal, uba la khur ia ka takma rupa ha ka World Championships 2019, u la lah ban pynliem noh ia u rangiakura ka Railways u Ankit ha ka flyweight 48-51 kg.
Ha kum kane ka jingiakhun na ka liang ki nongbishar ki la rai jop ia u da 5-2.
Kumjuh kam shym la don jingeh ia u khlur iakura ka Assam u Shiva Thapa, uba la khur takma teng haduh hynriew sien ha ka Asian Championships, ha kaba u la khur jingjop ha ka light welterweight 60-63.5 kg da 5-0 pyrshah ia u Harivansh Tawari jong ka Maharashtra.
U Harsh Choudhary na Rajasthan u la lah ban jam sha ka final ha ka kyrdan iakura jong ka light heavyweight 75-80 kg, hadien ba u la lah ban pynliem ia u rangiakura na Delhi u Harsh Lakra.
Katba ha ka kyrdan iakura jong ki heavyweight 86-92 kg bad super heavyweight 92 kg-plus, u Sanjeet, uba long u lahduh ha ka Asian Championship 2021, jong ka Services u la khur jingjop lyngba ka jingiarai lang da baroh ki nongbishar pyrshah ia u Vicky jong ka All India Police.
Shuh shuh u rangiakura ka Railways u Sagar, uba la khur ia ka takma rupa ha ka Commonwealth Games 2022 u la jop da 5-0 ia u Vishal Kumar uba na Delhi.
Ia kane ka lympung iakura la pynlong da ka Meghalaya Boxing Association ha ryngkat ka jingïatrei lang bad ka Boxing Federation of India bad kaba la kyrshan lang da ka tnat Sports and Youth Affairs jong ka Sorkar Jylla.
Ia ka jingiakhun final yn pyni paidbah lyngba ka channel Doordarshan bad kumjuh ha ka YouTube channel jong ka BFI.Ka dei ka jingeh kaba ap shakhmat ia ka jylla Meghalaya namar ka jingdon jong haduh 8384 ngut ki briew kiba im ha ryngkat u khniang jingpang HIV (PLHIV) kiba la rejister ha ka HIV care kat haduh u bnai Risaw 2023, ha kaba bun na kine ki PLHIV ki dei kiba don hapoh East Khasi Hills district.
Katkum ka statistic ba la ioh lum da ka Meghalaya AIDS Control Society (MACS), ka East Khasi Hills ka don haduh 2611 ngut kiba don ia une u khniang jingpang, Eastern West Khasi Hills  210, South West Khasi Hills 115, West Khasi Hills 112, Ri Bhoi- 531, East Jaintia Hills 1976, West Jaintia Hills 2441, North Garo Hills 17, West Garo Hills  111, South West Garo Hills 19, South Garo Hills 18, East Garo Hills  23, kiwei kiwei 200.
Ka jingeh kaba hakhmat na ka bynta ka tnat ka koit ka khiah ka long ban wad ia kito ki nongpang kiba la sangeh ban pyndep ia ka jingsumar Antiretroviral therapy (ART) treatment kiba lam sha ka jingduh noh ha ka list ban buddien ia ki.
Ka MACS kan rakhe ia ka World AIDS Day lashai ka 1 tarik Nohprah 2023 ha ka por 11 baje mynstep ha madan Polo, Shillong ha kaba yn bud da ka jingialap ‘Red Ribbon Superstar Meghalaya Icon’ bad ka mat jong une u snem ka long “Let communities lead.
" Ia ka World AIDS day la ju rakhe ha ka 1 tarik u Nohprah man ka snem ha kaba ki briew na kylleng ka pyrthei ki ai ia ka jingkyrshan na ka bynta ki PLHIV bad ban pynkut ia ki kam banbein pyrshah ia kiba kum kine ki briew bad ruh ban kynmaw ia kito kiba la duh noh iala ki jong ki jingim na ki jingpang jingshitom kiba iadei bad ka jingpang AIDS.Katei ka mat “Let communities lead" ka dei kaba la shim bad kaba lah ban pynkut noh ia ka jingpang AIDS kum ka jingpang ba shitom kaba lah ban urlong tad hadien ki nongshong shnong ki oh ban shim ia ka bynta kaba kongsan.
Featured Image by Teyssier Gwenaelle from Pixabay.
Ka Executive Committee ka Jaintia Hills Autonomous District Council (JHADC) ha ka sngi Balang kala thaw ia ka Delimitation Committee ka ban khmih bniah ha kaba iadei bad ka jingpynbeit ia ki jaka puta jong ki constituency ka JHADC bad ruh na ka bynta ban pynlong ia ka jingpynsngew paidbah (public hearing) ha kaba iadei bad kane ka phang.
Ka jingpynbna paidbah ba la pynmih ha ka sngi Balang ka ong; “Ban pyniaid shakhmat halor ka shithi jong ka Tnat District Council Affairs ka Sorkar Meghalaya No.DCA.22/2013/225, dt.20.11.2023, ka Executive Committee ka Jaintia Hills Autonomous District Council, Jowai ka pyntip ba la thaw ia ka Delimitation Committee na ka bynta ban jurip bniah ha kaba iadei bad ka jingpynbeit ia ki jaka jong ki constituency ka Jaintia Hills Autonomous District Council Constituency bad na ka bynta ban pynlong ia ka public hearing ha kaba iadei bad kane ka phang.
" Ki dkhot jong ka Committee ki kynthup ia  u Dr.Dakyntuhimi Lyngdoh, Asst.Professor kum u Chairman, Luckystar Ymbon, Advocate kum u Member Secretary.
Kiwei pat ki dkhot ka committee ki dei u Markos Surong, Advocate, Kerlang Ksoo, Advocate bad Pyrkhat Shylla, Waheh Shnong Mookyrdup.
Ka Committee kan sa phah ia ka kaiphot jong ka sha ka Executive Committee hapoh jong ka shi bnai.
Haka 30 tarik Naiwieng ka dei ka sngi khraw ka ban sah khana hapoh ka Raij Chyrmang hapdeng ki Soo Langdoh Soo Raij ha kaba hadien bun tylli ki snem U Kongwasan ka Raij Chyrmang ryngkat ka jingsakhi lang u Langdoh Jowai, Langdoh Tuber bad Langdoh Ialong ki la lah ban pyndep ia ka lehniam Ku Tyngkong u Pator ka Raij Jowai u Waheh Raymond Nartiang.
Ha kane ka sngi la wan sakhi lang da u Pa Dolloi ka Elaka Jowai u Waheh Puramon Kynjing ryngkat ki wasan waheh ki shakti niam ka Raij Jowai, Tuber, Ialong, Kni ka Raij Jowai Waheh Myown Chyrmang bad ki waheh wasian ka Seinraij Jowai ba kynthup ia u Hercules Toi, President Seinraij Jowai bad kiwei kiwei.
Shwa ban kit ban bah ia u Pator Raymond Nartiang sha shilliang ka wah Myntdu ba long u pud u ang ka Raij U Kongwasan Chyrmang, u Pa Dolloi ula ai ki kyntien kam khmat nangta pynbud ka Yutang na ka liang u Langdoh Kongwasan bad na u Pator.
Ha kane ka sngi hapdeng ki riam ki beit, ki kup ki sem ba iphuh iphieng, ki khun ka Raij Chymang ki la pdiang burom ia u Pator Raymond Nartiang ha shilynter ka lynti iaid naduh ba u rung shapoh u pud u ang ka shnong Chyrmang kat haduh ban da poi ha Yung U Langdoh Kongwasan Chyrmang.
Ia ka lehniam ba kyrpang jong ka Ku Tyngkong u Pator Raymond Nartiang -Pator ka Raij Jowai la pyndep ha Yung Langdoh Ri Blai da ka Langdoh ryngkat u Langdoh Kongwasan haka jingiadonlang u Pa Dalloi Elaka Jowai Waheh Puramon Kynjing, u Langdoh Jowai, Langdoh Tuber bad Langdoh Ialong kumjuh ki shakri niam jong ki Sooraij Soo Langdoh.
Kane ka lehniam Ku Tyngkong u Pator ka Raij Jowai Waheh Raymond Nartiang ha ki taiew ki bnai ban wan kan long sa ha ka Raij u Langdoh Tuber bad Langdoh Ialong.
U Deputy Commissioner ( Supply), West Jaintia Hills ula pynbna ba ia u khaw hapoh ka skim PMGKAY jong ki nongbat card rashon AAY bad PHH la pyllait na ka bynta u bnai Iaiong (April) 2022 sha baroh ki nongdie lang ne wholesalers ban pynpoi sha ki Fair Price shop centre ka District naduh 29 tarik Iaiong haduh 15 tarik u bnai Jymmang, 2022.
Une u khaw PMGKAY Antyodaya Anna Yojna (AAY) yn sam haka jingthew kaba 5 kgs shi khlieh la ha sor ne nongkyndong bad udei u khaw ioh ei.
Na Priority Household (PHH) haka juh ka jingthew kaba 5 kgs shi khlieh la ha sor ne nongkyndong bad ym sam ei.
Ka ophis u Deputy Commissioner (Supply) kala bthah ia baroh ki Fair Price Shop ban pyndep iaka jingsam khaw khlem pep hapoh 30 tarik Jymmang da kaba pyndonkam da e-Pos machines.
Ka annual general meeting jong ka Meghalaya Pensioner’s Association (MPA), Jowai Branch kan long haka 10 th May 2022 ha District Library Auditorium, Mynthong Jowai haka por 11 Am.
U Secretary MPA, Jowai Branch TW Blah ula kyntu ia baroh ki dkhot ka synjuk ban pyllait por khnang ban sha kane ka meeting ban iakren iaki kam ka synjuk.
Watla ka sorkar MDA kala pynheh iaka tyngam ba kala kiew arted ha baroh ki kiliang, phewse kiba bun ki Village Employment Council (VEC) kila pynpaw ba kila duh iaka jingshaniah iaka sorkar MDA namar ba mynta la palat 3 snem ka bill trei bylla 100 sngi kaba la tip kum ka Mahatma Gandhi National Rural Employment Guarantee Scheme (MGNREGS) kala thud ha kiba bun ki shnong ha West Jaintia Hills.
Ia ki VEC la thaw na ka bynta ban pyniaid shakhmat iaka MGNREGS ha ki jaka nongkyndong bad ban pynioh jingtrei ym duna 100 sngi kawei ka longïing ban kyntiew iaka ioh ka kot katkum ki kyndon jong ka MGNREGS.Baroh ki longïing ki don ka hok ban pynrung kyrteng ban ioh iaka jobcard ne ban trei bylla 100 sngi.
Ha Jylla Meghalaya ia kane ka skim la bei pisa 90-100 da ka Sorkar Pdeng bad ia kane ka skim la pyniaid beit da ka tnad Community & Rural Development sha ki district bad na ophis BDO bad la pyllait sha ki VEC ia ka bai tiar bai tar, katba iaka bai bylla sngi la thep beit ha ki nongioh myntoi ne job card holder.
Kane ka jingbym ioh bai tiar ne material cost haki lai snem tam na kane ka skim bylla 100 sngi kala wanrah mawjynthud iaka rukom pyntreikam ia kane ka skhim wat haki shnong kiba la iaid shakhmat ban pyntreikam ha kane ka skim bylla 100 sngi.
Ki shnong kiba iaid shakhmat ban pyntrei ia kane ka skim kum ka Mukhnang, Umjalisiaw, Madanrtiang, Mukoh, Khonsaro, Lapangap, Namdong bad kiwei kiwei ki shnong kiba hap ha Nartiang Constituency kiba hap ha Thadlaskein C&RD Block kila shah ktah bha ha kane ka jingbym pyllait bill ne bai tiar ka sorkar sha ki VEC.U general secretary KSU Lapangap unit, Saikial Sumer ula ong “Haka por ba iaid beit bha kane ka skim ym don skim kam pynroi hakhmat kane ka skim 100 sngi.
Ka skim MDC, MLA ka dei kaba shitroh, hyrnei naduh bala thud ka jingwan tuid ka pisa bai material ne bai tiar baroh ki VEC kila shah ktah ban pyniaid shakhmat ia kane ka skim.
" “Mynshuwa ki trai dukan mar sien ong ba shim tiar na ka 100 sngi, wut wut ki pynbiang iaka jingdonkam, mynta pat kila sdang ban thlia namar bala thud ka rukom wan ka pisa," la ong u Saikial bad ki trai dukan ki da pynkynmaw ban siew iaka bill ba sah ne ong “Pyndep ia kaba sah".
“Lada ka sorkar ba mynta kam lah ban pyllait iaka bill, ka jingdum ka ap iaki shnong ki thaw baroh ha ki thain nongkyndong bad kan ym slem ba ka jingpyntrei ia kane ka skim ka shu long kumba long kiwei pat ki skim sorkar bad ka roi ka par ki shnong nongkyndong kan long kumba julong," la kren bynniaw u Saikial bad buh jingkylli iaka sorkar hato ia kane ka skim yn pyllait bill kumba leh ia kiwei ki bill sorkar ban siew shi sien 4 bnai ne quarter system? Ula ban jur iaka sorkar ban shimkhia ban pynbeit iaki jyrwit jyrwat kane ka skim khnang ba kin shnong ha ki thain nongkyndong kim nym duh jingmyntoi naduh ban tei iaki jingtei imlang sahlang bad kumjuh ban pynbha pynmiat iaki khlaw ki btab bad ki jaka rep.
Ka West Jaintia District Badminton Association (WJDBA) kala pynbna iaka thup kyrteng jong ki player kiba ban mihkhmat sha ka 4 th Meghalaya Games ka ban sdang nadu 2- 6 tarik une u bnai Shillong.
Kane ka kynhun ialehkai ka ban iashimbynta sha ka Meghalaya Games ki don haduh 26 ngut haka jingialam khmat u Homelin Bareh bad u Teddy Laloo kum ki coach bad manager Ka WJDBA kan aireng haka kyrdan Under-19 Men’s and Women’s  bad ka kyrdan senior.
Ki nongialam ka WJDBA haka jingiadonlang ki dkhot ka ka Laskein Block Badminton Association ba kynthup ia u ma JM Pohsngap, President bad kiwei kiwei ki dkhot haka 30 tarik kila sam iaki uniform ka WJDBA sha baroh ki nongialehkai bad la ai iaka jingkitbok kitrwiang ba ki nongialehkai ki ialehkai bha bad wanrah iaka jingjop.
Kine harum ki kyrteng ki Player bad ka kyrdan ba kin iashimbynta: Men’s single 1 Mebanker Shullai 2 Deilangwaoo Nongpluh 3 Gregoreo Passah 4 Hrisami Passah 5 Santification Papang 6 Dabiang Law 7 ladamiki lakai 8 Azariah Lamare Men’s double 1 Mebanker Shullai & Gregoreo Passah 2 Deilangwaoo Nongpluh & Buromlangki Lakiang 3 Santification Papang & Dabiang Law 4 Hrisami Passah & Arkiyoo Passah 5 Azariah Lamare & ladamiki lakai Women’s single 1 Pretty Sumer 2 Ibalari Siangshai 3 Prerryrose Lakiang Women’s double 1 Pretty Sumer & Preryrose Lakiang Mixed double 1 Mebanker Shullai & Pretty Sumer 2 Hrisami Passah & Preryrose Lakiang 3 Gregoreo Passah & Ibalari Siangshai U-19 (Junior Level) Boys single 1 Leminelson Suchiang 2 Dathrang Shullai 3 Wanphaibiang lakai 4 Banshanbor Lamare 5 Heinipaia S Manner 6 Hownipaia Sutnga 7 Wompher Emi Law 8 Lechan Suchiang 9 Donkupar Suchiang 10 Sunidabiang Langstang Boy’s double 1 Leminelson Suchiang & Dathrang Shullai 2 Heinipaia S Manner & Wompher Law 3 Wanphaibiang lakai & Banshanbor Lamare 4 Hownipaia Sutnga & Donkupar Suchiang 5 Leichan Suchiang & Sunidabiang Langstang Girl’s single 1 Alvinia Kma 2 Dabiangsakani Lyngdoh Girl’s double 1 Alvinia Kma & Dabiangsakani Lyngdoh Mixed double 1 Leminelson Suchiang & Alvinia Kma (Junior Mixed double) 2 Wanphaibiang lakai & Dabiangsakani Lyngdoh (Junior Mixed double).
Katba nangmih ki sngi ki kynthei kila nangkiew ha kiba bun ki liang bad kane kala paw bha ha ka jingai jinghikai kyrpang ïa ki kynthei kiba ha ka shnong Sabahmuswang ïa kaba la pynlong da ka Society for Urban and Rural Empowerment (SURE), haka 30 tarik u Ïaïong.
Ïa kane ka jingai jinghikai la pynlong ha ka ïngskul Hynniaw Thyndai Memorial LP School SSA, Sabahmuswang kaba don haka surok ban leit sha Nangbah.
Haka jingkren lakhmat jong u ha kane ka jingai jinghikai u Dr H.H.Mohrmen ula ong ba u sngewkmen ba ki kynthei jong kane ka shnong kila wan shakhmat ban shim ïa kane ka training kaba lah ban ïarap ïa ki ba kin nang ïoh jingmyntoi khambun ha ka kamai kajih jong ki.
Ula lamkhmat ruh ba kane ka training ka dei kyrpang naka bynta ban ai jinghikai ïa ki kynthei ïa kaba la bei pisa da ka Ophis jong ka District Social Welfare Officer West Jaintia Hills, Jowai.
Ka jinghikai kaba kongsan ha kane ka kynti ka long ha ka kam shna sboh na ki mar ki mata kiba don hapoh la ki shnong ki thaw hi.
Ha ka jingïalang plie ïa kane ka training ïa kaba la pynïaid da u Habandajop Lyngdoh u Master Trainer jong ka SURE, ka kong Hat Dkhar kaba long ka President jong ka Village Organisation haka shnong Sabahmuswang kala pynpaw ïa ka jingsngewkmen ban ïoh ïa kiba kum kine ki training.
Haka jingkren pdiang sngewbha jong ka, ka kong Hat ka kyrmen ba ki para dkhot jong ki SHG kiba hap hapoh ka VO kin shimkhia ïa ka jinghikai kaba kila ïoh bad kin pyndonkam hok ruh ïa ki.
Ha kane ka sngi u Habandajop Lyngdoh ula ai jinghikai ïa ki kynthei ha kane ka shnong ha kaba ïa dei bad ka lad shna sboh wieh ïa kaba ki khot ka Vermi Composting.
Nalor kata la ai jinghikai ruh kumno ban shna sboh na ka eit sniang ne eit syiar da ka rukom kaba ki khot ka Bokashi.
Namar ha ka rukom shna sboh da ka Bokashi donkam ruh ïa ki dawai shna hi kum ka Lacto Acid Bacteria (LAB) bad u Indigenous Micro Organism (IMO), kumta la hikai ruh ïa ki nongwan shah ai jinghikai kumno ba kin nang ban shna hi ïa kine ki dawai.
Ïa kine ki dawai ki lah ban shna na ki mar ki mata kiba don hi ha ki ïng ki sem jong ki bad kiba ïoh na ka mariang.
U Dr Mohrmen ula ong ruh ba haka jingtrei kam jong ki, ki lap ba kiba bun ki nongri sniang ki ud ba ka kam ri sniang kam phuida satia (not cost effective) na ka daw ba ka rem palat ka jingbam sniang (concentrated feed).
Kane ka jia ruh namar ba kiba bun hi ki nongri sniang ki shu ri mylleñ uwei ne artylli ki sniang.
Na kane ka daw ka seng kala ai jinghikai ruh ïa ki nongrep kumno ban shna jingbam sniang da kaba pyndonkam da ka Bokashi method hi.
Kane ka rukom shna jingbam sniang ruh ka long da kaba pyndonkam da ki jingbam kiba ngim donkam shuh bad da kaba khleh lang ïa ka LAC bad u IMO.Ua Habandajop Lyngdoh uba la dep ïa ki training kiba bun bad uba long ruh u nongri sniang uba don ym duna ïa ki arphew tylli ki sniang ula ong ka Bokashi method ka dei kaba ngi shu pdem ïa ki jingbam ban ïoh ai bam ïa ki sniang.
Ki nongri sniang ki lah ban buh ïa kane ka jingbam bala pdem haduh hynriew bnai.
Ula ong ruh ba ka jingmyntoi jong kane ka rukom pdem bam sniang ka long ba ki nongrep kila ïoh kham bun ka por bad lait lut pisa ban thied dieng namar ba kim hap shet shuh ïa ka jingbam sniang jong ki.
Haka jingkren ai khublei jong ka kong Dakani Phawa kaba long ka Secretary ka Village Organisation Sabahmuswang kala ong ba kane ka dei ka sien kaba nyngkong ba kila ïoh kaba kum kane ka jingai jinghikai bad ba ki nongwan shah hikai kila ïoh jingmyntoi shikatdei eh na kane ka training.
Ka Iebha Kyndait kaba long ka nongïalam jong kawei ka SHG kala ong ba kiba bun hi ki kynthei ki sngewkwah ban sdang ban shna ïa ka LAB bad u IMO bad kumjuh ruh ïa ka kam pynmih sboh wieh.
U Nujorki Sungoh MLA jong ka Mowkaiaw uba long ruh organising secretary barim ka Jaintia Students’ Union (JSU) ula ong ba haka jingiaid lynti jong ka JSU ha ki 50 snem da ka jingpynbor iaka sorkar la lah ban wanrah iaka Blood Bank bad ka MBoSE Cell kaba pura ha Jowai.
“Ka JSU ha ki jingiaid lynti ia u mawmer ba 50 snem kala ioh iaka jingshaniah jong u paidbah naka bynta ban rah iaka eh ka shon u paidbah ne sur u paidbah sha ka sorkar ha kiba bun ki bynta ban pynioh iaka jingdawa," la ong u Nujorki Sungoh haba kren haba sdang ka jingrakhe iaka jingdap 50 snem ka JSU haka jingialang kaba long ha District Library Auditorium, Jowai haka sngi Saitjain.
Haba kren shuh shuh ula ong ba ka Rilum Jaintia ka dang duna bad sahdien bha haka ki jaka sumar, ka pule ka puthi bad kiwei kiwei ki kam pynroi lada ianujor bad kiwei.
“Ka jingnang jingstad kadei ka atiar ban ialeh bad lada khlem ka jingnang jingstad ngin nym lah ban wanrah iaka jingkylla," la ong u Nujorki.
Ula ong “da ka jingiatreilang ka JSU bad ki nongmihkhmat ba shisien ka sngi ngin lah ban pynmih iaki khlur ki ban iasaid bad ban synniang naka bynta ka imlang ka sahlang jong ka rilum Jaintia baroh kawei.
" Ha kaba iadei bad ka jingeh ka sor Jowai na u ñiut mynta, ula ong ba ki paidbah kim ai ka jingïatreilang bad kane ka long ka jinglehraiñ ïaka District Headquarter jong ka West Jaintia Hills.
Ula khot ïa baroh ki khun ka rilum Jaintia ban don ka jingïatreilang khnang ba ka Jowai kan ioh iaka jaka bret ñiut kaba paka.
Halor u pud u sam haka jaka ba khajia, ha Block-I ula ong ba kadei ka hok nongkynti jong ki Jaintia bad ki nongshong shnong katei ka jaka ruh ki angnud ban kynthup lang iaki hapoh ka Jylla bad kum u nongmihkhmat ula kren ia kane hapoh ka iing dorbar.
U president barim ka JSU ma Garland Rymbai haba kren ula pynkynmaw iaki snem kiba la leit kiba naduh u snem 1987 ka mat kaba hakhliehduh baka JSU ka shim kalong halor ka kam pynbeit ia pud u sam bad ka Inner Line Permit.
Haba kyntu kynpham ïaki dkhot ka JSU, u Ma Rymbai ula ong shwa ban leh ïa kano kano donkam ban pyrkhat jylliew bha bad ban shim iaka ishu da ka jingstad jingshemphang.
Shuh shuh u Treiborlang Suchen General Secretary JSU haba kren ula kren ha kaba iadei bad ki mat ki khynnah skul ne ki samla pule kiba hap ban iakhun iaka CUET.Ula ong ba ka JSU kam lah ban pdiang ïaka CUET namar kan buh jingeh ïaki khynnah pule ka Jylla bad kumba long mynta kam pat biang satia ban pynkylla syndet ïaka rukom pynrung klass ïaki khynnah sha ki kolej lyngba ka CUET namar bun ki khynnah pule sha nongkyndong kim pat da tip shai lane sngewthuh bha kaei kata ka CUET exam bad lada ki tip ruh kan eh ïaki ban thep admission lyngba ka website namar ym baroh ki shnong nongkyndong hapoh ka Jylla ki biang ïaka network Internet.
Kiwei kiwei kiba kren ki klynthup ia u MDC ka Jowai Central u Andrew Shullai, u Bah RL Blah nongïalam ka Synjuk ki nongsynshar Shnong ka Bri u Hyniewtrep, u Rikut N.Pareiñ president barim ka JSU, u Shiningstar Kharbihkhiew Incharge KSU West Jaintia Hill District, u Dondy Cliff Khongsit General Secretary FKJGP Central Body, Satly Ryngkhlem vice president KSU, East Jaintia Hills bad kiwei kiwei.
Ka JSU kala pynkhreh ban rakhe ia kane lyngkhuh snem ba 50 haduh u bnai Nohprah.
Kum shibynta ban rakhe iaka Azadi Ka Amrit Mahotsav ne ka jinglehkmen iaka jingioh laitluid ba 75 snem ka Ri India, ka ophis u Deputy Commissioner, West Jaintia Hills District, Jowai ryngkat ka jingïatreilang ka ophis u District Sports Officer, West Jaintia Hills District, Jowai kala pynlong iaka North East Festival 2022 Marathon-Cross Country Run" haka sngi Saitjain.
Ha kane ka jingmareh marathon la iashimbynta ki kynthei, shynrang bad kiba la heh rta bad kiba khynnah tam.
Kane ka jingmareh kala sdang na Kiang Nangbah Stadium bad ïaid lyngba ka surok bah Ladthadlaboh, Kiang Nangbah College, By Pass Myntdu Bridge, Amlarem By Pass, Stand War, Mynthong, Chutwakhu, Mission Compound, Iongpiah, Dulong, Tpep Pale, Iawmusiang, New Hill bad la pynkut biang ha Kiang Nangbah Indoor Stadium.
U Superintendent of Police West Jaintia Hills District Bikram D Marak ula kaweh iaka lama ban sdang kane ka jingmareh.
Haka Men Category, u Dasaman Kyndait ula wan nyngkong, u Belin Dkhar bad u Damang i Lyngdoh kila wan ba ar bad ba lai.
Na ki kynthei pat, ka Phyrnai Kyndait kala wan nyngkong, bud sa ka Happiness Phawa kaba wan ba ar, Nangkiewsuki Slong balai.
Ki nongjop kila ioh iaka khusnam pisa T.5000, T.3000 bad T.2000 bad ka syrnod.
U ma Ram Ryngkhlem ula ioh iaka khusnam nongiashimbynta ba tymmen tam ne oldest participant bad u Mihsalan Shylla uba khynnah tam ne youngest participant.
Kine ki ar ngut kila ioh ka khusnam kaba mar T.1000 bad ka synrod.
La sam iaki khusnam da ka Additional Deputy Commissioner, West Jaintia Hills District haka jingiadonlang u DSO, WJH ma Khroobok Passah bad kiwei kiwei.
Ka East Jaintia Taxi Owner Driver Association ryngkat ka Meghalaya People United Front (MPUF), East Jaintia ki la dawa na Commissioner ka tnad Transport ban thung noh ïa u MVI (Motor Vehicle Inspector) ha ophis u District Transport Officer (DTO), East Jaintia Hills District.
Ïa katei ka jingdawa la shim haka jingïalang kaba la long ha madan Teilang, Dkhiah West haka sngi Saitjaiñ.
U president ka EJTODA u Tiplang Rymbai ula ong ka jingbymdon u MVI mynta la 6 bnai kynthih ka buh jingeh shibun ïaki paidbah haka jingïadei bad ki kam kali motor.
U president ka MPUF East Jaintia u Kyrshan Blah ula ong ka seng ka ai jingkyrshan pura ïa kane ka jingdawa bad ha jingïadei bad kane ka kam haki khyndiat sngi ba la dep ka seng ka la ai da ka jingthoh ha u Commissioner ka tnad Transport.
Ka jingialang kala ai por ar taïew ban thung ïa u MVI ha katei ka ophis.
Ka Shillong Cricket Association team B kala jop da 43 run pyrshah iaka All Jaintia Cricket Association (AJCA) haka jingiakhun final naka Zone 1 haka Inter District U-19 Boys Cricket kaba pyniaid da ka Meghalaya Cricket Association (MCA) ha madan Khliehtyrshi haka sngi Saitjain.
Da kane ka namjop ka Shillong CA team B kan aireng pyrshah iaka East Garo Hills Cricket Association haka 2 tarik u bnai Jymmang ha Tura.
Ka Shillong CA (B) kaba la jop iaka toss kala tied shuwa haka jingiakhun kaba mar 15 over namar ka jingsniew ka suinbneng.
Naduh ba sdang ka Shillong CA B kala ialehkai bha bad 59 run la kamai ki shi jur kiba kynthup ia u Manthan Dey (41 naka 26 ball) bad Shubham Rasailly (21 naka 24).
Nalor kine ki ar ngut u Kshitij Singhania (17) bad Dipankar Barua (28) bad haduh ba kut ka 15 over kala kamai 128/5 Na kaliang ki nongkwang bol ka AJCA, Satemitre Bareh (2/15) Puraki Shadap Passah (2/22) kila khyrwit mar ar wicket.
Haba poi ka pali jong ka AJCA ban beh iaka thong ka suki bha ka jingkamai run jong ka bad ki nongtied jong ka kila ialehkai tang ban lait hap wicket bad la lap ba lut ka 15 over bad liem 6 wicket bad kamai tang 85 run.
U Chwamiki Ryngkhlem bad Saibormiki Passah kila kamai mar 23 run sha u sup u thiar kamai run ka AJCA.U Dawanchwami Passah u la synniang 17.
U Jerimaiah L Kynshi ula lah ban khyrwit 4/9 wicket bad kane kala buh jingeh iaka AJCA ban khieh khlieh ha kane ka jingiakhun kaba kala hap ban pdiang ia kane ka namrem.
U Jerimaiah da kane ka jingialehkai bha ula khur iaka khusnam Player of the Match.
Ka Ladthadlaboh Dorbar Chnong lyngba ka VDP Shnong kala pyrshah jur iaka jingdon ki katto katne ki briew kiba leh pyrshah iaka rukom pyniaid shnong da kaba pynpoi kyiad ha iing ne Home Delivery.
U Kyrwoh na ka VDP Shnong Ladthalaboh Dorbar Chnong ka ong “Kane ka long ka jingpynkynmaw bad maham tyngeh ia kino kino ki briew kiba napoh shnong lane kiba na bar shnong kiba wan die kyiad (online/home delivery) shapoh u pud u sam jong ka Ladthadlaboh, Jowai.
" “Kane ka long pyrshah ia ki aiñ jong ka Dorbar Chnong.
Lada lap ia kino kino kiba pynkhein ia kane ka aiñ, kin sa hap ha ki kyndon jingpynshitom kiba tyngeh katkum ka jingpyniaid lane ki aiñ jong ka Dorbar Chnong," ong ka VDP shnong.
Ka VDP Shnong Ladthadlaboh Dorbar Chnong ka kyrpad ia baroh ban ai ka jingiatreilang na ka bynta ka shongsuk shongsain ka shnong ka thaw.
Ka Pasyih CSC kala jop kput haduh 11-1 kol pyrshah iaka Khliehshnong Ialong bad u Nickboy Swer ka Mookyrdup ula khyrwit hattrick haka Third Division Football – Ka 2nd Adelbert Laloo Memorial Trophy kaba pyniaid ka WJDSA kaba long ha ka sngi Saitjain ha Kiang Nangbah Stadium.
Haba phai sha ka jingiakhun ka Pasyih CSC pyrshah iaka Khliehshnong Ialong, ka jingiakhun hi naduh ba sdang kala long kaba jem shilliang bad tang hapoh 3 minit bala iaid ka jingiakhun ka Pasyih kala tam 1 kol.
Ia kane ka kol la thep da u Pynsakhiat Siangshai uba la thep iaka kol ba ar jong u ka minit kaba 65.
U Damewan Bang (50, 78) ula thep ar kol bad mar shikol na u Phem Dkhar (8), Hammyllien Dkhar (11), Shaniah Dkhar (18), Budhokmiki Rymbai (43), Shiningstar Rymbai (41), Samuel Siangshai (63) bad u Deiwi Rymbai (77) Shi kol ka Khliehshnong Ialong la thep da u Chemiki Pale (23).
Haba phai sha ka jingiakhun ka Mookyrdup pyrshah iaka Tympang, ka Mookyrdup kala jop 6-0 kol.
U Nickyboy Swer ula lam lynti iaka Mookyrdup ban ioh iaka namjop kaba bun kol hadien ba ula khyrwit da ka hattrick (9, 23, 27, 76) ha kaba marwei ula thep 4 kol bad la iarap lang sa mar shikol da u Famous Plain (52), Felix Dkhar (52) Ha ka jingiakhun kaba khatduh hapdeng ka Moodymmai pyrshah iaka Nangbah Khloopano ka jingiakhun kala wai da kaba iakhaid mar 2 kol.
Na kaliang ka Nangbah la thep da u Amos Dhar (26), Ban Lamare (26) bad na ka Moodymmai la thep da u Benison Rymbai (33) bad u Teibok Pakma (66).
Ka West Jaintia Hills Taxi Owners Association (WJHTODA) kala rai ban pynkiew iaka bai kali katta T.20 salonsor bad kiba hiar shiteng lynti ka bai kali ka long T.10.
Kane ka bai kali thymmai kan treikam naduh u bnai May 2 tarik.
U general secretary Nangtei Shangpliang, ula ong ba kane ka rai pynkiew bai taksi hadien bala kiew dor ka petrol bad ki mar mata kaba la ktah iaka kamai kajih ki trai kali.
“Ka dor jong ka petrol kala kiew dor man ka sngi bad kane kala buh jingeh bha ia ngi ki taksi kamai ban pyndap pynbiang iaka jingdonkam ba manla ka sngi ha ki iing ki sem nalor ba ka iew ne kamai kajih kala hiar shaba palat," la ong u Nangtei.
Ula ong ruh ba nakaliang ka synjuk ki nongniah taksi ka kyntu ia baroh ki paidbah nongshong kali ne taksi ban iatreilang halor kane ka jingpynbeit thymmai iaka bai kali ha sor Jowai.
U Myntri ka tnad PHE Bah Renikton Lyngdoh Tongkhar haka sngi Saitjain ula wan ban buh maw nongrim iaka skim um bam um dih naka skim Jal Jeevan Mission (JJM) kaba tip kum ka Mynsgat-Nongsutnga bad ka Moolyngkdein Water Supply Scheme haka shnong Mynsngat.
Kane ka project skim um kane ka shnnong kaba hap hapoh ka Nartiang Constituency yn tei haka jinglut kaba T.5,35,10,000/- iaka Mynsngat Nongsutnga bad iaka Moolyngkdein T.11,43, 00, 000/- Ha kane ka jingplie paidbah la iadonlang u Ma Sniawbhlang Dhar Myntri Sorkar uba long u MLA ka Nartiang, Daskhiat Lamare Myntri sorkar ba dei khmih iaka tnad Transport, Wailadmiki Shylla MLA Jowai, CEM JHADC ma Thombor Shiwat bad kiwei kiwei ki EM jong ka JHADC.Nalor ka skim um la buh maw nongrim ruh naka bynta ban pynbha iaka surok Mynsngat bad 7 shnong naka CRF 2021-22 uba jngai 40.532 Km.
La plie paidbah ruh iaka iew District Council ka Iaw Muchai ha Mynsngat.
U Risanlang Dkhar marwei ula khyrwit haduh ar tylli ki hattrick kaba la pynlong iaka Maitshaphrang Mowtyrshiah ban jop haduh 9-1 kol pyrshah iaka Khliehmyntdu Neinchnong haka jingïakhun Third Division Football Tournament kaba pyniaid da ka West Jaintia District Sports Association (WJDSA) kaba long haka sngi Thohdieng ha Kiang Nangbah Stadium.
Kane ka jingiakhun hadpeng kine ki arliang mamla, kala kylla long kaba jem shiliang bad shikol ka Khliehmyndtu kala thep haka minit kaba 31 lyngba u Monlang Kyndait hadien kaba la shah tam da 3 kol shakhmat.
Ia kine ki 9 tylli ki kol la thep da u Sanborlang Tang (2), u Rangdaman Laloo (13), u Kitlang Lathong (2) bad u Risanlang Dkhar (33, 54, 68, 70, 72 bad 77).
Haka jingïalehkai kaba nyngkong ka jingïakhun ka la long kaba ïakhaid da mar 3-3 hapdeng ka Lumkhangdong Kyndongtuber pyrshah ïaka Saindur Mihmyntdu.
Ïaka lai tylli ki kol ka Saindur Mihmyntdu la thep da u Chanmiki Chyrmang (22) bad u Dapmain Phawa (45, 56).
Katba ïaki kol ka Lumkhangdong Kyndongtuber la thep da u Rikermi Phawa (30), u Hailan Shylla (69) bad u Request Shylla (70).
Haka jingiakhun hadpeng Ïong I dahi FC pyrshah iaka Myrjai, ka Iong I Dahi kala jop da 2-1 kol.
Ïa kine ki kol nakaliang ka Iong I Dahi FC la thep da u Iolang Sana (65,79) marwei ar kol, ka Myrjai ka la thep haka minit kaba 77.
Ka sor Jowai haka sngi Palei kala duh ia uwei u nongtem, nongrwai bad u nongthaw jingrwai ba pawnam ha ki por jong u ha ki snem 80’s haduh mynta.
Une u nongtem, nongrwai bad nongthaw jingrwai i dei I Ma Byeming Bareh.
I la khlad noh na kane ka pyrthei shong basa haka step 28/04/2022.
Ki riew ieid jingrwai bad nongtem ha rilum Jaintia kim lah khlem da pynpaw lem iaka jingsngewsih halor ka jingkhlad kynsan jong u.
I Ma Byeming ula don bynta ba bun tylli ki kynhun tem kiba kynthup iaka Green Butterfly, Fresh Blood, Minoan Axe, Cruzx bad kiba u rwai marwei.
Bunsien hi i Ma Byeming i tem haka drum ha ki kynhun tem ba i tem bad i rwai artad ha ki khep khep bad kumjuh u tbit ruh haka guitar bad kiwei kiwei ki jait tiar tem.
Dangshen kumba la tip ia kaei ka ban jia ula dep pyllait paidbah iaki sur jingrwai kiba u la thaw haka Youtube U Ma Byeming ula iehnoh shadien iaka lok i Kong Damonki Lywait bad ar ngut ki khun i Meleanie bad i Lyonne kiba shong ba sah ha Kiang Nangbah Road, Iawmusiang, Jowai.
Ka jingpyndep iaka basah jong i kan long mynta ka sngi Thohdieng (29/04/2022) haka por 10 baje mynstep ha Khnap Thangbru ha Pohhali, Dulong, Jowai.
I Bah Bandonboklang Kharlukhi iba trei kum u Forester-I jong ka Department of Forest and Environment, Meghalaya ila khlad noh haka 28/04/2022.
I Bah Bandonboklang I dei I lok jong I Kong Teiri Lyngdoh, kpa jong I Haphilarisa Lyngdoh bad I Arphibanri Lyngdoh kiba shong ba sah ha Nongrah Nongpdeng, Shillong, East Khasi Hills District.
I Bah Bandonboklang I dei ruh I khun jong I Kong Arlibon Ladia bad Harold H Dykes.
Ka jingpyndep iaka ba sah jong I Bandonboklang kan long haka 30/04/2022 haka por 1 baje nongphaisngi ha lum jingtep ka Balang Presbyterian Mawlai Nonglum.
Ka Society for Urban and Rural Empowerment (SURE) haka ryngkat ka jingïatreilang bad ka ophis jong u Deputy Commissioner Jowai, ïa kaba la pynbit pynbiang da ka District Skill Development Officer ka Meghalaya State Skill Development Society, West Jañtia hills kala plie donburom ïa ka Skill Training na ka bynta ki nongshong shnong jong ka shnong Nongtalang haka sngi Balang.
Haba kren lamkhmat ha kane ka jingïalang u Dr.H.H.Mohrmen uba long u nongïalam jong ka SURE ula ïathuh ruh ba ïa kane ka training la kyrshan pisa da ka tnat Border Area Development  West Jañtia hills.
Shuh shuh u Dr Mohrmen ula batai ba kin don artylli ki jait kam kiba ka seng kan ai jinghikai ha kane ka training kawei ka dei ka Food Processing bad kawei pat ka dei ka Fast Food bad ka jinghtmu ka long ba kan long ka lad ïohkam ïohjam ïa ki samla kiba pyndep ïa kane ka training.
Kane ka training kan long tang naka bynta ki nongshong shnong kiba don ha ki khappud jong ka jylla bad ka Bangladesh.
Ka Seng kan pynlong ruh sa artylli kiba kum kine ki training ha Darrang bad ha Nongbareh bad ïa ka assessment bad ka jingai syrnot ïa ki nongwan training yn leh da ka tnat Food and Nutrition jong ka Martin Luther Christian University, Shillong.
Ha kane ka training yn hikai ruh ha kaba ïadei bad ka kam kumno ban sengkam sengjam (entrepreneurship) bad kumjuh ruh kumno ba ki nongseng kam kin pan ram na ki bank bad kumno ba kin ïoh ïa ka FSSAI certificate.
Ula ïathuh ruh ba dang shen ka sorkar lyngba ka Meghalaya State Skill Development Society kaba hap hapoh ka tnat Labour ka iathuh ïa ka SURE (empanelled) kum kawei na ki seng kaba ka sorkar kan ïatreilang ha kaba ïa dei bad ki kam pyntbit ïa ki sap trei sap ktah jong ki samla.
U Lambhah Kma uba long uwei na ki nongai jinghikai ha kane ka training ula ong ka kam kamai da kaba shet ka dei kaba myntoi bad kaba hap ban trei shitom pat.
Ula kyntu ïa ki nongwan training ki ban shim ïa ka training ba kin shimkhia ïa ka ka jingai jinghikai khnang ba kan long ka jingmyntoi ïa ki hadien habud.
U ma Lambor Suchen uba long u District Skill Development Officer ula ong ba ka sorkar lyngba ka Skill Meghalaya ka thmu ban ai jinghikai ïa ki samla ha kiba bun ki sap trei kiba lah ban long ki lad ïohkam ïohjam.
U Golden  Rani Assistant Director Border Area Development ula kyntu ïa kito ki ban shim ïa kane ka training ba kin shimkhia ïa ka kam khnang ba kin long ruh ki nongaikam ïa kiwei pat.
U  G.L Chyne Mylliem uba long u EAC ha Amlarem Sub Division ula ai kyrkhu khyrdoh ïa ki nowan shah training.
U Myntri ka kam pohïng, ka pule puthi bad kiwei kiwei ka sorkar Meghalaya u ma Lahkmen Rymbui haka jingkren jong u kum u kongsan ha ka jingïalang plie ïa ka jingai jinghikai (training) ïa ki samla ka thañ khappud ula pynkynmaw ba ka kaba shet jingshet ka dei ka kharkhana kaba heh tam haka pyrthei.
Ïa kane u myntri ula kren ha ka jingïalang kaba la long ha ka dong Banan jong ka shnong Nongtalang kaba hap hapoh ka Amlarem Sub division.
Haba kdew ïa ka jingling kyrpang jong ka thañ ula pynkynmaw ba mynta kila mih shibun ki jaka jngoh kai pyrthei ha ka thañ Amlarem kiba la khring ïa shibun ki nongïaid suwari pyrthei.
Shuh shuh u ma Rymbui ula ong ba haba ki nongwan jngohkai pyrthei ki wan sha ki thañ jong ngi ki kwah ban mad ïa ki jingbam tynrai jong ngi, kumta ula kyntu ïa ki nonwan shim jinghikai ba ki dei ban buh ha ki dukan jong ki ïa ki jingbam tynrai kiba la pynbha bad pynitynnad.
Ula ong ruh ba ki nongwan jngohkai pyrthei ki kwah ruh ban thied ïa kiei kiei kiba kin ai sngewbha ne ki ban long ki dak ban sahkynmaw (souvenir) ïa ka jingwan jong ki sha kano kano ka jaka, kumta ula kyntu ïa nongwan shim training ba kin shna ïa marbam kiba ki nongsuwari pyrthei kin ïoh ban leit lam sha la ki jong ki ïng.
Ha kawei kawei ka training ym ai training haduh sanphew ngut ki briew ha kine ki artylli ki jait kam bad kynthup ïa baroh lai tylli ki jaka ai training, ka seng kan ai training haduh shispah sanphew ngut ki nongshim jinghikai.
Kiwei pat kiba la kren ha kane ka jingïalam ki dei u Rev Enial Lyngdoh Chairman ka Dong Banan, ka Delphine Mystica Bareh bad ka Ilasiewdor Gashnga jong ka SURE.Ka Jaintia Students’ Union (JSU) haka 30 tarik April 2022 kan khyllie pyrda iaka jingdap 50 snem (1972-2022) ka jingiaid lynti jong ka.
Ia kane ka prokram khyllie pyrda yn pynlong ha District Library Auditorium, Jowai.
Halor kane ka JSU ha u kyrwoh bala pyllait da u Treiborlang R Suchen general secretary JSU Central body ula khot wer ia baroh ki dkhot bad nongialam barim ka JSU ba don shajngai ne shajan ban pynphuh pynphieng iaka jingrakhe iaka jubilee.
U kongsan bad symbud kongsan ban iadonlang ki dei ki president barim ka JSU ba kynthup ia u Dr.WR Kharlukhi uba long ruh u MP Rajya Sabha bad u Ma Garland Rymbai.
Kum shibynta jong ka jingrakhe ia ka jingdap 50 snem jong ka jylla Meghalaya, la ioh ban pynkupburom ia ar ngut ki nongialam jong ka jingiakhih Hill State ka jylla, kata, u Bah Hopingstone Lyngdoh, bam kwai ha dwar u Blei bad u Bah Fuller Lyngdoh Mawnai , bam kwai ha dwar u Blei bad 16 ngut ki volunteer jong ka jingiakhih Hill State da ki bor pyniaid distrik jong ka Eastern West Khasi Hills District ha ka prokram ba la pynlong ha Madan Mot Tirot, Mairang Mission, Mairang mynta ka sngi ha kaba u Lamphang ka Iing dorbar Thaw Ain ka jylla, u Bah Metbah Lyngdoh u la long  u kongsan ha ka jingdon ryngkat u myntri ka tnat Water Resources ka jylla, u Bah Brolding Nongsiej uba la wan kum u symbud kongsan.
Kiwei pat kiba la wan sha kane ka prokram ki kynthup ia u MDC ka Mairang- Nongkhlaw, U Bah Batskhem Ryntahiang, u Deputy Commissioner ka Eastern West Khasi Hills Distrik, u Bah W.Nongsiej, u Superintendent of Police ka Distrik, u bah M.B Syiem, u Syiem ka Hima Nongkhlaw, u Pa’iem P.M Syiemlieh, u Syiem ka Hima Myriaw, u Pa’iem K.Syiem, u Syiem ka Hima Mawiang, u Pai’em N.Syiem, ki nongialam shnong ka thain, ki nongrep, ki dkhot jong ki seng treilang (SHG), ki nonghikai bad ki khynnah pule.
Ha ka jingkren jong u kum u kongsan, u lamphang ka Iing Dorbar Thaw Ain ka jylla, u Bah Metbah Lyngdoh u la kren shaphang ka jingiohi jngai jong ki nongialam jong ka jingiakhih Hill State ka jylla kiba la trei dohiap ban pynthikna ba ngi ioh la kajong ka jylla kaba iahap bad ki dustur bad rukom jongngi ki riewlum.
Shuh shuh, u Bah Metbah u la ong ba kane ka jingrakhe ka pynioh ha ki nongshongshnong ia ka kabu ban phaidien sha ka mynnor jong ka jylla, ka jingiaid lynti jongka ha ka roi ka par ha kiba bun ki liang lyngba ki snem bad phew snem bad ka long ruh ka kabu ban pyrkhat kumno ban kyntiew shuhshuh ia ka jylla ha ki 50 snem ban dang wan.
U Bah Metbah u la khot la wer ruh ha kane ka sngi ia ka jingiatreilang shitylli da baroh lang na ka bynta ka roi ka kiew jong ka jylla Meghalaya.
Haba kren halor ka Ginger Mission jong ka jylla ia kaba la ioh ban plie dang shen da u Myntri Rangbah ka jylla, u Conrad K Sangma, u Bah Metbah u la ong ba kane ka Mission kan plielad plie lynti ban kyntiew ia ka ioh ka kot ki nongrep jong ka distrik bad ka jylla hi baroh kawei namar lyngba jong ka yn lah ban kyntiew ia ka bor pynmih sying jong ka jylla, ban shalan ia u bad ban shna jingshna de.
Ha kane ka sngi la ioh jingpynshai halor ka Ginger Mission na ka tnat Agriculture bad ruh halor ka Public Distribution System na ka tnat Food & Civil Supplies ka jylla.
La ioh ruh ban sam ia ki symbai sying hapoh ka skhim Ginger Mission- Spices Development Scheme 2022-2023 sha ki nongrep ka thain.
Kiwei kiwei pat ki prokram ha kane ka sngi ki kynthup ia ki dukan ba la buh da ki tnat sorkar bapher bapher bad da ki Seng treilang (SHG) bad la sakhi ruh ia ki jingrwai bad jingshad tynrai na ki samla don sap ka thain.
La ioh ruh ban sam khusnam da ki kynrem ki lyndan sha ki nongjop jong ka jingiakob mareh marathon, Quiz, thoh ese bad painting ia kiba la pynlong kum shibynta jong kane ka jingrakhe.
(SDPRO, Mairang).
U Dangri Phawa u rangialehkai ka Madankynsaw Mowkyndeng ula khyrwit da ka hattrick pyrshah iaka Catholic Youth Mihmyntdu haka jingiakhun Third Division Football Tournament-ka 2nd Adelbert Laloo Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Lyngba kane ka hattrick ka Mowkyndeng kala jop haduh 6-0 kol iaka Catholic Youth Mihmyntdu.
U Dangri marwei ula thep ia kine ki lai kol haka minit kaba 33, 69 bad 72.
Ar ko Carnelius Suchiang 56, 66 bad shikol da u Heiwamut Lamare 54.
Ha kawei pat ka jingiakhun ka Madan Thadmuthlong kala jop 5-2 kol iaka Pammanik.
Ia kine ki 5 kol la thep da y Manhok Suchiang 13, Pyniaidmiki Tang 31, 51 bad Precious Tang 67, 80+2.
Ar kol ka Pammanik la thep da u Jamris Talang 49, bad u Iowsar Suchiang 76.
Ka Rising Mukhla pat kala jop da 2-02 kol iaka Mookswan Dongwah.
Ia kine ki ar kol ka Rising kala thep lyngba u Kestar Pyrtuh 41 bad Pynhunmiki Skhemiew 54.
Ka Shillong Crcket Association B team kan aireng pyrshah iaka All Jaintia Cricket Association (AJCA) haka final ka Inter District U-19 Boys Cricket naka Zone 1 kaba pyniaid da ka Meghalaya Cricket Association (MCA) ka ban long haka 30 tarik une u bnai ha Khliehtyrshi.
Ki khynhun kiba jop na kane ka jingiakhun kin aireng ban iaknieh iaka nam lahduh pyrshah iaka East Garo Hills haka 2 tarik u Jymmang.
Ka Shillong CA B team kala rung sha ka final hadien bala pynpulom u slap iaka jingiakhun ka Ribhoi pyrshah iaka East Khasi mynta ka sngi.
Katba ka jingiakhun bang ja ha Tura, ka South Garo Hills kala pynliem iaka North Garo Hills da 5 wicket ban lait kaba leit thylli.
Haka jingiakhun hadpeng ka Ri Bhoi kaba donkam ban jop bun pyrshah iaka EKH haka Group A katkum ka net run rate kala ialehkai bha bad kala kynjoh 162/6 haka  22.3 overs, kata 7.20 run shi over kala kamai, pynban ula lap bah ula wan ban ther jur bad pynpulom iaka jingangnud jong ka Ri Bhoi.
Hadien bym ailad u slap,ki bor pyniaid kila pynsangeh shisyndon iaka jingialehkai.
U Reshab Subedi ula kamai 59 run naka 42 bol (8x4s, 2x6s) katba ki nongkawang bol ka EKH u Raj Kishor Yadav (2/32) bad Rahul Kumar (2/47) kila khyrwit mar ar wicket.
U wei u samla ula kum pynhap ia u shabi kali ha Iawthymme Ladthadlaboh, Jowai ha ka 25.04.2022, ha ka por janmiet.
Une u samla ula kyrpad ia kino kino kiba lap ban sngewbha ban pynphai da kaba phone ha kine ki Number: 9856137692 / 8787827487.
Ka Dorbar Shnong Tympang Iawmusiang hynne ka step kala mih shakhmat ban khot wer ia baroh u nongdie jingdie ha surok ne haki basa iew kumjuh ia u paidkar salonsar ban pynneh iaka khuid ka suba ka iew Jowai, ka Iawmusiang.
Ki nongialam bad ki dkhot shnong ka Dorbar Shnong Tympang Iawmusiang naduh u secretary Heisar Laloo, Edel Dkhar, Khroo Lamsalangki Pariat, Rupaia Lamar, T Passah bad kiwei kiwei ki riew rangbah ka shnong ryngkat bad ki longkmie kila mih paidbah ban leit ha manla ki jaka ban long pdeng haki jaka iew ban khot wer iaki paidbah bad ki nongdie jingdie ban pynneh iaka khuid ka suba bad ban nym bret pathar iaki ñiut kat shaba lap ba shem.
“Baroh ki nongdie jingdie ki dei ban rah shuwa iaki ñiut kiba pynmih sha la iing bad ban pyniakhlad iaki ba pyut bad bym pyut, tad haduh ba ka Jowai Municipal Board ne ka sorkar kan pynioh iaka jaka bret ñiut kaba paka," la ong u ma Rupaia Lamar.
Ula ong “Phi la ioh iaka jingkhuid jong ka shnong ka thaw ha kine ki 36 kynta kiba la khangdam ka dorbar shnong bad ngi sngewnguh shikatdei eh iaka jingiatreilang jong phi bad ngi ngeitskhem ba phi iai treilang ban pynlong ia kane ka shnong ne ka Iawmusiang ka pliang ja kaba khuid kaba suba," la ong u ma Lamar.
U Ma Khroo ula ong ba “Da ka jingiatreilang ngin lah ban pynlong iaka shnong ka thaw, kumta nga khot ia phi ban rah iaki ñiut bad pyniakhlad iaki ba pyut bad ki bym pyut namar ba ka jinglumthup iaki ñiut ha iew Iawmusiang kan wanrah iaka jingsma iwtung bad pynthud iaka iaieng jong ba baroh, kumta ban iada iaka mariang bad ban lait na ka jingpang to shim halade iaka jingkitkitkhlieh tad haduh ba ka sorkar kan wan ban pynjem ia kane ka jingeh.
".
Ka Shillong CA (A) kan hap ap iaka resol lashai ka sngi hapdeng ka Ri Bhoi pyrshah iaka East Khasi Hills ban iakneh rung haka final jong ka Inter District U-19 Boys Cricket jong ka Meghalaya Cricket Association (MCA) ban ia aireng pyrshah iaka All Jaintia Cricket Association haka Zone 1.
Haba phai sha ka jingiakhun mynta ka sngi ha Khliehtyrshi ka Shillong CA kala pynliem da 30 run pyrshah iaka Shillong CA (B).
Na ka Zone 2 ka East Garo Hills kala buh jaka ialade haka final da ka nam jop kaba 7 run pyrshah iaka Tura DCA.Ka East Garo Hills kaba dei ka kynhun kaba wan haka kyrdan kaba ha khliehduh haka miej iakhein point kala rung shi syndon sha ka final naka Zone 2, katba ka Zone 1 pat la phiah 2 thup ha kaba ka All Jaintia Cricket Association kala buh jaka ialade haka final na ka Group B.Ha ka jingiakhun kaba long ha Tura , ka EGH kala liem lut baroh 10 wicket bad kamai 126 in 22.3 over.
Ka Tura haba beh iaka thong kala kamai tang 119/8 bad u Jadilbirth u nongkawang bol ka EGH uba la khyrwit 3/22 bad ka 20 runs ula khur iaka player-of-the-match.
Ha Khliehtyrshi, ka SCA (A) kala bala tied nyngkong kala kamai 171/10 naka 28.4 over.
U Mrinal Das sula kamai 86 naka 48 ball, Mrityunjay Bharali (47).
u Basant Chettri ula khyrwit (4/26) wicket, u Jerimaiah L Kynshi (2/23) bad Angkit Tamang (2/43) kila ioh mar ar wicket.
Haba beh iaka thong ka SCA (B) tang u Ayush Sharma uba la kamai bun run 23, katba Mrinal ula ialehkai bha bad ula ioh khyrwit wicket 4/12 bad ka 86 run kaba la biang pura ia u ban khur iaka player-of-the-match.
U Raghav Magotra (2/28) bad Navin Kumar (2/31) kiba la khur wicket bad haduh ba kut ka SCA (B) kala kamai 141 naka 27.1 over bad duna 30 run.
Ka SCA (A) kan wat la ka long haka kyrdan kaba khliehduh haka miej iakhein point da kaba khur 8 point mar katjuh bad ka SCA (B), ka tam pat haka run rate rate naka Gourp A, hynrei kan hap ban ap iaka jingiakhun kaba long lashai ka sngi hadpeng ka Ribhoi pyrshah iaka East Khasi Hills.
Ka Ri Bhoi kala kamai 4 point bad lada ka jop bun iaka East Khasi Hills ka lah ban iakhnieh buh jaka haka final na Zone 1 Ha Tura, ka jingiakhun bangja na Zone 2 kanlong hadpdeng ka South Garo Hills pyrshah iaka North Garo Hills.
U Myntri ka sorkar Jylla uba long ruh u MLA ka thaiñ u Bah Lahkmen Rymbui ula plie paidbah ïaka Collective Marketing Center (CMC) kaba la tei lyngba ka Integrated Village Cooperative Society (IVCS) ha Shkenpyrsit.
Ïa kane ka CMC la plie paidbah mynta ka sngi haka jingïalang sam Cheque shaki 81 ngut ki Producer Groups lyngba ka FOCUS bad MegLAM kaba la kot haduh 64 lak tyngka.
U BDO & Nodal Officer Amlarem EFC Amlarem C&RD Block haka jingkren lamkhmat ula ong, ha kane ka CMC yn buh ïaki mar ki mata ba pynmih da ki marjan shnong khnang ba kin ïoh ban pynïaid ïew haka dor kaba bit.
Ula ïathuh ba ka Meghalaya Livelihood Access To Marketing Programme (MegLAMP) haka jingïaid lynti ban kyntiew ïaka ïoh ka kot jong ki paidbah ka la ïoh ban rung sha ki 67 tylli ki shnong hapoh ka Block.
Ula ïathuh ba ki Producer Groups hapoh ka MegLAMP ki la shim ïaka kam kum ka kam ri sniang, ri ngap, thung sohmurit bad rep jhur.
Ula ong, ka Shkenpyrsit IVCS kadei kawei na ki IVCS kaba la kiew bha haka liang ka rep ka riang ha kaba ka jingkynshew pisa jong ka (Saving) ka la poi sha ka 7 lak tam tyngka.
U District Veterinary and Animal Husbandry Officer ka West Jaiñtia Hills, u Dr.DI Kjam ula batai shaphang ka skhim Piggery Mission kaba la ai ka sorkar Jylla 20 lak tyngka.
Ula pynshlur ïaki paidbah kumjuh ki riew shimet ban shim ïaka kam ri sniang ban kyntiew ïaka ïoh ka kot jong ki namar kumba long mynta da ki klur ka pisa ba shu tuid ei shabar jylla ha kaba leit thied sniang.
Ka ADC West Jaintia Hills ka Kong DD.Syngai haka jingkren kala kyntu ïaki producer Groups ban don ka jingïatylli bad shaniah iwei ïa iwei.
U Lahkmen Rymbui haka jingkren u kyrmen ba kane ka pisa ba la sam sha ki producer Groups, kan long kaba ai jingmyntoi ba kin nanglah ban pynbiang ïaki jingdonkam jong ki.
Ula batai ruh shaphang ka thong treikam ka sorkar kum ka piggery mission nalor ba kan kyntiew ïaka kam ri sniang ka long ruh kum shibynta ban ai mynsiem ïa kito ki khun samla kiba don ïaka jingthmu ban ïeng hala ki jong ki kjat, ka Jackfruit Mission, ka FOCUS Programme bad kiwei kiwei.
Ha kane ka sngi la ïoh ruh ka jingkren na u Sub Divisional Agriculture Officer u Bah C.Najiar, u W.Kyndait na ka Integrated Village Cooperative Society (IVCS) bad ka Kong Rosely Kasar dkhot Producer Group.
Hadien ka jingïalang la sam ïaka cheque shaki producer Groups.
U Ma Khroo Lamsalanki Pariat president ka Sein Khooid Ya Ka Wah Myntdu (KYKWM) haka sngi Balang ula dawa mardor n aka sorkar ban pyntreikam iaka Solid Waste Management Rule 2016 ba thaw ka sorkar India kaba hap hapoh ka Environment (Protection) Act 1986.
U Ma Khroo ula shuh shuh ba kala dei eh ka por b aka sorkar kan kyndit thiah noh ban pyntreikam ia kane ka aiñ ban iada iaka sawdong sawkun ka mariang.
“Ka niut ha Jowai ka dei ka nuksa kaba shyrkhei bha ha kaba la sakhi ba ia ki ñiut la bret pathar ha kylleng ki jaka kaba buh jingma iaka um ki wah khamtam iaka Myntdu haki bynta ba shaneng bad sharum, ka pynthor wah bad nein," la ong u Ma Khroo.
U la kren bynniaw ruh ia ka jingtlot treikam ka Jowai Municipal Board bad ki bor Sorkar ba peit bad pynïaid ia ka West Jaintia Hills District ha ka liang ka nuit.
Ka sorkar jylla ba peit ïa ka West Jaiñtia Hills District bad East Jaiñtia Hill District ki dei ban shimkhia ban pynreikam iaka Solid Waste Management.
Ula ong ba dkhot ka seng ki la pynlong ka jingbuddien ban leit peit ia ka jaka ba thmu ka JMB ban bret niut ha ka jaka ka JHADC ha Pangit, Khliehtyrshi bad ha ki jaka ha Jowai.
Ha ka jingbudien u la lap ia ki jingma ba ap lypa ia ka wah Myntdu bad ki Pynthor Kba ka shnong Demthring na ka liang Mynkrem Khliehtyrchi, lada ka JMB kan ïoh ban ret ïa ka nuit ka jaboh jong ka ha Pangit tang shu wan u slap ha kane ka lyuir ban wan bad ka jingpang ba bun jait na ka lyer bih ba wan na ka jingsma jingtung ynda syaid bha ka sngi.
Ka KYKWM kala lap ba kaba shuh shuh ka dei na ka jingbret pathar iaki niut ha ki bynta jong ki riat, ki jaka ba don u surok Thomas Jones ki ban hap sha ki wahduid ki ban poi sha ki bynta ka Myntwa sha wah Myntdu ha Pynthorwah.
Kane ka long ka jingpyntip sha ki kur ki jait, ki kha ki man, ki lok ki jor ba i Tbn.James Thomson Dkhar jong ka Balang Presbyterian Rymbai Pampyrthad, i ba shong ba sah ha ka shnong Rymbai Dong Pampyrthad i la khlad noh ha ka 27 April 2022.
Ka jingleit on tep ia i kanlong haka 29 Iaiong (April) 2022 ha ka por 1:30 Pm ha u lum jingtep jong ka Balang Presbyterian Rymbai Pampyrthad.
U Daniel Lyngdoh Wahlang uba na Mawlai ula rah iaka nam lahduh haka marathon kaba long ka Jaintia Tourism and Environment Society (JTES) kaba la long haka Saitjain ka taiew kaba la dep.
U Dasaman Kyndait bad u Belin Dkhar kila la long ki lahduh ba ar bad balai.
Ia kane ka marathon la sdang na Thadlaskein bad pynkut ha Jrisalein, Chutwakhu, Jowai ha kaba u Superintendent of Police, West Jaintia Hills Bikram D Marak ula long u kongsan bad ula kaweh iaka lama haka jingiadonlang ki dkhot bad ki nongialam ka JTES naduh u ma Philemon Lyngdoh, ma JM Pohsngap, ma MS Lhuid, Ma Sk Lato bad kiwei kiwei.
Kumban shu pynkynmaw ba kane ka  prorkam ka dei shibynta ka jingrakhe iaka Azadi Ka Amrit Mahotsav ka jingrakhe iaka jingioh laitluid ba 75 snem bad kumjuh iaka jngdap 50 snem ka jingioh jylla ba pura ka Meghalaya.
U SP haba kren haba kren kum u kongsan ula kyntu ia ki nongmareh ba kin don ka thong bad ka jingmut kaba skhem bad ban long kiba iaishah ha kano kano ka kam kaba ki leh ban jop haka jingim.
Hadien la sam ruh iaka khusnam sha baroh ki nongjop.
Ka ophis u Deputy Commissioner, West Jaintia Hills District ka khot wer iaki nongshimbynta sha ka North East Festival – 2022 Marathon-Cross Country Run ka ban long haka 30 Iaiong 2022 naka bynta ki shynrang bad kynthei.
Kane ka marathon-cross country la pynlong da ka jingiatreilang bad ka ophis u DSO, WJH kum shibynta ka jingrakhe Azadi ka Amrit Mahotsav ne ka jingrakhe iaka jingdap 75 snem ka jingioh laitluid ka ri.
Kan don ka khusnam pisa ia kiba jop bad ka khusnam kyrpang ia kiba la tymmen bad kiba khynnah tam Ki nongiashimbynta ki dei ban leh shuwa iaka Spot Registration ha Kiang Nangbah Indoor Stadium, Jowai haka por 5:30 am bad ka jingmareh kan sdang haka por 6 Am.
Ka Meghalaya Bharat Scouts and Guides kum shi bynta ba kan rakhe iaka lyngkhuh snem ba 50 ka jingiaid lynti jong ka mynta u snem kala pynlong iaka Basic Training Course jong ki Scout Master kaba pynlong naduh ka 19 tarik haduh 25 tarik u Iaiong 2022 ha State headquarter kaba don hajan ka Pine Mount School.
Haduh 103 ngut ki nonghikai kila wan ban shah pyntbit ialade naka bynta ban ai jingmyntoi bad ban kyntiew iaki khynnah skul haka pule puthi bad kumjuh iaki samla.
Kine ki nonghikai la jied kyrpang bad lah phah lyngba ka Sub-divisional School Education Officer naki skul bapher bapher naki district bapher bapher kum na West Jaintia Hills, East Jaintia Hills ,East Khasi Hills, Eastern West Khasi Hills, West Khasi Hills bad Ri Bhoi District.
Shwa ban sdang kane ka training la pyniaid iaka ialang ba lyngkot na u Babu Aidor Ryngksai, State Training Commissioner(Scouts) bad la ioh ka jingkren ba kongsan ban ai mynsien na u W Lyngdoh, State Secretary ka Meghalaya Bharat Scouts and Guides haka jingiadonlang ki teaching staff bad ki trainees.
U Ma Lyngdoh haba kren ula ong ba ka jingthmu ba kongsan hi ka long ba ynda ki nonghikai ki lah pyndep iaka course ki lah ban plie unit sha ki skul jong ki da ka jingiatreilang ka skul baroh kawei.
Ha kane ka jingai inghkai ki nonghikai kilaioih shibun jait ki jinghikai ne training kum ki tying of Knots, Spare Time Activities, First Aid, Flag procedure, Wood craft signs, Hiking and camping, preparation grand campfire, entertainment bad kiwei de.
Shwa ban poi shaba kut baroh ki tainees kila shim smai ban long ki Scout Master ha ka jingiadonlang Bah P.Rynksai  bala shong thait kum U Addl.Director School Education and Literacy bad u ba long kum u State Treasurer ka MBSG, Bah K Kharkongor State Commissioner, Scouts.
Hadien ka kane ka sngi la sam certificate sha baroh ki Scout Master bad ki lady Scouts Master.
Ka All Jaintia Cricket Association (AJCA) kala ioh ban buh jaka ialade haka final na ka Zone 1 haka Inter District U-19 Boys Cricket Tournament hadien ba ka lah ban pynliem iaka East Jaintia Hills da 9 wicket haka jingiakhun kaba long ha Khliehtyrshi haka sngi ba Ar.
Haka miej iakhein point kala kamai 8 point naka Group B bad kiba jop naka Group A kin aireng pyrshah haka jingiakhun final ka ban long 30 tarik une u bnai.
Haba phai sha ka jingiakhun ka EJHDCA kaba la jop iaka toss kala tied shuwa bad kala kamai tang 88 run naka 22 over ha kaba u Nishikania Sinha ula kamai 34 run.
Katba ki nongkawang bol ka AJCA kiba kynthup ia u Saibormiki Passah ula khyrwit 3/17, Puraki Shadap Passah 3/24 bad Chwamiki Ryngkhlem 2/7.
Haba beh iaka thong ka AJCA kala jop suk ia kane ka jingiakhun bad kala liem shi wicket.
U Jeremaia Mukhim bad u Chwamiki Ryngkhlem kila kamai 44 bad 20 run marwei ban lam lynti iaka AJCA ban khur iaka nam jop kaba bun wicket.
U Chwamiki ula khur ruh iaka khusnam player of the match uba la ioh 20 run bad khyrwit 2 wicket bad ai tang 7 run.
Lashai ka jingiakhun kan long haka Group A hadpeng ka, Shillong CA (A) pyrshah iaka SCA B.SCA (B) kala kamai 8 point bad ka SCA (A) 4 point.
Haka Zone 2, ka Tura District CA kan aireng pyrshah iaka East Garo Hills ha Tura.
Ka Nonglatem kala khyrwit haduh 5-0 pyrshah iaka Tympang haka jingiakhun Third Division Football Tournament- ka 2nd Adelbert Laloo Memorial Trophy kaba pyniaid da ka West Jaintia Hills District kaba long ha Kiang Nangbah Stadium haka sngi Nyngkong.
Ia kine ki san kol ka ka Nonglatem kala ioh thep shikol haka dur jong ka own goal kaba la bakla thep da u Daioki Dkhar (49), ar kol la thep da u Watkletbha Nongrum (62 & 64), u Bulmi Phawa (67) bad u Living Suja (73) Ka jingiakhun kaba hapdeng ka Mawsiang FC pyrshah iaka Moodymmai kala wai da kaba iakhaid khlem don mano mano ba ioh thep kol.
Haka jingiakhun ba khatduh, ka Royal Pole Mihmyntdu ka la pynliem ïaka Iooksi Youth Welfare da 2-1.
Ka Iooksi Youth Welfare ka la ïoh ban pynkhih jar lyngba Tympang Tangliang (26), katba ki ar ka Royal Pole Mihmyntdu la ïoh ban thep da Mandamiat Khonglah marwei haka minit kaba (52, 62).
Ka District Magistrate, East Khasi Hills District Ka Kong Isawanda Laloo katkum ka bor ba la pynkup haka hapoh ka kyndon ain Section 144 Cr.
P.C, kala khang bad mana tyngeh ban pyndonkam ia ki rukom khwai doh kiba pynsaja ia ki kynja kiba im hapoh ka um ha ki wah Umngot bad wah Umlew bad la mana ruh ban thang khlaw beain ha kitei ki shnong kumba la kdew, kiba don hapoh jong ka East Khasi Hills District.
Katkum ka hukum la pyntreikam da ka hukum 144 CrPC kalong hadien bala ioh iaka jingujor bad ka jingud jingnam na ka liang ki paidbah ba don ki briew kiba pyndonkam ia ki rukom khwai doh da kaba pynbthei bom, ki dawai bih, pynap jar/tyngsong bad kiwei kiwei ki rukom khwai doh kiba pynsaja ia ki kynja kiba im hapoh ka wah Rimen, ba iaid lyngba ki shnong; Umphniang, Um-hlew, Kalashandi, Shalai Malai, Iap Shynreh, Katraduwa, Dholai, Huru-Pukni, Joiram, Kharabri bad la iohsngew ruh ba don ka jingthang khlaw beain khlem ka jingsngewthuh bad ka jingkitkhlieh ha kitei ki shnong kiba hap hapoh ka Malai Sohmat Syiemship bad ka Bhowal Syiemship kiba don hapoh ka East Khasi Hills District.
Kine ki jingleh jong ki kan wanrah ia ka jingduhjait ki jingim hapoh ka um bad khyndew, ka jingjulor ka mariang bad nalor kata kan wanrah ruh ia ka jingma ia ka koit ka khiah jong u paidbah.
“Kum ki bor ba dei peit ia ki shnong ki thaw, nga kyrpad ba lada phi lap ne tip iano iano baleh  ia kitei ki jait kam kumba la kdew haneng sngewbha ban pyntip kloi sha kane ka ophis bad yn pynshitom ia ki katkum ka aiñ," la ong Ka Kong Isawanda haka hukum kaba kala pynmih.
Kane ka hukum kan treikam mardor naduh ka 25 tarik Iaiong 2022 tad haduh ban da pynbna pat da kumwei.
U Ma Comingone Ymbon MLA Raliang ula sangah tyngeh ia kiba pyrshah iaka jingthmu thied jaka sorkar ban shna jaka bret ñiut ka Jowai.
U Ma Coming Ymbon haba kren shuh shuh kum u kongsan haka sngi Nyngkong haka prokram FOCUS jong ka Meghalaya Basin Management Agency (MBMA) ban sam jingkyrshan sha ki nongrep ha Moosyiem Shangpung, ula ong ka khubor kaba u kwah ban ai ka long halor ka ñiut Jowai.
“Ka jhep ne ka niut ha Jowai baroh phi la iohi iaka ñiut ha Jowai, wat rkhie kane ka dei ka jingktkhlieh ka jong phi jong nga, lada ka sorkar ka thmu ban bret ñiut ha Shangpung baroh ki nongshong shnong ki pyrshah.
" “I don’t Like ne ngam sngewtynnad ia kane ka rukom pyrkhat, lada ong ban bret ñiut ha Shillang Myntang baroh ki briew bad ki sengbhalang ki pyrshah, hato ka Jowai kam hap hapoh ka district jong ngi, ngan ong ia phi lada kumne ngin pyrshah ngim poi shaei," la ong u ma Comingone Ymbon.
“Kala dei ka por ban mihshakhmat ban iakren iaka ñiut ha Jowai.
Ade.
,kat shaba mut ka sorkar ban shna jaka theh ñiut phi pyrshah bad kan sa poi ka por ba lada ka sorkar ka thmu ban shna umbam umdih phin sa pyrshah," la ong u ma Comingone bad ula appeal ia baroh iakren ia kane ka mat ne ka jingeh ka ñiut khnang ban kan nym ktah iaka roi ka par.
U Ma Comingone ula ong “Phi lah ban pyrshah, hynrei ka dei ban don ka nongrim ban pyrshah, hynrei la poi u pud haduh ba Jowai ka hap khangdam katno ka jingktah iaki khun ki kti jong ngi kiba im jakpoh ha Jowai.
" Haba kren halor ka FOCUS u Ma Coming ula ong baka jingsynniang ki Self Help Group ne SHGs sha ka imlang ka sahlang ka long kaba khraw bad kala wahrah shibun ki jingkylla ka lad sengkam sengjam bad ka lad kamai jakpoh.
Ula kyntu iaki nongrep ne ki nongpynmih mar ban pyndonkam hok iaka jingiarap kaba kila ioh na ka FOCUS ban saindur janai iaki kam ki jam ban myntoi ka shnong ka thaw bad ialade shimet.
Kiwei kiwei kiba kren ki kynthup ia ka Kong Danida D Syngai, Additional Deputy Commissioner bad DPO Planning Branch, Jowai, Dr.D.I Kjam, District officer A.H & Veterinary, Jowai, Sywell Lyngdoh, District Project Manager, District Basin Development unit, Jowai.
Ka Shillong Cricket Association (B) bad East Garo Hills kila khur jingjop haka Inter District U-19 Boys Cricket Tournament haka sngi Nyngkong.
Ka SCA B kala pynliem iaka Ri Bhoi da 4 wicket haka jingiakhun ka Zone 1 kaba long ha Khliehtyrshi bad haka Zone 2 ka East Garo Hills kala jop da 84 run iaka South Garo Hills ha Tura.
Haka jingiakhun ka SCA pyrshah iaka Ri Bhoi, ka Ri Bhoi kaba la jop iaka toss kala kala kamai tang 64/10 na ka 18 overs.
U Reshab Subedi u la synniang 23 run bad u Bharat Gurung 13 run iaka Ri Bhoi.
Ki nongkawang bol ka SCA (B)’s Pushkar Raj ula khyrwit (3/10), Basant Chettri (3/15) bad Angkit Tamang (3/27).
Ka Shillong haba beh iaka thong kala liem 6 wicket bad u Puskar Raj ula kamai 15* ryngkat bad u player-of-the-match u Chettri 10.
Ki nongkawang bol ka Ri Bhoi u Md Siraj Ali, Bharat Gurung bad Vikram Marbaniang kila khyrwit mar 2 wicket.
Ha ka jingiakhun ka EGH kala kamai 184/0 naka 30.1 overs.
Kapil G Momin u dei uba kamai bun run eh 31, katba Jadilbirth Marak bad Welster M Marak kila kamai mar 27.
SGH kala pyndonkam 8 ngut ki nongkawang bol ha kaba Anup Saha (3/18) bad Sundaybirth Sangma (3/44) kila khyrwit mar lai wicket.
Ka SGH haba iaka thong kala tang 116/10, Griksil G Marak (41) Sunbirth M Sangma (13) hadien bala liem kine ki ar ngut la khyllem ki nongtied ka SGH uwei hadien uwei.
U Player-of-the-match Bilgrak G Sangma ula khyrwit 3/17, Gulgul Sangma ula khyrwit 4/24 bad Chimbara Sangma 2/26.
U District Sports Officer, West Jaintia Hills ula pyntip ba ka jingialang ki nonghikai bad official na ka bynta ka District Level Inter School Athletic Meet 2022 la pynkynriah noh sha ka 29 tarik na ki daw bym lah kiar.
Ka ophis u DSO, ula ong ula ong ba na ki daw bym lah kiar la pynkynriah iaka jingialang na ka 26 sha ka 29 tarik une u bnai Iaiong (April) bad ka por kan neh kumjuh katta 11 am & 2:30 pm.
Ka jingjurip khynnah ialehkai ne screening kan long kumba la pynbeit haka 28 tarik Iaiong (April), 2022.
Kumban shu iathuh ba kane ka lympung ialehkai kan long haka 11-13 tarik u Jymmang.
La bthah ia baroh ki skul la bthah ban ialam pyntam mar 5 ngut ki khynnah ialehkai haka U -14 (boys & girls) 7 + 5 , U -16 (boys & girls) 13 + 5 , U -18 (boys & girls) 15 + 5).
Na ka bynta ki jingtip ba khambniah phone ha kine ki number : 9863508472 / 9612942208 / 9863118539.
Ka Dorbar Shnong Loomsooiung Newhill kala ai ka jingkyrshan kaba pura iaka jingkhot khangdam ba 36 kynta ka Dorbar Shnong Tympang Iawmusiang kaba sdang lashai ka sngi ba Ar naduh ka 6 AM.Kane ka jingkhangdam kaba da ka Dorbar Shnong Tympang Iawmusiang kan sdang naduh ka lashai ka sngi 6AM bad kan kut haka por 6PM haka sngi Balang ban pynbor iaka sorkar ban kynriah iaki ñiut na sor Jowai.
U Ma Marsan Pakma, Waheh Shnong ka Dorbar Shnong Loomsooiung Newhill, ula ong ba kila rai ban ai ka jingkyrshan namar ba kane ka jingeh jong ki ñiut ba satah ha Jowai kala ktah ym tang iaka Jowai, hyrnei ia baroh ka district.
“Ngi shim ia kane ka sienjam ban kyrshan iaka jingkhangdam ba 36 kynta ka Dorbar Shnong Tympang Iawmusiang namar ba ka shongnongrim bad ka jingdon bad sahkut ki ñiut ha Jowai kala wanrah iaka jingthud haka iaid ka ieng ki kali ki motor, ki briew bad kaba lah ruh ban ktah iaka koit ka khiah naka jingsma iwtung," la ong u Ma Pakma.
“Ngi kyntu iaka sorkar ban pynjem shisyndon ia kane ka jingeh jong ki niut, lymkumta ka jingeh ka nang nang jur ha ki sngi ki ia ban wan bad kan ktah iaka roi ka par bad ka koit ka khiah u nongshong shnong," la ong u Waheh Shnong Loomsooiung.
Ka ishu ñiut jong ka Jowai mynta kala pynkhihwin syndon iaka sor Jowai baroh kawei khamtam iaki shnong kiba don ka iew ki hat bad mynta ka sngi ka Dorbar Shnong Chutwakhu kala pynbna ban khang iaka iew Iaw Chyiap 36 kynta kum ka dak ban kyrshan iaka jingkhot khangdam ka Dorbar Shnong Tympang Iawmusiang, Jowai.
Kane ka jingkhangdam kan long lashai ka sngi naduh 6 AM bad kan kut haka 6 PM jong ka Sngi Balang.
Ka jingkhot khangdam ka long ban pyrshah iaka sorkar halor ka jingbymlah jong ka ban pynbiang iaka jaka theh ñiut kaba pura iaka sor Jowai, ka sorbah jong ka West Jaintia Hills District.
Nalor ka Chutwakhu, ka Ladthadlaboh, Mookyrdup, Caroline Colony, Salaroh bad kiwei kiwei ki shnong ba marjan kila ai ka jingkyrshan kaba pura ia kane ka jingkhangdam ba 36 kynta.
Kala Ladthadlaboh kala phah khanglut iaki iew, dukan, bad ki skul ki ophis, kumjuh ki la khang ruh ban iaid kali hapoh u pud u ang ka shnong Ladthalaboh bad ka Seinraij Jowai kala khang lut baroh ki jaka pynieng kali ba ka pyniaid haki jaka jong ka kaba la ktah ia baroh ki shnong hapoh ka district.
U Ma Philanderwell Lyngdoh, waheh shnong Chutwakhu ula ong ba ka dorbar shnong kala shong ka jingialang kyrkieh hynne ka step bad la shim iaka rai ban kyrshan ia kane jingkhot khangdam na ka bynta ban pynkhuid iaki niut na Jowai.
Ula ong ba nakaliang ka bor shnong kala rai ban khang 36 kynta iaka Iaw Chyiap, katba ki dukan hapoh shnong kin plie haka kynta khangdam.
Ka Khasi Students Union (KSU) Narpuh Circle kala lap tynkrein tynkrein ba phiel ka treikam ka Sub Station ha Lumshnong kaba la pynlong iaka thain Narpuh baroh kawei ba duh bording khah khah mynta la bun bun snem.
Ka KSU kaba la leit jurip ia kane ka sub station kaba don ha Lumshnong haka sngi Saitjain, kala lap ba kane ka sub station kala dkhoh ban treikam namar ba ka pyndonkam wat iaki tiar ki bym long shuh bad dei kane ka daw ba wat la slap ne rang ka suibneng ka Narpuh ka shah ktah haka jinglip bording.
La iathuh ruh ba kane ka sub station ha Lumshnong ka don tang ar ngut kin linemen ban peit ia katei ka thain, kaba buh jingeh iaki ban ai iaka jingshakri kaba pura ia u paidbah.
Ki dkhot ka KSU kila ioh ruh ka lad ban iakren bad ki nongtrei kane ka sub station bad kila pyni ia u transformer bad sniaew bad iathuh ba ki don shibun ki jingduna.
Ki nongtrei kane ka sub station kila iathuh haka KSU ba don ruh u transformer bym don Silica, ba pei ka umphniang bad kila donkam kyrkoeh bad bujli.
Namar kane ka jingdkoh treikam ka Lumshnong Sub Station kala pynthud ruh iaka jingsam bording ha Kuliang bad Tongseng sub station.
Ka KSU kala kynnoh ba ka sorkar kala leh bein shaba plat iaka thaiñ Narpuh namar ba MeECL pyndonkam da ki tiar condemned bad halor kane ka KSU kala kyntu iaka MeECL ban pynbiang iaki jingdonkam baroh khnang ba akne ak substation kan  ai jingmyntoi ia u paidbah ka thain kiba la shah ktah haka jingduh bording.
Ka Seinraij Jowai kala shim iaka sienjam ban khang shisyndon iaki jaka pynieng kali kamai baroh kawei ka sor Jowai kum ka dak ban kyrshan iaka jingkhot khangdam ba 36 kynta ka Dorbar Shnong Tympang Iawmusiang naduh ka Sngi Ba Ar 6 AM haduh 6 Pm jong ka Sngi Balang hjaka halor ka jingsahkut ki ñiut ha Jowai.
“Baroh ki parking lot kiba pyniaid da ka Seinraij Jowai haki jaka jong ka naduh Stand Tourist Indica, Stand Sumo, Stand Ummulong, Moodymmai, Mukhla bad kiwei kiwei ki jaka pynieng kali ba kynthup Kniakhad, Madan Chadukra, stand Nangbah, Stand madan Siat Thong bad stand madan Dat Lawakor (stand war) kin khanglut 36 kynta," la ong  u Ma OR Shallam president Seinraij bad khot wer ruh ia baroh ki nongshong shnong ka Jowai bad kiwei ki shnong ruh ban iatreilang khnang ban pynpei iaki skhor jong ka sorkar ban pynioh iaka jaka theh ñiut kaba pura iaka Jowai, ka district headquarter jong ka West Jaintia Hills District.
“Ka Seinraij Jowai kala ai ka jingkyrshan kaba pura iaka jingthmu ban khang iew bad khangdam jong ka Dorbar Chnong Iawmusiang ban pyni sha ka sorkar iaka jingphiel jong ka sorkar bad ka bym don por ban peit iaka jingeh jong ka shnong Jowai," la ong shuh shuh u ma Shallam.
Ha kum kane ka aiom shit bad aiom slap, kam dei tang ka Jowai ban mad iaka jingeh, hynrei wat ki shnong ba marjan kiba im kamai jakpoh na Jowai naduh na thain Amlarem Sub Division, Khliehtyrshi, Mukhla, Moodymmai, Nartiang, Sutnga bad kiwei kiwei kiba pyrshah bret ñiut, la ong u president ka Seinraij Jowai.
U nongialam ka Seinraij Jowai, Ma OR Shallam, ula ong ka por kala ih bha ba ngin iatreilang khnang ban saindur iaka lawei ka Jowai, khamtam mynta ha satlak ka pyrthei ka iakhun mynta iaka jaboh plastic bad kiwei kiwei ki mar bym pyut ban iada iaka sawdong sawkun ka mariang bad ban lait ktah iaka koit ka khiah u khun bynriew salonsar.
U Chief Justice jong ka High Court Meghalaya Sanjib Banerjee ula ong “Lada ngi stad katno katno ngim lah ban ialeh bad ka mariang, kumta ka donkam ia ngi baroh lang ban tyngkai iaka jingbuh jingsad ka mariang kynthup ia ki syntiew ki skud, ki dieng ki siej bad ki mrad mreng.
" U Chief Justice Sanjib Banerjee haba kren shuh shuh kum u kongsan haka Chad Sukra Festival jong ka Seinraij Jowai ha Iawmusiang haka Sngi U Blei ula ong ngi dei burom bad niewkor iaka riti ka dustur.
Ka jingnang jingstad, ka roi ka par bad ka stad saian kim dei ban long ki daw ban duh dam ka riti ka dustur bad ka jingithuh, hynrei ban pynkhlain bad pynjanai shuh shuh.
Ka Chad Sukra ka dei ka jingaikhublei iaka aiom pynrem shuwa ban bet ia u symbai u phiang bad dap ban biang u thiar.
Ula ong shuh shuh ba ngi dei ban long ki nongsain dur bad tyngkai bad ai jaka lem ia baroh ki lai phew jingthaw naka bynta ban ioh bhah lang ka pateng ban wan.
Ula ong ba kane ka jylla ka dei kaba la kyrkhu da ka spah mariang bad ha manla u iaid lynti u iap biej iaka jingitynnad ka sawdong sawkun ka mariang.
Shuwa kane kala don ka prokram ha Mynkoi Pyrdi, Loompyrdi Iongpiah ha kaba u Ma Kyrmen Shylla myntri sorkar ula long u kongsan haka jingiadonlang u MLA Jowai Ma Wailadmiki Shylla, Dolloi Elaka Jowai, u u Ma Puramon Kynjing, Dolloi Elaka Shangpung u Ma Chanki Langbang, Dolloi Elaka Nangbah u Ma RM Garod nalor kiwei kiwei.
Ha kane ka kynti u Dolloi Elaka Jowai ula pyllait paidbah ruh iaka kot Niamtre-kaba shon haka sien kaba ar.
Ka phang pdeng jong ka Chad Sukra une u snem ka long “Samoi wa kylla wa pynchoh ïei por, Ïeiwa ïoh u tip u ñiawkor".
Hadien ka prokam ha Iongpiah la hiar ha Biar ka Blai, Pohskur pynbud sa ka iaid surok paidbah haduh Iawmusiang.
Iaka jingialang ha Iawmusiang la pyniaid da u ma OR Shallam president Seinraij bad la pynshongshit shuh ia kane ka Chad Sukra mynta da ka jingwan ki Seng Khasi Mawlai, Seinraij Shillong kynthup ki dong ki shnong ha Jowai.
Katba ha ka por mynmiet kaba dei ka bynta kaba khatduh jong ka shad Sukra kala don ka jingshad pynwiar ngiah ha Mynkoi Pyrdi Loompyrdi Ïongpiah.
Kan long ka sien kaba nyngkong haka history jong skul bah North-Eastern Hill University (NEHU) ba kan ioh khur iaka takma ksiar ha ki lympung ialehkai hapdeng ki para university.
Ha lyndet kane ka jingioh khur takma ksiar ka NEHU kala wan lyngba u Hameshaniah Suiam uba mihkhmat iaka NEHU bad ula jop iaka phainal haka All India Inter University Kickboxing Men Championship 2021-22.
Kane ka lympung kala long ha Dr.RMLA University, Ayodhya, Uttar Pradesh naduh 20-23 une u bnai.
Kane ka jingioh khur takma ksiar u Hameshaniah kala wanrah iaka jingkmen ioaka skul bah baroh kawei.
Da ki spah ngut ki nongshong shnong jong ka shnong Khliehtyrshi haka jingïalam u waheh shnong u Ma Kitbok Rymbai kila ïamih paidbah kynthei bad shynrang ban ap pahara ban khanglad iaki trok kit ñiut kiba wan na Jowai bad thmu ban leit theh ïaki ñiut haka Pangit Khliehtyrshi haka Saitjaiñ.
Kane ka jingmih paidbah u nongshong shnong ka Khliehtyshi ka jia long hadien ba ka bor synshar district kala pynjari da ka kyndon aiñ 144 CrPC bad ban pynpaw iaka jingpyrshah iaka sorkar iaka jingthmu ban bret niut shipor ha Pangit.
Haka miet Thohdieng ka JMB ka kala thmu ban leit bret iaki ñiut haka jaka jong ka JHADC ha Pangit, Khliehtyrshi, hynrei kane ka jingpyrshang kala pulom noh namar ba ki paidbah nongshong shnong kila pakhang lynti iaki trok ka JMB kiba la hap ban leit phai biang sha Jowai.
U Waheh Shnong Khliehtyrshi u Ma Kitbok Rymbai ula ong wat hadien ka jingpyrshah jong ka shnong, hynrei ka bor district ka dang wan ban pynbna da ka kor tyngheng (public address system) ha Khliehtyrshi bala pynjari iaka kyndon aiñ 144 CrPC kaba khang pyrshah iaka jinglum paidbah palat 5 ngut 2 KM na katei jaka bret ñiut ha Pangit.
Kane ka jingwan pynbna kala pynlyngngoh ia u paidbah bad kila mih khrui ban pynpaw shuh shuh iaka jingpyrshah bad artatien ruh ioh ba ka JMB kan wan ban bret ïaki ha Pangit.
U Waheh Shnong ula ong ba kila dep kren shai ba kim ailad ban theh ñiut ha katei ka jaka bad ula iakren ruh bad ka Executive Magistrate, kaba la pynshai ba ka jingpynbna kadei halor ka jingpyntreikam iaka 144 CrPC kaba dei ban pynbna naduh ka sngi/miet Thohdieng bad kane kala pynklumar ia u paidbah ka shnong kaba la pynlong iaki ban mih paidbah biang.
“Lada ka sorkar ka thmu ban leh jubor ban theh ñiut ha katei ka jaka bad mih kino kino ki jingjia ka sorkar ka dei ban shim iaka jingkitkhlieh," la ong u ma Rymbai.
Ka Shillong Cricket Association (A) bad ka Tura District CA kila khur jingjop haka Inter District U-19 Boys Cricket Tournament haka jingiakhun kaba long haka sngi Saitjain.
Haka Zone 1 kaba long ha madan Khliehtyrshi, ka Shillong CA (A) kala pynliem iaka East Khasi Hills da 8 wicket, katba ka Tura kala jop da 3 wicket pyrshah iaka North Garo Hills ha Tura.
Haka jingiakhun ka SCA pyrshah iakla EKH, ka EKH kaba la jop iaka toss kala kamai 101/9 naka 32 over.
U Jonathan Mawa dei tang ma uba la kamai bun run 21*, katba u Naveen Kumar Yada (3/17) ula khur player-of-the-match bad u Charm Marbaniang ula khyrwit (3/21).
Avinash Rai ula lam lynti iaka kynhun jong ka SCA ban jop ha kaba marwei ula kamai 40 bad u Mrinal Das ula tied 28 not out n aka 13 balls.
Ka SCA (A) kala kynjoh iaka thong da kaba liem tang 2 wicket naka 13 overs.
Haka Zone 2 ka Tura kaba la jop iaka toss kala ailad ban tied shuwa ka North Garo Hills.
U Denikcheng Marak ula ialehkai bha bad ula khyrwit 3/3 na ka 4.4 over, katba Harshit Prasad ula khyrwit wicket 3/14.
U Burney Kerauzik Marak ruh ula khur 2/15 kaba la pynlong iaka NGH liem lut ki nongtied tang hapoh 22.4 over bad kamai tang 72 run.
Ka Tura haba beh iaka thong kala liem 7 wicket, hynrei namar duna ka thong ba kan beh kala jop suk.
U Rohit Sah ula kamai 27 not out , katba u Kasagrikku Ch Momin jong ka NGH ula khyrwit 2/15.
Ka ïingbishar Meghalaya High Court haba shong bishar iaka Mukotduma PIL kaba la ujor da ka Synjuk Waheh Shnong Jowai haka sngi Balang halor ka jingsahkut ki ñiut ha Iawmusiang bad Iawthymme kala kynthup lang iaka KSU Moopyut Unit, u Waheh Shnong Moopyut bad hynriew tylli kiwei pat ki shong kum ki kynhun ha kane ka mukotduma.
Katkum ka hukum jong ka ïingbishar, ka Jowai Municipal Board kala ai da ka jingthoh bad pynpaw ba ha u bnai Lber 2021, ka kynhun sengbhalang haka kyrteng jong ka Khasi Students’ Union (KSU) Moopyut ryngkat bad ki hynriew shnong – Pynthor Langtein, Umsalang, Shhen Pyrsit, Moopyut Madan Tyrpait, Moosakhia bad Sohmynting – kila pyrshang ban khang iaka jaka bret ñiut Mynkjai.
Ka JMB kala ong wat hadien bala don ka jingiakut ban bret ñiut shipor, katta 3 bnai, pynban namar bym shym la ioh iaka jaka bret ñiut kaba la bynshet haka task force kaba la thaw da tnad Urban Affairs Department ryngkat bad ka Jowai Municipal Board, ka jingpyllang iaki niut ha Jowai la hap ban sangeh noh.
Shuh shuh ka sorkar Jylla kumba ju long ha kiwei ki mukotduma, kala thet kti halor kane kam bret ñiut bad kala ong ba kam don bynta ha kaba iadei bad ka kam pyllang ñiut.
Ka ïingbishar ka ong ba jinglum thup ki ñiut ka long kaei kaei kaba pynthud bad kaba lah ban wanrah jingma ia kane ka sor kaba paw ha Jylla, kaba lah ban wanrah iaka jingpang bad ka jingjia ba sngewsih bad ka State administration kala lehsting ia kane ka kam.
Ka iingbishar kala kynthup Khasi Students’ Union, Moopyut, Waheh Shnong Moopyut ha ryngkat kiwei ki hynriew shnong kum ki kynhun ha kane ka mukotduma.
Ka Jaintia Hills Autonomous District Council kala kam ba kam pat ioh iaka kopi jong kane ka ujor bad ia kane kopi yn sa phah ha u muktiar ba mihkhmat iaka Council.
Ka district council kan hap ban jubab bad kumjuh yn phah iaka jingujor sha ki kynhun kaba la kynthup lang ha kane ka mukotduma.
Ka iingbishar kan shong bishar biang ia kane ka mukotduma haka 22 tarik u Iaiong 2022.
Ka iingbishar kala bthah iaka sorkar bad ka District Council ba kin shong pyrkhat ai jingmut ban weng mardor iaki jingeh khnang ba lah ban pyllang iaki niut na Jowai bad ban pynthikna ba kan nym don kano kano ka jingpang ba shyrkhei kaban wan lyngshop, khamtam kum ka jingpang water-borne diseases ki jingpang kiba iabit na ka um namar ba u slap ula wan ther jur ha kine ki sngi kiba la dep khlem sangeh.
Ka Dorbar Shnong Tympang Iawmusiang haka sngi Saitjan kala pynbna ban khangdam 36 kynta hapoh u pud u ang ka shnong Iawmusiang haka taiew ban wan ban pyrshah iaka jingphiel ka sorkar khamtam ka Jowai Municipal Board ban pynioh iaka bret ñiut ba pura iaka Jowai.
U Ma Ajoy Lywait waheh shnong Dorbar Tympang Iawmusiang haba kren bad ki nongthoh khubor hadien ka jingialang ka dorbar shnong, ula ong ka jingai por 3 sngi iaka sorkar ban pynkynriah ne pynkhuid iaki ñiut kala kut, hynrei namar ka jingsahkut ka niut haduh hynnin ka miet Thohdieng bad kila sakhi ruh da la ki jong ki khmat haka mynta ka sngi Saitjain, kumta kila rai ban khangdam 36 kynta ban dawa na ka sorkar ban pynioh mardor iaka jaka theh niut ba pura iaka Jowai.
“Kane ka jingkhang dam kan sdang naduh 6 AM jong ka 26 tarik Iaiong haduh 6 Pm jong ka 27 tarik Iaiong," la ong u Ma Ajoy Lywait bad ha kane yn pyllait tang iaki kam kyrkieh kum ka Emergency Services, Dukan dawai dashin, kali dud, kali kit nongpang, nongthoh khubor.
“Ka shnong Iawmusiang kadei kaba shah ktah bha bad shah pynthud bha haka niut kiba la lum thup ha Iawmusiang ha khmat DC Ophis bad Thomas Jones bad ka shnong jong ngi kam dei ka jaka theh niut, kumta naduh mynta ka sngi ki paidbah ki dei bad rah la la ka jong ki ñiut sha ki iing ki sem jong ki, tad haduh ba ka sorkar kan pynbiang iaka jaka theh niut," la ong u Lywait.
“Ngin mudui ruh iaka ujor ruh iaka FIR pyrshah iaki briew kiba la theh iaka niut ha Thomas Jones namar ba ka JMB kala dep ban pynkhuid bad synreit dawai khniang, pynban wat hadien la don ki briew kiba leit theh iaka niut ha Thomas Jones," ula ong ma Ajoy.
Kumban shu pynkynmaw ba kane ka jingtheh ñiut ha Thomas Jones kadei hadien ka jingmih pyrshah ka dorbar shnong Khliehtyrchi bad ki nongshong ban khanglad iaka trok JMB ban theh ñiut haka jaka ba shipor ban bret niut kaba la tip kum ka Pangit, Khliehtyrchi kaba dei ka jaka jong ka JHADC.Ka Dorbar shnong Tympang kala khang pyrshah ia baroh ban bret ñiut hapoh u pud u ang ka shnong bad kala byrthen ba nangne shakhmat lada lap ia kiba bret niut kan aiti beit sha ka bor jong ka aiñ bad ki trai dukan, nongdie jingdieha Iawmusiang kin hap ban pynthikna ban pynneh iaka khuid ka suba bad rah iaki niut sha la ki jong ki iing ki sem.
Ki paidbah nongshong shnong ka Elaka Sutnga hapoh ka lama Hima Sutnga Youth Federation kila mih sha surok ban ap iaka ki trok kit ñiut ka Jowai Municipal Board haka sngi Thohdieng.
Ia kane ka jingmih paidbah ka Hima Sutnga Youth Federation kala pynlong ha Sookilo.
U Yoowan Shyrmang, Secretary Hima Sutnga Youth Federation ula ong ba ka jingmih paidbah jong ki ka long ban pynrshah iaka jingthmu bret ñiut ka Jowai Municipal Board (JMB) hapoh elaka Sutnga.
“Ngi ap ha kane ka jingjaka ban khanglad iaki trok jong ka JMB ban bret niut hapoh kane ka elaka jong ngi," la ong u ma Shyrmang uba la bynrap ba kim lah satia ban pdiang ia jingthmu ka bor synshar district West Jaintia Hills ban wan bret ñiut sha kane ka elaka.
Ka khubor kaba iohlum ba ar tylli ki trok kiba don ia u number ML04 C 0852 bad ML11 2566 kiba kit iaki ñiut hadien ba kiba la tip ia kane ka jinglum paidbah ha Sookilo ynda la poi ha Ladrymbai kila phai noh.
Wat hadien ba u District Magistrate, West Jaintia Hills District ula pynjari da ka kyndon aiñ 144 CrPC, u paidbah nongshong shnong jong ka Khliehtyrchi haka miet Thohdieng ula pynpulom iaka jingthmu bret ki 7 tylli ki trok kit ñiut jong ka Jowai Municipal Board bad kane kala pynlong iaka trok ban leit theh biang iaki ñiut ha surok Thomas Jones, Jowai.
Kane ka jingthmu theh niut ha jaka jong ka JHADC kaba la tip kum ka Pangit, Khliehtyrchi kadei kaba shipor bad iaka rai la shim haka jingialang kyrkieh hapdeng ka Jaintia Hills Autonomous District Council, ka District Administration bad ka Jowai Municipal Board haka jingialang kaba long haka sngi Balang.
Da ki spah ngut ki nongshong shnong jong ka Khliehtyrchi kila lum paidbah haka jaka rung sha Pangit ban pynsangeh ia kano kano ka jingpyrshang ban theh niut ha katei ka jaka namar ba ka dorbar shnong Khliehtyrchi bad ki nongshong shnong da kawei ka sur kila pyrshah ban pyndonkam ia katei ka jaka kum ka jaka theh niut ba shipor da ka Jowai Municipal Board.
U Executive Magistrate bad ki pulit kim lah satia ban pyntreikam iaka kyndon aiñ 144 CrPC kaba khang pyrshah ban lum paidbah palat iaka 5 ngut hapoh 2 KM na katei ka jaka.
Ka hukum ka ong ba kino kino kiba leh pyrshah ne khang iaka jingbret niut ki nongtrei ka Jowai Municipal, JHADC haka jaka jong ka konsil kin ngat haka kyndon jong ka aiñ.
Pynban u Magistrate ula hap ban kyrpad iaki nongshong shnong ka Khliehtyrshi ban ailad iaki ban pyndonkam ia katei ka jaka theh niut naka bynta shipor, hynrei u paidbah da kawei ka sur ula kyang pyrta ba kim ailad ha kano kano ka dur ban pyndonkam ia ka jaka ban theh niut.
Kumta kane kala pynlong ia u Magistrate ban phah phai biang iaki trok sha Jowai ryngkat bad ki niut kiba kila kit naduh ka miet sngi Palei.
Haba la poi ha Jowai, u trai kali ne u kontrak ba kit ia kine ki niut ula theh biang iaki niut ha surok Thomas Jones, Jowai.
Shuwa kane ka Jowai Municipal Board kala pyrshang ban leit theh iaki niut sha Moolamylliang haka jaka jong u ma Damewanhi Rymbai, hynrei ki trok kit niut ka Jowai Municipal kila hap ban wan phai biang hadien ba la mih paidbah u paid nongshong shnong ka Elaka Sutnga hapoh ka lama jong ka Hima Sutnga Youth Federation ban pyrshah ia kane ka jingthmu theh niut ha katei ka elaka.
Ka Mookyrdup, Lumbhahdakha Wahiajer bad ka Mupliang kila khur jingjop haka Third Division Football- ka 2nd Adelbert Laloo Memorial Trophy jong ka West Jaintia District Sports Association ha madan Kiang Nangbah Stadium haka sngi Thohdieng.
Haba phai sha ka jingïakhun ka Mupliang ka la pynliem 2-1 iaka Newhill.
Ka Newhill kala ioh pynkhih nyngkong iaka jar Revel Dkhar (26).
Katba na kaliang Mupliang kala ïoh ban thep kol lyngba u Oniwonker Sna (31,75).
Ha kawei ka jingiakhun ka Mookyrdup jop bun kol 6-0 kol pyrshah iaka Chyrmang Wah.
U Batterly Sariang ula thep marwei ar kol (74, 80+2) bad mar shikol la thep u Nickyboy Swer (16), u Nidaiar Kamar (26), u Famous Plain (37) bad u George A Manner (51).
Haka jingïakhun kaba khatduh ka Lumbhahdakha Wahiajer kala jop 3-0 kol iaka Mynso Blazon da 3-0.
Ïa kine ki lai kol la thep da u Trepyniolad Lamare (41), u Bernard Suchiang (45) bad u Dayowanki Pale (47).
Ka Jowai Municipal Board (JMB) haka sngi Thohdieng kala pyntip sha ka iingbishar ba kan pynkhuid ia baroh ki ñiut kiba satah haki jaka iew ha sor Jowai ha kane ka kut taiew.
Ka ïingbishar Meghalaya High Court haba shong bishar iaka PIL kaba ujor da ka Synjuk Waheh Shnong Jowai pyrshah iaka Sorkar Jylla, Commissioner and Secretary ka tnad Urban Affairs, Jaintia Hills Autonomous District Council, Jowai Municipal Board bad kiwei, ka Jowai Municipal Board bad ka sorkar kila ai report ba kila dep jied iaka jaka bret ñiut ba shipor bad ka jingkit iaki ñiut kala sdang mynta ha sor Jowai.
Ka Jowai Municipal Board kala iathuh ba iaki niut na surok ha Iawmusiang la dep pynkhuid bad ia ki niut ba dang sah yn pynkhuid ha kane ka kut taiew.
Namar ba baroh kiba don bynta kynthup ka sorkar kila shimkhia ia kane ka kam bad lum jingialang ban jied ruh iaka bret niut ba thymmai, ka iingbishar kam shym la pynmih kano kano ka hukum kaba thymmai.
Nakaliang ki 6 shnong kiba la kynthup lang ha kane ka mukotduma kila ai iaka jingpynshai bad la ong ba ka sorkar jylla ka dei ban pynthikna ban pyntreikam iaka Solid Waste Management Rules, 2016 kaba la pynmih da ka sorkar pdeng kaba hap hapoh ka Environment (Protection) Act, 1986 da kaba shna bad tei ia baroh ki jingdonkam.
Ka iingbishar kan shong bishar biang ia kane ka kam hadien ar taiew.
Shuh shuh ka iingbishar kala bthah ruh iaka sorkar Jylla ban peit ia kane ka kam bret ñiut ym tang ha Jowai, hynrei ha baroh kawei ka jylla.
Ar tylli ki hattrck mih paw haka jingiakhun ka Nangbah Mooknor pyrshah iaka Khliehshnong Ialong haka jingiakhun Third Division Football- ka 2nd Adelbert Laloo Memorial Trophy kaba pyniaid da ka West Jaintia Hills District ha Kiang Nangbah Stadium kaba long ha ka sngi Palei.
Kine ki ar tylli ki hattrick la khyrwit da u Poimi Thubru jong ka Nangbah Mooknor bad u Chimiki Pale jong ka Khliehshnong Ialong.
Ha kane ka jingiakhun ka Nangbah Mooknor kala jop da 6-4 kol pyrshah iaka Khliehshnong Ialong.
Ka Ialong kala tam shakhmat da 2 kol lyngba ka kol u Chimiki (17, 31 bad 80), hynrei tang hadien katto katne minit, u Poimi ula ioh ban pynphai kylla ia kine ki kol (36, 40+1 bad ka 45).
Hadien ka hattrick u Poimi ka jingiakhun kala nang shongshit haka kylla miet bad ka Ialong ruh kam shym la duh lyer bad iakhun tyngeh bad kila pyni markylliang iaka sur ialehkai kaba itynnad jong ki.
U Shimlut Dkhar (52) ula thep iaka kol kaba lai ka Ialong, katba na ka Nangbah Mooknor nalor ka kol u Poimi kala khyrwit sa lai kol lyngba u Rilangki Sungoh ar kol (60, 78) bad u Teilang (74).
Dei hadien ba la shah tam kylla ka Ialong, ka Nangbah kala iakhun tyngeh ban iada iaka kut ialehkai bad ka Ialong shuwa ban wai ka por iakhun u Chimiki ula thep iaka kol ba saw ka Ialong.
Haba phai jingïakhun ka Riatsaliya Mihmyntdu ka la pynliem ïaka Lumkhangdong Kyndongtuber da 3-2 kol Na kaliang ka Riatsaliya Mihmyntdu la thep ia kine ki kol da u Heimon Dkhar 51, 78) bad u Soki Dkhar (56).
Katba ïaki kol jong ka Lumkhangdong Kyndongtuber la thep da u Wanmi Chyrmang (22, 60).
Haka jingïakhun kaba khatduh ka Myrjai ka la pynliem ïaka Nangbah Khloopano da 3-0.
Ïa kine ki kol la thep da u Treilang Kyndait (10, 65 bad u Teibha Phawa (55).
Shi sngi shuwa ka tamasa Chad Sukra jong ka Seinraij Jowai kaban long haka Sngi U Blei, ka Jowai Municpal Board (JMB) kala khyrwit ban trei borbah ban kynriah iaki ñiut ki ñier kiba la sahtah la shibnai tam ha Iawmusiang.
Kine ki ñiut ki nier ki dei kiba la sahkut mynta la shibnai tam, katta naduh Rymphang 4 tarik.
La sakhi ba ki trok dumper bad ki nongtrei ka JMB haka por shiteng synia haka sngi Palei bad mynta ka step Thohdieng kila pynkhuid ia kine ki ñiut da kaba pyndonkam da ka puh shilum ban khar iaki ñiut.
Ka khubor kaba iohlum ia kine ki ñiut yn bret sha ki krem dewiong kiba la iehshrah, bad ia ka jaka ym lah ban pynthikna.
Khublei!!! iaka Chad Sukra jong ka Seinraij Jowai kaba pynioh jingiarap shipor ban ioh ring pynhiar mynsiem da ka lyer khuid bad kaba lait na ka jingsma iwtung.
Kane ka jinglumthup ki ñiut kala pynthud shikatdei eh ia baroh u paidkar, ki kali motor bad khamtam eh iaki nongshong iew, ki nongdie dukan kiba shah ktah haduh ban da hap ban khang iaki dukan ha kine ki khyndiat sngi.
Ha kane ka Chad Sukra mynta ka kynti, u Myntri ka tnad Social Welfare Ma Kyrmen Shylla un long kum u kongsan haka Mynkoi Pyrdi.
Loompyrdi Iongpiah bad haka por nohphaisngi pat haka prokram ha Iawmusiang u Chief Justice High Court Meghalaya, Justice Sanjib Banerjee un wan sakhi kum u kongsan.
Kumban shu pynkynmaw halor kane ka jingsahkut ki ñiut ha iew ha Jowai, ka Synjuk Waheh Shnong Jowai kala mudui da ka jingujor PIL sha ka ïingbishar badon burom ka Meghalaya High Court pyrshah iaka Sorkar Jylla, Commissioner and Secretary ka tnad Urban Affairs ka Sorkar Jylla, Jaintia Hills Autonomous District Council, Jowai Municipal Board bad kiwei.
Ka iingbishar haka sien shong bishar ha une u bnai Iaiong 14 tarik kala pynmih iaka hukum bad bthah iaka Jowai Municipal Board bad ka Jaintia Hills Autonomous District Council ban kynriah iaki ñiut na ki iew ha Jowai bad ban pynthikna ban bret haka jaka ba dei ban bret.
Haka sngi Balang Bala dep (20 tarik) ka ïingbishar Meghalaya High Court haba shong bishar iaka Mukotduma PIL kala kynthup lang iaka KSU Moopyut Unit, u Waheh Shnong Moopyut bad hynriew tylli kiwei pat ki shong kum ki kynhun ha kane ka mukotduma.
Katkum ka hukum jong ka ïingbishar, ka Jowai Municipal Board kala ai da ka jingthoh bad pynpaw ba ha u bnai Lber 2021, ka kynhun sengbhalang haka kyrteng jong ka Khasi Students’ Union (KSU) Moopyut ryngkat bad ki hynriew shnong – Pynthor Langtein, Umsalang, Shhen Pyrsit, Moopyut Madan Tyrpait, Moosakhia bad Sohmynting – kila pyrshang ban khang iaka jaka bret ñiut Mynkjai.
Ka sorkar Jylla kumba ju long ha kiwei ki mukotduma, kala thet kti halor kane kam bret ñiut bad kala ong ba kam don bynta ha kaba iadei bad ka kam pyllang ñiut.
Ka iingbishar kala bthah iaka bor synshar District bad ka District Council ba kin shong pyrkhat ai jingmut ban weng mardor iaki jingeh khnang ba lah ban pyllang iaki niut na Jowai bad ban pynthikna ba kan nym don kano kano ka jingpang ba shyrkhei kaban wan lyngshop, khamtam kum ka jingpang water-borne diseases ki jingpang kiba iabit na ka um namar ba u slap ula wan ther jur ha kine ki sngi kiba la dep khlem sangeh.
Mynta ka sngi ruh ka iingbishar kan shong bishar biang ia kane ka mukotduma.
Ka East Garo Hills bad South West Khasi Hills kila khur jingjop mar 5 wicket haka Inter District U-19 Boys Cricket kaba pyniaid ka  Meghalaya Cricket Association (MCA) ha Khliehrtyrshi bad Tura ha sngi Palei.
Ka EGH kala jop iaka North Garo Hills bad ka SWKH kala jop iaka East Jaintia Hills.
Gulgul Sangma jong ka EGH ula khyrwit 5 wicket 5 ball haka juh ka over.
U Bilgrak G Sangma (3/14) iaki lain gut ki nongtied kiba hashuwa.
Ha Tura ka NGH kaba la tied nyngkong kala kamai tang 40 run naka 14.5 over Wat ka NGH kala buh iaka thong kaba duna, hynrei kam shym la long kaba suk iaka EGH ban khut iaka jingjop hakaba tang u Gulgul uba la ioh 9 run not out.
Ha Khliehtyrshi, ka EJH kaba la jop iaka toss kala buh kamai 95 run bad liem lut baroh 10 wicker naka 28.2 overs.
Nishikania Sinha ula synniang 37 run.
Iaka khusnam Player-of-the-match la ioh da uWilson Nongrum uba la khyrwit wicket 4/15, u Iainehskhem Lyngkhoi (2/13) bad James Clifford Shylla (2/20).
Ka SWKH kala liem 3 wicket ban ban haka beh iaka thong bad u Pynshailang Lyngdoh ula synniang 23 run.
Katba u Rohit Sharma (2/19) bad Karan Tamang (2/38) ki dei ki nongkawang bol ka EJH kiba la ioh mar ar wicket.
Ka SWKH kala poi shaka thong haduh 16.
