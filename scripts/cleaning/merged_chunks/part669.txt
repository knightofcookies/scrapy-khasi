Lah ban ong ba ki Phareng kim shym la jop ïa kane ka ri jong ngi bad kumta ka jingpynïaid ïa ka khyndew ne ïa ka khlaw ka shu rah kumba ju long.
Ki khlem da lulia ei ei ha kane ka liang.
Kane ka la long ka jingkyrkhu kaba khraw ïa ka ri.
Hynrei katba dang ïaid ki sngi ki snem, da ka jingdonkam bun ïa ka khyndew bad ïa ki khlaw ha ki kam pynroi pynsan, ki khyndew ki khlaw ki la kiew dor bad kumta ha kane ka ri jong ngi kumba la long sha kiwei pat ki jaka, la mih ka jingdawa kaba jur ïa ka khyndew bad ïa ki khlaw bad ka dor ka la kiew kynsan tik bad tik.
Kumta ki khmat baroh ki leit sha ki lad kumno ban ioh skut khyndew ne skut khlaw ban lah die pat ïa ki ha ka dor kaba rem ynda la donkam ka sorkar ne kiwei pat ki bynta trei kam jong ka sorkar.
Ka jingmih na kane ka la long ba la mih bun ki jingiakam long trai ha ka khyndew ne ïa ki hlaw bad la mih ruh bun ki jingïaleh ïatur ha ki ïing Bishar.
Kumta ha kane ka rukom la mih bun ki jingïaleh bad u ioh jong kane ka kam u long ba la lut ka spah ka hajar bad ka por kaba lut ruh ka bym kai shuh ha ka leit ka wan ban ialeh ban ïatur ha ki ïing Bishar.
Mih sa ki jingïakynad ha shnong ha thaw, mih sa ki jing-ïapeit mat dong uwei ïa uwei pat bad kumta ym don shuh ka shong suk shong saiñ ha shnong ha thaw.
Ha ki por mynshuwa ym da donkam eh kata ka rukom kheiñ bad rukom buh jingkheiñ ka khyndew ne ki khlaw namar ba kine ki don kyrhai bad duna ruh u briew, hynrei mynta kam long shuh kumta u briew u la roi bad ki jingwan ki briew ha ka ri jong ngi na kylleng ka la jyllei.
La dei ban don ka jingbuh jingkheiñ jingdiah ïa ka khyndew ne ïa ki khlaw ban tip thikna ïa u pud u sam bad ïa ka jinglong trai.
Kane kam mut ban oh khajna hynrei ba yn don ka jingphikir ban lait na ka ïaleh ïatur ha ki ïing Bishar bad lah ban tyngkai ïa ka spah ka hajar bad ruh ban don ka suk ka saiñ ha shnong ha thaw hapoh ka ïit ka hima.
La sngewdei ban kdew shuh shuh ba kum kata ka jingbuh jingkheiñ jingdiah ka dei ban long katkum ki riti dustur bad khlem da ïaid palat ïa ki.
Kumta kito kiba don ka jaka kin tip shai ba ka dei ka jong ki bad kito kiba die kiba thied kin tip ba ki die bad ki thied ïa kaei kaei kaba ym hap shuh ban ïaleh ban ïatur.
Hato kane, kan ym pyllait ïa ka Ri na ki jinglut spah ha ka kiew Iinglieh Ing saw bad ki jingartatien haba la thied ïa die jaka ne khlaw bad hato kane kan ym long ka jingkyrkhu kaba khraw ïa ki briew kiba shong ha ka ?.
Kawei ka skul kaba don hapoh Indonesia ka la khi lyndum ia bun ngut ki khynnah skul kynthei kiba pule ha katei ka skul tang namar ba kim shym la kup ia ka ‘Hijab’ ha ka rukom kaba dei.
Ki seng pyrshah ki la iathuh ba ki kynthei Muslim bad kumjuh ruh ki bym dei ki Muslim, ki ju shah pynbor ban kup ia ka ‘hijab’ ha ki katto katne ki bynta jong katei ka ri kaba don ia kumba 270 Million ngut ki paid nongshong shnong, ha kaba ha u snem 2021, ka la don ka jingbthah ban khang khyrdep ia kito ki skul kiba buh kyndon ia ki khynnah skul ha kum kitei ki rukom.
Ha kane ka jingjia, la ong ba ki don ki nonghikai ki bym shym la pynithuh dur ne pynpaw kyrteng na ka skul SMPN1 kaba don ha ka thaiñ East jong ka Java bad kaba don hapoh jong ka shnong Lamongan, ha kaba kitei ki nonghikai ki la khi lyndum ia 14 ngut ki khynnah skul kynthei kiba dei na ka jaitbynriew Muslim tang namar ba kim shym kup bha ia katei ka jaiñ kup ‘hijab’ haba don hapoh skul.
Ki bor pyniaid jong katei ka skul ki la pynpaw ia ka jingsngew khia halor ka jingbna khubor ia katei ka jingjia ha kane ka kynti bad ki la pan map ruh halor katei ka jingleh be-aiñ jong ki nonghikai skul bad ki bor pyniaid skul ki la iathuh ruh ba ki la dep ban pynsangeh treikam shipor ‘Suspend’ ia kitei ki nonghikai kiba don kti ha katei ka kam.
Ki bor pyniaid skul ki iathuh ba haba leit sha skul, ki ju kyntu ia ki khynnah skul ba ki dei ban da kup sa ia kawei pat ka kynja tupia napoh jong katei ka jaiñ kup ‘hijab’ khnang ba kin lah ban buhrieh lut ia baroh u shñiuh khlieh jongki khlem da pynpaw shuh ruh wat tang khyndiat hynrei ban shu iohi sa tang ia ka dur khmat jongki.
Kumta, na ka liang ki bor pyniaid jong katei ka skul, ki la pan map na ki bahaiing- hasem jong kitei ki khynnah skul kiba la shah pynshitom ha kitei ki nonghikai ha katei ka rukom kaba bakla bad ki la pyntip ruh ba la dep ban pynsangeh treikam shipor ia kitei ki nonghikai kiba leh ia katei ka kam.
Kumba la ioh jingtip mynta, la ong ba ki seng pyrshah, ki la dawa ba dei ban weng kam noh shi syndon ia kitei ki nonghikai kiba pyni bor bad ki bym kheiñ shuh ia ka raiñ ka rem jong ki khynnah skul da kaba pyndonkam bakla ia ka bor jongki hapoh ka skul.
Ka long kaba donka, eh ba ki kmie ki kpa kin sharai ïa la ki khun bad kane ka long ka jingïarap bad jingïaai kti bakongsan tam ha ka kam kaba khraw ban ïalam ia u khynnah ha ka thma jong ka jingim jong u.
Ka jingkitkhlieh jong ki kmie ki kpa ïa la ki khun kam mut tang ba la phah ïa la ki khun sha skul ba ka kamram ki kmie ki kpa ka la dep bad dei u nonghikai uba la dei ban leh lut ha ka jingialam shaphrang ïa ki khun jong ki.
Ki khynnah ki don ha skul tang kumba 6 kynta bad 18 kynta ki don hapoh ki thapniang bad hapoh u tnum jong ka ïing ka sem jong ki.
Dei ki kmie ki kpa kiba la pun, kiba la kha ïa ki bad kiba tip bha ïa la ki khun haei ki duna bad haei ki tam, haei ka akor haei ka jinglehkhuid bad haei ka jingpule bad kumno ka leit ka wan jong ki.
Bun ki ban ong ba bun na ki kmie ki kpa mynta ha kine ki por kim banse ban ïa kmaia lang namar ba la rem eh ka bam ka dih bad kiei kiei baroh.
Kumta ïa ki khun la shu dei ban iehnoh ïa ki khlem da don ba pynbeit lem ïa ki.
Kumta ki khun ki la dei ban ïa im ïa long hi baroh shisngi lait tang khyndiat kynta mynstep mynmiet ba ki ïakynduh ïa la ki kmie ki kpa.
ïa kane ka jingeh ka long kaba lah ban sngewthuh bad ym dei tang hangne ha ka ri jong ngi kiba shem ïa kine ki jingeh hynrei ha ka pyrthei satlah baroh.
Ha kiwei ki jaka ki don ki jingwad lad kumno ba pynjem ïa kine ki jingeh.
Don ki jaka ha kaba ïa ki khynnah ynda la lait na skul la leit buh bad ynda lait ki kmie ki kpa na la ki kam ki sa leit shim ïa ki nangta.
Don pat kiba na la ka kam ka jam ne ka shong ïew shonghat ki pyllait por khnang ban leit peitïa la ki khun sha iing ynda haba ki la lait na skul.
Hynrei ban shu ieh ïa la ki khun kumto kam long kaba dei eh bad la dei ban don ki nongpeit nongjngoh kiba lah ban shaniah namar lada ngim khein kor ïa kine ki khynnah kiba long ka spah bakordor jong ka jaidbynriew bad jong ka ïing ka sem, ka lawei ka long kaba jngut bad bym don jingkyrmen.
Kumta lah ban ong ba ka skul kaba bha bad banyngkong tam dei ka  ïing ka sem kaba long ka jingbuh U Blei ban hikai skul ïa kiba dang rit bad ka iing ka long kumba ka kmie u kpa ki kwah ba kata ka ïing kan long.
Kane ka long ka jingshisha kaba ym lah ban len.
Dei ha iing shwa ba u khynnah u hikai kumno ka kmie ka peit ïa u, ka jingkohnguh khlieh jong u kpa ne ka jingpyni dak jong u ba um sngewbha, ki ktien ieid jong u kpa ne ka jingpyni dak jong u ba um sngew-bha, ki ktien ieid jong ka para ne hynmen, ka jingïaishah jong u hynmen ne para, ka jingud u ngap ne ka jingïaid kai ha ki lynti khalw, ka jingkren da ki sur bathiang, ka jingsngewnguh ïa ki kam myntoi ba la ioh bad ba khlem ioh bad ka jingsngewnguh ïa U Trai Nongthaw.
Kumta ka ïing ka sem ka long ka shlem bah ïa u khynnah bad ka long ruh ka skul bah ia u khynnah ha kaba u hikai bad bud nuksa, dei ha kane ka ryta ba ka jingmut jingpyrkhat jong u ka long kaba lah ban shim dur kloi bad wei ba ka la shim dur shisien, ka sah sah.
Namarkata ka dei ka kamram kaba khraw  bad ba kyntang jong ki kmie ban sharai ïa la ki khun.
Katkum ki khubor la ong ba katto katne ki heh nongialam ka kynhun shipai jong ka ri Gabon, ki la mih paw ha ki TV ha ka Sngi Balang ha kaba ki la pynbna ba la weng noh ia ka ilekshon kaba dei ban long shen ha kine ki sngi namar ba katei ka kynhun shipai ka la rai ban synshar hi noh ia ka ri da ka bor.
Ha katei ka por ba la pynbna ia katei ka khubor, ki lad pathai khubor ki iathuh ba ka don ruh ka jingriew ki suloi hapoh ka nongbah Libreville ba la siat shalor suiñ kum ka dak ban pynsawa bad pynbna ia ka jingjop jong katei ka tnat shipai ha katei ka ri.
Kumta, la ong ba ia ka ilekshon kaba dei ban long ha une u snem, la pynsangeh bad weng noh shi syndon bad baroh ki tnat treikam jong ka sorkar naduh ka Senate, ka National Assembly bad wat ki Constitutional Court ruh kin sangeh treikam noh bad yn  pynduh bor noh ia kita baroh.
Ha kajuh ka por ruh, la pynbna ba la khang noh shwa ia ki khyrdop khappud jong ka ri baroh kawei tad haduh ban da pynmih da kawei pat ka jingpynbna ba yn plie biang noh.
Napdeng ki dkhot jong katei ka kynhun shipai, ki don kiba dei ki dkhot jong ka Republican Guard bad kumjuh ruh ki shipai jong ka tnat shipai ka ri, ha ryngkat ruh bad ki heh pulit na kylleng ki bynta jong ka Gabon.
Ka tnat Foreign Ministry jong ka China ha ka Sngi Ba-ar ka la pynbna ba ki bor pyniaid ka China  ha kane ka por, ki la weng noh ia ka aiñ ban hap peit bniah lane ban phah leh ‘test’ Covid-19 ia ki paidbah nongleit- nongwan kiba leit poi sha China na kiwei pat ki ri.
Katei ka rai jong ka China ha kane ka por ka long ban plie kylluid biang ia ki paidbah nongleit-nongwan ba kin leit rung sha China da ka mynsiem ba kylluid khlem da donkam ban iaid lyngba ia ki jingpeit bniah khamtam haba iadei bad ka jingleh ia ki ‘test’ haba iadei bad ka khlam Covid-19.
Ha kajuh ka por, katei ka tnat kam bar ri jong ka China ka la pynbna ba ki paidbah kiba wan nabar jong ka ri, kim donkam shuh ruh ban pyni ia ka syrnod Covid-19 kaba long ‘Negative’ kumba la ju leh baroh shi katta haba thmu ban rung ne mih na China.
Ha u Kyllalyngkot, ka China ka la pynkut noh ia ka jingphah shong pynkyrpang ia ki paidbah jongka kiba wan poi na shabar jong ka ri.
Ka tnat iada jong ka Russia ha ka Sngi Balang ka la pynbna halor ka jing-leit thombor ki drone na Ukraine ha ka Kad Liengsuiñ kaba don hapoh ka nongbah Pskov jong ka thaiñ Sepngi ha Russia.
Ha kane ka jingjia 4 tylli ki liengsuiñ ki la julor ha katei ka jingleit thombor jong ki drone ba la phah da ka Ukraine ha katei ka sngi.
Katkum ba la ioh khubor, ym shym don kiba ngat ne mynsaw na katei ka jingjia ha katei ka sngi.
Ki lad pathai khubor ka Russia ki la iathuh ba 4 tylli ki liengsuiñ ‘Il-76’ ki la bthei bad julor ha ktaei ka jingther ‘namding jong ki drone ka Ukraine.
Ha katei ka jing bthei, la ong ba ka ding kaba khlaiñ ka la klang bad ïeng ha katei ka Kad Liengsuiñ ha ka por ba ki bor pyniaid ka Russia ki lap ia katei ka jingjia, ha ryngkat 2 tylli ki liengsuiñ kiba la ing bad shah bam duh ha katei ka ding.
Katkum ki video ba la pynsaphriang da ki nong Russia, la iohi ia ka tdem kaba rben bad kaba khlaiñ bha kaba kiew shalor suiñ na ka jaka ba don katei ka Kad Liengsuiñ ha katei ka thaiñ West jong ka Russia, ha kaba la ïohsngew ruh ia ka jingriew ki ktang suloi ha katei ka jaka.
Ka tnat iada jong ka Russia ka la iathuh ba ki don bun tylli ki ‘Anti-aircraft systems’ lane ki drone kiba leit rung sha kylleng ki bynta jong katei ka nongbah bad kham bun ha ki bynta khappud jong ka Latvia bad Estonia.
Kane ka long ruh hadien ba ka Ukraine ka la byrngem pyrshah ia ka Russia bad ong ba ka Ukraine kan pynphai kylla ia kane ka thma sha ka Russia kumba long ha Ukraine ha kine ki snem.
Ka Russia ha ka Sngi Balang ka la pynbna pat ba ka la ioh ban siat pynjulor sa ia 4 tylli ki lieng kiba kit ia kumba 50 ngut ki shipai ka Ukraine ha ki bynta jong ka duriaw Black Sea.
Ka tnat iada jong ka Russia ka la pynbna ba ki liengsuiñ thma ka Russia ki la ioh ban siat pynjulor ia 4 tylli ki lieng ba don ki shipai ka Ukraine ha ki bynta jong ka Black Sea bad kiba dang thmu ban mih na katei ka jaka.
Ka tnat European-Mediterranean Seismological Centre (EMSC) ha ka Sngi Balang ka la pyntip ba u jumai uba jur haduh 7.0 Magnitude u la pynkhynñiuh ia ka thaiñ Bali Sea jong ka Indonesia ha ka Sngi Ba-ar.
Utei u jumai u la pynkhynñiuh ia kumba 201 kilometre na ki bynta jong ka thaiñ North Mataram jong ka Indonesia bad kumba 518 Kilometre shapoh ka     khyndew.
Katba ka tnat US Geological Survey (USGS) ka la pyntip ba utei u jumai u la kot ia ka 7.1 Magnitude katkum ka jingpeit thuh bad jingbuh jingthoh jongka.
Ha kajuh ka por, la ong ba ka tnat Tsunami Warning System jong ka United States ka la iathuh ba kam shym la ioh jingtip eiei na ki tiar ki ban pyni ba kan don kano- kano ka jingwan jong ki kynja ‘erlangthari ne ‘eriong wat hadien ka jingwan ba kynsan jong utei u jumai ha katei ka step.
Ka seng Congress ka la nang khlaiñ shuh shuh hadien ba u heh nongïalam jong ka seng BJP u Vinod Sharma u la leit ban pynïasoh bad ka seng ha ryngkat ka jingdonlang jong u President ka seng ha ka jylla u Akhilesh Prasad Singh bad kiwei pat ki heh nongïalam jong ka seng ha Sadaqat Ashram ha ka sngi Ba-ar.
U Sharma, uba long u heh nongaiktien jong ka seng BJP bad u dkhot jong ka Executive Committee, u la iehnohkam na ka seng BJP ha u bnai ba la lah ha kaba u la kynnoh ba ka sorkar kmie kam shym la lah ban leh ei ei ha kaba ïadei bad ki jingïakynad kiba la jia ha Manipur.
U Sharma u la kynthoh jur ïa u Myntri Rangbahduh u Narendra Modi halor ki jingïakynad ha Manipur.
Ha ka jingai jingkren ha ka ‘Milan Samaroh’ ka prokram ba la pynlong ha ka jaka treikam jong ka seng, u heh nongïalam jong ka seng Congress ha ka jylla u Singh u la pynshisha da kaba ong ba ki la don bun ngut ki riewsaiñ pyrthei jong ka seng BJP kiba la sngewktah bad sngewïahap bad u bad kine ki la pynpaw ba ki la kwah ban leit pynïasoh bad ka seng Congress.
“Nga dang ap na ka bynta ka jingbthah jong ki heh nongïalam ha kaba ïadei bad kane ka bynta," u la bynrap.
U la ong ba ka jingwan pynïasoh jong u Vinod Sharma hapoh ka seng kan sa nang pynkhlaiñ shuh shuh ha kaba ïadei bad ki rukom pyntreikam jong ki nongbud jong ka.
“U la long uba la tbit bha ha ki kam saiñ hima-sima bad ka seng ka la ïoh jingmyntoi shibun na kane ka jingpynïasoh jong u.
Kan sa ïarap shibun eh ïa ki jingtreikam jong ka seng ha ki ilekshon ban wan," la ong u President jong ka seng hapoh ka jylla.
Ka Myntri Rangbah jong ka West Bengal ka Mamata Banerjee ka la kynthoh jur ïa ka sorkar kmie hapoh ka jingïalam jong ka seng BJP halor ki rukom pyntreikam jong ka kiba long pyrshah ïa ki paidbah bad ong ba ka seng Trinamool Congress kan sa jynrat naduh tyllong ïa ka na ka bor synshar kumba ka la leh ïa ka seng CPI(M) kaba la lamkhmat ïa ka sorkar jong ka kynhun Left Front ha West Bengal.
“Ngi la weng ïa ka seng CPI(M) na ka bor synshar haba la i donkam ban leh kumta bad ka jingïakhun jong ngi mynta ka long ban weng ïa ka BJP na Delhi," la ong ka Banerjee ha ka jingïalang ba la pynlong ha ka sngi ba la rakhe ïa ka sngi ba la seng ïa ka kynhun ki samla jong ka seng TMC ha ka lah sngi UBlei ha Kolkata.
Ka la pynshisha da kaba ong ba ka jingbamsap ka la saphriang sha ka Union Ministry of Home Affairs bad ym shym la don kano kano ka kynhun jong ka sorkar kmie ban tohkit halor ka jingjia jong ka kam bamsap hapoh ki jylla ba la synshar da ka seng BJP.“Nga buh ka jingkyrpad ïa baroh ban ïakhun pyrshah kum ki sing bad da ka jingshlur.
Ka seng BJP ka lah ban don bun ka pisa naba ka la dep ban pynap shwa ïa baroh ki Hotel ha Dhupguri (North Bengal) na ka bynta ka jingdon jong ka ilekshon shiteng samoi ban pyntikna ba ym dei ban don ki Hotel ki ban lait na ka bynta kiwei pat," la ong ka Banerjee.
Ka kynhun ba la ïatreilang hapdeng ka Railway Protection Force (RPF) bad ka Government Railway Police (GRP) ka la lap ba don ka kynhun jong ki briew kiba la ïaid lynti ha ka jaka sangeh rel ha Dharmanagar Railway Station ha ka rukom kaba pynsuba sniew.
Kane ka long ha ka por ba ki pynlong ka jingleit pahara kaba man ka sgni.
Kane ka kynhun kaba la shah khmih bniah ha ki pulit ka kynthup ïa san ngut ki kynthei bad uwei u shynrang.
Naba la ishan khmat ïa ka rukom leh jong ki, ki pulit ki la kem noh ïa ki bad haba la tohkit bniah la shem ba ki dei ki Rohingya.
Haba la tohkit shuh shuh ïa ki la tip ba ki la rung beaiñ sha ki bynta jong kane ka ri bad ki dei kiba sah ha ki jaka sah ba shipor hajan ka  Cox’s Bazar, ha Bangladesh.
Hadien kane, ïa kine ki briew la aiti sha ki heh pulit kiba dei khmih ïa ka tnat Railway na ka bynta ban leh ïa kaba donkam.
Kum shi bynta ban rakhe ïa ka jingïadei ki shipara ha ka jingrakhe ïa ka ‘Raksha Bandhan’, ki khynnah skul kynthei ki la teh da ki ‘Rakhi’ ïa u Myntri Rangbahduh u Narendra Modi ha ka skul jong ki kaba don ha New Delhi.
Kine ki khynnah skul ki la ai khublei sha u Myntri Rangbahduh da ka jingphuh samrhie haba u la rung ha ka kamra klas jong ki bad teh da ki jingteh ksang kti ba ki la ñiew kyntang ïa u.
Haba kine ki khynnah ki la leit ban teh ïa kine ki jingteh ha ka kti, u Modi u la phai sha ki da ka khmat phuh samrkhie, ha kaba u la kylli bniah ïa ki kyrteng bad ki klas ba ki pule.
Ha kane ka sngi kine ki khynnah ki la dap da ka jingkmen ban ïoh ka lad ban don ryngkat bad u Myntri Rangbahduh ka ri ha kaba u la ai por na ka bynta ban leit ïakynduh ïa ki kum ha kane ka sngi kaba kyrpang.
Ha kane ka sngi, u Myntri Rangbahduh u la ïashondurlang ruh bad kine ki khynnah skul bad kumjuh bad ki nonghikai.
Ha kum kane kajuh ka sngi, ki khynnah skul kynthei ha Udhampur distrik kaba don ha Jammu & Kashmir ki la pyndeng da ki Rakhi ïa ki CRPF.Ha Samba distrik ki shipai BSF ki la rakhe ïa ka Raksha Bandhan bad ki khynnah skul.
Ki pulit jong ka Jammu & Kashmir ha ka sngi Ba-ar ki la kem ïa u nongkhaïi drok ha ryngkat ka jingïoh kurup ïa byllai u dieng syntiew Poppy ha ka nongbah Srinagar.
Ïa une u nongkhaïi drok la tip kyrteng kum u Ajay Paul, uba dei u nongshong shnong jong ka Kapurthala, Punjab, ïa uba la shahkem ha ryngkat 11.8 kilo u jingdih pynbuaid ha Srinagar ha ka sngi Ba-ar.
Ïa ka jingmudui hapoh ka kyndon jong ka Narcotic Drugs and Psychotropic Substances (NDPS) Act la pynngat pyrshah ïa u ha ka jaka treikam jong ki pulit ka Parimpora, la ïathuh ki pulit.
“Uwei u nongkhaïi drok hapoh ka jylla, ïa uba la tip kyrteng kum u Ajay Paul uba dei u khun jong u Gulzar u nongshong shnong jong ka Kapurthala, ha  Punjab, u la shahkem ha ryngkat 11.8 kilo u dieng Poppy (Fukki).
Ïa ka jingujor ejahar No.135/2023 U/S 8/15 NDPS Act la buh ha ka jaka treikam jong ki pulit ka Parimpora," la phah khubor ki pulit ka Srinagar lyngba ka Twitter.
Ka Sorkar Pdeng ka la ïoh jingtip ba ha kiba bun ki jingjia namar ki jingïai pynkylla ïa ka ‘Bank Account Number’ da uba dei ban ïoh jingmyntoi bad namar ka jingbym pynthymmai ïa u ‘account number’ bathymmai da u Programme Officer ba dei khmih ïa kane, namar ka jingbym ai ïa u ‘account’ bathymmai ha ka por da uba dei ban ïoh jingmyntoi, bun ki jingsiew ïa ka bai bylla la kyntait (namar u ‘account number’ barim) da ka Bank Branch ba don ha ka jaka ba ki trei.
Ha ka jingïakren bad kiba don bynta ha kane ka kam, la lap ban lait na kum kine ki jingshah kyntait, ka Aadhaar Payments Bridge System (APBS) ka dei ka lad kaba biang tam ban ai jingsiew bai bylla lyngba ka Direct Benefit Transfer (DBT).
Kane kan ïarap ïa kiba dei ban ïoh jingmyntoi ba kin ïoh ïa ka jingsiew jong ki ha ka por.
Shisien ba la pynthymmai ïa u ‘Aadhaar’ ha ka ‘database’ jong ka skhim, uba dei ban ïoh jingmyntoi um donkam ban pynthymmai ïa ki ‘account number’ namar ka jingkylla ha ka jaka lane ka jingkylla ha u ‘bank account number’.
Yn phah ïa ka pisa sha ka ‘account number’ kaba ïasoh bad u ‘Aadhaar’.
Ha kaba ïadei pat bad ka jingdon palat kawei ka ‘account’ jong uba dei ban ïoh jingmyntoi, kaba kham ñiar ban lap ha ka MGNREGA, u nongïoh jingmyntoi u don ka lad ban jied ïa ka ‘account’.
Ka ‘data’ jong ka National Payments Corporation of India (NPCI) ka pyni ba ka don ka jingjop kaba khraw ha ka ‘percentage’ kaba kot haduh 99.55% shaneng ha kaba u ‘Aadhaar’ u ïarap na ka bynta ka DBT.Ha kaba ïadei bad ka jingsiew katkum ka ‘Account’ ka jingjop ka long kumba 98%.
Ka APBS ka ïarap ïa ki nongïoh jingmyntoi kiba dei ban ïoh ïa ka jingsiew jong ki bad ka ïarap ban tehlakam ïa ka jingbamsap da kaba weng ïa ki nongïoh jingmyntoi kiba shu thok.
Ka Mahatma Gandhi NREGS kam pat pdiang ïa ka jingsiew ba pyntreikam ïa u ‘Aadhaar’.
La peit bniah ïa ka jingïaid shaphrang ka APBS bad la pynjlan ïa ka rukom siew lang ïa ka bai bylla (NACH bad ABPS) haduh ka 31 tarik, Nohprah 2023 lane haduh da pynbna da kumwei pat.
Ka tnad ka la pynshai sha baroh ki Jylla ba u nongïoh jingmyntoi uba wan ban trei u dei ban ïoh ïa u ‘Aadhaar’ hynrei um dei pat ban shah kyntait ban trei halor kane ka nongrim.
Lada u nongïoh jingmyntoi um dawa ïa ka kam, ha kum kane ka jingjia u/ka ba dei ban ïoh ïa ka APBS kam ktah ïa ka jingdawa kam.
Ym lah ban pyndam ïa ki ‘Job Card’ halor ka nongrim ba ka daw ba u nongtrei um biang na ka bynta ka APBS.Hapoh ka Mahatma Gandhi NREGS, ka APBS ka la treikam naduh u snem 2017.
Hadien ba baroh ki don ïa u ‘Aadhaar’, mynta ka Sorkar India ka rai ban bteng ïa ka APBS na ka bynta kiba dei ban ïoh jingmyntoi hapoh ka skhim.
Ka jingsiew kan long tang lyngba ka APBS sha ka ‘account’ ba ïasoh bad ka APBS, kaba mut ba ka long ka rukom siew pisa kaba kham shngaiñ bad kaba kham sted.
Na ka 14.33 klur ki nongïoh jingmyntoi, la pynïasoh Aadhaar ïa 13.97 klur.
Na kine kiba la pynïasoh Aadhaar, 13.34 klur ki Aadhaar ki dei kiba la pynshisha bad 81.89% ki nongtrei mynta ki don hok ban ïoh PBS.Ha u bnai Naitung 2023, la siew bai bylla kumba 88.51% lyngba ka APBS.Ka Mahatma Gandhi NREGA ka dei ka skhim kaba ïaid katkum ka jingdonkam bad ka shong ha ki kam bapher-bapher ba ïadei bad ka ïoh ka kot.
Haba pyrkhat ïa ki jingmyntoi jong ka APBS na ka bynta kiba dei ban ïoh jingmyntoi, kane ka long ka lad kaba biang tam ban bud na ka bynta ka jingsiew.
Ka rukom siew katkum u Aadhaar kam dei kaei-kaei hynrei ka lad ban rung ka pisa sha ka ‘account’ jong kiba dei ban ïoh jingmyntoi.
Ki don ki sienjam ba biang ba la pdiang ha kane ka rukom treikam bad ka bynta jong kiba dei ban ïoh jingmyntoi, ki nongtrei bad baroh kiba don bynta ha kane ka kam ki dei kiba la kdew shai.
Da ka jingthmu ban rat dyngkhong ïa ka jingpang TB, ka District TB Officer, West Jaiñtia Hills ka la pynlong ïa ka jingai jinghikai ba shi sngi na bynta ki nongsumar tynrai ha ka 25 tarik mynta u bnai ha ophis Thadlaskeiñ C&RD Block, West Jaiñtia Hills District.
U Bah Pynkhreh Susngi, DPC (District Programme Coordinator) ka Jaiñtia Hills u pyntip ba ka jingthmu ka long ban pynshai sha ki nongsumar tynrai ha kaba ïadei bad ka jingpang ‘Tuberculosis’ khnang ba kin lap bad ithuh ïa ki dak ki shin kiba ïadei bad kane ka jingpang.
Ka Dr.E.B.V.Laloo, District Tuberculosis Officer ka WJH ha ka jingkren ka la batai bniah sha ki nongsumar tynrai ha kaba ïadei bad ka ‘tuberculosis’.
Nalorkata ka la ïamir jingmut ruh ha kaba ïadei bad ki dak ki shin jong kane ka jingshitom bad halor ka jingdonkam ban peit bniah bad ka jingsumar kaba pura na ka bynta ka jingshitom ‘Drug Sensitive Tuberculosis’ (DSTB) bad Multi-Drug Resistance Tuberculosis (MDRTB).
Nalor kata ka la pynpaw ruh halor ki jingkyrshan lyngba ki skhim Sorkar na ka bynta ki nongpang kiba don hapdeng ka jingshah sumar.
Ka la pynshai ruh ha kaba ïadei bad ka skhim Pradhan Mantri TB Mukt Bharat Abhiyan (PMTBMBA); ka skhim kaba thmu ban ai jingkyrshan ïa ki nongpang TB lyngba ka bam ka dih, ki lad jingsumar bad kiwei pat ki lad jingïarap.
Ha kajuh ka por, ka la pynshai ruh sha ki nongïashim bynta halor ki sienjam kiba ïadei bad ka jingshim nongmuna na ki briew kiba pyni ïa ki dak ki shin jong kane ka jingpang.
Ka la batai ruh halor kumno ban phah ïa kine ki nongmuna na ka bynta ban phah peit bniah ha ki Primary Health Centre (PHC) lane ki Community Health Centre (CHC) kiba jan tam bad ban phah sha ki shapoh ki aspatal.
Shuh shuh ka la ban jur halor ka jingdonkam ban dih tista ïa ki dawai dashin tat haduh ban da pyndep ïa ka jingsumar.
Ha kane ka prokram ka la don ruh ka jingïamir jingmut kaba la ai jingmyntoi shibun na ka bynta ki nongai jingsumar tynrai.
Ki nongïashim bynta ki la mynjur ruh ban ai ka jingïatreilang bad ka tnad ka koit ka khiah na ka bynta ban ïoh ïa ka jingjop ha ka jingïaleh pyrshah ban rat dyngkhong ïa ka jingpang TB ha ka Jylla.
La pynphuh pynphieng ïa kane ka prokram lyngba ka jingrwai kaba kdew halor kane ka jingpang ba la ïashim bynta da ki khynnah pule ka Women’s College, Shillong, BSW Department 3rd Semester.
U nongaibuit sha ka tnad pule-puthi ka Sorkar Jylla, Bah H.M.Shangpliang ha ka Sngi Ba-ar u la ong ba ka Sorkar Jylla ka dang pyrkhat ban pyntreikam ïa ka National Education Policy (NEP) wat ha ki kyrdan pule Secondary bad Higher Secondary.
U Bah Shangpliang haba kren sha ki lad pathai khubor u la ong ba ka Sorkar ka la dep thaw ïa ka Meghalaya State Education Commission (MSEC) bad ki don ruh kiwei-kiwei ki komiti kiba la pynkhreh lypa ba kynthup ïa ka ‘Textbook Review Committee’ (TRC).
Katkum ka jingïathuh jong u, ka komiti (TRC) kan hap ïaid lyngba kiba bun ki jingai jingmut ki ban hap pynsngew sha ka Sorkar Jylla ban wanrah ïa ka ‘Syllabus’ bad ‘Curriculum’ bathymmai ryngkat ka kot pule (textbook) ka ban kynthup ïa kiba bun ki lynnong ba ïadei bad ka Jylla.
U la ong ruh ba ka la don ka jingpyrshang ban wanrah ïa ki kot ka NCERT lyngba ka MBoSE.Ha kawei ka liang, u la ong ba ka jingpyntreikam ïa ka NEP-2020 ka la sdang ha ki kyrdan pule jong ki kolej bad pynpaw ruh ba ki kolej bapher-bapher ki la ïaid shakhmat bad ka jingpyntreikam ïa kane ka mat treikam bathymmai.
“Kumjuh, kane kan sa hiar ha ka kyrdan jong ka skul, Secondary bad Higher Secondary.
Mynta ka jingpynkhreh ka la sdang," u la ong.
Halor ka jingpyrshah jong ka NEHUTA bad MCTA ïa ka rai ba la shim da ka NEHU ban pyntreikam ïa ka NEP naduh ka samoi pule mynta u snem (2023-24), u la ong ba ïa kane yn ieh ha ka jingstad jong u Vice-Chancellor ka NEHU ban pynbeit naba u la ïoh jingtip ba u VC u la khot ïakren ïa ka MCTA.Shuh shuh u Bah Shangpliang u la bynrap ba ka Sorkar ka la dep kren shai lypa halor ka mat ba ïadei bad ka NEP.Ka North-Eastern Hill University Teachers’ Association (NEHUTA) ka la ai por 5 sngi ïa u Vice-Chancellor (VC) ka North Eastern Hill University (NEHU), u Prof.P.S.Shukla ban weng noh ïa ka shithi kaba la pynmih ha ka 12 tarik u Naitung, 2023 haba ïadei bad ka jingpyntreikam ïa ka National Education Policy (NEP) 2020, na bynta ka samoi pule 2023-24.
Kumjuh na ka liang ka Meghalaya College Teachers’ Association (MCTA) ka la sdang da ka jingïakhih ‘Non-Cooperation Movement’ (NCM) naduh ka 1 tarik u Nailar kum ka dak ban pyrshah ïa katei kajuh ka bynta.
Sa ha kawei pat ka jinglah ban pyntreikam bad ïai buddien, ki shipai jong ka tnat Assam Rifles bad ka Custom Department ki la ïoh ban kurup ïa kumba 27 synduk ki sikret ba pynmih na bar ri, 3 synduk ka Beer bad 18 synduk ka Wine ba la shongdor da kumba T.35.92 lak ha Champhai distrik ha ka 29 tarik, Nailar, 2023.
Ïa ka jingpyntreikam la pynlong ha ryngkat ka jingïatreilang hapdeng ki shipai ka tnat Assam Rifles bad ka Custom Preventive Force Champhai hadien ba la ïoh jingtip halor ka jingdon jong kitei ki mar.
Ïa kine ki mar la buhrieh ha lynti jong ka Gen Area Iron Bridge.
Ïa baroh kine ki mar ba la ïoh ban kurup kiba kynthup ïa ki sikret bad ka kyiad kaba la kot sha ka T.35,92,800, la aiti sha ka Custom Preventive Force Champhai na ka bynta ban leh ïa kaba donkam.
Na ka jingnang bteng ïa ka jingkhmih bniah ha kaba ïadei bad ka jingshlei um ha ka jylla Assam kaba dang bteng haduh mynta, kata haduh ka 29 tarik, Nailar la ong ba haba la lum jingkheiñ ki la don palat 3 lak ngut ki briew kiba la shah ktah na ka jingshlei um ha ki 21 tylli ki distrik jong ka jylla, la ïathuh ka tyllong khubor.
Kiba bun ki wah, kynthup ka wah Brahmaputra, ki la ïai bteng ban tuid bad shlei haduh u dak uba buh jingma ha kiba bun ki bynta jong ka jylla.
Ka tyllong khubor kaba la wan na ka Assam State Disaster Management Authority (ASDMA) ka la ong ba na ka jingnang ïoh jingkheiñ hadien ba la dep ban pynlong ïa ka jingleit jurip bniah, la ong ba ka jingdon jong ki distrik kiba la shah ktah na ka jingshlei um ka la kiew sha ki 21 tylli na ki 17 tylli kiba la shah ktah hashwa.
Ka jingshlei um ka la ktah ïa kumba 3,07,489, ngut ki briew ha kaba ka Lakhimpur distrik ka la paw ba ka la long ka bynta kaba la shah ktah jur naba ki la don kumba 71,889 ngut ki briew kiba la ïakynduh jingeh na ka jingshlei um.
Kiwei pat ki distrik kiba la shah ktah jur ki kynthup ïa ka Majuli  ha kaba ki la don kumba 47,163 ngut ki briew kiba la shah ktah bad ka Golaghat ha kaba ki la don kumba 40,921ngut ki nongshong shnong kiba la shah ktah jur.
Ka jingdon jong ki briew kiba la ïap na ka jingshlei um ka la neh 15 ngut.
Ki la don baroh kumba 698 ngut ki briew kiba la pynlong jaka sah ha ki saw tylli ki jaka sah ba shipor, katba ki la don kumba 87 tylli ki jaka sam ïa ki jingdonkam ba manla ka sngi sha ki lanot.
Ki bor sorkar ha ka thaiñ bad ki pulit jong ka kynhun SDRF ki la shah pyntreikam ha kiba bun ki thaiñ na ka bynta ban ai jingïarap bad pyllait im ïa ki briew na ka jingshlei um.
Arngut ki briew kiba kynthup uwei na ka kynhun jaitbynriew Kuki bad uwei na ka jaitbynriew Meitei, ki la duh ïala kajong ka jingim bad phra ngut kiwei pat ki la mynsaw na ka jingdei kuli haba la mih ka jingïasiat, kine ki kynthup ïa kawei ka longkmie bad u nongrep.
Ka jingïasiat kaba markylliang ka la long hapdeng ki nongpynïaid shnong jong ar tylli ki kynhun ha kaba kane ka la sdang naduh ka por 6 baje jong ka step sngi Ba-ar, kane ka jingjia ka la jia wat lada dang treikam ka jingpahara ki Commando jong ki pulit ka Manipur bad ki shipai ka sorkar kmie ha ki thaiñ kiba la kham ap jingma na ki jingïakynad.
Kane ka jingjia ka la jia khyndiat kynta hashwa ban pynlong ïa ka dorbar ha State Assembly kaba long ha ka sngi Ba-ar.
U Laibungjam Inao, 27 snem ka rta uba dei u Meitei, bad u Jangminlen Gangte, uba dei na ka kynhun jait bynriew Kuki, ki la shah pynïap ha ka jingïasiat kaba markylliang kaba la jia ha Naransena.
Ki phra ngut kiba la mynsaw na ka jingjia ki kynthup ïa u nongrep ba la tip kyrteng kum u Salam Jotin, 38 snem ka rta bad kawei ka longkmie.
U Laibungjam Inao, uba dei u nongshong shnong jong ka Takheul u la ïap ha ka lynti ban pynpoi ïa u sha ka jaka ai jingsumar ha Imphal haba u la mynsaw na ki bynta jong ka khlieh.
Katba u Gangte, uba dei u nongshong shnong jong ka Songbo u la ïap hashen ha ka jingjia.
Ki la don palat 160 ngut ki briew kiba la duh ïala kajong ka jingim bad kiba bun kiwei pat ki la mynsaw naduh ba la sdang ka jingïakynad ha Manipur ha ka 3 tarik, Jymmang.
Ka Synjuk ki Waheh Shnong ka East Jaiñtia Hills District ka pynpaw ïa ka jingsngew kyndit bad sngew bynñiaw kaba jur ban ïohi lyngba ki lad pathai khubor halor ka jingshah tim shah tla bad ka jingshah kren khlemakor jong u Deputy Commissioner (DC) ka district ha ki katto katne ki briew kaba la jia ha ka sngi Ba-ar ha ka surok National Highway 6 hajan ka shnong Wahiajer.
Ka synjuk hapoh ka jingïalam u President Bah H Nongtdu ryngkat ka jingïadonlang u Dr.P Nongtdu bad katto katne ngut ki ’riew pawkhmat jong ka thaiñ ha ka Sngi Balang ki la leit ban ïakynduh ïa u Abhilash Baranwal, IAS, Deputy Commissioner ka East Jaiñtia Hills District, Khliehriat ban pan jingpynshai halor katei ka jingjia kumba la sakhi lyngba ki lad pathai khubor.
Hadien ka jingpynshai u DC, na ka liang ki nongïalam jong ka Synjuk ki Waheh Shnong bad ki rangbah ba pawkhmat jong ka thaiñ ki la pynpaw ka jingsngewdiaw halor kane ka jingshah kren kynthoh jong u DC da ki kyntien khlem akor kaba pyni ïa ka jingbym burom shuh ïa ki ’riew rangbah khamtam ïa u khliehduh jong ka district.
Kumta na ka liang ka synjuk ka pynrem ïa kane ka jingjia khlem da thew ïa ki jingduna jongno-jongno bad ka kyntu ruh ba nangne shakhmat kiba kum kine ki jingjia kim dei ban wan jia shuh.
Ha kajuh ka por ka synjuk ka kyrpad ruh ïa ki para nongshong shnong jong ka district ban wan sha ka jingïasngewthuh jingmut ïa kaei-kaei kaba la jia bad ban klet ïa katei ka jingjia khnang ban wanrah ïa ka roi ka par bad burom jong ka district.
Ki kynhun seng ba paw ka Ri-lum Garo ha ka Sngi Balang ki la kdew ïa ki jingdkoh bapher-bapher haba ïadei bad ka jingthung kam ba dang shen jong ka MLHP bad ha ryngkat ka jingdawa pynshitom ïa kito kiba donkit ha katei ka kam, ki la kyntu ruh ïa ka Sorkar ban pynsangeh shuwa ïa ka jingthung kam na bynta ki kam kiba sah thylli.
Lait noh kito kiba na ka jaidbynriew Garo, ki don 41 ngut ki kyrtong kiba la shah thung kam dang shen haba ïadei bad ka MLHP ha ka hukum ba la pynmih da u Mission Director.
Baroh kitei kiba la shah thung kin hap shakri ha ki distrik bapher-bapher ka Ri-lum Garo.
Ki kynhun seng ba kynthup ïa ka FKJGP, ADE, AYWO, FAF bad GSU hapoh ka jingïalam u Zikku Balgra N.Marak ki la phah shithi sha u Myntri Rangbah ka Jylla, u Conrad K.Sangma kaba kdew ïa ki jingdkoh bapher-bapher, ha kawei ka liang kaba ïalam sha ka jingpynkheiñ ïa ka rukom thung kam kaba ju long barabor.
“Ngi la wad bniah bad lap sa kawei ka jingthoh (Vide Memo No.DHS/MCH&FW/NHM/MLHP/20/2023(II)), ba la pynmih ha ka 11 tarik mynta u bnai ha kaba la bthah ba kum shi bynta ban pyndap ïa ki jaka bathylli jong ka MLHP ha ki Health & Wellness Centre, ki kyrtong kin hap ban ïaid lyngba ka jingpynshisha ïa ki kot ki sla bad jingïasyllok ha ka 17 tarik mynta u bnai.
Hynrei haduh mynta, ngim shym la lap ïa kano-kano ka jingthoh haba ïadei bad ka ‘Advertisement’ na bynta kitei kiba la kdew haneng – kaba ngi ngeit ba ka dei ka jingpynkheiñ ïa ki kyndon ka rukom thung kam kiba la don lypa ba la buh da ka Sorkar Jylla," la ong ki kynhun seng.
“Ngi la ïoh jingtip ba ka Indian Nursing Council (INC) ka la phah shithi sha baroh ki kolej pule nos ha kylleng ka India ha ka 29 tarik u Jymmang, 2019 ha kaba baroh ki kolej B.Sc.
Nursing kin hap ban pynïasohlang ïa ka jingpule Middle-Level Health Provider (MLHP) ha ka B.Sc.
Nursing bad ‘Curriculum’ ka Post B.Sc.
Nursing.
Ngi la ïoh pdiang ïa kiwei ki shithi wat na u Secretary, ka Sorkar India ka tnad ka koit ka khiah, Nirman Bhawan, New Delhi-110011.
Hynrei hadien ba la pule bniah ïa ki shithi, ngim shym la lap kano-kano ka jingkdew ba ki nos GNM kim long kiba bit ba biang na bynta ka kam MLHP," la ong kitei seng.
Haba kdew ba ki samla pule GNM bad BSC hashuwa, la thung na bynta ki kam MLHP hapoh ka Jylla, kitei kynhun ki la ong ba u Mission Director u la shu leh ha la ka mon haba ïadei bad katei ka jingjia ba dang shen bad kyrpad ba un shah tohkit.
“Wat hapdeng ki jingpyrshang jong ngi, ngim shym la lap ïa ka jingpynbna na bynta ki kam ka MLHP haba ïadei bad ka Memo No.DHS/MCH&FW/NHM/MLHP/20/2023/(III), tarik, 23.08.2023 kaba kdew shai ba u Mission Director khlem ka jingkitkhlieh u la ïaid pyrshah ïa ki kyndon thung kam jong ka Sorkar Jylla bad leh ha la ka mon.
Kumta u dei ban shim ka jingkitkhlieh halor kine kiei-kiei, ha kawei ka liang kaba lah ban ïalam sha ka jingbym ïasngewthuh jingmut hapdeng ki nongshong shnong ka Jylla bad kumta dei ban leh eiei namar ki jingleh jong u," la ong kitei seng.
Ka Dorbar Shnong Lapangap ha ka sngi Balang ka la leit ban ïakynduh ïa u Symbud Myntri Rangbah (Deputy Chief Minister) ka jylla u Bah Sniawbhalang Dhar uba dei ruh u MLA ka thaiñ halor ki jingeh ba ki ïakynduh na ka jingshah pyndik na ka por sha ka por ha ki pulit Assam bad paid Karbi.
U Waheh Shnong Lapangap Bah Deimonmi Lyngdoh ha ka jingïakynduh bad u Symbud Myntri, u la ïathuh ba ki la ïohlad ban pynsngew ha u ïa ka jingdonkam ban buh ktem pulit ha ka shnong Lapangap ha ka jaka kaba la tip kum ka Lum Moopyrdet Pynthor Lapangap ban shngaiñ ki nongshong shnong.
Nalorkata, ka Dorbar Shnong Lapangap ka la pynsngew ruh ïa ka jingshah jynrat ki tynrai dieng ïa kiba ka shnong Lapangap ka la thung ha u Lum Moopyrdet Pynthor Lapangap.
Ka Dorbar Shnong ka kyrpad ruh ïa u Symbud Myntri Rangbah ban kynriah noh shisyndon ïa ka Assam Police/Battalion Camp kaba la buh da ka Assam.
U la ïathuh ba na liang u Symbud Myntri Rangbah u la kular ban ïakren ïa kane ka mat lashai ka sngi bad u Myntri Rangbah ka jylla u Conrad K Sangma.
Ka jingthmu ban pynkynriah ïa kiba shong ba sah ha Them Metor kam pat poi sha ka jingïa beit wat la ka sorkar Meghalaya bad ka Harijan Panchayat Committee ki la ïakren na ka por sha ka por.
Kane ka la paw ha ka por ba ka Meghalaya High Court ka la shong bishar ïa ka mukotduma kaba ïadei hapdeng kitei ki arliang mamla ha ka Sngi Balang.
Na ka liang u Advocate-General, uba dei u muktiar rangbah jong ka sorkar jylla, u la pynpaw ba ka sorkar ka dang shong pyrkhat halor ka jingkyrpad ka Harijan Panchayat Committee ban ai jaka shuh (Additional Space).
Namarkata, ka sorkar jylla ka la kyrpad ban buh teng shwa sa saw taïew ïa ka jingbishar halor kane ka mukotduma.
Ka High Court kan sa shong bishar biang halor katei ka mukotduma ha ka 29 tarik Nailur, 2023.
Ka Meghalaya High Court ha ka Sngi Ba-Ar ka la bthah ïa ka sorkar Meghalaya bad Assam ba kin ïatreilang khnang ban ïaleh pyrshah ïa ki kam be-aiñ kiba ïadei bad u dewïong.
Haba shong bishar halor ki mukotduma bapher-bapher kiba ïadei bad ka jingtih bad jingkit be-aiñ ïa u dewïong, ka High Court ka la bthah ruh ba ka sorkar Assam ka dei ban peitngor ïa kito ki briew kiba ka ïingbishar ka la dep ban ai jamin lypa hynnin ka sngi khnang ba kin lait na ka jingshah kem.
Kine ki briew ki dei kiba donkti bad ka jingpynïaid ïa ki karkhana thang dewïong be-aiñ bad na ka daw ba ki sheptieng ïoh ki shah kem, ki la leit pan jamin lypa (Anticipatory Bail) na ka High Court.
Na ka liang ka High Court ka la ai ïa kata ka jamin ryngkat bad ka jingteh kyndon ïa ki.
Ka High Court ka la ong ruh ba ka sorkar Assam ka dei ban ïarap ïa ka sorkar Meghalaya bad ïa ka kynhun tohkit na Meghalaya ban peitngor ïa kitei ki briew ba la ïoh jamin.
Ha kawei pat ka liang, u Justice BP Katakey, uba dei u nongbishar ba la shongthait, u la aiti ïa ka kaiphod kaba khathynriew sha ka High Court.
Ka ïingbishar ka la bthah ïa ka sorkar jylla ba kan bud beit thik ïa ka por ba la ai ha kaba ïadei bad ka jingdie lilam ïa u dewïong uba la dep tih lypa.
U Justice Katakey u la ai ruh bad ki kyndon bad kiwei ki jingdonkam ha kaba ïadei bad uta u dewïong ba la dep ban tih.
Ka ïingbishar ka la bthah ïa ka sorkar jylla ba kan ai ïa ka jingïatreilang kaba pura bad u Justice Katakey bad ban bud beit thik ïa ka por ba la buh khlem da don jingthut.
Nalorkata, ka ïingbishar ka la ong ba hap ban phikir bha ban pynthikna ba kito ki briew kiba la dep ban thied ïa u dewïong ba la tih mynshwa, kim dei ban ïoh lad ban pyni thok ba u dewïong ba la tih be-aiñ u dei u dewïong uba la tih kham mynshwa.
Ka jingbishar ïa kitei ki mukotduma kan long biang ha ka 26 tarik Nailur, 2023.
Ar ngut ki suba nongkhaïi drok ha ka 30 tarik mynta u bnai ki la shah kem noh ha ki pulit ka Anti Narcotic Task Force (ANTF) ka West Khasi Hills ha ryngkat kawei ka kali Maruti 800 kaba don ïa u Register Number ML05-N-0782 kaba la suba ba ki ju pyndonkam ban khaïi beaiñ ïa u drok.
U Superintendent of Police (SP) ka West Khasi Hills u la ong ba ïa kitei ar ngut la ïoh ban kem na kawei na ki jaka jong ka dong Mawïaban jong ka shnong Siejlieh ha West Khasi Hills.
Shuh shuh u la ong ruh ba na ka liang jong ki pulit ki la pynlong ïa ka jingtalasi kaba bniah katkum ki kyndon aiñ ïa kitei ki ar ngut bad kumjuh ïa katei ka kali kaba ki pyndonkam.
Ha ka jingtalasi, la ïoh ban kurup ïa u drok heroin uba don ka jingkhia haduh 5 gram, bad la ïoh ruh ban kurup ka pisa kaba don 10,480 tyngka, ar tylli ki mobile phone, uwei u thyrnia lem bad ar tylli ki tyndong plastik kiba rit.
Ka khubor na u SP ka West Khasi Hills ka ong ruh ba ïa kitei ki ar ngut kiba la shah kem la pynrung da ka mukotduma hapoh ka kyndon aiñ jong ka NDPS Act bad ka jingtohkit ka dang ïaid shakhmat.
Ka Meghalaya Energy Corporation Limited (MeECL) ka la leh tyngeh ban ïohlum ïa ka pisa kaba khlem pat siew ïa ka bai bording ilektrik da kaba ïakhun mukotduma ha Ïingbishar bad Tribunal na ka bynta ban ïoh ïa ka pisa kaba kot sha ka 140 klur.
Ki la don kumba 30 tylli ki mukotduma kiba ïakhun da ka MeECL kiba kynthup ha Ïingbishar, MSERC bad National Law Commission Tribunal (NCLT).
La ïathuh ba kawei ka jingmudui ka dei lyngba ka NCLT ha kaba ka MeECL ka dang dei ban ïoh kumba T.52 klur ka bai thang ilektrik kaba la pynsahteng da kawei ka karkhana shna nar rod ha Byrnihat kaba kyrteng ka M/s Kamakshi.
Kiwei pat ki mukotduma ki don kumba 30 tylli kiba ïakhun ban ïoh ïa ka pisa kaba pynsahteng.
Kumta lada kheiñ lang ïa ki mukotduma kiba ïakhun ban ïoh ïa ka bai bording ilektrik ki la kot sha ka T.140 klur.
Nalor kitei, ka MeECL ka la beh ram ruh ban ïoh noh ïa ka pisa na ki mobile tower kiba la pynsahteng khlem siew ïa ka bording ilektrik.
Ka jinglut ban tei ïa ka Ïingdorbar Thawaiñ ka Jylla ha Mawdiangdiang kan kiew sha ka T.200 klur na ka T.141.14 klur kaba la mang mynshwa.
U Lamphang ka Ïingdorbar Thawaiñ u Thomas A Sangma u la ong ba ka la don ka jingkiew ka dor jong ka jingtei ïa ka Ïingdorbar bad ïa ka jingmang pisa la leh thymmai bad la dep mynjur da ka High Powered Committee (HPC).
U la batai ba kane ka jingkiew ka dor ka dei namar ki jnit ki jnat kiba don ha kane ka jingtei kaba heh.
Nalor kane, u la batai ba ka madan hapoh ïing jong ka Ïingdorbar ka kham rit mynshwa, hynrei mynta ka la kham heh bad kane ka ïahap bad ka jingkiew ka jingmang pisa kaba la kiew ym na ka daw jong ka jingshim por, hynrei na ka daw jong ka jingpynheh ïa ka jingtei.
Ka jingtei ban pyndep ïa ka Ïingdorbar ka la shim por namar ka jingkhyllem ka tnum pyllun (dome) ha ka 22 tarik Jymmang, 2022.
Halor ka jingtei ïa ka tnum pyllun, u Lamphang u la ong ba ka jingtei ïa ka tnum pyllun kaba thymmai ka la sdang bad la pynbeit thymmai da kaba kham sting ka jingkhia ym kum kaba mynshwa kaba don ïa ka jingkhia haduh 3,000 metric ton.
Namar kata, u la khmih lynti ba ka jingtei ïa ka Ïingdorbar kan dep noh hapoh shisnem ei ei.
Ka Dorbar Synrai jong ki MLA kan long san sngi ha kaba lai sngi ka dei na ka bynta ban pyndep ïa ki kam kiba dei na ka liang ka Sorkar bad ar sngi la mang na ka bynta ki kam shimet kiba dei ban leh da ki dkhot ka Ïingdorbar Thawaiñ.
Ka Dorbar Synrai kan sdang ha ka 15 tarik Nailur bad ïa ki sngi ban pynlong dorbar san sngi la mynjur da ka Business Advisory Committee (BAC) jong ka Ïingdorbar Thawaiñ kaba la pynïaid da u Lamphang, u Thomas A Sangma.
Ha kane ka jingïalang jong ka BAC la wan ïashimbynta lang da u Symbud Myntri Rangbah, Bah Prestone Tynsong uba dei u Myntri ka tnat Parliamentary Affairs nalor u MLA ba la kham rim bad kham rangbah, Bah Charles Pyngrope nalor kiwei kiwei ki MLA kiba dei ki dkhot ka BAC.Ki sngi kiba la mang ban pyndep kam na ka liang ka Sorkar hapoh Ïingdorbar ha kane ka Dorbar Synrai ki long  ha ka 15 tarik, 20 tarik bad 22 tarik Nailur.
Katba ki sngi kiba la mang na ka bynta ki dkhot ka Ïingdorbar hapoh ka Dorbar ki long ha ka 19 tarik bad 21 tarik Nailur.
Ki kam shimet jong ki MLA hapoh Ïingdorbar ki kynthup ïa ka jingwanrah ïa ki mat ban ïatai bad jingwanrah ïa ki aiñ-rew nalor kiwei kiwei.
Ki kam na ka liang ka Sorkar ki long ban pan jingmynjur ïa kiba bun ki aiñ kiba thymmai bad ki aiñ kiba donkam ban wanrah katto katne ki jingpynkylla.
Ha ka step jong ka Sngi Balang ha ka por 9:45 mynstep, ki pulit ka Anti Narcotics Task Force (ANTF) ha ryngkat bad ki pulit ka Sadar Police Station ki la ïoh ban kem ïa ar ngut ki nongkhaïi drok kiba kynthup ïa kawei ka kynthei na Ïewduh GS Road.
Katkum ka jingïoh jingtip na u Superintendent of Police (SP) City, Bah Vivek Syiem, u la ïathuh ba ha katei ka jingïoh kem ïa kitei ar ngut ki briew, ki pulit ki la ïoh ban bat ïa u jingdih ba la suba ba u dei u drok Heroin bad uba don ka jingkhia 1.74 gms, 4 tylli ki thyrnia injek, 3 tylli ki mobile phone, kawei ka thuk-thuk ar shaka bad 8 tylli ki tyndong thep drok thylli.
Uwei u Khynnah u la duh noh ïa ka jingim hadien ba u la ngam jyllop ha kawei ka pung ba la tip kum ka Rongsai Valley Dam kaba don ha West Garo Hills.
Ka khubor ka la ïathuh ba une u khynnah u dei uba la tip kyrteng u Eman Mann uba dei na ka shnong Bangalkata jong ka Chibinang kaba hap hapoh ka thanat Phulbari, West Garo Hills.
Nalor kata, ka khubor na ki pulit, la ong ba hadien ba la ïoh jingtip halor kane ka jingjia na ki nongshong shnong ha ka Sngi Ba-ar, na ka liang jong ka kynhun ki pulit pynlip ding bad ki pulit mar-mar ki la leit ban wad ïa ka met hynrei kim shym la lapdien satia namar ka jingsaw um jong ka dam.
Kumta ha ka step sngi Balang haba la hiar ban leit wad biang ïa ka met, na ka liang jong ki pulit ki la ïoh ban tam noh.
Ïa ka met la pynkit noh sha ki hospital ba marjan ban pyndep ïa ka jingleh post mortem.
Ka Dorbar Shnong Lapangap kaba hap hapoh Nartiang Konstitwensi, West Jaiñtia Hills Distrik ka la rai ban nym ailad ïa ki Karbi kiba sah sha jylla assam ban wan knieh ïa ka jaka kaba ki la dep thung ïa ki tynrai dieng.
Ka shnong ka la dep thung palat 50,000 tylli ki tynrai dieng ha ka 5 tarik u Jylliew mynta u snem kaba dei ka sngi rakhe pynneh mariang ba la ai da ka Basin kaba dei jong ka sorkar jylla.
Kum ban shu pynkynmaw, ki Karbi ki la wan phut palat 50,000 tylli ki tynrai dieng ha katei ka shnong.
Ka sien nyngkong ka dei ha ka 12 tarik Naitung ha kaba kumba 800 tynrai bad ha ka 18 tarik mynta u bnai (Nailar) ki Karbi kiba la wan kham bun ngut ryngkat ka seng Karbi Students Association (KSA)  ki la phut palat 4,000 tynrai.
Da kane ka la pynlong ïa katei ka jaka ban nym shngaiñ shuh kat haduh ba ka sorkar Meghalya bad Assam ki la phah da ki pulit mar shiliang ban pahara ïa katei ka jaka.
Kumta ban ai jingtip sha ki paidbah ka jylla, ka kynhun U Nongsaiñ Hima naduh Shillong ka la hiar sha shnong Lapangap ban ïakynduh ïa u Secretary Shnong Bah Monbha Pyrbet.
Ha kane ka jingïakynduh ïa u Secretary Shnong, u la ïalam sha ki lum kiba la thung ïa ki tynrai dieng kiba dang dep shah pynjulor shen ha ki jaitbynriew Karbi kaba jngai kumba 1 kilometre eiei na shnong sha katei jaka.
Ha ka jingïakren bad u Bah Monbha Pyrbet, u la ong ba kane ka jaka ka dei kaba la dei trai da ki nongshong shnong na Lapangap naduh hyndai hynthai, hynrei ki Karbi ki shu wan kam mynta hadien ba thung dieng.
Nangta u la ïathuh ruh ba ha u snem 2019 ka jylla Assam ka la wan ban shna surok sha ki jaka jong ka shnong Lapangap kaba dei kham shaneng ka jaka ba thung dieng hynrei ka sorkar Meghalaya kam shym la leh eiei hadien ba la dep pyntip.
Kumta katei ka jaka ba don surok ka la ioh noh ka Assam.
Namar kata, u don jingkyrmen ba ïa kane ka jaka kiba wan kam ki Karbi kin hap beit ha ka jylla Meghalaya ynda la pynbeit ïa u pud u sam hapdeng ki ar tylli ki jylla namar ki biang ïa ki kot ki sla.
Ka Khasi Student’s Union (KSU) Narpuh Circle ka la dawa ba dei ban pynshitom da kaba tyngeh ïa kito ki pulit kiba donkti ban shoh briew khamtam ïa ki kynthei ha ka sngi ba la pynlong ïa ka jingtian bishar paidbah ne ka ‘Public Hearing’ jong ka Meghalaya Cement Limited ha Thangskai, East Jaintia Hills Hills.
Ha kaba ïadei bad kane, ka KSU Narpuh Circle ha ka Sngi Balang hapoh ka jingïalam u President samla KS Suchiang ryngkat ki dkhot bad nongïalam na ka District Unit ki la leit ban ai da ka jingujor ejahar (FIR) hapoh ka shlem treikam jong u Superintendent of Police (SP) ka East Jaiñtia Hills ban pynshitom ïa ki pulit kiba donkti ban shoh briew ha katei ka jingtian bishar paidbah kaba la long ha ka 24 tarik mynta u bnai ha Thangskai.
Ka KSU ka la pynkynmaw ruh ha ba katei ka jingjia ha katei ka sngi, ki pulit ki la shoh bad sympat lathi khlem jingmap wat ïa ki kynthei khynnah ruh.
Katkum ka hok longbriew manbriew (Human Rights) ym lah satia ban pdiang ïa kane ka jingleh riewkhlaw (police brutality) ki briew ba bat ïa ka aiñ, la ong ka seng bad ong ruh ba ka aiñ ka dei ban pynshitom ïa baroh kito kiba donkti, ka aiñ kam dei ban theh shiliang, ka dei ban long mar katjuh (equal) la u barit ne bakhraw.
Nalor nangta, ka seng ka pynrem ruh ïa ki MLA jong ka thaiñ kiba la sngap jar-jar khlem kren eiei ban ïada ïa ki paidbah lane ban dawa ïa ka hok jong ki paidbah kumba ki kren kob ha ka por ba ki ïalap ilekshon ban ïadon ryngkat bad u paidbah lada ki shah thombor pyrshah ïa ka hok jong ki.
U State President ka Bharatiya Janata Party (BJP), Bah Ernest Mawrie ha ka Sngi Balang u la ong ba kam don kano-kano ka jingteh kyndon ïa uno-uno u briew uba kwah ban neh ne mih noh na ka seng.
Halor ka jingkwah leit pynïasoh NPP jong u Bah H.M.Shangpliang uba long ruh u nongaiktien ka BJP, u Bah Mawrie u la ong ba um don jingtip eiei halor katei ka bynta namar kam shym la don kano-kano ka jingïakren bad u la shu ïohi ïa katei lyngba ki lad pathai khubor.
“Ka shong ha u briew shimet, ym don kano-kano ka jingteh kyndon la u kwah ban neh ne mih noh na ka seng," ong u Bah Mawrie.
Haba kdew ba katei baroh ka shong ha ka jingsngew jong u Bah Shangpliang, u President u la ong ba ka seng ka la leh bha bad ai tiket ruh ïa u ban ïakhun na ka seng ha kane ka ilekshon ba dang shu dep sha ka Ïingdorbar thawaiñ ka Jylla nalor kiwei-kiwei ki lad jingïarap.
“Ka shong ha u haduh katno u sngewnguh ïa ka seng," u la ong.
Ha kawei ka liang, u la ong ba haduh mynta, um pat ïohsngew eiei na u Bah Shangpliang halor katei ka bynta, hynrei u la shu ïohsngew na ki briew jong u na Mawsynram bad ha ka Sngi Ba-ar na u Symbud Myntri Rangbah ka Jylla, Bah Sniawbhalang Dhar ha ki lad pathai khubor.
“Ngi sngewlyngngoh ba ym don kano-kano ka daw ne jingpynshai na u (Bah Shangpliang) ban mih noh namar kam shym la don ka jingïakren," u la ong.
Haba kylli, u la ong, “Ka por kan sa poi kaei ban leh na ka liang ka seng.
Ka seng ka la ïarap shi kat dei ïa u ha kane ka ilekshon ba la dep nalor kiwei-kiwei ki lad jingïarap.
"U la ban biang ba wat la ka seng ka la leh bha katba lah ïa u Bah Shangpliang, hynrei ha kaba kut ka shong ha ka rai shimet jong u.
U Symbud Myntri Rangbah ka Jylla bad nongïalam ka NPP, Bah Sniawbhalang Dhar ha ka Sngi Ba-ar u la pyntikna ba u nongaiktien ka BJP, Bah H.M.Shangpliang u la pynpaw ïa ka jingkwah jong u ban pynïasoh noh sha ka seng (NPP).
U Bah Dhar ha kawei ka liang u la pynshai ba ka seng kam pat ai kano-kano ka jingkular ïa u Bah Shangpliang ban ai tiket ïa u na bynta ban ïakhun ha kane ka ilekshon ban wan sha ka Lok Sabha na Shillong Parliamentary konstitwensi naba ki don bun ngut kiba kwah ïa ka tiket.
Na ka liang u Symbud Myntri Rangbah u la ong ba ki nongïalam ka seng kin sa shong ban ïakren haba ïadei bad ka jingwan pynïasoh jong u Bah Shangpliang sha ka NPP.Ka Youth Development Cell jong ka Meghalaya Football Assoc-iation (MFA) ka la sei sa ar tylli ki kynhun ïalehkai ki ban leit ïashim bynta ha ka U-16 bad U-14 ka ban pynlong da ka All India Football Federation (AIFF).
Ka kynhun ïalehkai U-16 kan leit ban ïashim bynta ha ka Junior National Football Championship ka ban sdang naduh ka 5 haduh ka 15 tarik u Nailur mynta u snem ha Bhubaneshwar, Odisha.
Katba ka kynhun ïalehkai U-14 kan leit ban ïa aireng sha ka lympung ïalehkai jong ka Sub-Junior National Football Championships ka ban long naduh ka 3 haduh ka 13 tarik Nailur ha Malda, West Bengal.
Ha ka Sub-Junior, ka Megha-laya ka la don ha ka Group- A kaba kynthup lang ïa ka Karnataka, SAI bad ka Uttar Pradesh.
Te kumta ka Meghalaya kan ïakhun nyngkong pyrshah ïa ka SAI ha ka sngi U Blei (3 tarik), kumjuh ïa ka Uttar Pradesh ha ka 5 tarik bad ïa ka Karnataka ha ka 7 tarik.
Ha kaba iadei bad ka Junior National Football Championship na ka bynta ka Dr B.C Roy Trophy 2023-24, ka Meghalaya ka la don ha ka Group-B kaba kynthup lang ïa ka Kerala, West Bengal bad ka Jammu & Kashmir.
Te kumta ka Meghalaya kan sdang ïa ka jingïalehkai ba nyngkong pyrshah ïa ka West Bengal ha ka 6 tarik, kumjuh ïa ka Jammu & Kashmir ha ka 8 tarik bad ïa ka Kerala ha ka 10 tarik.
Ha kane ka kynti kaba mynta ki la wan mih paw ki rangïalehkai kiba na Garo Hills ha kaba ki la don hapoh ka thup jong ka kynhun ïalehkai ka ban leit ïashim bynta ha Odisha.
Ki kyrteng jong ki 20 ngut ki rangïalehkai ki ban mihkhmat ïa ka Jylla ha ka U-16 (Junior) ki long u Medondor Kharbuki, Vin-cent Nirik M.Sangma, Maikhel-son Kharkylliang, Banlamkupar Rynjah, Donkam M.Marak, Mebanlamlynti Masharing, Lawan Lambha Pathaw, Bantiplang Khongnoh,  Pynshailang L.Nong -lait,  Santishailang Ryntathiang, Samewon Khonglah, Erickson Pamsad, Balajied Syiemlieh, Bipush G.Marak, Jonathan Mawa, Alicestar Thangkhiew, Kangkam G.Momin, Achang Dildora A.Sangma, Andreau L.Lyngdoh bad u Sholinstar SyngkliÏa kane ka kynhun yn shimti kum u coach da u Bah Jeffrey Warlarpih, Asst.Coach u Pynkhrehlang Nongkseh bad Manager u Belsius Khyriem.
Haba phai sha ka kynhun ïalehkai U-14 (Sub-Junior) ki kynthup ïa u Akimrag Momin, Baniar Kharsohnoh, Damebantei Kharkongor, Daplangki Kharmu-jai, Hameshwa Siangshai, Ïaisanlang Dohling, Krebinson Mar-weiñ, Mewanpyntngen Lyngkhoi, Nangteiphyrnai Kharumnuid, Prosperwell Ryntong, Roderick Khongjee, Shanbok Basawiaw-moit, Yeomanlyson Shadap, Deiwakordormi Dkhar, Ricky Mawlong, Dasuk Banphrang Diengdoh, Teibor Kharkylliang, Wanmiijuh Pajuh, Medonban-shan Kurkalang bad u Robindor Kyrsian.
Ïa kane ka kynhun la shimti kum u coach da u Aibanjop Shadap, Asst.Coach u Dame Kyndiah bad Manager u Cleverson Syiemlieh.
Ka Shillong College ka la khur ïa ka nam lahduh ha ka lympung ïalehkai Inter College Football Men Tournament ba la pynïaid da ka tnat ïalehkai jong ka skulbah North-Eastern Hill University (NEHU).
Kane ka nam jop ka la wan urlong hadien ba ka la lah ban pynliem noh ïa ka St.Anthony’s College da 3-1 kol ha ka jingïakhun final kaba la long ha ka sngi Palei ha SAI Training Centre.
Ha kane ka lympung ïalehkai kaba la sdang naduh 21 tarik u Nailar, ki la don haduh 32 tylli ki kolej bad skulbah kiba la wan ïashim bynta, kynthup ïa ka NEHU UG & ki samla pule PG jong ka Shillong Campus bad Tura Campus.
Ïa ki khusnam sha kitei ki kynhun la sam da u Registrar jong ka skulbah NEHU  u S.R.Joshi kum u kongsan bad u MLA ka Mawlai Consti-tuency u Bah Brightstar-well Marbaniang kum u symbud kongsan ha ryng-kat ka jingïadon lang u Prof.L.Kma, Director In-charge ka Sports Depart-ment NEHU, Prof.K.Debberma, Department jong ka Pol.
Science, NEHU, Dr.C.Mukhim, Chief Medical Officer cum In Charge ka Health Center, NEHU bad u Raj Mallick, Deputy Registrar (Exam), NEHU bad u N.Das, Asst.Director (PE & Sports) cum Organising Secretary jong kane ka lympung bad kiwei kiwei.
Ka Mooknor Thadmuthlong bad ka Lion ki la khur ïa ka jingjop ha ka lympung ïalehkai 2nd Division Football League na ka bynta ka 6th Debo Shullai Memorial Trophy ba la pynïaid da ka West Jaiñtia District Sports Association.
Ha ka jingïakhun kaba la long ha ka sngi Palei ha Kiang Nangbah Stadium Ladthadlaboh Jowai, ka Mooknor Thadmuthlong ka la pynliem noh ïa ka NSA da 2-1 kol.
Ïa ki kol jong ka Mooknor Thadmuthlong la thep da u Ïohi Dhar ha ka minit kaba 38 bad u Phrangko Sari (78), katba ka NSA ka la pynphai kylla shi kol lyngba u Sevensonly Thubru (51).
Haba phai sha kawei pat ka jingïakhun, ka Lion SC ka la jop da 3-1 kol ïa ka Chilliangraij.
Ïa ki kol jong ka Lion SC la thep da u Banteibor Syngkrem ha ka minit kaba 27, u Sanborlang Kharsahnoh (76) bad u Arkini Laloo (89+3).
Katba ka kol jong ka Chilliangraij la thep da Thrang Ïakai (55).
U State President ka TMC, Bah Charles Pyngrope u la pynsngew ba u Vice-President ka seng, Bah George B.Lyngdoh un long u kyrtong uba biang eh ban ïakhun ïa ka ilekshon ban wan sha ka Lok Sabha na Shillong Parliamentary konstitwensi.
Haba kren sha ki lad pathai khubor ha ka Sngi Balang, u Bah Pyngrope u la ong ba haba phai sha ka TMC, um pat ïoh ban ïakren bad ki bor ba halor jong ka seng – u General Secretary ‘in-charge’, Dr.Manas Bhunia haba ïadei bad ka ilekshon ban wan.
“Nga la ïakren bad u hynne ka step ban ïakynduh bad u.
Lehse un wan ma u shane ne ngan leit ma nga sha Kolkata ban pynbeit kumno ngin ïaid shakhmat bad kane ka kam," u la ong.
Haba kylli, u la pyntikna ba ka TMC kan ïakhun ïa kane ka ilekshon ban wan sha ka Lok Sabha ha baroh 2 tylli ki konstitwensi (Shillong bad Tura).
Halor ki kyrtong, u President u la kyrngah bad ong ba ïa kane yn sa lah ban batai shai tang hadien ba la ïoh jingmynjur na ka seng namar yn hap ban mynjur shuwa halor katto-katne ki mat hashuwa ban ïaid shakhmat bad katei ka bynta.
Haba jubab, u Bah Pyngrope u la ong, “Haba phai sha Shillong, ha nga shimet (hynrei ka shong ha ka seng baroh kawei), nga sngew ba u Bah George B.Lyngdoh un long u kyrtong uba biang eh.
"Kum ban shu kdew hangne, u Bah Lyngdoh u dei u MLA barim ka Umroi konstitwensi.
Shuh shuh haba phai pat sha Ri-lum Garo, utei u nongïalam ba rangbah ka seng u la ong ba u ieh ïa kane ka kam ha ka jingstad jong u nongïalam ka Parliamentary Party ka TMC, Dr.Mukul Sangma.
Kumba ka long mynta, ki seng saiñ pyrthei kiba la pynbna ïa ki kyrtong ban ïakhun ha ka ilekshon ban wan sha ka Lok Sabha na Shillong Parliamentary konstitwensi ki kynthup ïa ka Congress – Bah Vincent H.Pala bad ka Voice of the People Party (VPP), Dr.Ricky A.J.Syngkon.
Ka long ka sien kaba nyngkong eh ïa ka Inter Miami ba kam shym lah ban thep kol naduh ba la wan ïasoh u Lionel Messi naba kane ka kynhun ka la ïakhaid khlem don ba thep kol pyrshah ïa ka Nashville.
Ha kane ka jingïakhun u Messi um shym la lah ban pynurlong ïa ki ar tylli ki freekick bad kane ka long ka sien kaba nyngkong ha ka Major League Soccer ha la ïing.
Ha kajuh ka por ka long ka sien  kaba nyngkong eh ha ka jingwan ïalehkai ka jong u ha ka Inter Miami kaba um shym la lah ban thep kol.
Te kumta ka Inter Miami ka dang ïoh ban kamai point bad ka dang-duna haduh 11 point ban ïoh rung sha ka thup jong ka playoff.
Ka Miami ka donkam ban jam na ka kyrdan ba khadsaw sa kaba khyndai khnang ba ka lah ban rung sha ka thup jong ka playoff.
Ka District Magistrate ka East Khasi Hills, Kong Rosetta Mary Kurbah, ha ka Sngi Balang ka la pynjari da ka kyndon 144 CrPC ban mana ïa ka jingïalum briew hajan jong ka Meghalaya Secretariat bad ka ïing sah u Lat (Raj Bhavan).
Ka Kong Kurbah ha ka hukum, ka la ong ba ïa ka jingpynjari ïa katei ka kyndon la hap ban leh namar ki bor distrik ki la ïoh jingtip ba ki kyndon ki kynhun kiba thmu ban pynlong ïa ki jingïakhih ha ki bynta bapher-bapher jong ka distrik.
Ka District Magistrate ka la ong ba lada shah ïa kitei ki jingïakhih ban long ha ki jaka ba la mana lane kata ka ‘No Procession or Assembly Zone’, kan wanrah ïa ka jingthut ha ka ïaid ka ïeng jong ki briew bad ki kali ruh kumjuh bad ka lah ruh ban ktah ïa ka shongsuk shongsaiñ.
Nalorkata, ïa kiba kum kita ki jingïakhih, ym ju ïathuh lypa lane ïoh jingbit na ki bor ba dei khmih.
Namarkata, ka Kong Kurbah ka la ong ba la mana hapoh ka kyndon 144 Cr.
PC ïa ka jingïalum briew ha kano-kano ka jaka kaba hapoh 200 metre na Meghalaya Secretariat bad Raj Bhavan.
La mana ruh ban pynlong ïa ka jingïaid paidbah hapoh 200 metre na Meghalaya Secretariat bad Raj Bhavan.
Ha kajuh ka por, la mana ban rah ïa ki tiar pynmynsaw.
Hynrei la ong ba kane ka hukum kan ym treikam satia na ka bynta ki pulit pahara.
Kino kino kiba pynkheiñ ïa katei ka hukum kin sa shah pynshitom katkum ka kyndon 188 IPC, la ong ka Kong Kurbah.
Ka kynhun ki nongsiat suloi na Assam ka la khur ïa ka nam lahduh ha ka 10th North East Zone Shooting Champion-ship 2023, katba ka Meghalaya ka la wan ha ka kyrdan basaw.
Ïa kane ka jingïakop kaba la sdang naduh 20 haduh 27 tarik u Nailar ha Precision Indoor Range jong ka Assam Regimental Centre, Happy Valley, Shillong, la pynïaid da ka Shooting Association of Meghalaya (SAM) ha ryngkat ka  jingïasnoh kti lang bad ka tnat ïalehkai ka Sorkar Jylla lem bad ka North Eastern Council.
La pynïaid ïa kane ka jingïakop kat kum ka jingpriud dak da ka National Rifle Association Of India.
Ha katei ka jingïakop kaba la neh hynñiew sngi lynter, ka Assam ka la khur haduh 27 tylli ki takma ksiar, 13 tylli ki takma rupa bad 13 tylli ki takma  rnong.
Ïa ka kyrdan ba-ar la bat da ka Mizoram ha kaba ka la khur 18 tylli ki takma ksiar, 10 tylli ki takma rupa bad 9 tylli ki takma rnong.
Ïa ka kyrdan balai la ïoh da ka Assam Rifles Marksmen unit ha kaba ka la khur 12 tylli ki takma ksiar, 8 tylli ki takma rupa bad 9 tylli ki takma rnong.
Ka Meghalaya kaba la wan ha ka kyrdan ba saw, ka la khur 3 tylli ki takma ksiar, 6 tylli ki takma rupa bad 4 tylli ki takma rnong.
Ka Manipur ka la khur 10 tylli ki takma rnong bad 7 tylli ki takma rnong.
Ka Nagaland ka la khur 6 tylli ki takma rupa bad 3 tylli ki takma rnong.
Katba ka Army Marksmen Unit (AMU) ka la khur 6 tylli ki takma ksiar, 4 tylli ki takma rupa bad kawei ka takma rnong.
Ïa ki khusnam sha ki nongjop la sam da u Bah Peter J.P Hanaman (IPS) Retd, uba long u dkhot ka Human Rights Commission, Shillong bd uba dei ruh u DGP barim ka Jylla, ha ryngkat ka jingïadon lang u Col.
B.S.Rawat, Deputy Commandant ka Assam Regimental Center.
Kiwei kiba la shah khot sngewbha kio long ka S.Lalthangzo IES, Economic Advisor jong ka NEC, u M.B.Tongper, ADC Ri Bhoi District, Kong l.
Warjri Astt.
Director ka Meghalaya Administrative Institute, Bah K.Blah, Co-Chairman ka Meghalaya Health Advisory Board, Bah P.B Warnongbri, Asst.Director (DSYA), Bah John F Kharshiing, President ka SAM bad Vice President ka NRAI, Bah K.Wariri, General Secretary ka All Meghalaya Karate Do Association bad kiwei.
Lah ban kdew ba kiba la wan ïashim bynta ha kane ka jingïakop ki don haduh 270 ngut kiba na ki jylla ka thaiñ shatei lammihngi kynthup lang ïa ka Services (Army Marksmen unit & Assam Rifles Marksmen unit).
Ka West Jaiñtia District Sports Association (WJDSA) ka la wer ïa ki kynhun na ka bynta ka lympung ïalehkai 1st Division Football League Tournament (11th Chatister Kharkongor Memorial Trophy).
U General Secretary ka West Jaiñtia District Sports Association (WJDSA), Bah Lammat-oo Laloo u la pyntip ba ka bai rung (entry fee) ka long 3250/- ryngkat ka bai rangïalehkai.
Ka tarik khatduh ban pynpoi ïa ka bai rung kan long ha ka 11.09.2023.
La kyntu ruh ïa ki kynhun ne klob kum ka Nangbah Iawmusiang, Mosalyngkat, Sohmynting, Sabahmu-swang, Mukhla Evergreen, Wahiajer, Luti Tuber Social Welfare, Demthring, Mookyndur, Khliehiongriang, Shangpung Moosyiem bad Dulong ba kin shim khia halor kane ka bynta.
U la pyntip ruh ba ka ‘2nd Window Inter Club Transfer’ na ka bynta ka 1st Division, yn plie naduh ka 12 tarik haduh 18 tarik u Nailur 2023 tang na ka bynta kiba thymmai.
Ka Diengpasoh SC ka la pynjemkhnap haduh 8-0 kol ïa ka Laitkroh SC na ka bynta ban khur ïa ka jingjop ha ka lympung ïalehkai U-20 4th Division Football League 2023 ba la pyniaid ïda ka Shillong Sports Association.
Ha kane ka jingïakhun kaba la long ha ka sngi Palei ha madan Third Ground Polo, ka Diengpasoh ka la lah ban ïalehkai bha naduh kaba sdang ha kaba u Bapynkmenlang Kharsati u la ïoh ban thep marwei haduh san kol kata ha ka minit kaba 1, 10, 18, 43 & 60.
Ïa ki ar kol la thep da u Suklang Baino (52 & 63) bad ia kawei pat la pynbud da u Wanteiskhem Kurbah (27).
Haduh kaba kut ka jingïalehkai ka Laitkroh kam shym la lah ban pynphai wat tang shi kol ruh bad ka la mad ïa ka jingshah rem ha kane ka lympung.
Ka jingïalehkai ha ka sngi Thohdieng kan long hapdeng ka Mawlynrei SC pyrshah ïa ka Dilingiem YSCWA ha ka por 5 baje janmiet.
U Raphael Varane un duh ïalehkai kumba kattto katne taiew ha kaba ka Manchester United ka la ïakynduh jingeh lyngba ka jingmynsaw jong une rangïalehkai hashwa ba kane ka kynhun kan leit ïakhun bad ka Arsenal na ka bynta ka Premier League.
Kane ka kynhun jong u Erik ten Hag kan leit sha North London na ka bynta ka jingïakhun ha ka sngi U Blei.
Ha kane ka jingleit kan long khlem ki katto katne ki rangïalehkai kum u Luke Shaw bad u Mason Mount ki bym pat lah ban ïalehkai, katba u rangïalehkai ba dang shu  soi thymmai u Rasmus Hojlund la khmih lynti ban un ïoh ïalehkai nyng-kong hadien ka jingmynsaw ha ki bynta jong ka met.
U Tyrell Malacia, Amad Diallo, Kobbie Mainoo bad u Tom Heaton ki la duh ïalehkai ha kaba sdang kane ka lympung bad mynta ka kynti sa u rangïalehkai ‘dien na France u Varane uba la ngat ha ka jingmynsaw.
“U Raphael Varane un duh ban leit lang bad ka kynhun ha kaba ka Manchester United kan ïakynduh pyrshah ïa ka Arsenal ha ka Premier League ka ban long ha ka sngi U Blei na ka daw ka jingmynsaw," la pynpaw kane ka klob ha ka sngi Balang.
“Utei u rangïalehkai na France u la mih madan haka kylla miet ha kaba ka United ka la jop da 3-2 kol ïa ka Nottingham Forest ha Old Trafford ha ka sngi U Blei bad u la mynsaw ha kaba un hap ban sangeh ïalehkai kumba katto katne taiew.
"Utei u rangïalehkai ba dang 30 snem ka rta u la ngat ha kiba bun ki jingmynsaw naduh ba u la pynïasoh sha Old Trafford ha u 2021 bad u la pynbna ruh ban shongthait na ka kam ïalehkai jong ka France ha u Rymphang.
Kumba ka long mynta ka Manchester United ka la don ha ka kyrdan ba phra ha ka Premier League hadien ba la jop ar sien bad shah rem shisien na ki lai sien ïakhun.
Balei ïa u Khasi la khot u Hynñiewtrep ?Ka Ri Khasi ka dei ka ri ki maw.
Ka shnong ruh bun hi ka kyrteng “Maw"kum Mawsynram,Mawkyrwat, Mawryngkneng, Mawlasnai etc.Mawryngkew – Napdeng ka jingbuh jingsat jong ka ‘Lei synshar.
Naduh ka sngi, u Bnai, ki Khlur etc.Dei tang ka Ramew (Pyrthei) kaba don jingim.
ïa ka Ramew la tap lin da ka um.
Te ha ka jinglong lyngki jong ka, ka Ramew ka dawa ïa ka Lei Synshar.
(Ka Hukum) donkam ka shong-kha shongman halor jong ka.
Ka Hukum ka iohsngew, ka sngap, arsut ka pynhiar synjat lator da u Ryngkew na jrong sha tbiang (u maw bym tip u wan na u Bnai ne u Khlur ym tip) la skhem ka shongkha shongman, la pun la kyan, long lum long them, long riat long ram, ki wah ki tuid sted na lum sha them.
La kha arngut ki khun, u maw bad ka khyndew.
U maw bad ka khyndew ki long shipara, ka khyndew ka sei ïa ki phlang ki kynbat, ki dieng ki siej.
Ka Ramew ka sei ïa ki Khniang, ki ksiah, kiba lai phew jait, ki sim ki doh, ki mrad ki mreng, kiba laiphew jait, kiba laiphew sieh, laihew khongpong, kiba bam phlang ki don, kiba bam doh ruh ki don.
U thlen u dei u Myntri Rangbah duh jong ki lai phew mrad, bad u masi u dei u Basan jong ki lai phew mrad.
U Maw ba shipara bad ka khyndew – U ri ïa baroh ki khniang ki ksiah, kiba bha bad ba sniew, kiba longbih, bad ki bym long bih.
Kumjuh ki mrad ki mreng kiba bha bad ba sniew, wat u Hynñiew Pansngait u Hynñiew Hima ruh, u shong u sah ha krem maw.
Une u Hynñiew Pansngait Hynñiew Hima u dei uba shah dawa ha ka mei ramew.
Ka Ramew hadien ba ka dep pynbiang lut nadong shadong naduh u phlang, u kynbat, ki dieng ki siej, ki soh ki pai, ki khniang ki ksiah, ki sim ki doh, ki mrad ki mreng.
Hynrei mano pat ban synshar ia ka jingbuh jingsat jong ka mei ramew.
Kumta ka mei ramew ka la dawa ia ka Lai Synshar (Ka Hukum)kaba long kata ka Nongbuh bynta ka Nongsam bynta, ban phah ïa u nongsynshar ban synshar ïa ka jingbuh jingsat jong ka Mei Ramew.
Ka Lei Synshar ka la lum ïa ka dorbar  bneng.
Ba naka khat hynriew Pansngiat khat hynriew Hima, Hynñiew pansngait, Hynñiew Hima, kin hiar sha pyrthei lyngba ka jingkieng ksiar ba don ha Lum Sohpet Bneng.
Ban long u nongsynshar ïa ka jingbuh jingsat jong ka Mei Ramew.
Ha kajuh ka por ban pyndep ïa ka shongkha shongman kumba long ba man ka mei ramew.
Mar synpoi u Hynñiew Pansngait u Hynñiew Hima ha ka Pyrthei, hapoh ka jingïalam u Syiem lakriah ka Hukum kaba long kata ka nongbah bynta ka nongsam bynta.
Ka la lum ïa ka dorbar ba nyngkong ban hikai, kumno ban bam, kumno ban dih, kumno ban rep, kumno ban riang, lyngba ka aiñ jong ka “Kamai ïa ka Hok.
"Ha ka dorbar kaba ar pat ka la lum ïa baroh ki laiphew jingthaw ban phah wan hadien 9 sngi 9 miet.
Hynrei u mrad u lyngah um lah shah u wan tang 7 sngi 7 miet ka Lei Synshar ka (Hukum) kaba long kata ka nongbuh bynta ka nongsam bynta, ka la ai ha u mrad, shi bun ka bor, kyndiat ka buit.
Hynrei u Hynñiew Pansngiat u Hynñiew Hima pat u wan kum ba la bthah ka Lei Hukum 9 sngi 9 miet.
Ka la ai shibun ka buit, kyndiat ka bor.
Haka dorbar kaba lai pat ka la shim jingkylli ïa u Hynñiew Pansngiat u Hynñiew Hima da kumno phin im ha Pyrthei ! U 7 Pansngiat u 7 Hima u ong, ngin im da ka kamai ïa ka hok kum ba la bthah ma phi.
Hynrei u Thlen pat u Myntri rangbah jong ki lai phew mrad u tur hakhmat ka Lei synshar u ong, ka kam jong nga dei da ka Long spah, da kaba bam ia ka longbriew, u phet die soit, ka ktien u Thlen ka im ki phlang ki kynbat ki long treng lut U 7 Pansngiat u Hynñiew Hima um nud shuh ban mih shabar u kyang u pyrta ia ka nongbuh bynta, ka nongsam bynta (Ka Hukum) ban iarap ia u.
Ka Lei Synshar ka hiar, ka lap pynban ïa u traw ba u siar buit.
Kumta kum ka Apot la bthah ïa u traw ban shah slap shah lyer ban da ïa ka ïing u 7 pansngiat u 7 Hima.
U siej pat u dei u lymboit u lymbiang (bym don snep) u kwah ban ioh bynta bad u Hynñiew Pansngiat Hynñiew Hima ban shong hapoh ka jingker jingda jong u traw.
Naduh ba u Hynñiew Pansngiat Hynñiew Hima u la ioh ïa ka ingtrep la khot noh ïa u u “Hynñiew trep.
" Ka hukum hadien ba la ioh ïa ka ingtrei ka la phah khot ïa u masi bad ka la bthah ïa u, khie leit sha u khun bynriew ban shet ja tang shi shir ar shir ban dap shi khiew ranei.
Hynrei ka tyngap pat ka la iohsngew kyndiang ïa ka ktien jong u Thlen, “Kam ïa ka long spah bam da ka longbriew," ka la ong ha u masi wat ong shi shir ar shir, ong shishang ar shang; khnang ba u khun bynriew un ym lah bam, un theh kai sha madan ban bam ei ma ka, bad ka thiar jong u ruh kan lut kloi bad un sa ïap thngan hangta hi.
Ka Hukum ka tang shu tip ïa kane ka la phah khot mardor ïa u masi.
Hangta hi ka la lop lut noh ïa ki bniat jong u bad ka la ong : U Lut Huukum um bit ban biang ki bniat ïa ka tyngap pat ka tap da u khew ranei, hangta hi iong syndon hi ngaiñ.
U Thlen um man thait u leit sha u Biskarom (U Biskarom u dei u Bakhraw jong u Syiem Lakriah hadien u syiem Lakriah wan u Syiem Synriang u bakhraw jong u Syiem Synriang dei hi u  Biskarom) ban pdiang ïa ka kam long spah bam da ka longbriew u Biskarom um treh, um sngap hi ruh, namar  ba  bun kam ha ka thai kriah than shang, nangta sa sha u Barikor karikor (U Barikor karikor u dei hi u Bakhraw jong u Syiem Synriang) u ruh um treh ia ka kam long spah bam ïa ka longbriew, liak u kynmaw ia u Sormoh Sorphin ba ki dang ïa bun kam ha ka rep ka riang.
U Thlen u la ong, kan myntoi aiu phin rep lada phim pynngat shuwa ïa kane ka dieng jei kaba shu beh ba biej, khlem dur khlem ar, kane ka dieng kan tap op ïa ki jing-thung jong phi, ba ym dei sngi shuh, sngew ïahap u Sormoh Sorphin.
Ka ki bor pyniaid jong ka United States hapoh Haiti ha ka Sngi Balang, ki la kyntu ia ki paidbah hapoh Caribbean ba kin mih noh na ka jaka ba ki shong hashwa ba ka jingma kaba khraw kan wan tyllep.
Kane ka jingpynbna jong kitei ki bor pyniaid ka long hadien ba ka jingïakynad bad ki kynhun runar kiba don ha katei ka jaka, ka la nang jur shuh shuh bad kaba la wanrah jingma ia ki paidbah nongshong shnong kiba shong ha katei ka bynta.
Kumta, ki bor pyniaid ka United States ki la maham bad bthah ia ki nongshong shnong ka Haiti ba kin mih noh shi syndon na Haiti katba ki dang ioh lad ban mih, khnang ba kin lait na kino- kino ki jingjia ba sngewsih bad ki jingma kiba ker sawdong ia ki.
Namar la ong ba ka jingïakynad bad jingiakhun jong ki kynhun runar ha katei ka jaka, ka la nang jur bad nang heh, ha kaba ki paidbah nongshong shnong ka Haiti mynta ki la kynduh ia ki jingeh naduh ka jingkyrduh bam bad kiwei kiwei.
Ha ki khyndiat por ba la leit jong u Nailar, la pynbna ba la khang noh shwa shipor ia ka tnat Embassy jong ka United States kaba don ha ka nongbah Port-au-Prince namar ki jingjia iasiat bad ki jingïakynad ha katei ka nongbah.
Ka jinglut ban tei ïa ka Ïingdorbar Thawaiñ bathymmai ka jylla ha Mawdiangdiang kan kiew sha ka T.200 klur na ka T.141.14 klur kaba la mang mynshwa.
Kane ka la kiew da kumba T.58.86 klur.
Kane baroh ka dei ka pisa paidbah ba la pyndonkam na ka khajna kaba ki siew sha ka sorkar na ka por sha ka por – la ka dei ka jingthied synduk jingpruid lane ki thied ïa ki mar remdor.
U Lamphang ka Ïingdorbar Thawaiñ u Thomas A Sangma u la batai ba kane ka jingkiew ka dor ka dei namar ki jnit ki jnat kiba don ha kane ka jingtei kaba heh.
U la batai ruh ba ka madan hapoh ïing jong ka Ïingdorbar ka kham rit mynshwa, hynrei mynta ka la kham heh bad kane ka ïahap bad ka jingkiew ka jingmang pisa kaba la kiew ym na ka daw jong ka jingshim por, hynrei na ka daw jong ka jingpynheh ïa ka jingtei.
Lada heh ka Ïingdorbar Thawaiñ bad ka jinglut ka bun, bad lada ka jingtreikam jong kane ka ïing bakongsan ka long kaba pynhun ïa ki nongshong shnong, ngim sngew eiei.
Hynrei lada shu heh tang ka jaka shong khlem da pyni pat ïa ki kam ki bakhraw, ngi sngew ba kam don jingmut eiei bad ka shu long tang ka jingpynlutksan ïa ka pisa paidbah.
Ngi kynmaw ba ha ka 22 tarik Jymmang, 2022, ka tnum pyllun (Dome) jong kane ka Ïingdorbar Thawaiñ ka la khyllem jraiñ haduh ba la lehraiñ sa ki nongshong shnong.
Nalorkata, ka jingkhyllem kam dei satia ka dak ka shin kaba itynnad lane kaba bha.
Jin 3,000 Metric Ton ka tnum pyllun la pynbah halor ki païa kiba khlem lah shan satia haduh ba ka jylla ka la shah pynlehraiñ hakhmat ka pyrthei.
Mynta, u Lamphang u la batai ba kan don noh da ka tnum pyllun kaba kham sting ka jingkhia.
Ka jingkhia/jingsting ka dei ban ïahap bad ki païa kiba kyrshan.
Ban shu ïa leh shongshit bad khlem kheiñ jingkheiñ, kan wanrah ïa ka jinglutksan kaba kham bun shah kumba ngi la ïohi na ka jingkhyllem jong ka tnum pyllun ba mynshwa.
Nalorkata, u Lamphang u la ïathuh ba kan shimpor sa kumba shi snem eiei ban pyndep ïa ka Ïingdorbar.
Kaba sheptieng ka long ba ka jingshimpor kan nang pynkiew kham bun ïa ka dor jong ka jingtei namar ka dor ka mur jong ki tiar ki tar bad ka bai bylla ki ju ïai kiew na ka por sha ka por.
Lehse, kham hadien yn hap ban pynthymmai biang ïa ka dor jingtei na ka T.200 klur kaba long mynta.
Hangta, ka jinglut jong ka pisa paidbah kan nang bun.
Ngi sngewthuh ba donkam ban pynlut kat ka jingtei ïa ka Ïingdorbar Thawaiñ ka jylla.
Hynrei dei ban phikir bha bad ban peit ba ka dor jong ka jingtei kam dei ban kiew na ka por sha ka por namar ha kaba kut, yn hap ban sei na ka pla jong ki paidbah ban pyndap ïa ka pisa.
Kiba ïoh jingmyntoi kin dei tang ki kontraktor/kompani bad ki katto katne ngut na ka jingpynkiew dor ïa ka jingtei.
Ha kajuh ka por, ngi kyrmen ba ki dkhot ka Ïingdorbar Thawaiñ kin pyndonkam ha ka rukom kaba dei ïa kane ka jaka ba la mang na ka bynta jong ki.
Ki dei ban ïasaid na ka bynta ki paidbah na ka por sha ka por.
Ki dei ban wanrah ïa ki aiñ rew kiba donkam ban ïada ïa ki nongshong shnong.
Ki dei ban kiar na ka jingïakawang ktieh ne ka jingkynthoh shimet namar kam ai jingmyntoi ïano-ïano.
Ki dei ban sei madan ïa ki kam barieh bad ka bamsap ka bamngem.
Ki jingïatai ki dei ban long kiba don nongrim bad kiba ai jingmyntoi ïa ki paidbah kiba la dep jied ïa ki lym kumta kam don jingmut ban shu heh tang ka jaka shong.
Kum u khlieh duh ka Ïingdorbar Thawaiñ, u Lamphang u dei ban khmih bniah ba ka dor jong ka jingtei ïa kane ka ïing kam dei shuh ban nang kiew biang.
Haduh T.200 klur ban pynlut kam dei ka kamkai bad ngi kyrmen ba ngin ïohi da ka Ïingdorbar kaba khlaiñ, skhem bad ka ban ym shan tang katto katne por kumba khyllem ka tnum pyllun.
Lada jia eiei ïa kane ka ïing, u Lamphang, ki dkhot ka High Powered Committee bad ki kontraktor/kompani kin hap ban shim ïa ka jingkitkhlieh.
Ngi la ïaid la 22 snem tam naduh ba ngim don shuh ïa ka Ïingdorbar Thawaiñ kaba pura hadien ka jingingkhong jong ka Ïingdorbar kaba don ha Khyndailad.
Ha ka jingshisha, ngi dei ban ïa lehraiñ lang namar ngi khlem ïoh ïa ka Ïingdorbar Thawaiñ kaba pura mynta la 22 snem tam.
Kyrmen ba nangne shakhmat kan ym don shuh kano-kano ka jingkhyllem ha kane ka Ïingdorbar khnang ba ngin lait na ka jingshah pynlehraiñ wat hadien ba la pynlut T.200 klur.
Ka AS Roma ka la pyndep ban soi da kaba shu shim wai na ka bynta u Romelu Lukaku na ka Chelsea ha ka sngi Palei.
Kane ka jingleit ïasoh u Lukaku sha ka Roma ka la wan hadien ka jingleit ïalehkai (loan) ha ka aïom ïalehkai 2022-23 bad ka Inter Milan ha Italy.
Une u rangïalehkai ba la 30 snem ka rta u la ïoh ban ïalehkai 17 sien bad 6 sien kum u rangïalehkai shongben.
U la ïoh ban thep 9 kol na ki 39 sien ki jingpyrshang.
Ha ka por ba u Lukaku u la don ha ka Chelsea u la mad shibun ki jingeh.
Hadien ba u la pynïasoh sha ka Chelsea ha u snem 2021 ha ka jingsiew kaba 97.5m hadien ba u la mih noh na ka Inter Milan, u Lukaku u la shem jingeh kumno ban pynïahap ialade bad kane ka klob jong u Thomas Tuchel.
Ka jingïadei ka jong u bad u Tuchel kam long kaba suk bad u la pynpaw ka jingbym hun haba u don ha ka Chelsea namar u la shah kynthoh ha ka klob bad ruh ki paidbah nongkyrshan.
Ka rukom ïalehkai ka jong u ka la sdang ban hiar bad u la ïoh ban thep tang 10 kol ha baroh ki lympung ïalehkai na katei ka klob.
Mynta kum u dkhot ka AS Roma, u Lukaku un pynkhreh ban ïatylli biang bad u coach u Jose Mourinho, uba la ïadon bynta lang kham hashwa ha ka Manchester United.
Haba pynpaw hapoh ka website jong ka klob, u Lukaku u la ong ba u dap da ka jingsngewkmen eh haba kane ka klob ka la pdiang sngewbha ïa u naduh ki nongkyrshan bad ka klob.
“Ka jingpdiang sngewbha na ka klob lem bad ki nongkyrshan ka pynkmen ïa ka mynsiem ka jong nga bad dei kane kaba pynlong ïa nga ba nga dei ban leh eiei na ka bynta ka klob kaba thymmai," la ong u Lukaku na ka bynta ka sien kaba nyngkong kum u rangïalehkai ka Roma.
U Lukaku un phong ïa ka jersey No.90 na ka bynta ka Roma.
Man u briew u don la ki daw ban im, ki daw ban im bha, ki daw ban im sniew, ki daw ban sakma, kumjuh ruh ki daw ban trei shitom.
Haba u im bad ki daw, ki jingkylli ruh ki bun kum ka balei, bad kaei.
Ka kyntien Namar ka dei kawei ka dkhot ki daw ka jingim.
Ym don uwei ruh uba lah ban im ne ïap khlem ki daw.
Ka long kaba eh bha  ïa man uwei pa uwei ban kiar na ki daw ka jingsniew lane ban im namar ki daw ba bha.
Don ki por ha kaba ki jingjia ki jia namar ki daw ka jingbha.
Ban sngewthuh ïa ki daw la ki dei kiba bha ne sniew, kaba kham pynthikna ka dei lyngba ki khmat ba iohi.
Namar kine baroh, ka daw ka dei shibynta ka jingim briew ïa kaba baroh um lah lait na ka.
Kumta, kum ka paralok ka jingim, ka daw ka ïa ïaid ryngkat ryngkat lang bad ka jingim u briew.
Ha ka jinglong briew, bunsien ka ju pynpyrkhat ïa u briew balei u im sngewbha bad balei u im marwei.
Kane baroh ka dei namar ki daw.
Kawei na ki daw, kaba ktah bha bad ba shisha ba bunsien u briew u long marwei bad ba u duna ha ka jingdon paralok dei namar ka jingduk bad ka jingduna ha ka jingnang jingstad.
Lada ngi la kup ialade da ka jingnang jingstad ba pura kumta ruh ka burom ka wan bad ba ka long kawei kaba pynkren briew bha.
Ka kyrteng bad ka nam u briew ka saphriang kylleng ban long ka nuksa ïa kiwei pat.
Ka jingtrei shitom ruh ka dei sa kawei ka daw kaba baroh yn pur khana kylleng ba kiwei kin bud ïa ki dienjat jong ki.
Ka jingnang jingstad bad jingtrei shitom ka dei ka daw ban don shibun ki lok ki jor, ki ban sngewtynnad ia u briew.
Kaba sngewsih pat ka long ba briew hi u dang tlot bha ha ka jingsngewthuh bad jingshemphang jong u.
Kiba bun hi ki dang sngewthuh bakla ïa kane kawei kata ka dei ka daw ka jingduk jingkordit.
La stad, la sngewrit, la kyrdan u don, hynrei un ym long than uta uba kren briew, namar u duna ha ka pla tyngka.
La long sa katba long ruh, haba ka pla tyngka ka duna kane kein ka dei ka dawbah ka jingshah peitpoh.
Ban ia ka jingnang jingstad, jingsngewrit, ha ka pyrthei mynta, kren briew ka spah.
Ban tip lei ba u dei na ka iing kaba duk, bad ba duna ha ka jing-ioh, tang katta lei kim patiaw ne pyrwa shuh.
Ha man ba ki kynduh bad kum kine ki jait briew, ki khmat jong ki, ki dap sa tang da ki jingpeitpoh.
Lada biang pat ha ka pisa, u long uba ha kti ha kjat jong ki.
Kane ka jingshah peitpoh ka la long haduh ba ki da peit da khmih bha wat ïa ki nongbylla ba  kum kano ka jait kam ka trei.
Lada ki tip pat ba ki ïa ryngkatlang bad ki ha ka jingioh, ka dei kata kaba kim ju klet ban ïajuh ïajan bad ki.
Kumta, ka spah ka kren briew, ka ithuh briew, ka bun paralok, bad lehse shngain ka jingim.
Lada kwah ban ïabiang lang baroh, kum ki bakhuid basuba, la dei ban pynduhnoh ïa ka jingpeitpoh namar ka jingduk.
To ngin ym peit poh namar ba kim kotbor ha ka ioh ka kot.
Long kiba sngewlem bad kiba tiplem bad ban ïarap lem ban pynduna ïa ka jingsngewsih ha ka jingduna ha ka ioh ka kot.
To ngin pyrshang ban im katkum ka ktien u Blei kaba ong, Wat kynshew ïa ka spah pyrthei namar ba katba ki sngi khatduh ki nang jan katta ka mynsiem ruh ka nang kordit bym bha te ka jingïaid lynti ka jingim.
Kumta, long kiba sngewlem ha ka mynsiem khamtam ïa kito kiba donkam ïa ka jingisynnei bad jingïarap jingkyrshan lem.
Ka tnat shipai jong ka South Korea ha ka Sngi Balang ka la iathuh ba ka North Korea ka la pynher ‘namding bing sha ki bynta jong ka East Sea, ba la ju tip ruh kum ka ‘Sea of Japan’ bad ka North Korea ka la leh ia kane wat hapdeng ka jingkilan jong ki shipai ka United States bad ka South Korea ha kine ki sngi.
La ong ba ka tnat shipai jong ka South Korea ka la siat bad pynher da kijuh hi ki jait ‘namding ‘Missile’ kiba la dep pynher ha kine ki por ba la leit, katba ka North Korea ka ju pyntip pat ba ka pyrshang ban pynher ia ki ‘namding ba thymmai jongka.
La ong ba ka United States bad ka South Korea ki dang bteng ia ka jing pynkilan ia ki tnat shipai haduh kine ki sngi bad katei ka jingiatrei lang jong kine ki arliang ri, ka la pyn bitar ia ka North Korea namar ka North Korea ka kheiñ ba katei ka jing pynkilan ka long ka jing pynkhreh jong kitei ki 2 ri ban leit thombor ia ka North Korea ha kine ki sngi ban wan.
Ha katei ka jing pynkilan, la pyndonkam ruh da ki liengsuiñ pynhap bom B-1B jong ka US bad la pynher ia ki ha kylleng sawdong ki bynta jong ka Korea ha katei ka sngi.
Kumjuh ruh ha ka Sngi Ba-ar, la ong ba ka United States, ka South Korea bad ka Japan ki la iasnoh tki lang ban pynkilan bad ban ai pyntbit ia ki tnat shipai jongki naka bynta ki thma kiba lah ban wan jia hadien- habud bad ha ki por bym lah tip.
Ka Washington, South Korea bad ka Japan ki la sdang ban iatrei lang naka bynta ban pynkhlaiñ ia ki tnat shipai jongki khamtam haba iadei bad ki jingma kiba ap na ka jing pynher ‘namding ba khah-khah jong ka North Korea ha kine ki sngi.
Ha ka taiew ba la lah, ka North Korea ka la pyrshang ban leit buh ia ki kor satellite ‘Spy Satellite’ ha kaba katei ka jingpyrshang ka la pulom noh bad ka Pyongyang ka la pyntip ba shen kan sa pyrshang ban pyn-urlong biang ia kane ka kam ha u Risaw jong une hi u snem.
Shuh shuh ruh la ong ba wat hapdeng ki jingmaham jong ka United States bad ka South Korea ia ka North Korea ba kan sangeh noh ia ka jingpynher ‘namding ba khah-khah naduh ki por ba la leit, hynrei la ong ba ka North Korea kam shym pynsngap wat tang shiliang shkor ruh bad kumta ka ju pynher ‘namding na ka por sha ka por bad kane ka ju wanrah jingma ia ki para ri ba marjan badka namar ka jing khlaiñ pynher ‘namding jongka sha ki duriaw bad sha ki bynta khappud bad kiwei pat ki ri ba markhap.
Katkum ki khubor la ong ba palat 60 ngut ki briew, ki la duh noh la ka jingim hadien ka jingpluh ka ïing ba 5 mala ha ka phang pdeng jong ka nongbah Johannesburg hapoh South Africa ha ka Sngi Palei.
Katba 43 ngut pat ki la mynsaw ha katei ka jingjia bad la pynkit ia ki baroh sha ki jaka sumar bapher kiba don ha katei ka nongbah.
Tad haduh ka step Sngi Palei ba la ioh jingtip halor katei ka jingjia, ka jingdon jong kiba khlad ka long 63 ngut bad 43 ngut pat kiba mynsaw bad kiba la shah pynkit noh sha ki jaka sumar bapher.
Ki briew jong ka tnat pynlip ding ki la leit her mar-mar sha katei ka jaka ha katei ka step bad ki la iakhun shitom katba lah ruh ban ioh pyllait im lut ia kat kiba sahkut hapoh jong katei ka ïingmala.
Ha kane ka khubor la ong ba 3 ngut ki nonglute kiba rah ia ki tiar pynmynsaw kynthup ia ki tyrnem, ki la leit ban kyndang ia kawei ka dukan ba die ia ki tiar bad jingdeng ba rem dor ‘jewellery’, ha kaba kitei ki runar ki la ioh ban lute ia ki tiar kiba don ha katei ka dukan bad kiba la kot ia ka $500,000 tam bad ki la ktah kti bad pyn mynsaw ruh ia u trai jong katei ka dukan ha katei ka jingjia.
U Sam Babikian, uba long u trai jong katei ka dukan ‘Jewels on Lake’ kaba don hapoh Pasadena jong ka nongbah California, u la iathuh ba ha ka Sngi Ba-ar, ha ka por kumba 1:45 noh phai sngi, 3 ngut ki runar kiba la kah dur bha ialade, ki la siat ia u da ki kynja dawai pynsat khmat kum u sohmarit lwet bad ki la pynjulor ia ki jaka buh tiar jong katei ka dukan bad kit lut ia kat ki tiar ba ki lah ban kit ha katei ka jingleit lute jongki.
U Babikian u la iathuh ba kitei ki runar ki la ktah kti ia u ha ka por ba u dang mut ban plie ia ka jingkhang ba nakhmat jong katei ka dukan ha katei ka sngi.
Kumta, tang mar ia plie ia ka jingkhang dukan, u la shah synreit da ki kynja powder sohmarit, ha kaba ki khmat, ka ryndang bad ka ktien jong u kim lah shuh ban treikam bad um lah shuh ban iohi eiei hynrei u la shu ïohsngew tang ia ka jingsawa ki jingshah pynjulor jong ki tiar bad ki jaka buh kiba don ha katei ka dukan ha ka por ba kitei ki runar ki pyn julor ia ka dukan baroh kawei ba kin ioh ban lute suk ha katei ka sngi.
Ki pulit ki la ioh jingtip ha ka por kumba 1:47 baje eiei halor katei ka jingshah lute jong ka dukan kaba don hapoh ka Block 400 jong ka Lake Avenue.
Katkum ki dur ba la shon bad pyllait da ki lad pathai khubor, la iohi ia ki jaka buh bad ki jaka wah jingdeng ha katei ka dukan kiba la sah thylli bad ym don eiei shuh bad kiba la saphriang ha madan jong katei ka dukan baroh kawei hadien ba kitei ki nonglute ki la ioh ban phet noh na katei ka jaka.
Wat hapdeng ka jingkulmar, u Babikian u la ioh ñion ia u jingñion ‘Emergency’ uba don hapoh jong katei ka dukan bad uba la riew bad pyn sawa bad phah jingtip ruh sha ki pulit halor ka jingjia ha katei ka dukan.
Ka Karnataka ka la sdang ban pyllait ïa ka um na ki jaka ba den sha Tamil Nadu kum shi bynta ban pynurlong halor ka hukum ba la phah da ka Cauvery Water Management Authority (CWMA), la ïathuh ki heh ba dei khmih.
Ka CWMA ka la hukum ïa ka sorkar Karnataka ba kan pyntikna ha ka ban phah da kumba 5,000 cusecs (cubic feet per second) ka um ha kaba la hap ban pynpoi sha Biligundlu kaba don ha Tamil Nadu man ka sngi ha ka taïew ban wan haduh ka 12 tarik, Nailur.
Ka Karnataka shwa kane ka la shah bthah ba la dei ban pyllait ïa ka um da kumba 10,000 cusecs hynrei ka jylla ka la phah ïa ka jingkyrpad ha kaba ka la ong ba kam lah ban leh kumta namar ka jingduna slap ha ki jaka pyllang um jong ka Cauvery.
Kum shi bynta ban pyrkhat halor ka jingsngewkhia jong ka Karnataka, ka CWMA ka la hukum ba la dei ban pyllait noh tang 5,000 cusecs ka um.
Ïa ka um la pyllait na na Krishna Raja Sagar (KRS) Dam bad Kabini Reservoir ha Mysuru, la ïathuh ka tyllong khubor ha ka sngi Balang.
Kiba bun na ki seng jong ki nongrep ki la pynlong ïa ka jingïakhih pyrshah halor ka jingpyllait um na KRS Dam bad na Kabini Reservoir.
Ka jingïakhih baroh shimet jong ki nongrep ka la long ha Mandya bad Srirangapatna harud jong ka wah Cauvery.
Ki nongtrei jong ka sorkar Madhya Pradesh  ki dang bteng ban pynlong ïa ka jingkhmih bniah ban ïoh ai jingïarap ha kaba ïadei bad ka jingdon jong ki jingshah pynjulor jong ki jingthung jingtep na ka jingwan lynshop jong u slap bad u phria bad ki jingjulor jong ki jingthung kiba la khie la san ha kane ka aïom ha ki bynta ba marpdeng bad shaphang Sepngi jong ka jylla, ha kaba ïadei bad kane la ïoh jingtip ba ka Vidisha bad ka Rajgarh distrik jong ka bynta ba marpdeng jong ka MP ki long ki jaka kiba la shah ktah jur na ka jingshah lynshop ha ki bor mariang.
Kumba la khmih bniah na ka kaiphot kaba la ïoh hashwa la ong ba ka jingwan hap jong u slap u bym dei ban hap ha kane ka aïom ha ryngkat u phria ka la ktah jur ha ki katto katne bnai ba la leit, ha kaba la sakhi ba ki kew kiba la ïeng bad san, ki dai bad kiwei kiwei pat ki jingthung, khamtam ha ka thaiñ Sironj jong ka Vidisha distrik ki la shah pynjulor lut.
Kiba bun ki bynta kiba don hamar pdeng jong ka jylla, ha ki bynta ba shaphang Sepngi bad Shathie-Sepngi jong ka MP ki la shah ktah jur.
Kiba bun na ki nongshong shnong na kylleng ki jaka ki la leit ban buh jingujor ha kiba bun ki jaka treikam jong ki pulit namar ka jingjah jong ki phone jong ki.
Ka nongbah kaba kham jur bha ha kaba ïadei bad ka jingbuh jingujor ka la long ha Noida, ha kaba ki nongshong shnong ba bun ki la leit sha ki jaka treikam jong ki pulit ban buh jingujor halor ka jingjah jong ki Phone jong ki.
Kiba kum kine ki jingjia ki la ïai jia naduh ki khyndiat snem ba la leit ha kaba ki pulit ki la ïaleh katba lah ban buddien halor ki runar kiba ju donkti ban leh ïa kum kine ki jait kam ban tuh bad rah ïa ki Phone jong kiwei pat.
Ki nongshong shnong kiba la jah Phone haba ki leit sha ki pulit ki ju buh ka jingkyrpad ba kin ïaleh shitom ha ka ban pynïoh biang ïa ki,  la ïathuh ki heh pulit.
U heh pulit u la ong ba ki la don ki jingmudui ha kaba ïadei bad kine ki phone bajah ïa kiba la ïoh ban pdiang ha ki 9 tylli ki jaka treikam jong ki pulit ka Noida ha Gautam Buddh Nagar distrik jong ka Uttar Pradesh naduh u snem ba la lah.
“Kumba ka long mynta, ngi la antad ba ki la don kumba 5,000 tylli ki Mobile Phone ïa kiba la jah ha Noida," la ong u Additional Deputy Commissioner of Police (Noida) u Shakti Mohan Avasthy.
Kine ki la long ki jingjia kiba dang mynta shen bad kynthup lang ïa kiba la slem ha kaba haduh mynta ym pat lap ïa ki, la ïathuh u heh pulit.
Ka jingpyntreikam na ka bynta ban ïohbiang ïa ki phone ba la jah ka dang ïai bteng bad ki pulit ki la trei shitom katba lah na ka bynta ban ïoh biang ïa ki, la bynrap u heh pulit.
U  Avasthyu la ong ba ki jingmudui ha kaba ïadei bad ki jingshahtuh bad ki jingshah knieh jong ki phone ki la bun bha ban ïa kiba shu jah ne bakla ban buh, hynrei la ong ba ïa kine ki phone la lah ban pyndonkam bakla da ki runar na ka bynta kino kino ki kam sniew jong ki.
“Lada jia ha kine ki khep ba ki briew ki shu bakla buh ïa ki la dei ban shim ïa ka por bad ban wad shwa ïa ki bad hadien ba ki la tikna ba ki Phone jong ki ki la jah kin sa leit ban ai jingtip sha ki pulit," la ong u heh IPS.U General Secretary jong ka seng Hamro Sikkim Party (HSP) ba la lamkhmat da u Bhaichung Bhutia u Biraj Adhikari, u la phah ïa ka shithi iehnohkam sha u President jong ka seng, ha kaba u la pyni daw ba um don ha ka met kaba koit bakhiah bad na ka liang ka seng ka la ong ba ka rai jong ka jingiehnohkam jong u ka long naba u suba ba kan sa don ka jingïapait hapoh ka seng.
Ha ka shithi kaba la phah ha ka 30 tarik, Nailar, 2023, u Adhikari u la pynpaw ba ka jingïakhun pyrshah ïa ka jingpang bampong da palat 10 bnai ba la leit ka la long ka daw jong ka jingiehnohkam jong u.
U la ong ruh ba ki doktor jong u ki la ong ba un sa lait na kane ka jingpang ha ryngkat ka jingshah sumar tang hapoh ki ar snem ban wan, bad u la kwah ban shim shwa ïa ka rai ha kaba ïadei bad ki jingsumar ba u dei ban ïoh ha kum kane ka por.
Shuh shuh, u Adhikari u la ïoh jingtip ïa ka jingmut jong ka seng ha kaba ïadei bad ka rai jong u, ha kaba ka la ong ba na ka jingïohsngew ban don ka jingïapait u la rai ban iehnohkam.
U Adhikari u la kyrpad ïa u President jong ka seng HSP ba un pdiang ïa ka shithi iehnohkam jong u na baroh ar, kata na ka shuki kum u General Secretary bad ka jinglong dkhot jong u hapoh ka seng kham kloi katba lah.
Ha kaba ïadei bad kane haduh ba la thoh ïa ka khubor na ka liang ka kynhun nongïalam jong ka seng kam pat phah kano kano ka shithi ban mynjur halor ka jingiehnohkam jong u Adhikari.
Ka Health and Family Welfare Department jong ka Nagaland ka la pynlong ïa ka Modified Food Safety on Wheels (MFSWs) ka jingpyntreikam kaba da ki kali na ka bynta ka jingkhmih bniah ïa ki rukom long jong ki jingbam.
Ïa ki MFSW la pynlong hapoh ka jingtreikam jong ka Nagaland Food Safety Project Scheme ka “Strengthening of Food Safety Ecosystem in the State"  ha Kohima ha ka sngi Balang.
Da ka jingpyntreikam ïa ki ar tylli ki MFSW, ka jylla ka la don ïa kumba lai tylli ki Laboratory hapoh ki kali na ka bynta ban khmih bniah ïa ki rukom long jong ki jingbam hapoh ka jingtreikam jong ka Nagaland Food Safety Project, ïa kiba la mang na ka bynta ka Kohima, Mokokchung, bad ka Dimapur.
Ïa ki ar tylli ki MFSW kiba thymmai la pyllait paidbah da u Principal Director cum Additional Food Safety Commissioner u Dr Vibeituonuo M Sachu.
U Food Safety Commissioner cum Commissioner  and Secretary, Health and Family Welfare Department, u V.Kezo, uba la donlang ha kane ka sngi, u la ong ha ka jingai jingkren jong u ba ïa ki MFSW ym shym la pyndonkam tang na ka bynta ban khmih bniah halor ki jinglong jong ki jingbam hynrei na ka bynta ban khmih bniah ha kaba ïadei bad ka jingpynmlieh ban pynïoh ïa ki jingbam kiba shngaiñ ban bam bad ban buh ha ki jingmut jingpyrkhat jong ki briew ha kaba ïadei bad ka jingshna ne shet ïa ki jingbam kiba buh jingshngaiñ ïa ki briew.
U la kyntu ïa ki nongthied-nongpet ba ki la dei ban khmih bniah bha ïa ki rukom song hashwa ba kin thied ïa kino kino ki jait jingbam, kum ïa ki jingbuh tarik ha kaba ïadei bad ki rukom pyndonkam ïa ka jingbam bad ban khmih bniah ïa ki tarik ba pynmih ne ban kut ka por ba la buh na ka bynta ka jingbha ban bam ïa ki jingbam ba la shna bad thep ha ki song.
Shuh shuh la ong ba la dei ruh ban khmih bniah ïa ki jait jingkhleh ba la khleh ha ki jait jingbam ne ki jingdih bad kumjuh ïa ka FSSAI Registration/License Number ha ki song hashwa ban thied ïa ki jingbam.
Ka kynhun jong ki shipai ka sorkar kmie bad ki pulit jong ka Manipur ki la kem ïa uwei u lehnoh shimet jong ka kynhun NSCN (IM) ha ryngkat ka 9 mm carbine bad san song ki kuli ha ka jingpyntreikam kaba la long ha Sawombung ha Imphal East distrik ha ka sngi Balang, la ïathuh ka tyllong khubor ba la wan na ki pulit.
Haba la ïoh jingtip halor kane na ki kynhun wad bniah, ka kynhun ba la ïatreilang hapdeng ka kynhun jong ka tnat shipai Assam Rifles, ka Indian Army, bad ki pulit ka Manipur, la sdang ban pynlong ïa ka jingleit khynra ha ki bynta ba bun jong ka Sawombung, kaba jngai kumba 12 km na Imphal.
Ha ka por ba la pynlong ïa ka jingkhmih bniah ha ka Checkpoint ha ka NH 202 hajan Sawombung, ka kynhun kaba la pynlong ïa ka jingleit khynra ka la kem noh ïa une u briew ha kaba hadien ba la pynlong ïa ka jingtohkit la tip ba ka kyrteng jong u ka dei u Shiningson Chilhang, uba la 45 snem ka rta, u khun jong u Mathotmi Chilhang jong ka shnong Leikoiching jong ka District Senapati ka Manipur, une  u la long u dkhot ba dang treikam hapoh ka kynhun NSCN (IM).
Ïa une uba la shahkem  ha ryngkat ki tiar siat la aiti sha ki pulit jong ka Lamlai Police Station, Imphal East District na ka bynta ban leh ïa kaba donkam katkum ki kyndon aiñ.
Ka Khun Hynñiewtrep National Awakening Movement (KHNAM) haba pynpaw ïa ka jingsngewkhia, ka la ong ba u MLA jong ka South Shillong Constituency, Bah Sanbor Shullai bad u MLA ka Pynthorumkhrah Constituency, Bah A.L Hek kim don satia ïa ka bor ban thung Rangbah Shnong.
Ha ka kyrwoh ba la pyllait ha ka sngi Palei, u Working President ka KHNAM u la ong, “U Bah Sanbor bad u Bah A.L Hek kim don satia ïa ka bor ban thung Rangbah Shnong, lada peit katkum ki kyndon aiñ ba la don, namarkata ka KHADC ka dei ban pan jingshai na kine ki ar ngut ki MLA halor ka jingai bor jong ki ïa u bar jylla ban long Rangbah Shnong bad ban ai No Objection Certificate (NOC).
"“Lyngba ka jingleit khynra laisen khaïi (trading License) jong ka seng HITO ha ki thaiñ Rynjah, ka long kaba sngewlyngngoh ban ïohi ba ka KHADC ka ai laisen khaïi ïa ki bar jylla lyngba ka NOC ba la soi da u bar jylla uba la kam ïa lade kum u Rangbah Shnong jong ka RR Colony," la ong ka KHNAM.Katkum ka “The Khasi Hills Autonomous District (Appointment and Succession of Syiem, Deputy Syiem, Electors and Rangbah Shnong of Mylliem Syiemship) Act 2007" ka la batai shai kdar ba u Rangbah Shnong “ka mut u Khasi uba la shah jied da ki nongshong shnong jong ka shnong kaba hap hapoh u pud u sam jong ka Hima Mylliem, bad dei tang u Khasi uba lah ban long u Rangbah Shnong".
Ka long kaba shai ba u bar jylla um lah ban long Rangbah Shnong katkum kane ka aiñ, la bynrap ka kyrwoh.
Shuh shuh na ka liang ka KHNAM haba kynthoh jur, ka la buh jingkylli ruh ïa ka KHADC, halor kano ka nongrim la pdiang ïa ka NOC ba la soi da u bar jylla kum u Rangbah Shnong? Kane ka pynpaw ba ka KHADC hi ka pynkheiñ ïa ka aiñ jong ka Hima Mylliem bad la shu ai thurmur ïa ka Trade License lyngba ki NOC ki bym biang tang ban biang mano-re-mano shimet.
Kum shi bynta ban ai mynsiem ha kaba ïadei bad ka jingthmu ban kyndang noh ïa ka sorkar BJP na ka bor synshar, ha ka 30 tarik, Nailar, u Myntri Rangbah jong ka Tripura u Manik Sarkar u la ong ba katba ym pat don ka jingïakren jong baroh ki seng saiñ pyrthei bad ki riew paidbah ha kaba ïadei bad ka jingïakhun pyrshah ïa ka seng BJP ha u 2024, ka jingtrei shitom na ka bynta ban wanrah ïa ka ïoh ka kot kan sa nang buh jingeh.
U Sarkar u la ong ïa kane ha ka por ba u la ai jingkren ha ka jingïalang paidbah jong ka CITU, ha Agartala ha kaba ïadei bad ki 16 tylli ki mat ba kongsan halor ki jingdawa, kynthup ha kaba ïadei bad ka bainong sngi, ka jingtrei, ka bam, ka jingkhot trei biang ïa ki nongtrei ba la shah mait kyrteng, ka jingai jingkyrshan shuh shuh ka jingsiew bad ban pynkut noh ïa ka jingñion beiñ ïa ki nongtrei.
“Ka sorkar jylla ka la hap ban khmih bniah halor ka jingpyntreikam ïa kine ki 16 tylli ki mat jingdawa bakongsan kumba la kdew.
Ha Tripura, ka sorkar kaba mynta, ka la treikam katum ka hukum kaba la wan na ka sorkar kmie.
Kumta ki la leh ïa kiei kiei pyrshah ïa ka jingkwah jong ki paidbah naduh basdang.
Kane ka sorkar kam don kano kano ka jingtrei shitom na ka bynta ka kynhun jong ki paidbah bad ka la shu pyrkhat tang na ka bynta ka jingïatreilang.
Ka sorkar ka la shu pyrkhat tang kumno ban ïohnong na ka jinglum pisa na ki, la ong u Sarkar.
"“U Mandal bad ki nongïalam jong ka Morcha ki la lute lut ïa baroh ka bhah ba la mang ha kiba bun ki tnat treikam.
Ki la lute ïa ka pisa kaba la mang na ka bynta ki nongtrei jong ka MNREGA bad TUEP.Ym don mano mano ruh ban trei ne ban kren halor kane ka bynta.
Kiba kum kine ki jinglong jingman ki dang ïai bteng ha ka jylla Tripura", u la bynrap.
Ka Voice of the People Party (VPP) shen kan sa peit bniah bad shim ïa ka rai halor ki kyrtong ki ban mih ban ïakhun ïa ka ilekshon MDC ka ban long ha u snem ban wan.
Ha ka kyrwoh ba la pyllait da u General Secretary ka VPP, Dr Ricky AJ Syngkon u la ong, ba ka State Election Committee jong ka seng kan sa sdang noh shen ïa ka kam ban bishar bniah ïa ki aplikeshon jong baroh kito kiba la thep kyrteng ban long kum ki kyrtong jong ka VPP ban ïakhun ha ka ilekshon MDC ka ban long ha u snem ban wan.
Ha kajuh ka por na ka liang jong u Dr Ricky u la pyntip ruh ba ka seng kan sa jied ïa ki kyrtong tang na kito ki briew kiba la dep ban phah ïa ki aplikeshon sha ka seng.
Lah ban pynkynmaw ba ki la don bun ngut kiba la mih shakhmat ban pynpaw ka jingthrang ban ïakhun na ka VPP ha kane ka ilekshon MDC bad ha kiba bun ki konstitwensi ki la mih bun ki kyrteng kiba kwah ïakhun ilekshon.
Ka Meghalaya High Court ha ka Sngi Palei ka la kyntait ban phah tohkit biang halor ka jingïap jong u Sub-Inspector Bah Pearlystone J Marbaniang ha u snem 2015 ha Patharkhmah, Ri-Bhoi, bad ka la kynthoh ruh ba na ki sabut bad ki kot ki sla, la shem ba ym shym la don satia da uwei pat uba la siat ïa une u heh pulit haduh ba un da khlad noh, hynrei u la siat hi ïalade.
Ha kane ka sngi, ka ïingbishar ka la pynwai noh ïa ka mukotduma ba la ai da i kmie jong u Bah Pearlystone, i Kong Dorothy Marbaniang, iba la khlad noh na kane ka sla pyrthei.
“Haba la peit bniah ïa ki sabut bad kiwei, kam paw ba ïa ka jingsiat ïa u heh pulit la leh da uwei pat u briew lait noh da une u heh pulit hi," la ong ka High Court haba pynpaw noh ïa ka mukotduma.
Hynrei, ha kajuh ka por, ka High Court ka la ong ba kane ka jingpynwai noh ïa ka mukotduma kam dei ban ktah pat ïa ka jingbishar kaba dang sah teng ha kawei pat ka ïingbishar lane ka ‘trial court’.
Ka la kyrmen ba ka jingbishar halor ka jingkhlad noh kan sdang biang noh mardor bad ba yn pyndep ïa ka hapoh hynriew bnai naduh mynta ka sngi.
Lah ban kdew ha ka i kmie jong utei u heh pulit, i la leit sha Supreme Court hadien ba ka High Court ka la pynwai noh ïa ka mukotduma ka banyngkong ha ka 22 tarik Lber, 2016 ha kaba ka la kyntait ban phah tohkit biang halor ka jingkhlad noh u khun jong i ha Patharkhmah.
Ka daw ba i kmie i la ai da ka mukotduma ka long ba ha ka jingtohkit, ym shym la bud ïa ka kyndon 174 jong ka Code of Criminal Procedure, 1973, bad ka la don ka jingpyrshang na ka kynhun tohkit ban buhrieh ïa ki jingshisha bad ban pyni ba u khun jong i, u la dkhat hi ïa la ka jingim.
Ki la don lai tylli ki jingkynnoh ha ka mukotduma ba la ai da i Kong Dorothy iba la khlad noh mynta la katto katne snem.
I la kdew ba u doktor ba la sumar ïa u khun jong i ha ka por ba u dang im bad ba la rah sha Patharkhmah CHC, u la kdew ba u kuli u la rung nadien jong ka khlieh.
Kane ka pyni ba utei u heh pulit u la shah siat nadien ka khlieh bad u kuli u la mih na ka liang kadiang jong ka shyllang mat.
Hynrei, haba la leh pat ïa ka ‘post-mortem’ ha Nongpoh Civil Hospital ha ka sngi kaba bud, la paw ba u kuli u la rung na ka liang kadiang jong ka shyllang mat, bad u la mih pat napdeng jong ka khlieh nadien.
Sa kawei pat kaba i kmie i la kdew ka long ba u khun jong i, u dei uba ju trei ju ktah da ka kti kamon bad kam don daw ba un siat ïap hi ïalade da kaba pyndonkam da ka kti kadiang.
Ka bynta kaba lai ka long ba ki ‘mafia’, kiba treikam ha jylla, ki lah ban bitar ïa utei u heh pulit na ka daw ba u la leh da kaba tyngeh pyrshah ïa ka jingleh be-aiñ halor u dewïong.
La ong ba kine ki ‘mafia’ ki don ka jingïadei bad ki heh ki haiñ kiba donbor bha.
Ka High Court ka la ong ba kam don satia ka jingartatien ba ha ka step jong ka 24 tarik Kyllalyngkot, 2015, kumba 32 tylli ki trok kit dewïong, ba la suba ba u dei u dewïong ba la tih be-aiñ, ki la shah bat ha Patharkhmah Outpost.
Ha ka miet jong ka 24 tarik Kyllalyngkot, 2015, ha ka por shwa 9 baje eiei, arngut ki pulit kiba sah marjan bad utei u heh pulit, ki la ïohsngew ïa ka jingsawa bad haba nyngkong, ki la mutdur ba u dei u bom bula.
Hynrei hadien ba ki la ïohsngew ïa ka jingud jingnam, ki la leit sha ka jaka sah jong utei u heh pulit bad la shem ba u la thiah lyngktar hapdeng ka jinglyngkien jong ka snam bad ka jingkhang jong ka kamra thiah ba don une u heh pulit ka la plie.
Na ka liang ki pulit ba tohkit ki la ai ïa ka jingmudui (Chargesheet) ha ka 10 tarik Risaw, 2015 hapoh ka kyndon 302 Indian Penal Code, 1860.
Ïa ka jingmudui la ai pyrshah ïa ki san ngut ki briew hapoh ka kyndon 306 jong ka IPC.Na ka daw ba ha u snem 2016 ka High Court ka la kyntait ban phah tohkit biang ïa katei ka jingjia, i Kong Doroty i la leit sha Supreme Court bad ha ka 8 tarik Jymmang mynta u snem, kane ka ïingbishar bahalor duh jong ka Ri ka la ai ïa ka hukum bad ka la phah biang ïa ka mukotduma sha ka High Court.
Haba la bishar biang, ka High Court ka la pan ïa ka ‘case diary’, ‘chargesheet’ ryngkat bad ki dur ki dar.
Nalorkata, ka High Court ka la pynsangeh shwa ïa ka jingbishar da kawei pat ka ïingbishar lane ka ‘trial court’ khnang ba kan peit shwa la ïa ka jingtohkit ba la leh, hap ban kyntait noh sharud lane donkam ne em ban phah tohkit da kaba thymmai.
Ka High Court ka la ong ba ha kaba ïadei bad katei ka jingjia, arngut ki pulit kiba dang shet ja ha ki ïing kiba don markhap bad ka ïing ba sah utei u heh pulit uba dei peit ïa ka Patharkhmah Outpost, ki la poi nyngkong ha ka kamra ba la lap ïa utei u heh pulit uba la thiah hapdeng ka jinglyngkien jong ka snam bad ka dur khmat ka la dem shapoh sha ka liang kadiang.
Kitei arngut ki pulit ki la ong ba ki khlem ktah eiei bad ki la lap pat ba ha kti kadiang jong utei u heh pulit, ka la don ka tiar siat.
Ki la don lang ki heh pulit hajan bad uwei u briew na Ri-Bhoi bad ïa kine la khot sha katei ka jaka.
Namar ba ki la lap ba utei u heh pulit u dang don mynsiem, ki la rah noh ïa u sha Patharkhmah CHC hadien ba ki la dep shon ïa ki dur ki dar da ka ‘mobile phone’.
Na katei ka CHC, la rah noh ïa utei u heh pulit sha GNRC Hospital ha Guwahati bad u la khlad noh.
Ha ka por ba la buh jingkylli ïa u doktor ba sumar ïa utei u heh pulit ha Patharkhmah CHC, u la ong ba ha kato ka khyllipmat, u la tharai ba u kuli u la rung nadien jong ka khlieh utei u heh pulit bad u la mih pat na shakhmat.
U la kubur ruh ba ka la dei ka sien banyngkong ïa u ban sumar ïa u briew uba mynsaw na ka jingsiat kuli.
Hynrei haba la leh ïa ka ‘post-mortem’ ha Nongpoh Civil Hospital, u doktor u la shem ba u kuli u la rung na shyllang mat bad u la mih pat nadien jong ka khlieh.
Nalorkata, la leh sa da kawei pat ka ‘post-mortem’ hadien ba i Kong Dorothy i khlem hun ïa ka ‘post-mortem’ ba la leh ha Nongpoh.
Ïa ka ‘post-mortem’ kaba ar la leh da ki doktor na North Eastern Indira Gandhi Regional Institute of Health and Medical Sciences (NEIGRIHMS) hadien ba la sei biang ïa ka met jong utei u heh pulit na jaka tep.
Ka High Court ka la ong ba ki doktor kiba la leh ïa ka ‘post-mortem’ kaba ar ki la mynjur bad u doktor na Nongpoh ba u kuli u la rung na shyllang mat bad u la mih pat nadien jong ka khlieh.
Kitei arngut ki pulit kiba la lap nyngkong ïa utei u heh pulit ki khlem ong ba ki la ïohi eiei kaba la pynsuba sniew lane ban ïohi ïa kiwei pat ki briew ha katei ka jaka.
Ka High Court ka la ong ba na ki kot ki sla bad ki sabut, kam paw ba kan don kano-kano ka jingleh sniew pyrshah ïa utei u heh pulit lane ba u la shah leh sniew ha kiwei pat ki briew.
Ha kaba ïadei bad ka jingpyndonkam da ka kti kadiang ban siat, ka High Court ka la ong ba kam long satia kaba eh ban mutdur ba ïa ka tiar siat yn rah da ka kti kaba kham tlot bad ban buh hajan ka shyllang mat bad ban siat.
Nalorkata, ka la ong ruh ba ym don kaei-kaei ban pyni ba ka la don ka jingleh sniew lane la don lang da kiwei pat ki briew ha katei ka jaka ha ka por ba la jia katei ka jingjia.
Shuh shuh ka High Court ka la ong ba na ki kot ki sla jong ka ‘case diary’ bad ka ‘chargesheet’ bad ki sabut ba la wanrah ha ka por ba tian bishar, ka paw ba utei u heh pulit u lah ban siat ïap hi ïalade bad ym da kiwei pat.
Hynrei mano pat ba donkti ban pynbor ïa une u heh pulit ban shim ïa la ka jong ka jingim lane mano ki ban hap kitkhlieh katkum ka kyndon 306 jong ka Indian Penal Code, ïa kine yn hap ban peit ha ka por ba tian bishar.
Haba pule bniah ïa ki kot ki sla, ka High Court ka la ong ba ym shym la don shuh wat tang uwei ruh uba la shah suba ban donkti ha katei ka jingjia, uba la shah pyllait lane shah ai jingïada, bad ban pynshisha ïa ka jingkynnoh hapoh ka kyndon 306 jong ka IPC ka dei kaba eh.
“Ha kaba kut, ngim lah ban klet ba u heh pulit uba dang khynnah ha ka rta, uba lah ban khlem mynjur bad ka jingbteng jong ka jingleh be-aiñ ha ki kam dewïong, u la duh noh ïa la ka jingim.
Ym don eiei lait noh ka jingsngew synei ïa ka ïing ka sem, kynthup ïa ka jingpan map na ka bynta ka sorkar sha i kmie jong utei u heh pulit namar ka sorkar ka khlem lah ban ai ïa ka jingïada kaba pura ïa u.
Hynrei haba la peit bniah ïa ki sabut bad kiwei, kam paw ba ïa ka jingsiat ïa u heh pulit la leh da uwei pat u briew lait noh da une u heh pulit hi.
Ym lah ruh ban ong mano kiba la ñiat ïa une heh pulit ban shim ïa la ka jingim lajong.
Ka dei ka bynta jong ka ‘trial court’ ba kan wad ïa ka jingshisha halor kane," la ong ka High Court.
Nalorkata, ka la ong ruh ba namar kitei ki daw ba la kdew, kam paw eiei, khamtam hadien 8 snem jong ka jingjia, ba yn donkam ban leh biang ïa ka jingtohkit bathymmai.
Ka la ong ruh ba kane ka jingjia kam paw ba ka dei kaba biang tam ban phah leh ïa ka jingtohkit ka bathymmai.
Ka High Court ka la kyrmen ruh ba ka sorkar ka la dep ban siew ïa ka bai lutksan sha kiba dei hok ban ïoh katkum ka aiñ halor ka jingkhlad noh jong utei u heh pulit.
Ha u kyrwoh khubor ba la phah da u Bah Lamsuk Langstang, Secretary ka Hynñiewtrep National Youth Front (HNYF), Central Body ka la ong ba ka seng ka la beh seng noh ïa u Assistant Secretary ka sengkmie, Bah Edward Thangkhiew ba ju khot sin da u Eddy ba shong ba sah ha Mawlai Umjajew, Shillong.
Katkum u kyrwoh ba la phah da u Secretary ka HNYF sengkmie, ka kwah pyntip paidbah ba ka seng ha ka CEC ba la long ha ka 26 tarik u Nailar 2023, ka la shim ïa ka rai ban beh kam noh ïa u  Assistant Secretary ka sengkmie jong ka HNYF, Bah Edward Thangkhiew.
Kumta, na ka liang ka seng ka la kyrpad ïa baroh kiba ju ïa dei kam bad u Bah Edward Thangkhiew ba nangne shakhmat kan nym don jingkitkhlieh shuh bad kan nym ithuh bad pdiang ïa ka jingïadei kam u Eddy ha ka kyrteng jong ka seng.
Kum shi bynta ban leh ei ei ha ka sngi Balang haba la ïoh jingtip halor ka jingdon jong ki nong Bangladesh ha ka bynta jong ka ri, ki pulit jong ka Sabroom ki la pyntreikam sted bad pynlong ïa ka jingleit khynra ha ki bynta ba marjan bad ka kper slasha kaba don ha ka jaka sor kaba ha ki bynta khappud ka Sabroom kaba ha Tripura.
Kane ka thaiñ ka la ïasam ïa ki bynta u pud u sam bad ka Bangladesh.
U Sub-Inspector Dhruba Majumdar, uba la lamkhmat ïa kane ka kynhun jong ki pulit, ha ka jingpyntreikam ki la ïoh ban kem ïa kine ki bar ri.
Ïa kine kiba la shahkem la ïalam sha ka jaka treikam jong ki pulit ha Sabroom na ka bynta ka jingtohkit.
Ki pulit ki la ïaleh ban pynkhlaiñ shuh shuh ïa ka jingtohkit ban tip ïa ka daw halor ka jingthmu jong kine ki bar ri ban rung sha ki bynta jong kane ka ri lyngba ki thaiñ khappud.
Ka Meghalaya High Court ha ka Sngi Palei ka la kynthoh ba kam don jingartatien ba ka bor jong ki ‘mafia’ ba pynïaid be-aiñ ïa u dewïong bad ki karkhana thang dewïong ha kane ka jylla ka long kaba ïar bad kaba khlaiñ bad kaba don lut ha man ki jaka.
Kane jingkynthoh ka High Court ka la ong ha ka sngi ba ka la kyntait ban phah tohkit biang halor ka jingïap jong u Sub-Inspector Bah Pearlystone J Marbaniang ha u snem 2015 ha Patharkhmah, Ri-Bhoi.
“Kam don jingartatien ba ka bor jong ki ‘mafia’ ba pynïaid ïa ki kam dewïong be-aiñ bad ki karkhana thang dewïong ha kane ka jylla ka long kaba ïar bad kaba khlaiñ bad kaba don lut ha man la ki jaka.
Wat la ka la don ka jingkhang ban tih dewïong ha kane ka jylla, lait noh ka jingtih da kaba pyndonkam ïa ki kor ki bor katkum ka juk saïan, da ka National Green Tribunal bad ba la pynksan ruh da ka Supreme Court, ka jingtih dewïong be-aiñ ka dang bteng ha kane ka jylla," la kynthoh ka High Court.
Ka la kynthoh ruh ba wat u briew uba don jingshitom ha ki khmat un ïohi beit ïa ki trok kit dewïong kiba bun ha ki surokbah ha Meghalaya.
Hynrei ki bor sorkar, na ki daw ba ki kham tip bha ma ki, ki leh kum bym ïohi halor kine, la bynrap ka High Court.
“Ki hukum kiba na ka por sha ka por ba la pynmih da kane ka High Court ha ki 18 bnai kin pyni ïa ka jingbitar namar ka jingbym leh eiei jong ki bor sorkar.
Mynta la shi bnai eiei, ka paw ba ka sorkar ka la sdang ban leh eiei tangba ki dei tang ki sienjam ban pynjai-jai ïa kane ka Court bad ym ban kem ïa ki ‘kingpin’ lane ki nongkyrshan saiñpyrthei jong ki heh khlieh kiba kamai pisa khlem don jingeh.
Kane ka jingsniew ka paw ba ka kiew shaduh ki kyrdan ba shalor," la ong ka High Court.
Ha kaba ïadei biang bad ka jingkhlad noh jong utei u heh pulit, ka High Court ka la ong ba kam don satia ka jingartatien ba ha ka step jong ka 24 tarik Kyllalyngkot, 2015, kumba 32 tylli ki trok kit dewïong, ba la suba ba u dei u dewïong ba la tih be-aiñ, ki la shah bat ha Patharkhmah Outpost.
“Kam don jingartatien ba ki trai jong kine ki 32 tylli ki trok lane ki trai jong u dewïong ba la kit da kine ki trok, ki don bor bha bad ha kawei na ki kaiphod, ka don ka bynta ba la kynthoh pyrshah ïa u Block Development Officer (BDO) jong kato ka jaka.
Khlem jingartatien, ym shym la leh eiei pyrshah ïa une u BDO lane kiwei pat kiba lehse ki la bthah ïa utei u heh pulit ban leh ïa kaei kaba u la leh.
Katba ka jinglong shukor jong ka kam khaïi dewïong ka dei kaba baroh ki ïohi, hynrei ka long pat kaba eh ban ong ba uwei lane shi kynhun ki briew kiba la don bynta bad kitei ki trok ba la shah bat (32 tylli ki trok) ki lah ban donkti ban shim ïa ka jingim jong utei u heh pulit," la bynrap ka High Court.
Ka Voice of the People Party (VPP) ka la buh ka jingkyntu sha baroh 4 ngut ki MLA jong ka, ba ïa ki skhim MLA dei ban pyntreikam ha ka rukom kaba khuid bad haba shit ba shai bad kumjuh ruh ban pynbiang ka kaiphod man la ka por sha ki paidbah.
Ha kaba ïadei bad kane, na ka liang u General Secretary ka VPP, Dr Ricky AJ Syngkon ha ka shithi ba la phah sha baroh ki MLA ka seng ha ka sngi Palei u la ong, ka State Executive Committee (SEC) ha ka jingïalang ba long ha ka 20 tarik u Nailar, la ïoh ban ïathir sani bha halor ka MLA skhim bad ha kaba la shim ïa ka rai ban pyntip sha baroh ki MLA jong ka seng ba kin leh ïa kaba donkam.
U la ong ba kum ki MLA ka seng ki dei ban pyntikna ba ïa ki MLA skhim dei ban pyntreikam haba shit haba shai bad ban ai ruh ïa ka kaiphod kaba bniah bad pura sha ki paidbah manla ka por.
Nalor kane, la pyntip ruh ba ka State Executive Committee ka la kyntu ïa ki MLA ban pynthikna ha ka ban shim ïa ki TA/DA bad ka bai shong jingïalang kum ki dkhot jong kino-kino ki Assembly Committee katkum kaba dei rukom bad ban pynthikna ruh ba kino-kino ki jingpynbha ne maramot ïa ki MLA hostel ba la ai sha baroh ki MLA ki dei ban long kiba ïahap bad shong nongrim.
U Dr Ricky u la ong, “La kyrpad ïa baroh ki MLA ba kin shimkhia ïa kine ki mat ba la wanrah da ka SEC bad ban pynthikna ba kin pyntreikam ïa ka rai kumba ka long na ka bynta ka bha ka miat ki paidbah bad ka Jylla baroh kawei.
".
Ka University of Science and Technology Meghalaya (USTM) ha ka sngi Palei ka la ïoh ban pynkup burom ïa ki samla pule jong kane ka skul bah kiba la pyndep ïa ki jingpule lyngba ka 9th Convocation.
Kine ki samla kiba la shah pynkup burom ki long haduh 1655 ngut ki samla pule Graduates bad 14 ngut ki Scholars ha ryngkat bad ka PhD.Ha kane ka sngi, u Lat ka jylla u Phagu Chauhan u la ïadon lang ban shim bynta ha kane ka Convocation bad u la pynkup burom ruh da ka Honorary Degree of Doctor of Letters (Hon.D.Litt.
) ïa u L Roy bad u Tarique Chauhan.
Haba kren ha kane ka sngi, u Lat ka jylla u la ïaroh ïa ka USTM haba ïadei bad ka jingshakri ha ka liang ka pule puthi bad ka jingpynshlur ïa ki samla ban shim bynta ha ka jingwad bniah (Research).
Ha kajuh ka por na ka liang jong u Lat u la ai ruh ka jingïaroh ïa ka USTM kaba la lah ban pyllait haduh 96 tylli ki kot bad 222 ki jingwad bniah (Research) kiba la ïoh ka jingithuh ha kylleng ka ri India bad ka pyrthei baroh kawei.
U Lat u la ïaroh ruh ïa ka jinglong ba kloi jong kane ka jaka pule kaba ai ïa ka jingpule khlem donkam siew ïa ki samla khamtam ïa kito kiba wan na ki longïing baduk.
Nalor kata, u la buh ruh ka jingkyntu ïa kane ka skul bah ba kan nang trei bha shuh shuh haba ïadei bad ka jingshakri ha ka liang ka pule puthi.
Kiwei ki khusnam ba la sam ha kane ka sngi ki kynthup, Visitor’s Best Award sha ka Lipavi Yepthomi, LLB, ka Dr.APJ Abdul Kalam Best PG Student Award sha ka Jhuma Khatun MA Rural Development, ka Chancellor’s Best award sha ka Khughali G Assumi MA Political Science bad ka PA Sangma Best Undergraduate Award sha u Atiqur Rahman B.Sc.
Physics.
Nalor kane, ka USTM ka la sam haduh 24 tylli ki Gold Medal sha ki samla pule Postgraduates bad 22 tylli ki Gold Medal sha ki samla pule Undergraduate jong ki tnat pule bapher bapher.
Kum shi bynta ban ïaleh ban wanrah biang ïa ka shongsuk shongsaiñ ha ki shnong khappud ka Khanduli, na ka liang jong ka Karbi Students’ Association (KSA) bad ka Jaiñtia Students’ Movement (JSM) ki la ïoh ban thaw da kawei ka komiti ban ïatreilang ryngkat-ryngkat.
Kane ka komiti ba la thaw nalor ka jingïaleh ban wanrah ïa ka jingsuk ha ki shnong khappud ka Khanduli, kan ïaleh ruh ban tem noh ïa ka jingïakynad hapdeng ki paid Khasi-Pnar bad ki Karbi kiba sah ha khappud.
Katei ka komiti ba la thaw da kitei ar tylli ki seng la tip kum ka ‘Students Committee for Peace Initiative’.
La thaw ïa kane (komiti) ha ka jingïalang kaba la pynlong ha ka sngi Palei ha Diphu, kaba hap hapoh Karbi Anglong District.
Kane ka dei ka sienjam ba la shim ban lah wanrah biang ïa ka jingïasuk hapdeng kine ki jaidbynriew (Khasi-Pnar bad Karbi) kiba shong ba sah ha ki jaka khappud ka West Karbi Anglong, Assam bad ruh kiba na West Jaiñtia Hills, Meghalaya.
Ka jingthmu jong kane ka komiti ka long ban ïapynbeit ïa ki mat bapher-bapher kynthup ki jingïapher jingmut, ki jingïasngewthuh bakla, ki jingïakajia barit-baria bad kiwei-kiwei ki kam kiba lah ban thaw ïa ka jingïakynad bad jingsngew ïapher hapdeng ki Pnar bad ki Karbi kiba sah ha khappud.
U Chief Executive Member (CEM) ka KHADC, Bah Pynïaid Sing Syiem u la kren shai ba ka Relief and Rehabilitation Colony ka hap ha u pud synshar jong ka Dorbar Shnong Rynjah bad kino-kino ki jingai syrnot kynthup ka No Objection Certificate (NOC) ban khaïi.
Haba kren sha ki lad pathai khubor hadien ka jingïakynduh bad ki nongkitkam ka Dorbar Shnong Rynjah, u Bah Pynïaid u la ong ba ka jingïakynduh ka dei halor ar tylli ki mat; kawei halor u pud synshar ka Dorbar Shnong Rynjah kaba kynthup ïa ki kam khaïi jong ki bym dei Khasi.
U la ong ba ïa ka R&R Colony ha Rynjah la tip da ka kyrteng kum ka Them Rynjah bad ha u snem 2019 ka Dorbar Shnong Rynjah ka la kyrpad ïa ka KHADC bad Hima Mylliem ban ithuh ïa ka R&R Colony hapoh u pud synshar ka Dorbar Shnong Rynjah.
U la ong ba ha ka 1 tarik Rymphang, 2019 ka Hima Mylliem ka la pynmih ka jingpynbna ba u pud synshar ka shnong Rynjah ka kynthup lang ïa ka R&R Colony.
U Bah Pynïaid u la ong ba ka Council ka la pynskhem ïa kane haba ïadei bad ka jingpynbna jong ka Hima Mylliem ha kaba la bthah ruh ïa ki nongshong shnong la ka dei labour license, trading license bad syrnot nongshong shnong ki hap ban shim na u Rangbah Shnong Rynjah.
Nalor kane, u la ong ba ka DS Rynjah ka kyndit ban tip ba ki don kita ki kot ki sla kiba la soi naduh 2007 ban ai syrnot khaïi lyngba ka Relief and Rehabilitation Colony Social Welfare Society ha kaba la pynsngew ba ka ai NOC ban leh ki kam khaïi ha katei ka thaiñ.
Na ka liang ka Dorbar Shnong Rynjah ka kren shai ba ïa ka R&R Colony la dep ai kyrteng kum ka Them Rynjah bad baroh ki bym dei Khasi kiba sah hangtei ki hap shim NOC na ka Dorbar Shnong Rynjah ym na kata ka Society.
Na ka liang ka Executive Committee ruh ka la pyntip sha ki paidbah ba ka R&R Colony naduh u snem 2019 ka hap ha u pud synshar ka Dorbar Shnong Rynjah bad kito ki bym dei na ka jaitbynriew Khasi kim lah ban long Rangbah Shnong bad la rai ruh ban shim bad ithuh ïa ki syrnot kiba ai da ka Dorbar Shnong Rynjah.
Kumta u CEM u la ong ba lada don ba pynkheiñ wat hadien ka jingpynbna kaba la pynmih da ka Hima Mylliem, ka KHADC kan sa leh katkum ka aiñ.
Na ka liang u Rangbah Shnong ka Rynjah, Bah Eddie V War u la bynrap ba ka Dorbar Shnong Rynjah naduh u snem 2019 ka la pynïaid ïa ki kam katkum ki kyndon ha kaba ka R&R Colony ka hap hapoh ka jingpeit jingkhmih ka Dorbar Shnong Rynjah.
U la ong ba ka Dorbar Shnong kam pyrshah ïa ka jingtreikam kata ka Society haba ïadei bad ka kam niam bad imlang sahlang, hynrei kaba shai ka long ba ka Society kam lah satia ban ai NOC haba ïadei bad ki kam khaïi bad ka hap ban shim jingbit da ka Dorbar Shnong Rynjah kumba la pynbna da ka Hima Mylliem bad ithuh da ka KHADC.Ka Hynñiewtrep National Youth Front (HNYF) East Khasi Hills ka la ther tyngeh ïa kawei ka longkmie kaba la tip kyrteng kum ka Kong Lasara Marbaniang kaba dei ka Organising Secretary jong ka seng ki nongdie madan ka Meghalaya and Greater Shillong Progressive Hawkers and Street Vendors Association (MGSPHSVA) kaba ka la ong ba ka jaka shong die jingdie kaba don ha Bimola ka hap hapoh ka jingpeit jingkhmih jong ka Municipal bad kaba la kyntait ruh ba ki nongshong die madan ki khlem shym lah ïarap ne kam trai ïa kita ki mar ki mata jong ki bar jylla hynrei ka dei hok ka jong ki.
Hadien ba ka Executive Committee (EC) jong ka Khasi Hills Autonomous District Council (KHADC) hapoh ka jingïalam jong u Chief Executive Member(CEM), Bah Pynïaid Sing Syiem ha ryngkat ka jingïadonlang ki ophisar bad ka Hima Mylliem ha ka Sngi Ba-ar ki la leit ban jurip ïa ka Ïewduh bad ïa ki nongdie madan ban khynra ïa ki kot ki sla ba donkam naduh ki ‘Trading License’ bad ki ‘Labour License’, hynrei ha katei ka jingleit khynra la ïohi ba ki kynthei Khasi ki la mih shakhmat ban kam trai ba ki dei trai ïa kitei ki dukan.
Haba kren sha ki lad pathai khubor ha ka shlem treikam jong ka seng kaba don ha Mawlai, u Bah Steve Raymond Khyriem uba dei u Secretary jong ka HNYF, u la ong ba ka jingong jong katei ka longkmie ba katei ka jaka kam dei ka jaka jong ka Hima Mylliem hynrei ka dei jong ka Municipal ka long kaei-kaei ka bym shongnia.
Na ka liang u Bah Bless Dkhar uba dei u President ka HNYF East Khasi Hills, u la ong ba hadien ka jingïohi ha ki lad pathai khubor ba katei ka longkmie ka la ong ba ka long kaba donkam ba ka KHADC ka dei ban pyntip shwa sha ki nongdie jingdie hashwa ka jingwan jurip sha ïew sha hat ka dei kaei ka bym ïahap satia.
U la ong ba kam dei ka kamram jong ka KHADC ban leit pyntip sha uwei pa uwei u nongshong ïew hashwa ban leit jurip haba katei ka jaka ka dei jong ka KHADC.“Ka dei ka kam bad ka dei ka jaka jong ka KHADC bad ym da donkam eh ban da pyntip bad kum ka KHADC ka lah ban leit ha kano-kano ka por ban jurip", la ong u Bah Bless.
U Bah Bless u la ong ba na ka liang jong ka seng ka la pynpaw ka jingsngew lyngngoh hadien ba katei ka longkmie ka la ong ba ka KHADC ka dei ban ïoh jingbit bad ban ïaid shwa katkum ka aiñ jong ka Municipal hashwa ban wan jurip ïa kitei ki jaka.
Kane ka jingong jong katei ka longkmie ka la pynlong ïa ka seng HNYF ban buh jingkylli la hato katei ka jaka ka dei ka jaka jong ka Municipal ne jong ka Hima Mylliem bad u la ong ba katei ka longkmie ka dei ban da tip ïa u pud u sam bad ban tip ïa ka jaka hashwa ban kren.
“Mynno ka Bimola ka hap hapoh ka Municipal bad lada ka dei kumta naduh mynno ka Hima Mylliem ruh ka la aiti ïa ka surok Bimola haduh Garikhana ba kan dei jong ka Municipal?", la buh jingkylli u Bah Bless.
U la kyntu ruh ïa ka Municipal ba lada ka tam pud shaduh ka bynta jong ka Hima Mylliem, na ka liang ka seng kan sa shim ïa ki sienjam ban leh ïa kaba donkam wat haduh u pud ban ïakynduh ïa kiba halor namar la ju ïohi ba ka Municipal ka ju kwah ban klun ïa ki jaka jong ka KHADC.“Ngi maham tyngeh ïa ka Municipal ba kam dei ban mushlia ïa kato ka jaka kaba dei jong ka Hima Mylliem bad lada ka leh kumta, ngi ruh ngim banse ban pyni da ka lynti kaba dei ban ïaid", la ong u Bah Bless.
U la ong ba kaba sngewsih ruh ka long ban ïohi ba ha ka por katei ka jingleit jurip, haba kylli ïa ki bar jylla ha kaba ïadei bad ka ‘Labour License’ bad ka ‘Trading License’, na ka liang kitei ki bar jylla ki la ong ba kim don satia hynrei kitei ki kynthei Khasi pat ki la mih shakhmat ban ïada ïa ki bar jylla bad ki la kam pat ba ki khlem ïada ne kdup ïa kita ki barjylla.
U la ong ba lada kitei ki longkmie ki dei kiba dei ki trai jong kitei ki dukan, ki dei ban pynshisha ïa ki kot ki sla jong ki ha KHADC kumba la ong da u CEM bad u la ong ba ha ki jaka jong ka Municipal kitei ki nongshong die madan lah ban leh katba ki mon hynrei hapoh ki jaka jong ka Hima Mylliem ba synshar da u Syiem ha ryngkat bad ki Myntri bad hapoh jong u Syiem bad ki Myntri, ki dei ki khun ki hajar bad u la ong ba hato ki barjylla ki dei ki khun ki hajar jong ka Hima Mylliem.
U la pynkynmaw ruh ba ka jingshah tan jong ki dkhot ka seng sha thanat ha ki bnai kiba la leit hadien ba ki la shah kynnoh ba ki la don bynta ban shoh bad pynkulmar ïa ki nongdie madan ha kaba u la ong ba kito kiba ai hajir ruh pyrshah ïa ki dkhot ka seng ki dei ki kynthei Khasi.
U la ong ba kum ka seng kam kwah ba ka Ïewduh kan long kum ka Khanapara, ka Jorobat, ka Byrni ha kaba ki Khasi kim don shuh hynrei la shong die dukan da ki bar jylla suda kiba la knieh ïa ka pliang ja jong ki Khasi.
U la ong ha ka por ka jingleit jurip lah mih da kawei ka Kong bad ha ka sngi kaba bud la mih sa da kawei ka Kong bad u la ong ba haduh katno phew kong shuh kin mih.
“Lada phi trei paradoh parasnam bad phi im maphi, ngi lei ngi kloi ban mih lada phi don jingeh hynrei mynta phi don hapoh katba ki bar jylla pat ki don hajrong, kaei ka ban jia ïa ka jaitbynriew jong ngi?", la buh jingkylli u Bah Bless.
Ki pulit ka East Jaiñtia Hills da ka jingïarap ki pulit ka Lakhipur, Assam ki la ïoh ban kem noh ïa uwei u briew uba dei u nongbei pisa ban thied ïa u drok ne kiwei ki jingdih buaid.
Ïa une u briew ba la tip kyrteng kum u Jhangir Alom uba na Lakhipur, Assam la ïoh ban kem noh ha ka 30 tarik mynta u bnai.
Ïa une u briew la wallam noh sha Khliehriat bad ban leit hajir ruh hakhmat ka ïingkashari ha Khliehriat.
Kane ka la wan hadien ba ki pulit jong ka East Jaiñtia ki la pynlong ka jingtohkit kaba bniah bha ha ka jingïadei bad ka Khliehriat PS Case No.48 (6) 2023 u/s 21 (c)/29 NDPS Act.
Ha ka kyrwoh khubor ba la pyllait da u Superintendent of Police ka East Jaiñtia Hills u Jagpal Singh Dhanoa, IPS, u la pynkynmaw ba ha ka 19 tarik u Jylliew 2023, ki pulit ka East Jaiñtia ki la ïoh ban kem ïa arngut ki nongkhaïi drok kiba la tip kyrteng kum u Biaklian Guite bad u Imliakum Longkumer, napoh petrol pump BMS, Nongsning katba ki dang wan da ka kali Tata Winger kaba don ïa u Regn No.NL07-T-0815 ha kaba ki pulit ki la ïoh ban kurup noh na ki ïa u drok Heroin uba don haduh 2.738 kilo.
Kine kiba la shah kem, kata u M.Tuanbiaklian Guite 32 snem u dei na Churachandpur, Manipur katba u Imliakum Longkumer 40 snem na Dimapur, Nagaland katba u Jhangir Alom 34 snem na Lakhipur, Goalpara, Assam.
Palat spah ngut ki nongrep kiba don ha ka thaiñ Ranikor Block, South West Khasi Hills District ki la shah ktah na ka jingshah pynjot ki mar rep ha ki hati khlaw bad kumba 50 tylli eiei ki ïing kynthup ïa ki ïing ha ki jaka rep bad ki ïing briew ki la shah ktah ha kane ka jingwan thombor hati khlaw kiba la suba ba ki dei kiba wan phetwir na ki thaiñ Rilum Garo.
Ïa kane la ïathuh da ki nongïalam ka Ranikor Area Farmers Association (RAFA), Bah Micheal Donald Lyngdoh kum President bad u Bah Kyrmen K Ryja kum Secretary.
Na ka liang ki nongïalam ka RAFA hadien ka jingïalang ki nongrep kaba la pynlong ha Nongnah namar ka jingsngew sohsat halor ka jingshah pynjot ki jingthung jingtep ha kajuh ka por kaba buh jingma ruh ïa ka jingim jong ki, ha ka 31 tarik u Nailar 2023 ki la leit ban ïakynduh ïa u Deputy Commssioner jong ka South West Khasi Hills, Bah T Lyngwa ban pynsngew ha u ïa kane ka jingeh ki nongrep bad ki la ai ruh da ka kot jingthoh ban kyrpad ïa ka sorkar ba ka dei ban thaw ïa ki lad ki lynti ban pynkynriah noh ïa kine ki hati khlaw kiba la don mynta la kumba ar snem eiei ha ka thaiñ Ranikor.
U Bah Micheal Donald Lyngdoh haba ai jingkren sha ki lad pathai khubor u la ïathuh ba la ar snem kitei ki hati khlaw ki la wan ban pynjot ïa ki jingthung jingtep hynrei ym shym la don mano-mano ba wan ai jingïarap ne wan jngoh ïa ka jingeh ki nongrep.
