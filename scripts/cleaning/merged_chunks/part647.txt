U la ong ruh ba kiba la wan ban peit bad ban ban tip ïa ka rukom shna bad ka rukom pyndon kam ïa kitei ki tiar ki long naduh ki khynnah skul, college bad ki University kiba don ha ka nongbah Delhi bad ka jingbun jong ki nong wan peit kai ruh ka long kaba jur bha, naduh ka sngi ba sdang haduh ka sngi ba pynkut ïa katei ka prokram.
Nalor kata ka jingpyn poi ïa ki tiar put tiar tem tynrai kiba u bah Lyngkhoi u la shna hi, ka la pynlong ïa ka President ka ri ba kan ai ka jingïaroh bad pynshlur ba baroh ki jaitbynriew ki dei ban pynim ïa la ka riti ka dutur bad ki tiar put tiar tem tynrai, na ka bynta ban pynsah nam ïa ki khun bad ka pateng ban wan, khnang ba ka pyrthei shityllup kan tip ba ka jaitbynriew kaba don ïa ka riti ka dutur tynari ryngkat ki nongmuna kum, ki tiar ki tar ban pyndonkam, ka dei ka jaitbtnriew kaba dang im namar ka jaitbynriew ka bym don ïa ka rti ka dustur tynrai ka dei ka jaitbynriew kaba la ïap lypa.
Jowai, Rymphang, 13: Ka Kur War Mynso ha kane ka 13 tarik u Rymphang, 2024 kala ïoh ban plie paidbah ïaka Ïing Dorbar Kur kaba don haka shnong Mynso-A, West Jaiñtia Hills, Elaka Mynso haka jinglut kaba 45 Lak tam ïa kaba la sdang ban tei naduh u snem 2017.
Ha ka jingïalang plie pyrda ïa katei ka ïing Dorbar la pynïaid da u ma Lionel T.War, Chairman Inauguration Committee da ka jingwan sakhi lang u Rev.Dr.Fr.Ioannis War kum u kongsan, u Rev.B.B.Lamin kum u symbud kongsan, u Pa Dolloi ka Elaka Mynso, ki Waheh Shnong, ki Secretary Shnong ka Mynso-A, Mynso-B ha ryngkat ka jingdonlang ki khun ka kur kiba najan bad na jngai.
U Chinta War, Secretary Kur War Mynso ula ai ki kyntien pdiang burom ïa baroh, la ïoh ka jingkren da u Jimmy War, Chairman Kur War Mynso uba la ïathuh khana lyngkot shaphang ‘Ka Oor War’ kaba long ka Seiñjait ka Kur War Mynso bad ula batai kumjuh shaphang ka jingïaid lynti ka Seiñ Kur haduh ban tei ïa katei ka Ïing Dorbar Kur.
U Rev.B.B.Lamin ula ai ka jingkitbok kitrwiang ïa ka Kur War baroh kawei bad u kyrmen skhem ka jingdon jong kane ka Ïing Dorbar Kur kan long ka jingkyrkhu kaba khraw ïa ka kur ba kan lah ban saiñdur ïa ka bha ka miat ha ka imlang ka sahlang jong ki khun ka kur ha baroh ki liang.
U Rev.Dr.Fr.Ioannis War haka jingkren kum u kongsan ula pynpaw ka jingsngewkmen ban ïoh kum kane ka lad ban pynlong ka jingïakynduh lang kum ki para kur kiba mih na ka juh ka Seiñjait “Ka Oor War".
Shuh shuh u Rev.Dr.Fr.Ioannis War ula kren ha kaba ïadei bad ka bynta ba kyrpang jong ka “Ka Oor War" bad “U Mookheng-Kheng", kiba long ki dak jong ka jingïaieit, jingïatylli bad ka jingïaburom kylliang.
Ha kaba ïadei bad ka kot shaphang ka jingïathuh khana ka Oor War, ula ong ka por kala dei ban pynbha pynmiat bad ban pynjanai ïa kane ka kot, khnang ba ki khun, ki ksiew kin lait na ka jingshah ïalam bakla shaphang ka ‘Seiñjait Seinkynja’ jong ka Kur War Mynso.
Ha kaba khadduh ula kyntu ïa ki para kur ban im ha ka nongrim jong ka jingïakyrshan lang ha kino kino ki bynta kumba long ha kipor jong ki longshwa bad ban long ki briew kiba don ka jingïaieit bad ka jingshañiah na kiwei.
Kum ka dak ban pynsahnam ïa kane ka sngi la ïoh ruh ban pynkup burom ïa arngut ki longkmie ka Kur kiba la kynjoh sha ka rat kaba 80 snem, ha kane ka juh ka sngi la pynkup burom kumjuh ïa ki samla pule ka Kur kiba la wan rah burom ïa ka Kur ha ki Examination bapher bapher.
La pynphuh pynphieng ïa kane ka sngi da ki jingrwai, ki jingshad na ki khun ka Kur War kiba kynthup na Mynso, Jwai, Kyndong bad na Namdong.
Shillong, Nohprah, 15: Ki nongtrei jong ka Ophis Commissioner of Customs (Preventive) Shillong, kaba hap hapoh ka jingpeit jong ka Ministry of Finance, ka Sorkar India kiba la ïoh ïa ka jingtip kaba bniah na ki tnat syntiat ba ka don ka jingkit tuh ïa ka ksiar bar ri ban khaii tuh lyngba ka khappud ba la kit ha kawei ka kali kaba thmu ban leit sha Barpeta, ki la pynlong ka jingap ktem ha Diengpasoh ha ka sngi Balang bad ïoh bat ïa kawei ka kali Maruti EECO Van.
Ha ka jingtohkit, la lap ba ïa kine ki ksiar ba la thmu ban khaii tuh la buhrieh bha hapoh ka kali.
Da ka jingtalasi ïa ka kali, la lap ïa ka ksiar ba la buhrieh bha hapoh ka khrum jong ka jaka shong kaba hapdeng.
Ka ophis CCP ka la pyntip, ba ki lyngkhot Ksiar ba la ïoh kurup ki don haduh 20 tylli ba la song bha da ka Black Tape ha ki saw tylli ki song.
Ka jingkhia jong kine kine ki lyngkhot ksiar ka long 2331.82 gram bad shongdor T.1.42 klur.
Ki nongtrei ka Custom ki la kem noh ïa uwei u briew bad ka jingtohkit ka la ïaid shakhhmat.
Ha kawei pat ka jingpynap ktem ha ka sngi Palei, ki nongtrei ka Custom ki la ïoh ban kurup 50 byrni u rynsun China uba khia 950 kilo uba don ïa ka kyrteng Huaguang, ïa uba la thmu ban khaii tuh lyngba ka khappud.
Ka jingtohkit halor kane ka dang ïaid shakhmat.
“Kino kino ki riewpaidbah ki lah ban ïakhun pyrshah ïa ki kam khaii tuh lyngba ka khappud bad pyntip ruh ba ïa ka kyrteng jong ki nongai jingtip yn buhrieh noh bad yn ai ruh ïa ka khusnam," la pyntip ka ophis Custom.
Shillong, Nohprah 15 : U Symbud Myntri Rangbah ba dei peit ïa ka tnad Urban Affairs u ma Sniawbhalang Dhar myn ha ka 13 tarik mynta u bnai Nohprah u la leit jurip bad bud dien ïa ki jingpyntrei ïa ki saw tylli ki projek napdeng ki 17 tylli ki project jongka Smart City.
Kine ki saw tylli ki projek ki shongdor 397.42 klur tyngka bad la buh thong ban pyndep ïa ki hapoh kine ki arsnem ban wan.
Kine ki saw tylli kiba u Symbud Myntri Rangbah u leit jurip ki kynthup ïa ka Integrated Command and Control Centre (ICCC) and Smart Elements, Retrofitting nad Upgradation jong ki 3 tylli ki Multilevel Parking ha ki jaka bapher bapher hangne ha nongbah Shillong, ka jingtrei ïa ka Commercial Complex ha Polo bad ka jingtei ïa ka Laitumkhrah Municipal Market.
Ha kane ka jingleit jurip ha ka 13 tarik mynta u bnai, ïa u Symbud Myntri Rangbah la synran lang da ki ophisar sorkar bad kumjuh ruh da ki kontraktor ba pyntrei ïa kine ki projek.
Na ka liang u Ma Sniawbha u la ïathuh ba ka jingtrei ka la ïaïd shaid shaid bad na ka bynta ka ICCC Project la dep kumba 75 % bad la buh por ban pyndep lut nadong shadong ha ka 31 tarik Lber 2024.
Ka jingmang ïa kane ka projek ka la kot sha ka 212.82 klur tyngka.
Na kane 139.12 klur tyngka la dep siew sha ka kompani M/S Nice Infotech.
Ha kaba ïadei bad kine ki jaka pynïeng kali kiba 3 mala, ka jingtrei ka la dep 22 % bad la dep siew dang 6.27 klur sha ka Advantika Contractor Limited na ka 46 klur kaba la mang ïa kine ki projek.
Kine ki jaka pynieng kali kiba lai mala kin ngiam haduh 252 tylli ki kali rit, 87 tylli ki bus, 65 tylli ki trok bad ïa kine ki projek la buh thong ban pyndep ha poh ka 31 tarik u Lber 2025.
Na ka bynta ka Polo Commercial Complex, u ma Sniawbha u la ïathuh ba ka jingtrei ka la ïaid bad la dep kumba 70 % ei ei.
ïa ka pisa la dep siew kumba 52.63 klur tyngka na ka 100.22 klur tyngka ba la mang ïa ka projek sha ka Ms Badri Rai and Compani.
Kane ka Complex kan don 94 tylli ki dukan bad ngiam 100 tylli ki kali.
ïa kane ka complex la buh thong ban pyndep hapoh ka 30 tarik Jylliew 2024.
Halor ka jingpyntrei ïa ka Laitumkhrah Municipal Market u ma Sniawbha u la ïathuh ba la buh thong ban pyndep ïa kane ka projek hapoh ka 30 tarik u bnai Jylliew 2024.
Kumba long mynta ïa ka jingtrei la lah ban pyndep kumba 65 % ei ei.
“ Ngi la dep pyllait 20.76 klur tyngka na ka 38.20 klur tyngka ba la mang ïa kane ka projek sha ki kontraktor ba tei ïa ka projek kata M/s Collinstar Sawkmie of M/s Shrolenson Marbaniang (JV).
Kane ka ïew Laitumkhrah ruh kan don 183 tylli ki dukan bad kan ngiam ban pynïeng 100 tylli ki kali" ïathuh u Symbud Myntri Rangbah".
Shillong, Nohporah 16: U Shavian Blah sa shi sien pat u la lah ban sei madan ïala ka jong ka sap ha madan ïalehkai na bynta ka Meghalaya ban khur haduh 5 wicket ha ka jingïakhun pyrshah ïa ka Manipur ha ka sngi ïakhun kaba ar ha ka lympung lehkai U-19 men’s Cooch Behar Trophy kaba la long hynne ka Sngi ha madan MCA Ground, Polo.
Hynrei watla kata ruh, ka kynhun liang pyrshah, kaba don mynta hapdeng ka jingma bad lah ban mad namrem, ka la ïohlad ban kyntiew ïalade na ka namrem bad ka jingïaroh ka long sha u Md Aqeel Ahamed u ba la kamai haduh spah ron tam (138).
Ka Manipur ka la khylliap ïa ka jingïakhun da 259/8, bad ka dang bud nadien ïa ka Meghalaya kaba kamai 320 all out da 61 ron.
Ka Meghalaya ka la bteng ïa ka inning tied ba nyngkong da 264/7 bad ka la ïohlad ban kynjoh sha ka 300 ron tam, u Kishlay Vishlux u la lah ban ïalehkai bha da 52 naki 166 bol (7x4s).
Na ka liang jong ka Manipur ka la kynduh katto katne ki jingeh ha ki khyndiat over ba shakhmat bad ki rangïalehkai ka kynhun ki la hap ban ïada ïalade na ka jingma kiba wan na ki bol u Angkit Tamang (1/52) bad u Shavian (5/65).
Lai wicket hadien ki la shah pynhap, ha kaba baroh lai ngut ki la shah pynhap hadien ba shah kem ka bol lyngba u wicketkeeper Dipankar Baruah.
Kane ka la pynlong ïa ka Manipur ban sah da 9/3 shuwa ban wai bam, bad tang hadien ba la sdang ka la duh sa ïa u wicket ba saw hadien ba la sdang ïa ka session ba ar, kaba la ïohkem da u Dipankar, lyngba ka bol u Shavian.
Na ka 18/4, ka kynhun liang pyrshah ka la lah ban kyntiew da 60 ron shuwa ban hap u wicket ba san.
Hadien kane, u Ahamed u la lah ban btin lynti ïa ka kynhun bad pynma da kaba khyrwit ïa kiba bun ki bol, khamtam na ki bol u Charm, u ba la ailad haduh 54 ron na tang 5 over.
Ha kane ka sngi, u Ahamed u la khyrwit haduh 14 tylli ki four bad phra tylli ki six ban kynjoh sha ka 138 ron naki 123-bol, katba u Jordash (40 naki 50 bol, 8x4s) katba u Iliyas (26 from 32, 3x4s, 1x6s).
Ka Meghalaya kan pynkhreh ban pynliem ïa ka Manipur kham kloi ha ka inning kaba bud mynta ka sngi ban lamkhmat ïa ka jingïalehkai.
Nongstoií, Nohprah 16: Ka West Khasi Hills District Badminton Association [WKHDBA] ka la pynhap pyrda noh ïa ka lympung lehkai kaba la tip da ka Inter Office Badminton Tournament 2023 ha ka 15 tarik Nohprah kaba hap ha ka Sngi Thohdieng bad ïa ka namlahduh la ïohrah da ka kynhun na ka tnat PWD-I, katba ka PHE-A ka la wan ba ar.
Kane ka lympung ba la pynïaid da ka WKHDBA la pynlong ar sngi lynter hapoh ka Indoor Stadium kaba ha New Nongstoin bad la plie pyrda da u Bah V, Swer-ADC jong ka West Khasi Hills.
Ki nongïashimbynta ha kane ka jingïakop la phiah ha ki san kyrdan, 10 tylli kiba ïalehkai ha ka Team Event, 7 kynhun ha ka Men’s Double, 5 kynhun ha ka Mixed Double, 4 ngut ha ka Men’s Single, 5 ngut ha ka kyrdan jong ki Ophisar (Men’s Single), bad haba kyllumlang ki don haduh 12 tylli ki tnad treikam ka sorkar kiba hap hapoh katei ka District kiba la wan shimbynta.
Haba phai sha ka jingïakhun para marwei ha ka Open Category (Men’s Single) la jop da u Gilbert Wahlang katba ïa ka kyrdan ba ar la khur da u Banteilang Lyngdoh.
Ha ka jingïalehkai shijur (mixed double) ïa ka namjop la khur da u Bentei Lyngdoh bad ka Wandashisha Lyngdoh, katba u Dr.LL Mawsor & ka WL Nonglait ki la rem bad wan kyrdan ba ar.
Haba phai pat sha ka kyrdan ïalehkai jong ki Ophisar, ïa ka namjop la khur da u T,Diengngan katba ïa ka nam ba ar la khur da u Dr.LL Mawsor.
Ha kane ka sngi pynkut ïa kane ka lympung la wan khylliap pyrda da u Bah Gilbert J.Sangriang-AEE Mechanical Engineer Department of Agriculture kum u Kongsan ha ka jingïadonlang ruh ki dkhot nongkitkam ka synjuk lem bad kiwei kiwei kiba la ïoh bynta ban sam khusnam sha ki nongjop.
Shillong, Nohprah 16: Ka kynhun ïalehkai jong ka Meghalaya ka la sdang ïa ka sngi ïakhun ba nyngkong da kaba seisoh pyrshah ïa ka Mizoram ha ka lympung ïalehkai U-16 boys’ Vijay Merchant Trophy kaba la long ha Cuttack hynne ka Sngi, hadien ba ka pynhap noh ïa ka liang pyrshah da tang 179 bad kamai 137/4 shuwa ban khylliap.
Ka Meghalaya kan sa sdang mynta ka sngi ban pyndep ïa ka Inning ba dang sah bad ka donkam satang 42 ron ban lamkhmat ïa ka jingïalehkai.
Ka kynhun ka la lah ban ïalehkai khambha ha baroh liang, ka tied bad ka bol na u Dipayan Nandi bad u Gaurav Jyoti Thakuria.
Ha ka jingïakynting (toss) ka Mizoram ka la jop bad jied ban tied nyngkong, hynrei u Thakuria u la lah ban khanglad bad long ka jingma ïa ki player ka liang pyrshah da kaba khur haduh 5/58 naki 17.1 over ki jong u.
U Apandanka Marak u la ïoh ban khur 2/23 naki 12 bad u Manthan Gupta 1/38 naki 12.
Dei tang u kapten ka kynhun Mizoram, u Peka, u ba la lah ban ïarap kyntiew ron na bynta ka kynhun da 102 naki 136 bol, kiba kynthup 20 tylli ki boundary.
Haba dei sa ka pali jong ka Meghalaya ban tied, ka kynhun ka la duh ïa u wicket ba nyngkong dang kloi bad ka la hap ban shaniah tylli ha u Dipayan ban pyntyllun ïa ka inning.
U la lah ban neh haduh kaba kut jong sngi ïakhun ba nyngkong da 59 naki 97 bol (12x4s) hadien ba la ïoh jingkyrshan ryngkat bad u Gaurav Narleng (16 naki 15), Heiyomiki Ryngkhlem (26 naki 53) bad u Thakuria (12 not out naki 20).
Srinagar, Nohprah 16: Ka kynhun ïalehkai jong ka Shillong Lajong ka la shah pynliem da 3-1 kol ha ka Real Kashmir ha ka jingïakhun kaba la long hynne ka Sngi jong ka lympung I-League kaba la long ha Srinagar.
Haba bishar ïa ka jingïakhun, lah ban kdew ba ka Real Kashmir, ka kynhun ba ïalehkai hala ïing, ka la shimpor tang 5 minit ha ka kylla step ban ïoh thep ïa ka shi kol kaba la wan lyngba u player midfield na Ghana- u Kamal Issah.
Na ka liang jong ka Lajong ka la pyrshang katba lah ban pynphai ïa katei ka shi kol bad dei ynda la jam sha ka 16 minit ba ka kynhun ka la ïoh ban pynïakhaid lyngba u Karim Samb kaba dei ruh ka kol kaba ar ïa u na ka kynhun mynta ka samoi.
Baroh arliang ki la hun da tang mar 1-1 kol ha kaba kut jong ka kylla step.
Haba jam sha ka jigngïakhun jong ka kylla kaba ar, ka Real Kashmir ka la ïoh ban buh biang shakhmat ïalade lyngba ka kol ba la thep da u Gnohere Krizo ha ka minit ba 55.
Hadien katto katne por u Mohammad Inam u la ïoh ban thep sa ïa ka kol kaba lai ha ka 69 minit ban pynthikna ïa ki lai point na bynta ka kynhun.
Haduh kaba kut jong ka jingïakhun ka Lajong kam shym la ïoh shuh ban pynkhihjar kaba la pynlong ïa ka ban shah rem.
Da kane ka namrem, ka Lajong ka la hiar sha ka kyrdan ba san da 16 point na ki 10 sien ïakhun ba ladep, katba ka Real Kashmir ka shong ha ka kyrdan ba lai da 20 point naki 10 sien ïakhun.
Hadien ki ar sien lynter ki namrem ka Lajong kan wanphai biang shala ïing ban pynkhreh ïa ka jingïakhun ka ban long ha ka 23 tarik Nohprah hala ïing, ha kaba ka Shillong Lajong kan sa hap ban aireng pyrshah ïa ka Namdhari FC ha madan SSA Stadium.
Jowai, Nohprah 16: Ka kynhun ïalehkai jong ka 7 Wasa United FC kala long syndon ka lahduh haka jingïakhun phainal mynta ka sngi ha ka kyrdan Super Division Football Tournament 2023 ïa kaba la ai kyrteng ‘U Kiang Nangbah Memorial Trophy 2023’ ba la pynïaid daka West Jaiñtia District Sports Association, (WJDSA) ha madan Kiang Nangbah Stadium, Dongmihsngi Jowai.
Haba phai sha ka jingïakhun Final kala long kaba itynnad bad kaba ïakhaid bor bha hapdeng kine ki ar kynhun namar haka jingïakhun jong ka kylla step na baroh ar liang kim shem la ïoh ban thep kol satia kaba la neh 0-0.
Haba wan jong ka kylla miet na ka liang ka 7 Wasa United kala ïoh ban thep haduh ar kol kata lyngba u Civility Khongmalai haka minit ba 58 bad u Pynshai Lathong haka minit ba 60.
Ka Ladthadlaboh kala pyrshang ban pynphai kylla ïa kitei ki ar kol hynrei dei ha ka por hashwa ba kut jong ka jingïakhun kala ïoh ban thep ïa kawei ka kol lyngba u Sanki Langstang haka minit ba 86.
Haduh ba kut jong ka por ka 7 Wasa United kala long syndon ka lahduh ki jong kane ka lympung mynta u snem da kaba jop da 2-1 kol ïa ka LadthadlabohÏa ki khusnam sha ki nongjop la sam da u kongsan jong kane ka sngi uba dei u MLA ka Jowai ma Wailadmiki Shylla ha ryngkat ka jingdanlang u (Nominated) MDC ma O.Lamin, u DSO ma K.Passah, ki nongkitkam jong ka WJDSA nalor kiwei de.
Na ka liang ka kynhun 7 Wasa United FC kaba ïoh rah ïa ka nam lahduh kala ïoh rong ia ka song pisa kaba 50,000/- hajar tyngka ryngkat ka Trophy, katba ka kynhun ba wan ba ar ka Ladthadlaboh kala ïoh rong 30,000/- hajar tyngka lem bad ka trophy.
La sam ruh ïaka nam Man of the Match bala ïoh da u Dashngaiñ Sukhlaiñ naka 7 Wasa United, ka nam Best Goal Keeper la ïoh da u Pynshngaiñlang Tyngkra naka 7 Wasa United, ïa ka nam Top Scorer la ïoh da u Banteilang Shylla na ka Ladthadlaboh uba la ïoh thep haduh 7 kol, katba ïa ka nam Player of the Tournament la ïoh da u Risanlang i Dkhar naka 7 Wasa United FC.U samla Arkijuh Dkhar, u dei u nongshong shnong jong ka shnong Khliehriat, u dei u samla uba ju noh syniang sha ka ri bad ka jaitbynriew, sha ka imlang ka sahlang lyngba ki jungthoh (Aticle) kiba kit jungmut ki ban tei ïa ka imlang ka sahlang, kumjuh ruh kiba ju pashat jungtip shaphang kiei kiei kiba thymmai kiba ki paidbah ki donkam ban tip, ha kane ka kynti utei u samla u buh sa ïa kane kawei ka article kaba kaba long kum ka jingkyrsiew thiah ïa ki samla bad ïa ki paidbah shaphang ka jingkyrduh kam hapoh ka jylla.
“Ha kane ka jingthoh (Article) ngan kren shaphang kine…"1.
Balei ngi long kumne? (Why we behave in a certain way?2.
Balei ki kmie ki kpa ne kiba haïing hasem ki khanglad ïa ngi ban seng kam?3.
Balei ki skul ki long kumne?4.
Balei bun kiba wad kam tangba duna kiba Seng kam?5.
Bad kiwei kiwei ki mat.
Lada ngi peit ïa ki por barim jong ka mynnor (History) ba ha ki por jong ka rep ka riang (Agriculture Era) ki Kpa/ Kmie tymmen jong ngi ki la im, ki trei bad im ha ka rep ka riang, kane ka pyni shynna ba kidei kiba la tbit bha ïa ka rep ka riang (agriculture) bad hadien katto katne por ngi la poi sha ka por jong ki kor ki bor, kum ki karkhana bad kiwei kiwei (industry lane Industrial Revolution) ha kaba ki thaw bad shna ïa ki karkhana kum ka Steel factory, Automobiles bad kiwei kiwei.
Tangba ki briew ha kato ka por kim pat don ka jingnang jingstad kaba biang ban trei ha ki karkhana kumta ki trai kompany (Corporation) ki la ïa trei lang bad ki sorkar ban thaw ïa ki skul ha kata ka rukom ba ngi tip kum ka “Factory Model".
Ka nongrim jong ki skul la long ban pynkhreh bad ai jinghikai ïa ki briew ban long ki nongtrei ïa kaba ngi khlem pynkylla ïa ka rukom treikam ki skul haduh mynta ruh, kane ka long kawei na ka daw bah kaba pyllong ïa ngi ban long kumne.
Ha kato ka por ba ki leh ka long ba bha kaba katkum ka por, hynrei hadien kane ngi la poi sha ka Digital Era lane ka Information Technology ha kaba ka long ka kabu ïa ka ri India jong ngi ba ka la pynioh kam shibun ha kato ka por ba ki wan ki company nabar ban buh ïa ki nongiarap, ïa ki nongthied (customer care) lyngba ka process ba ki khot ki BPO (Business Process Outsourcing).
Ka long ka jingkyrkhu ïa ka Ri jong ngi namar ba ka jingrem jong ki nongtrei (Labour Cost) sha ki ri America bad ki ri Europe.
Sa kawei ruh namar ngi pule da ka ktieñ phareng te ka long ka ba suk ba ïa ngi bad ki company kiba nabar ban iatreilang bad ban buh (setup) hangne.
Mynta pat ngi la poi sha ka juk kaba ki khot ka Decentralisation era ha kaba ïa u Bitcoin ruh la thaw ha kane ka technology, ka Blockchain Technology ha kaba ki riewkhraw ka pyrthei bad wat ka Finance minister, ka Nirmala Sitharamanad bad u Governor ka RBI u Shaktikanta Das ki la ïaroh ïa kane ka technology.
Ka jingkiew sted ka Artificial Intelligence, ka Machine Learning(ML) ruh ka long ka ba buh jingma ïa ngi lada ngim ïaleh ban wad jingtip bad tip ïa kine ki ba wanrah jingkylla ha ka pyrthei ha ka rukom ba ngi trei bad im.
Kawei na ka Artificial Intelligence (AI) kaba la paw bad la pynkylla ruh ïa ka rukom treikam jong ngi ka dei ka ChatGPT ha ka ba ka lah ban pynduh kam (replace) ïa ki briew wat kiba la trei ruh.
Te shu pyrkhat hi ma phi ba ynda ka AI & ML ki lah ban don ka jingstad kaba kat ki briew ne tam ban ïa u briew, te mano ban ai kam ai jam ïa ngi, namar ngi kum ki briew ngi donkam ïa ka bam, ka shuti bad ka jingiasyllok, ka jingim ha ka imlang ka sahlang (social), katba ki machine kim donkam ïa kine baroh"“Ka phang kaba ïadei ba ka jingkhanglad ki kmie ki kpa ne ki ba haiïng jong ngi ban seng kam ne trei ka kam la jong ka dei namar ba ha ka por jong ki ka bun ka kam ka jam khamtam ïa ki ba stad ba tip, ka mut ba ka kam ka la ap lypa ïa kiba pule hynrei mynta pat la long da khongphong ha ka por jong ngi.
Sa kawei ruh namar ngi don ka jingmlien ban kynmaw bha ïa ki ba rem ne fail ba la sdang ha ka kam jong ki.
Ban pynsngewthuh bha ïa phi kane mo kaba ngin hap kynmaw ïa ka Law of Economics, Ka supply and demand, kaba mut lada jia ba bun ka supply naduh ki tiar ki tar, ka pisa ka kam, tangba duna ka demand te kan jia aiu? kan hiar dor ne em?, kane ka long thik ha ngi mynta ba la bun palat ki ba stad (ka jingstad outdated) duna palat ka kam, te na kata ka daw ka hiar noh ka bai trei ( salary ) namar bun ki nongwad kam, teng teng ka i long phylla bha ba wat ka kam badei ka kam ïa kito kiba pass class 10/12 dang apply da ki ba la dep ki kyrdan baheh haduh kiba la dep PhD ruh, tangba yn leh aiu ban ïoh ka bam, ban ioh ka kam hap trei hi.
Kane ka dei ban buh ka jingkylli keiñ ïa nga ïa phi ba balei hap ban poi shaduh ka ne ka apot, hooid ban long ki nongseng kam baroh kam long kaba lah, hynrei ka ba eh ka long ba ngim shim ïa ka lad tang ban pyrshang ruh, te la da phim pyrshang te kumno phin tip keiñ".
“Te kaei kaba ngi lah ban leh ban pynkiew ialade ha ka stad ka tip, ha ka ioh ka kot ka long ba ngi dei ban kynmaw ïa ki kyntien jong u wei u nongthoh kot bakhraw, u Robin Sharma, u nongthoh jong ka kot ‘The Monk Who Sold His Ferrari’ ha kaba u ong, “Life is a learning Process", kaba mut ba katba ngi dang im ngi dei ban wad jingtip ym ban pynkut mar sien dep na college ha kaba bun na ngi, ngi long kumta.
Ngi dei ruh ban kynmaw ïa ki kyntien u Buddha ba ong, “We become what we think", kaba mut ngi long kumba ngi pyrkhat.
Te lada ngi kwah ban kylla ha ka jingim khamtam ka jingmut jingpyrkhat (Mindset) te ngi dei ban pule ïaki kot babha, ngin sngap ïa ki podcast, interview jong ki briew ba ngi kheiñ Burom (admired) kiba la dep leh ne jop ha ka jingim jong ki.
Ngim dei ban ap ïa ka sorkar ne ki ba don ha ka bor ban pynkylla ïa kane namar phi la iohi hi ban pynkylla ïa kano kano ka policy ka shim por bha te ioh ka por ka leit noh kam ap ia ngi, namar ka por ka long ba khyndiat te ngi dei ban da tyngkai bha ïa ka.
Sa kawei ruh, balei ban ap ïa ki, namar la don lut ki jingtip (information) ba donkam ha ka internet kan shong sa tang ha ka mon jong nga jong phi hi.
Te kynmaw lada phim mut ne don Mynsiem ban seng kam lajong te wat khlet ban da pynkhreh ïa ka jingmut jingpyrkhat (mindset) na ka jingmut ban long ki nongtrei sha ka ki nongseng kam lym kumta kam long ka ba suk ban jop.
Ngi dei ruh ban kynmaw ba ngi mad shibun ki jingeh, jingtynjuh, jingkyrduh, jingsngewsih bad ka jingbymioh jingiarap (support) kaba biang ha kane ka kam ha ka por ba phi sdang.
Kynmaw ruh ia ki kyntien u Khan Sir ba ong ‘lada phi sngewkhia katno katno ruh ngim dei ban duh jingkyrmen, wat ym ngop ha ka depression, hynrei ngi dei ban kynmaw ba u Blei um juh ai ha u bym don bor ban kit ïa kaba um lah bad wa klet ïa u Blei ha ka jingim jong phi.
’ “To ai ba lyngba ka ne ka jingthoh jong nga kan plie lad ïa phi ban pyrshang ban pyrkhat da kum wei ne phin mlien ban buh ki jingkylli.
Lada phi sngew myntoi na ki jingthoh jong nga sa peit ruh ïa ka channel jong nga ha YouTube (U DO IT (udoit@981)) kaba nga la pyllait shibun kiei kiei ha ka ba iadei bad ka jingeh jingshitom ka jaitbynriew jong ngi.
Khublei shibun, u Blei un kyrkhu kyrdoh ïa phi baroh".
Ka Jaidbynriew Khasi ka dei shisha kawei na ki jaidbynriew kaba kham pher ban ïanujor bad kiwei pat ki jaidbynreiw heh paid ka pyrthei.
Wat tang hapoh ka ri India ruh ka la ïapher bak -ly-bak, ym tang ka rukom shim jait na ka kmie kaba don la ka jong ka nongrim ban kheiñ ïa uta u saisohpet kata ka mei ïawbei.
Kiba bun ki riew paidbah ki ju ong ba ki Khasi ki shim jait na ka kynthei, hynrei ka kyntien kaba shong nongrim ka long ‘na ka kmie kaba kha’.
Ha ryngkat bad kane ka rukom ñiew rukom kheiñ ka bud ruh sa ka rukom jingngeit jong ki Khasi kiba kumno la pynshongbeit ha ka rukom jingim kaba na ka por sha ka por ne man ka sngi.
Ki lah ban don khyndiat ki jingïapher na ka rukom ba ju kheiñ ha ki thaiñ Synteng, Bhoi, War, Maram bad hangne ha pdeng rilum Khasi.
Ban kiar na kiba bun ki jingjia ba sngewsih ha ka poi kha poi man ka jingmih shakhmat jong ki Seng kur ka long kawei na ki lad ban ïarap ïa ka imlang sahlang jong kane ka jaidbynriew rit paid kaba dang don tang kumba 20 lak ngut ei ei kumba la don ba kheiñ antad.
Ka jingdon jong ki seng Kur ka long kawei ka lad ban pynlong ïa kata ka kur kaba ïatylli bad ruh ka long ka jingïada ïa ka jaidbynriew Khasi khnang ba yn lah ban khanglad ïa kino kino ki riew shim kabu kiba ap khliaw kumno ban ïoh bsuh khlieh ïalade ban ïohlong kum ki Khasi bad ïoh jingmyntoi lem ha ka khaïi pateng, ka kam ka jam, ka jinglongtrai ïa ka khyndew ka shyiap, wat ha ka shongkha shongman bad ban imsuk imsaiñ ha kine ki lum pyngngad kane ka Bri u Hynniewtrep.
Ka jingaijait sha u Kpa ka dei kawei ka bynta kaba bun na ki para Khasi ki ju long laitluid bha ha ki por kiba kham mynshuwa.
Ym tang katta hynrei ha kine ki khyndiat phewsnem ki la mih ruh ki seng ba ïeng ban ym dei ban khanglad ban ai jait sha u kpa wat la dei kiba ïapoi kha para Khasi ruh.
Ym tang katta ki don ruh ïa ka nongrim kaba sngew shongnia ba dei ban pynkylla noh ïa ka jingaijait sha u Kpa.
Uwei u riew rangbah leh u la kren halor kane ka phang kaba da sngew ba ka la dei hi ka hukum Blei.
Niuma ïa kata, hynrei shisha U Blei hi u tip kumno kane ka jaidbynriew Khasi ka im ha ka rukom ban aijait sha ka kmie, ha kaba haba ïakren bad ki katto katne ki briew ki bym dei Khasi ki pynpaw ba katno ki jawdud lem ban ïoh kum kane ka kabu ki Khasi ha ka imlang sahlang jong ki.
Ka buit ban aijait sha u kpa lehse ka lah ban dei ka jingïabud na kaei kaba ki nong sepngi ki ju leh kumjuh ruh kiwei pat ki jaidbynriew heh paid ha ka ka pyrthei.
Khamtam lei ka long ka kabu ïa ki rangbah Khasi ki bym ïadon para kynthei ban bteng ïa ka kur pateng kiba poi kha da kiwei pat ki kynthei bymdei Khasi.
Kane ka lah ruh ban jia ha kito ki longïiing ba ki kur kim da ïa tuklar ei ei eh, hynrei ieh beit ha ka jingsngew laitluid jong ki shimet hi.
Toi ka ‘tang jait’ kaba ki Khasi ki don ka la long kawei na ki lad ban ïarap ïa ki ‘rang Khasi kiba poi kha bad kiwei pat ki bym dei para Khasi.
Kane ka kam ka la ïaid la kham jngai hi hynrei kam neh pat kumta bad ka kylliang bad kylla na ka por sha ka por.
Kumba ka long hi la ïohi ba kiba bun kiba dang bat bha ïa ka dustur Khasi te kim lah ban pdiang ïa kane.
La ïohi bad sakhi ruh ba ki don ki rang Khasi kiba la shim jait sha lade ne sha ka kur la jong ym sha ka kur jong ka kmie jong ki khun, ka jingsngew pat ka long ba ma ki ïalade ruh kim shym la shim jait na u Kpa hynrei ki shim beit na ka kmie.
Kat kum ka imlang sahlang ki Khasi ka buh jingsngew bha ïa kito bapli kiba ai jait sha u Kpa ha kaba ïadei ba ka kam kur kam kha kumba ju leh ki Khasi.
Khatam lei ha ka jingïalum kur jong ki Seng Kur ka buh jingsngew bha bad kumno kiba dei ki khun kha kin kylla khun kur ne kur noh? Uwei u riew rangbah u la pynpaw ka jingsngewkhia bad ong ba ka jingbymñiew ïa kiba ai jait kpa kum ki Khasi ka pharia shisha ïa ka jaidbynriew bad u la pynpaw ba donkam palat ai ka lad jingïarap ne SOLUTIONS !.
Khliehriat, Nohprah 16: U Deputy Commissioner (Supply) ka East Jaiñtia Hills District, u pynbna paidbah ba la pyllait ïa u khaw rashon NFSA na ka bynta u bnai Nohprah hapoh East Jaiñtia Hills District.
Ïa u khaw AAY yn sam 35 kilo shi ïing shibnai khlem da donkam ban siew pisa eiei, ïa u khaw PHH yn sam 5 kilo shikhlieh shibnai khlem da donkam ban siew pisa eiei, katba ïa u khaw Non- NFSA pat yn sam 7.215 kilo shi ïing- shibnai haka ka dor die lang ka ba long 12.00/- tyngka shi kilo bad ka dor die khutia pat kam dei ban palat ïa ka 14.00/- tyngka shi kilo.
Lada don kano kano ka jingbymhun halor ka rukom sam ïa u khaw da ki nongsam katkum ki jingthew ba la buh, ki paidbah ki lah ban ujor sha u Deputy Commissioner (Supply) ka East Jaiñtia Hills District lane ki lah ban phone sha u nombor bym donkam ban siew pisa (Toll free No.), kata, u 1697 bad ki lah ruh ban ujor sha u District Grievances Officer ka East Jaiñtia Hills District, ong u kyrwoh na u Deputy Commissioner.
Jowai, Nohprah : Ka Mih-Myntdu Community Social Welfare Association (MCSWA) kawei na ki kynhun treimon sngewbha mynta ka sngi kala plie paidbah ïaka jaka ban peit shipor ïaki riew tymmmen ne ka ‘Drop in Centre for Senior Citizen’ kaba don ha MCSWA Head Office, Faith Academy Campus, Moosalangkat, Salaroh Road, Jowai.
Ha kane Centre ban peit shipor ïaki riew tymmen yn pdiang ïa ki naduh ka por 10 baje mynstep haduh 4 baje shiteng janmiet, ha kaba ki riew tymmen ki lah ban wan shong shipor ban ïoh lad ban ïaphylliew jingmut lang para maki, kin don ruh ki lad ban pynkmen ïa ki naduh ki rukom dro dur, ki jingrwai, ki jait jingïalehkai, ka rukom ai jingsumar ïaka khoit ka khiah nalor kiwei kiwei de.
Mynta ka sngi la wan ban plie pyrda ïaka da ka kongsan ka kong D.V Lyngdoh, MCS Additional Deputy Commissioner WJHD, ha ryngkat ka jingdonlang ka Director MCSWA Dr.J.N.Shullai, ka kong Ripaia Passah, District Social Welfare Officer kaba la batai ruh shaphang ki skim ha kaba ïadei bad kine ki jaka ba peit ïa ki riew tymmen, ki nongtrei ka MCSWA, ki riew tymmen bad kiwei de.
La ïathuh ïa kane ka Centre yn ïarap lyngba ka jingkyrshan jong ka ophis District Social Welfare, West Jaiñtia Hills ha ryngkat ka jingtreilang bad ka Mih-Myntdu Community Social Welfare Association (MCSWA) naka bynta ka jingmyntoi jong ki riew tymmen.
Na ka liang ka kongsan kong D.V Lyngdoh haba ai jingkren kala kyntu ïa kane ka Association ba kin trei shitom ban pynbha shuh shuh ïaka rukom treikam jong kane ka Centre ha kine ki sngi ban wan, lyngba kane ka center kan ïarap ban khring shuh shuh ïa ki riew tymmen ban wan shong shipor ha kane ka Center.
Kala ong kum ki Khasi Pnar ‘ngi dei ban burom bad ban pynneh pynsah ïa ka Riti ka Dustur jong ki longshwa manshwa ïa kaei kaba ki riew tynnen ki ïathuh khana haki por hyndai hynthai’.
Nongstoiñ, Nohprah 15 : Na ka bynta ban pynshai sha ki paitbah nongshong shnong ïa ki skhim ba bun jait ba ka sorkar pdeng ka la mang kyrpang na ka bynta ki paitbah nongshong shong ka ophis u Deputy Commssionert ka West Khasi hills district mynta ka sngi thohdieng ka 15 tarik Nohprah ka la pynlong ïa ka programe ba kyrpang kaba la tip kum ka Viksit Bharat Sankalp Yatra ha kaba baroh ki tnad trei kam jong ka sorkar ki ïadon bynta lang.
Ïa katei ka programe la pynlong ha Market Complex ha khmat ïew Nongstoiñ ha kaba baroh ki nongïoh bynta na ki skhim sorkar kioba ka sorkar ka la pyntrei kam lyngba ki Block Ophis, ka tnad ka koit ka khiah, ka tnad ba peit ïa ka bording, ka rep ka riang, ka pule puthi , ka tnad sam umbam um dih ki Bank bad kiwei kiwei.
Ha shuwa ban sdang ïa ka jingpynshai paitbah la pyni ïa ka jingpyntrei kam ïa baroh ki skhim lyngba ki dur khih.
Hadien ka jingpyni ïa kitei ki dur khih la sdang ïa ka jingïalang pynshai paitbah ha kaba la pynïaid da u bah F.Marweiñ bad la ïoh ïa ka jingpynshai lyngkot ïa ka jingthmu jong katei ka prokram da u bah T.Diengan Block Development Officer ka Nongstoiñ C&RD Block.
Ha kajuh ka por la ïoh ïa ka jingkren bad ka jingpynshai na ki ophisar jong ki tnad trei kam jong ka sorkar ïa ki skhim kiba ka sorkar ka la mang na ka bynta jong ki paitbah nongshong shnong.
Ha katei ka sngi ka la don ruh ka jingeksamin bad sam dawai ei sha kiba pang ba shitom , ka jingpynrung kyrteng ïa kito ki bym pat don ïa ki MHIS card, Adhaar card, ka jing ai free gas connection bad bun kiwei kiwei ki bynta ba ka sorkar ka la mang pisa kyrpang na ka bynta ki paitbah.
Ha shuwa ban pynkut ïa katei ka prokram la sam ïa ki khusnam sha ki nongïoh bynta na ka skhim Pradhan Matri Awaas Yojana na ka bynta ban shna ïng, ki ba la pyndep hok ban shna ïa ki paiñkhana nangta la sam ruh ïa ki khusnam na ka bynta ki SHG, ki ASHA, bad kiwei kiwei.
Ïa kitei ki khusnam la sam da u bah Sraly Rashir sordar shnong jong ka New Nongstoiñ uba la shah khot kum u kongsan.
Jowai, Nohprah 15: Kum shi bynta ka jinglehkmen Christmas ki shi paralok kata u ma Pyndap Shadap, u ma C.Phawa, ma H.Sungoh bad u ma Dawan Lyngdoh MDC ki la leit ban ai sngewbha da ki Blanket ne kymmor thiah sha ki paidbah nongshong Shnong Thangrong.
Hashwa ban ai ïa kine ki kymbor la don ka jingïalang ba lyngkot ha kaba la pdiang sngewbha ïa ki da u Chairman Shnong ma Kwit Khyrwang ryngkat ka jingïadonlang ki Rangbah ki longkmie bad ki hep barit.
La ïoh ïa ka jingkren na u ma P.Shadap, ma S.Phawa, ma L Sungoh bad na u ma D.Lyngdoh MDC, haba ai jingkren kila ong ba kum ka dak ka jingleh kmen Christmas kila shim ïa kane ka lad ban ïarap da kien ki jingai barit sha ki paradoh para snam kiba sah sha Thaiñ Khappud kiba la mad shibun ki jingeh ha ka jong im ba manla ka sngi.
U ma Dawan Lyngdoh MDC ula ai mynsiem ïa kine ki paradoh para snam kiba don sha kane ka Thiañ ban long kiba siañ bad ban ïa tylli ha kini kino ki kam.
Ha shwa ban Sam ïa ki jingai sngewbha la ïoh ïa ka jingduwai na i bah W.War bad la ai ïa ki jingai sngewbha da kine ki Rangbah.
Nongstoiñ Nohprah 16: Ka Dellimitation Committee kaba la thung da ka Excecutive Committee jong ka Khasi Hills Autonomous District Council na ka bynta ban pynbeit thymmai ïa ki shnong na ka MDC election kaba la khlieh da u Dr.S.Kharsyiemlieh Nongbishar ba la shongthait jong ka District Council kum u Chairman ryngkat ki dkhot ba kynthup ïa u Dr.S.L.Marbañiang Ex MLA ,Mrs R.Myrboh Nonghikai ba la shong thait, Dr.D.R.L Nonglait Proffessor Dept of Khasi jong ka skul bah NEHU, Mr.M.Kharkrang secretary barim ka KHADC mynta ka 15 tarik Nohprah ki la hiar sha Nongstoiñ ban pynlong ïa ka jingpynsgew paitbah ha kaba iadei bad ka jingpynbeit thymmai ïa ki shnong na ka bynta ki MDC constituency.
Ïa katei ka jingpynsgew paitbah na ka bynta ki lai tylli ki constituency ha West Khasi hills ka Nongstoiñ , Rambrai Jyrngam bad ka Mawshynrut la pynlong ha ka ophis jong ka KHADC kaba don ha Spengthawlangmlah.
Ha katei ka jingpynsgew paitbah ki la don haduh khyndai tylli ki kynhun na ki shnong bapher bapher kiba hap ha kitei ki lai tylli ki constituency kiba la wan ban ai ïa ka jubab jong ki.
U Dr.S.Kharsyiemlieh haba ïa kren bad ki ongthohkhubor hadien ba la kut ka jingpynsgewpaitbah u la ong ba ka jingwan jong ki ban pynbeit thymmai ïa ki shnong ka dei namar ba ka Excecutive Committee ka la btah ïa ki ba kin pynkloi katba lah ban pyndep ïa ka jingpynsgew paitbah.
Nalor kata u la ong ruh ba ka jingpynbeit ka long namar ba ki don ki shnong kiba ha ka MLA ki hap ha kawei ka constituency bad ha a MDC pat ki hap ha kawei pat ka constituency.
Nalor kata u la ong ba ki don ki shnong kiba ki constituency bad ki Block ophis ki ia pher kumta ban pynsuk ïa ki paitbah ha ka por election ki hap ban pynbeit ba ki dei ban hap lang ha kajuh ka constituency ha ka MLA bad ha ka MDC khnang ban suk haba ki don kam.
Haba kylli pat la ka jingphiah noh ïa ki MDC cosntituiency na ka bynta ban pynbun ïa ki MDC seat ka lah ne am ban ur long u Dr Kharsyiemlieh u la ong ba ïa katei ka mat kin ym lah ban tip namar ka dei ka Excecutive Committee jongka District Council kaba la thung ïa ki kum ki dkhot jong ka delliomitation committee bad ka la bthah ruh ba katei ka committee kadei ban pyndep kloi katba lah ban ba kan phah ïa ka kaiphod sha ka EC kloi katba lah.
U la ong ruh ba baroh kiba la wan ban ai jubab ha katei ka sngi kim don kano kano ka jingpyrshah ha kaba ïadei ban ka jingpynhap lang ïa ki shnong ha ka MLA bad MDC coinstituency.
Shillong, Nohprah 16: Mynta ka sngi ka kynhun shipai BSF kiba dei na ka 4th Battalion ki la pynlong ïa ka jingai jingsumar ei ïa ki paidbah ha khappud bad ka Bangladesh na ka bynta ki saw tylli ki shnong, Dawki, Bakur, Sankhat bad Jaliakhola ha kaba palat 400 ngut ki briew ki la ïoh jingmyntoi.
ïa kane ka jingai jingsumar ei la pynlong ha ïew Dawki ha kaba ki paidbah nongshong shnong kiba don ha khappud bad ka Bangladesh kiba dei na East bad West Jaintia Hills ki wan ïew wan hat.
ïa kane ka jingai jingsumar ei la plie da u K S Rana DIG ba dei peit ïa ka bynta jong ka Jaintia Hills, ha ka jingïadon lang u Pankaj Soodan, Commandant 4 Bn BSF.Ha kane ka jingai jingsumar ei la peit bniah ïa kiba wan shim dawai da ki doktor jong ki BSF ha kaba palat 400 ngut ki briew kila ïoh ïa ka jingmyntoi na kane ka jingai dawai ei ba la pynlong da ki shipai BSF.Nalor kane ka jingai jingsumar ei, ki shipai BSF ki la sam ruh ïa ki kor Komputer, ki jingdon kam ha ki skul, ki pangkha, ki klong buh um dih, ki jaka bret niut bad kiwei kiwei bad kine baroh kila kot sha ka T.6 lak tyngka, kine la ai sha ki samla pule bad ki longïing kiba duna ka jingïoh.
Ha ka jingkren K.S Rana DIG ba dei peit ïa ka Jaintia Hills u la ong ba kane ka jingleh jong ki BSF ka long ba ki don kata ka jingkit khlieh ban kyntiew ïaki paidbah kiba don ha khppud bad ka Bangladesh, ïa kane ka jingleh jong ki BSF la ai ïa ka jingïaroh da ki nongkit kam shnong.
Shillong, Nohprah, 16: Kum ka jingpynkhreh ban kynmaw burom ïa ka jingwan longbriew jong u khunlung Jisu sha kane ka sla pyrthei, MCrown Hotel kaba long ka ing basa kaba don ha Khyndai Lad, Shillong, kumba ju leh manla u snem, ha ka Sngi Saitjaiñ ka la khot sngewbha ïa ki khunswet ba la ri bad sumar da ka Reach Shillong Ministry ban bamja sngi ha 3 Olives Restaurant kaba don hapoh kane ka Hotel.
Hadien ba ki khynnah ki ladep bam, ki nongpynïaid jong kane ka Hotel, ki la ïalam kai ïa kine ki khynnah sha ka jaka pynbyrngia niah kali ïa kaba la tip kyrteng kum ka Playdom by 3 Phoenix kaba don hapoh ka mala jong ka Hotel MCrown ïa kaba la khap ribbon hi da kine ki khynnah.
Kine ki khynnah, ki la ïoh lad ruh ban pynbyrngia ïalade da kaba niah ïa ki kali kiba la tip kum ki Bumper Cars.
Ha kane kajuh ka sngi, ka Showroom JN Suzuki ka la rakhe ïa ka Christmas da kaba pynlong ïa ka jingïaid Christmas Carol kaba la sdang na Showroom kaba kaba don ha ka shnong Mawblei bad ïaid lyngba ka shnong Laitumkhrah, Khyndai Lad, Polo, Mawlai bad pynkut biang haduh ha Mawblei.
Ha kane ka jingïaid Carol, da ki thuk thuk ar shaka, la ïashim bynta lang da ki nongtrei jong ka Showroom JN Suzuki bad kumjuh ruh ki Customer lem bad u RJ Zack na ka Red FM.Dibrugarh, Nohprah 16 : U MLA barim ka Arunachal Pradesh u Yumsem Matey, ula shah siat iap ha ka kynhun ki ehrang kaikhlaw ha ka shnong Rahu kaba hap hapoh ka Lazu Police Station jong ka Jylla Arunachal Pradesh mynta ka janmiet sngi Saitjain.
Kat kum ka khubor, une u MLA barim ula leit ïashim bynta ha ka jingïalang ha ka shnong Rahu kaba hap hapoh ka Tirap District mynta ka janmiet bad ka kynhun ki samla ki la rahbor ïa u shajan ka khappud India-Myanmar bad siat iap syndon ïa u.
U Matey u dei u MLA ka Khonsa (West) naduh u snem 2009-2014 na ka ticket jong ka Congress bad ha u snem 2015 ula leit ban pynïasoh ïalade sha ka BJP.U dei u kyrtong uba la pynkhreh ban ïakhun ïa ka elekshon MLA ban wan na Khonsa (West).
“Une u MLA barim ula shah patan sha khappud India-Myanmar bad shah siat iap ha ki kynhun kaikhlaw.
Hynrei ym pat lah ban tip ka kynhun kaikhlaw aiu kaba leh ïa kane ka kam" ong ki heh Sorkar.
Na ka liang ki bor pahara, ki la pynlong ïa ka jingkhynra kaba jur ban ïoh kem ïa kine ki kaikhlaw kiba donkti.
Ha u snem 2019, u MLA ka West Khonsa Tirong Aboh lem bad 10 ngut ki nongkyrshan jong u, ki la shah thombor ha ka kynhun ki kaikhlaw ha ka shnong Bogapani kaba hap hapoh ka Tirap District.
Ka Tirap, Longding bad Changlang(TLC) jong ka Arunachal Pradesh ki dei kiba la shah pynbna kum ki disturbed area bad ki la shah pynhap hapoh ka AFSPA ha ka MHA.Shillong, Nohprah, 16: Ka Meghalaya Retired Deficit School Teachers Association (MRDSTA) kaba long ka kynhun jong ki nonghikai skul Deficit ba la shongthait, ha ka sngi Saitjaiñ ki la kyntu ïa ka Sorkar Meghalaya Democratic Alliance (MDA) ba kam dei satia ban shu leh kyrkieh halor ka jingshim rai ban pynrung bujli da ki kot jong ka NCERT ha ki skul pule ha kane ka jylla Meghalaya.
Ha ka jingïakren bad ki lad pathai khubor u President jong ka Association u Bah ED Nongsiang u la ong, “ha kaba ïadei bad (ka jingshim rai ban pynrung da ki kot pule NCERT) nga sngew ba ka kham biang, ym dei ban pynkyrkieh.
Shu buh ki (Sorkar) pynmih (hukum) mynta mynta, bad kin sa ong shim noh (ban pyndonkam) ïa ki kot kam long.
"“Ki kham biang ki kot NCERT ban ïa ki (kot) jong ka Meghalaya Board of School Education (MBoSE), hynrei ka rukom pyntreikam pat ïa kane, ka long kyrkieh.
Mynta ki ong (shim rai) la shem snem la pynmih.
Ka bym lah ban long, kumno kin lah ban pynbeit bha ïa ki kot," u la ong.
“Mynshwa ka MBoSE ka da khot lang ïa lang ïa ki nonghikai ban ïasyllok ha kaba ïadei bad ki kot ba la pynmih da ka Board bad ngi la ai ka jingkyrshan ïa ka Board ban peit la ki biang ne kim biang ban shim ïa ki kot ha ki skul.
Mynta ruh ka dei ban long kumjuh.
Lada ïa ka NCERT la shu pynmih kynsan kynsan, khlem ïasyllok ïano ïano, khlem da ai por ïa ki khynnah skul, ïa ki kmie ki kpa ban hap thied thymmai (ïa ki kot) namarba ki hap bret ïa kot kiba rim bad ki hap ban thied da ki kot kiba thymmai.
Ki don ki longing longsem kiba don ïa ki hymmen ki para kiba pule, ki la duh noh ban shim ïa ki kot kiba rim bad ki la hap ban thied thymmai.
Kam long ban shu leh kyrkieh, hynrei ka biang eh lada ki leit ïa ka NCERT,"la ong President ka MRDSTA.Haba bynrap, u Vice President ka MRDSTA, Babu Ronjit Marbaniang, u la ong, “ka Sorkar ka dei ban da iit ïa ki nonghikai ne ïa ki riew shemphang kiba lah ban wanrah na ka bynta ka jingbit jingbiang jong ka jylla haba ki pynmih thymmai ïa ki kot pule.
U la ïathuh ba ka don ka jingïalang kaba la ïakynduh ha kaba ki nonghikai ki la ong, ba ka tnat Pule Puthi kam dei ban leit na bynta ka jingmyntoi jong ki nongpynmih kot, hynrei dei ban leit na ka bynta ka bha ka miat jong ki khynnah skul.
“Nga kynmaw, (ngan ym jer kyrteng) iwei na ki ophisar, i mih syndon na ka jingïalang.
Ngi hap ban kynthoh namarba ngi tip.
Ka jingwan ki kynrum kynram ha ka pule ka puthi, ka long ba ka Sorkar kam shim naduh mynshwa bad kine ki jingeh ki lang bad ki wan lut mynta,"u la ong.
“Ka pule ka puthi kam dei ban long tang ka pule puthi kaba malu mala hynrei ka dei ban long ka pule puthi kaba don ïa ka dor ha kum kane ka juk ba mynta.
Haba ong, ka pule puthi kaba don ïa ka dor, phi la sngewthuh ka mut mano ban rung bad long ki nonghikai," la ai nuksa u Babu Ron.
Shillong, Nohprah, 16: U President jong ka Meghalaya Retired Deficit School Teachers Association (MRDSTA) u Babu ED Nongsiang, ha ka sngi Saitjaiñ u la pynpaw ïa ka jingsngew bynñiaw halor ka jingbym ïoh baibam tymmen jong ki nonghikai skul Deficit ynda ki la shongthait hadien ka jingshakri kumba 30 snem ban noh synñiang sha ka pule ka puthi bad sha ka jylla.
Ha ka jingïakren bad ki lad pathai khubor hadien ba la wai ka jingïalang kaba la long ha Jail Road Boys Higher Secondary School, Jail Road, Shillong u Bah Nongsiang u la ong, “ki don (ki nonghikai skul Deficit) napdeng jong ngi, kiba la shakri 29 snem, 30 snem wat haduh 35 snem hynrei ynda la shongthait kim ïoh eiei.
Kane kam ïahap.
Ngi tip ba u MLA lada u jop shi samoi ruh u la ïoh baibam tymmen, tang san snem u la ïoh baibam tymmen.
Kam ïahap shuh ka rukom trei kaba tang 5 snem bad ka 30 snem.
"“Ka sorkar ka ai ïa ki (MLA) namarba ki shna hi ïa ka aiñ ban ai ïalade, katba ïa ngi ki nonghikai kiba ïaksaid katno katno ruh ka eh," u la ong.
“Ngi kynmaw ha u 1996-1997, ka don ka Fourth Pay Commission, ki (Sorkar) mut pynduh noh (ban ai ïa ka Fourth Pay Commission) ïa ki nonghikai skul Deficit.
Da ka jingïakhih, ngi la ïoh ïa ka Fourth Pay bad ka Fifth Pay Commission leilei ngi ïoh da kaba suk nabar ngi la ïakhih na shwa," la ïathuh u Babu Nongsiang.
Haba bynrap lang ïa kane, u Vice President jong ka Association u Babu Ronjit Marbaniang u la ong, “u Founder President jong ka Khasi Jaiñtia Deficit School Teachers Association (KJDSTA), Babu Teibor Shanpru, u dang im, mynta kumno ngin ieh ïa u.
U dei uba la lamkhmat ban kyntiew ïa ka pule ka puthi, hynrei ngi sngewsih ban ong ba mynta ka pule ka puthi ka la hiar sha trai.
"Da kaba pynpaw ïa ka jingbym shngaiñ ka lawei jong ki pateng ba mynta kiba kwah ban long nonghikai skul, u Babu Ron u la ong, ‘mynta kiba dei ban wan sha kam hikai, haba ki ïohi ïa ka “Security" ïa ki kam don, kam pynshlur ïa ki nonghikai kiba la tbit bad ban rung sha ka kam hikai skul bad kiba rung (sha ka kam hikai skul) ka long tang namarba kim ïoh kam.
Ha ka juk mynta, ki kmie ki kpa kin ym phah ïa ki khun ki kti jong ki ban long ki nonghikai namarba ki ïohi ïa ka jingïaksaid jong ngi ka long kaba eh haduh katta katta," bad bynrap, “ynda ngi la phong ïa kane ka juti kaba ngi la shongthait ngi sngewthuh bha.
"“Ngi la ïakren bad ka Sorkar Jylla ïa ka baibam tymmen naduh ka por ba u Dr.Mukul Sangma u dang long u Myntri Rangbah.
Haba ngi pynpaw ïa kane, u sngewsynei, u sngewsih.
U ïam, haba u kynmaw ïa ka jingeh kaba ki nonghikai ki mad, khamtam ki kmie ki kpa jong u, kiba dei ki nonghikai.
Kane ka dei ha ka 11 tarik, Lber, 2015 ha Assembly," la pynkynmaw u Babu Ron.
“Kaba sngewsih kaba ngi hap kynthoh ruh ïa ki nongmihkhmat badonburom jong ngi, ki shakri 5 snem ki la ïoh ïa ka (penshon), hynrei ka tulop jong ngi kaba rit, eiei ruh ngim ïoh.
Mynshwa leilei ka tulop Deficit kaba rit, hynrei da ka jingïakhun ka la shu biang, ngim don wat tang ban pynlang pisa ruh, wat ban ai ka jingnang jingstad ïa ki khun ruh ka shem (shitom).
Ngi hikai ïa ki khun jong kiwei, katba ïalade patde kaba eh ngi mad.
Ka dei kaba eh bha lada ki (Sorkar) kwah ba ka pule ka puthi kan kiew," u pynpaw u Babu Ron.
“Ka Sorkar ka dei ban weng ïa kine ki jingeh jong ki nonghikai.
Ym dei ba ngi pyrkhat tang ïalade ba ngi kren kumne, hynrei ngi pyrkhat ïa ka pule ka puthi jong ka jylla baroh kawei.
Ban kiew ka pule ka puthi, ngi donkam ïa ki nonghikai kiba tbit (ban rung sha ka kam hikai skul).
Kita ki nonghikai kiba dei ban wan, kin wan kumno, haba tang ban ïoh tulop ruh hap mih sha surok, hap shah synreit um, hap shah shoh, hap shah bom, hap shah tied.
Kita ki dei kiei kiei kiba ngi sngewsih ban kynthoh.
Ki nongthaw aiñ, lada kim lah ban shimkhia ïa ka pule ka puthi, ka jylla kan ym kiew lano lano," u la ong.
U la ïathuh ruh ba ki nonghikai skul Deficit ki la hap ban pynlong da ka jingïakhih ban ïoh ïa ka jingsiew DA.“Ka sorkar kam dei ban sngewthuh bakla ba ngi khlem noh synniang eiei.
Ngim ïakren ïa ka (jingnoh synniang) sha ka Pla ïarong jong ka Sorkar, hynrei ngi kren ïa ka “Human Resources," ngi la noh synniang shikatdei eh na ka bynta ka jingmyntoi jong ka jylla.
Kata ka dei kawei ka bynta kaba ka Sorkar ka hap ban pyrkhat bha.
Lada ym don nonghikai kane ka jylla kan ym poi hangno hangno ruh," la ong shuh shuh u Babu Ron.
“Ngi kyntu ïa ka Sorkar, khamtam ïa u Myntri Rangbah ka Jylla uba bat ïa u shabi ban pynïaid ïa ka jylla," u la bynrap.
Nongpoh, Nohprah 16: Ka Maitshaphrang LP School kaba dei kawei naki skul bala seng da ka Khasi Student Union haka shnong Jatalong, Raid Nongtung ha Ri-Bhoi District kaba dei ka shnong khappud bad ka Assam kala nangroi nang san haka jingdon ki khynnah skul ban long kum kawei naki shlem ban pynphriang ïaka jingnang jingstad haka thaiñ khappud, bad naka liang ki nongïalam ka seng hynnin ka sngi kila ioh ruh ban leit sam ïaki resol jong ki khynnah skul hadien bala dep pynkhreh pynkhrum da ki nonghikai.
Kum ban shu kdew hangne katei ka skul la seng naduh u snem 2011 da ka seng KSU da ka jingangnud ban tbeh jingshai sha katei ka thaiñ khappud khamtam ka jingangnud ba hakhmat hi jong ka KSU ka dei hi ban kyntiew ïaka pule ka puthi.
Ha katei ka sngi ka jingleit sam ïaki resol jong ki khynnah la donlang da ki nongïalam ka KSU naduh u Samla Pynkmenlang Sanmiet Education Secretary ka KSU sengkmie, Samla Ferdinald Kharkamni President ka KSU NKHD, Samla Banjop Maring President KSU Eastern Border Area, Bah B Sohtun Chairman ka Synjuk ki Rangbah Shnong Border Area, ki nonghikai, ki khynnah skul lem bad ki kmie ki kpa.
Ki nongïalam ka KSU haba kren ha katei ka sngi kila pynpaw ka jingsngewkmen ban iohi ba katei ka skul kala nangkiew shaphrang haka jingdon ki khynnah skul, ban pynurlong ïaka jingangnud jong ka seng ba ka pule ka puthi bad ka jingstad ka dei ka thong ba hakhmat eh, naka bynta ban wanrah kano kano kaa jingkylla haka ri bad ka jaitbynriew.
Kila ong ruh ba ha kum kane ka juk stad kaba mynta ki kmie ki kpa ki dei ban sngewthuh shai ba kim dei ban pynduhmynsiem ïala ki jong ki khun hynrei ki dei ban ai mynsiem ba kin mih shakhmat ban leit pule bad ban bteng haduh ba kin da dep ba katei ka thaiñ khappud kan long kum ka jaka tbeh jingshai ha kaba ïadei bad ka jingnang jingstad.
Kumba long mynta katei ka skul ka don naduh ka klas Nursery haduh ka Klas VI, naka liang ki nongïalam kila angnud ruh ba nang kyntiew kyrdan ïa katei ka skul haduh ka klas X ban nang pynsuk ïaki kmie ki kpa ki bym iohlad ban phah skul ïala ki jong ki khun jngai nala ïing.
Shillong, Nohprah 16 : Ka Khasi Hills Autonomous District Council (KHADC) ka la pynbna ba ka jingpynshai paidbah (Public Hearing) na bynta ki ar tylli ki constituency ba hap ha Eastern West Khasi Hills ba kynthup ïa ka Mairang bad Mawthadraishan constituency kan long ha ka 20tarik Nohprah, 2023 ha Conference Hall jong u EE PHE (RWS) Mairang ym shuh ha Circuit House kumba la pynbna mynshwa.
Na ka liang u Secretary ka Executive Committee jong ka KHADC, Shillong, ka pyntip ruh ba la pynbna ha ki Sordar Shnong bad ki paidbah nongshong shnong jong ki Hima bapher bapher ba katei ka jingpynshai paidbah kan long noh ha conference hall jong u EE PHE Mairang Eastern West Khasi Hills.
Lah ban kdew hangne ba ka Delimitation Committee jong ka KHADC ka la leit ban pynlong kylleng ïa ka public hearing haba ïadei bad ka jingpynbeit thymmai ïa ki constituency khamtam ban pynïa biang ïa ka jingbun briew namar don ki constituency kiba la bun bha ki nongthep vote katba don pat ki constituency kiba don khyndiat bha.
Nongpoh, Nohprah 16: Ban pynsaphriang ïaka jingtip kaba kham bñiah halor ka skhim Pradhan Mantri Ujjwala Yojana (PMUY) ka ophis u Deputy Commissioner Ri-Bhoi District lyngba ka tnad Supply mynta ka sngi ka la pynlong ïaka awareness program halor ka skhim sam ei ïaki tyndong shet jingshet sha ki longkmie ba duk ba rangli bala buh thong da ka sorkar pdeng ban pynioh lut ki tyndong shet sha baroh ki shnong nongkyndong haka jingïalang kaba la long ha Auditorium hall ka shnong Harlibagan ha Ri-Bhoi.
Ha kane ka program la wan ban ïadon lang da u Bah Sosthenes Sohtun MLA ka Jirang Constituency, bah Eric Dkhar BDO ka Umling Block, Bhaskar P Baishya District Nodal Officer, IOCL, u P Boro, SI Supply, lem bad kiwei kiwei.
Ha katei ka jingïalang la ioh ruh ban sam ei ïaki tyndong shet jingshet sha ki longkmie kiba duk bad ki dei hok ban ioh (Beneficiaries) bala sam da u kongsan ha katei ka sngi u Bah Sosthenes Sohtun.
Haba kren ha katei ka sngi u Bah Sosthenes Sohtun MLA u la kyntu ïaki nongshong shnong ba kin wan shakhmat ban shim ïa kane ka kabu kaba naka liang ka sorkar ka ai ei da ki tyndong shet jingshet naka bynta ki longiing kiba duk bala mang kyrpad da ka skhim PMUY jong ka sorkar pdeng da ka jingangnud ban pynpoi lut ïaki tyndong shet sha baroh ki shnong nongkyngdong khamtam ki longkmie kiba wan naki longïing ba duk ba rangli.
U la kyntu ruh ïaki longkmie ha katei ka sngi ba kim dei ban kyntaid hynrei ban shim ïa katei ka tyndong shet jingshet da kaba pynbiang ïaki kot ki sla khlem da siew pisa naka bynta ban pynsuk ïaki ban shet ban tiew khamtam ba kin lait naka jingleit thohdieng bad ban pyndonkam da ki dieng hak por shet kaba pynmih ruh ki tdem jaboh kaba lah ban pynsniew pat ïaka lyer ba ngi ring mynsien.
Namarkata naka liang u Bah S Sohtun u la pynpaw ba katei ka skhim ka long shisha ka jingkyrkhu ïaki longkmie kiba duk ba rangli ba kin ioh pdiang ei ïa katei ka tyndong shet naka sorkar bad khamtam ban pynphriang ruh ka khubor sha kiwei ba kin tip halor ka jingdon jong katei ka skhim sorkar, u la bynrap.
Bangalore, Nohprah 16 : Kum ka lad ban ïarap ha kaban kyntiew ïa ki nongrep bad ban pynpaw nam ïa ka jingthiang u sohñiamtra, ka Sorkar Jylla lyngba ka tnad Agriculture ka la wanrah ïa u sohñiamtra ha Nongbah Bengaluru jong ka Jylla Karnataka ha ka Zestfest Meghalaya Khasi Mandarin.
Ïa kane ka prokram Zestfest Meghalaya Khasi Mandarin la pynlong ha Lulu Mall, Bengaluru hynin ka sngi ha kaba ka Dr.Mazel Ampareen Lyngdoh Myntri jong ka tnad Agriculture jong ka sorkar Jylla ka la wan ban sakhi lang ha ryngkat ki ophisar.
Ka sorkar Jylla dang ha u Nailar mynta hi u snem ka la pynlong ïa ka tamasa sohtrun ha Nongbah Delhi ïa kaba la pynlong ha Dilli Haat ha kaba ki paidbah jong ka Nongnah lem bad kiwei kiwei ki Jylla, ki briew na kiwei pat ki ri ki la ïaroh ïa ka jingthiang u sohtrun ba pynmih napoh Meghalaya.
“Ka long ka jingkmen kaba khraw na ka bynta ki nongrep jong ka Jylla baieit jong ngi.
Mynta ka janmiet nga wan kyrpang shaduh Bangalore bad nga ïalam ïa kine ki Farmer Producer’s Group, ki organisation, ki self help group bad kiwei ki kynhun nongrep kiba la ïateh bad ka sorkar ban wanrah ïa u sohñiamtra ha kane ka jylla," ong ka Kong Ampareen Lyngdoh.
“Dang shen ngi la leh kumjuh hapoh Nongbah Delhi ba por ba ngi ïalam ïa ki nongrep hapoh New Delhi bad ha katei ka tamasa ka la pynpaw nam shi katdei eh ïa u sohtrun jong ngi.
Mynta pat ngi wanrah sa ïa u sohñiamtra sha kane ka thaiñ Karnataka ba ngin die ïa kine ki soh," la ong ka Myntri.
Ka Myntri ka la ïathuh ruh ba ka Sorkar Jylla ka la dep ban ïasoi ïa ka sorkular bad ka Lulu Mall kaban neh ar snem kaba dei shi bynta ban ïarap ïa ki nongrep ba kin wan ban die ïa ki mar ki mata.
“Ngi la ïateh soskular bad ka Lulu Mall kaban neh ar snem bad ki group bapher bapher na sawdong ka Jylla kiba treh ban wan bad la ai ïa ki ïa kane ka lad ba kin wan die ïa kine ki mar ki mata kum u sohmynken, slasha, shynrai, sohmarit, soh manir nalor kiwei kiwei.
"Ka la ong ruh ba kadei sa ka pali jong ki nongrep ba kin shim kabu ïa kaei kaba ka sorkar ka la plie lad plie lynti bad ban leh bha.
Shuh shuh ka la ong ruh ba ka sorkar mynta kan pynlut pisa sha ki katto katne ki group ban wanrah ïa kita ki teknoloji kiba thymmai ban ïarap pynkiew ïa u mar uba mih na kper jong ki nongrep ban pynïaid ïew ym tang hapoh ri India hynrei sha ki ri jong ka pyrthei.
Ka la ong ruh ba kin don beit kiba wohdaw ïa ka sorkar ha ka jingïaid lynti ban pynkiew ïa ki nongrep, hynrei ka la ong ba kiba kum kita kidei tang kiba lyngkot ka jingmut jingpyrkhat bad na ka liang ka sorkar kan ïakren bad ki kynhun nongrep kiba don ka jingmut jingpyrkhat kaba heh bad kiba don ka thong ban kyntiew ïa ka rep ka riang.
Kane ka Zestfest Meghalaya Khasi Mandarin ka la sdang naduh ka 14 tarik bad yn pynkut ïa ka ha ka 17 tarik Nohprah 2023.
Shillong, Nohprah 16 : U Chief Executive Member (CEM) ka KHADC Bah Pynïaid Sing Syiem u la ong ba kum ka Council kim kwah satia ban ïohi ba ki wah kiba don ha rilum Khasi kin kylla dur lut kum ka Wahumkhrah bad dei na kata ka daw ki kwah ban pynkhlaiñ ïa ka jingïada ym tang ïa ki wah hynrei wat ïa ki dohum dohwah.
U CEM u la ïathuh ba ka jingthmu jong ki ban wanrah da ka Amendment Bill lane ka jingpynkylla ïaki katto katne ki kyndon jong ka Fisheries Act ka long ruh ban ai bor ïa ki shnong ki thaw ban treilang bad ka council na ka bynta ban khanglad ïa ka jingpynjaboh ïa ki um ki wah bad kumjuh ruh ïa ki tyllong um.
“Ngim kwah ban ïohi ba ki wah kiba don ha rilum Khasi kin kylla Wahumkhrah lut bad dei na kane ka daw ka Council ruh ka pyrkhing bha ha ka jingpyntreikam ïa ki kyndon shna iing shna snem ne ka building byelaws," u la ong.
U CEM u la ïathuh ruh ba katkum ki kyndon shna iing jong ka Council, la kdew ruh ba katta phut ne katta mitar na ka wah la mana ban shna iing harud weah bad na ka liang ka Executive Committee ka kyntu ïa ki paidbah ban ïatrei lang halor kane ka bynt na ka bynta ka khuid ka suba ha ki liang baroh da kaba bud pyrkhing ïa ki kyndon jong ka building byelaws.
Haba jubab pat halor ka jingkylli halor ka jingslem palat ban ai jingbit ban shna iing ha u pud u sam jong ka Council, u CEM u la ong ba mynshwa kadei ka jingshisha ba ka slem palat hynrei mynta naduh ba shimti ka EC thymmai ka rukom treikam ka la pher namar ki la pynstet bad ïaid beit.
Shillong, Nohprah, 16: Ka BJP Meghalaya Mahila Morcha ha ka sngi Saitjaiñ ka la pynrem jur ïa ka jingshah pynïaid lyngkhuid kawei ka kynthei riewlum ha ka shnong Belgavi, Karnataka.
U National President jong ka BJP u Jagat Prakash Nadda u la pynrem ur ïa kane ka kam runar bad thung ruh ïa ka Fact Finding Committee kaba san ngut ki dkhot ban leit jurip ha ka jaka ba kawei ka kynthei riewlum ka la shah pynïaid lyngkhuid.
La bthah ïa ka komiti ban phah kham kloi ïa ka kaiphod sha u National President jong ka party.
Ka State President jong ka Meghalaya BJP Mahila Morcha ka Kong Sukhi Pariat ka la kynthoh halor kane ka jingjia da kaba ong, “ka Meghalaya BJP Mahila Morcha ka pynrem jur ïa kane ka jingleh riewkhlaw pyrshah ïa ka kynthei riewlum.
Kane ka kam riewkhlaw pyrshah ïa ka burom jong ka kynthei ka long pyrshah ïa ki kyndon jong ki riewshai bad ka long kaba pangnud ïa ki nongshong shnong ban pyrkhat, ka paw shai ba ki kynthei ki long ki bym donbor ha ka jylla ba la synshar da ka Congress.
"“Ka Sorkar Jylla ka dei ban shim ïa ka jingkitkhlieh namarba ka pynshlur ïa kum kine ki runar bad kiba don ïa ka jingmut jingpyrkhat kaba dang dum, ki nongleh kam bymman ki dei ban shah tian bishar hakhmat ki bor jong ka aiñ bad ka hok ka dei ban ieng rasong," la bynrap ka Kong Pariat.
“Ngi dkhot kynthei jong ka BJP, ngim lah ban pdiang kum ïa kine ki jingjia kiba mynta ki long tang ki nongsoi ha ki manla ki jylla ba la synshar da ka Congress.
Ka party jong ngi kaba kyntiew sha ka shuki President jong ka ri ïa ka kynthei riewlum bad jied ruh ïa u riewlum kum u Myntri Rangbah jong ka jylla," ka la ong.
“Ha kawei pat ka liang, ngi don ki seng saiñpyrthei kum ka Congress kiba don ïa ka jingkhim jingmut ha ka pyrkhat pyrdaiñ ba ki kynthei bad ki riewlum kim don jingshngaiñ ha ki jaka kiba hap hapoh ka jingsynshar jong ki.
Nga kyrpad ïa ki paid nongthep vote ba kin ai jingsneng ïa ka Congress ha ka elekshon Lok Sabha.
Kumba u Myntri Rangbahduh ka ri u Narendra Modi u ong, “Congress Mukt Bharat, ka ri India kaba laitluid na ka Congress, ka dei ban urlong," ka la pynkut.
Khliehriat, Nohprah 17: Ka jingïalehkai phutbol ba la tip kum ka 2nd RYC Bataw Knockout Football Tournament 2023-24 kaba la long hynnin ka sngi saitjaiñ ha madan Lacheh Playground Bataw bala pynïaid da ka Rumshnong Youth Club Bataw.
Ka jingïakhun hapdeng ka Umlyngsha YSSC pyrshah ïaka Wamaia FC kala long kaba itynnad ha kaba ym shym la don ba ïoh ban pynkhih jar tad haduh ba la poi da ka jingïashut Tie Breaker, ha kaba ka Umlyngsha YSSC kala jop pyrshah ïa ka Wamaia FC da 4:2 bad lyngba kane ka kabu ka Umlyngsha YSSC ka la ïoh ban rung syndon sha ka Semi Final.
Haka jingïalehkai ba ar hapdeng ka War United FC pyrshah ïa ka Kynshewlang FC ki nongkyrshan na baroh ar tylli ki team kila khmih lynti ba ka team jong ki kan ïoh jingjop namar ka jingïalehkai ka long kaba ïadei bor bha bad ha kaba kut ka jingïalehkai ka War United FC ka la jop pyrshah ïa ka Kynshewlang FC da 2:1.
La pyntip da u Sports Secretary ba ka jingïalehkai Semi Final kan long hapdeng ka Umlyngsha YSSC pyrshah ïa ka War United FC kaba long haka 22/12/2023 ha ka por 12 baje mynsngi.
Ha kane ka sngi la ïoh ruh ban pyllait paidbah ïa ki Lucky Draw jong ka Club da u ma Martin Lyngdoh Assistant Waheh Shnong Bataw ryngkat u President Bah Deihok Sumer bad General Secretary Ma Ampli Rupsi bad u Ma Bohtein Biam Secretary Lucky Draw na ka liang ka Club.
Shillong, Nohprah, 16: U President jong ka Meghalaya Retired Deficit School Teachers Assocation (MRDSTA) u Babu E.D Nongsiang ha ka sngi Saitjaiñ u la ong ba ka Sorkar Meghalaya Democratic Alliance (MDA) ba la ïalam da ka National People’s Party (NPP) kam dei ban khanglad ïa ki nonghikai ba kin ïashim bynta ha ka saiñpyrthei ne wat ban ïakhun ïa ka elekshon lada ka Sorkar Jylla hi kam pat lah ban pynbiang lut ïa baroh ki jingsiew jingtda kumba ka leh ïa ki shakri Sorkar.
“Kumba ka leh ka UGC hapoh NEHU ki shah ïa ki nonghikai ba kin ïakhun elekshon tangba ki hap ban shim shuti la kumno kumno shi snem, lada ki jop ki la leit sha ka kam nongmihkhmat bad lada ki rem ki leit phai biang sha University," ong u Babu Nongsiang bad bynrap, “ngi ruh kham mynshwa ngi long kumta, lane, ka rul jong ka Sorkar kam ong shai ïa ngi ki nonghikai skul Deficit namarba ka baibam tymmen ruh ngim ïoh, ka siew ka tda ha ka pang ka shitom ruh ngim ïoh bad kiwei kiwei ruh ngim ïoh bad ngi ong ba dei ban shah.
Ki shah baroh shikatto.
"“Dei tang mynta ar snem ne lai snem eiei, ngi ïohi ïa kato ka aiñ kaba ym shah shuh ban ïaleh elekshon (ïa ki nonghikai).
Lada kim pat lah ban pynbiang ïa ki jingdonkam kumba ki pynbiang ïa ki nongtrei Sorkar, ka Sorkar ka dei ban shah ïa ki (nonghikai) ban ïaleh Elekshon namarba ki nonghikai ki dei hi ma ki, kiba hikai, kiba pyrkhat ïa kiei kiei na ka bynta ka jylla bad ka ri.
Lada ki (nonghikai) ïashim bynta ha ki seng saiñpyrthei ruh kan biang bha," u la bynrap.
Kum ban shu pynkynmaw hangne, ka Ïingbishar Meghalaya High Court lyngba ka Single Bench u Justice HS Thangkhiew ha ka 5 tarik, Nohprah 2022 bad kumjuh ka Division Bench ba kynthup ïa u Chief Justice Sanjib Banarjee bad u Justice W.Diengdoh ha ka 22 tarik Nailar 2023 ka la pyndam noh ïa ka hukum ba la pynmih da ka Sorkar Jylla ha ka 23 tarik Lber 2021 bad kumjuh ki kyndon ka Meghalaya State Education Policy 2018 kaba khang ïa ki nonghikai Kolej kiba hikai ha ki Aided Institution ne ki Kolej kiba ïoh jingïarap na ka Sorkar ba kin ïakhun ïa ka Elekshon ne ban shim bynta ne kitkam ha ki seng saiñpyrthei da ka jingujor mokotduma jong ka kynhun ki nonghikai ba kynthup ïa u Brightstarwell Marbaniang, u Dr.Batskhem Myrboh bad kiwei.
Ka Sorkar Jylla ka la ujor sa sha ka Ingbishar Supreme Court hadien ba ka la shah rem arsien ïa ka mokotduma kaba la ujor pyrshah da ka kynhun ki nonghikai kolej ba kynthup ïa u Bah Brightstarwell Marbaniang bad kiwei pat, ka kashari jong ki arngut ki Nongbishar jong ka Supreme Court ka Justice Hima Kohli bad u Justice Ahsanuddin Amanulla ha ka 11 tarik, mynta u bnai, ki la shong bishar ïa kane ka mokotduma ha kaba u Bah Brightstarwell Marbaniang ruh u la leit ban sakhi da lade ïa ka jingshong bishar ïa ka mokotduma kaba ma u ryngkat kiwei pat ki para nonghikai kiba la shah ujor.
Haba shong bishar kane, ka Kashari ka la rai ba ïa kane ka mokotduma yn shim bishar lang ryngkat bad kawei pat ka mokotduma na Kerela namar ka don ka jingïasyriem bad kane ka mokotduma ba ka Sorkar Jylla ka la ujor pyrshah ïa ki nonghikai Kolej hadien ba ka Ingbishar Meghalaya High Court ka la pynksan ba ki nonghikai Bolej ki lah ban ïa shim bynta ha ka kam saiñ hima sima kata ban long ki dkhot jong ki seng saiñpyrthei.
Ka Kashari ka la pynmih ïa ka hukumba ki nongshah shah ujor, kata, ka kynhun jong u Bah Brightstarwell Marbaniang ban File ïa ka Counter affidavit hapoh saw taiew.
Shuh shuh ka Kashari ka la pynmih hukum, lada ki kwah ban File ïa ka Rejoinder Affidavit hapoh ar taiew hadien ba la dep ban File ïa ka Counter Affidavit.
Ha kane ka jingïaleh mokotduma na ka liang jong ka Sorkar ki don 7 ngut ki Muktiar ba kynthup ïa u Advocate General u Amit Kumar, u Avijit Mani Tripathi, ka Rekha Bakshi, Aditya S.Pandey, ka Shaurya Sahay bad u Upendra Mishra.
Katba na ka liang ka kynhun jong ki nonghikai la mihkhmat da ki san ngut ki muktiar ba kynthup ïa u Rajiv Kataria, ka Debjani Das Purkayastha, u H.R.Nath, u James Hitler Mawphiang bad ka Anu Gupta.
Lah ruh ban kdew, katkum ka Code of Professional Ethics ïa ki nonghikai kolej ka University Grants Commission (UGC) ka pynshlur ba kin tynrong lem ïa ka khia ka shon ha ka imlang sahlang bad ban ïarap ha kaba kit lyngkor ha ka synshar khadar ne Public Office kaba u paidbah u bynshet.
Shillong, Nohprah 17: Ka jingïakhun semi final ba nyngkong hynnin ka Sngi Saitjain ha ka lympung lehkai 2nd DIVISION Football League 2023 ba la pynïaid da ka Shillong Sports Association ka la jam sha kaba kut ha kaba ka Pohkseh SC ka la khur ïa ka jingjop bad ïohrung sha ka final.
Haba phai sha kane ka jingïakhun ba la pynlong ha SSA Ground ha ka por 1:45 baje mynsngi kaba la long hapdeng ka Pohkseh SC pyrshah ïa ka Sohryngkham SC ka long kaba itynnat hynrei dei ka Pohkseh SC kaba la ïoh ban pynurlong ïa ki kabu da kaba thep haduh 3 kol ban ïoh ïa ka jingjop.
Ka Pohkseh SC ka la ïoh ban pynkhihjar nyngkong lyngba u Freddy Jyrwa ha ka 44 minit jong ka kylla step bad ki ar kol la thep da u Wanjop Khriam ha ka 74 & 90+2 minit.
Shillong, Nohprah 17: Ka United Democratic Party [UDP] -Shillong City Youth Wing ka la pynhap pyrda noh ïa ka lympung kaba la tip da ka 1st Knock Out Football Tournament 2023 hynnin ka Sngi Saitjain ha kaba ïa ka namlahduh la ïohrah da ka kynhun lehkai Maduh FC.Kumban shu pynkynmaw, ïa kane ka Football Tournament la sdang naduh 4 tarik Nohprah kaba la pynlong ha madan phutbol 3rd Ground, Polo.
Ha ka sngi pynkut ïa kane ka lympung u Bah Kyrmen Shylla-Myntri ka sorkar jylla u la long kongsan ha ryngkat ka jingïadonglang u Bah Synshar Lyngdoh Thabah [MLA] kum u symbud kongsan, Kiwei pat kiba la wan sakhi ïa ka final ha katei ka sngi ki kynthup ïa u MLA ka Mawsynram Constituency- u Bah Olansingh Suin, Bah Pius Marwein -MLA ka Ranikor, Bah Eugeneson Lyngdoh President Shillong Sports Assiciation ki dkhot nongkitkam ka UDP-Shillong City Youth Wing lem bad kiwei kiwei kiba la ïoh bynta ban sam khusnam.
Ka jingthmu kaba hakhmat eh jong ka UDP-Shillong City Youth Wing haba pynlong ïa kane ka Tournament ka long shibynta ban ïalap pyrshah ïa u ‘drugs’ bad ruh ban saphriang ïa ka khubor sha ki samla ban kiar na u ne u jingdih ba pynsniew ym tang ïalade hynrei ïa ka imlang ka sahlang ruh.
Ki nongpynïaid ki la buh ïa ka phang pdeng kaba ong “United Against Drugs, Deny Drugs, Embrace Life.
"Haba phai sha ka jingïaknieh namlahduh, ka jingïakhun ka la long hapdeng ka Maduh FC pyrshah ïa ka Thrive FC ha kaba ka Maduh FC ka la jop da 3-1 kol, kine ki kol la thep da u Terrance Jyrwa (57 & 68 minit) bad u Wanshwa Sohyun (66 minit).
Na ka liang jong ka Thrive FC ka la ïoh ban pynphai shi kol na u M Shylla.
Ha ka jingsam khusnam, ïa ka Most Discipline team la khur da ka United Warrior-Lawmali.
Ka nam Man of The Match la jop da u Terrance Jyrwa.
Nalor kine ki nongpynïaid ki la pynkup burom ruh da kaba ai khusnam sha ki dkhot ka Shillong Referee Society bad ruh ïa ki 16 tylli ki kynhun kiba la shimbynta ha kane ka lympung.
ïa ka nam Top Scorer la khur da u T Jyrwa u ba la thep 5 kol, Best Goal Keeper la jop da u M Suting.
Player of The Tournament da u Aibiang Momin.
Jowai, Nohprah 17: Ka lympung ïalehkai phutbol kaba la tip kum ka “3rd Sniawbhalang Football Tournament 2023" kaba la long ha ka sngi Thohdieng (15 tarik Nohprah) ha madan Wahiajer Stadium Wahiajer West Jaiñtia Hills District.
Haba phai sha ka jingïakhun ba nyngkong ka kynhun ïalehkai jong ka Nongsutnga kala lah ban pynliem da 3-1 kol ïa ka Maskut lyngba ka jingïashut Tie Breker.
Katba haka jingïakhun kaba ar ka kynhun lehkai jong ka Mynsngat kala lah ban pynliem da 1-0 kol ïaka Iongshiwiat, ïa katei ka shikol na ka Mynsngat la thep da u Egidius Satien haka minit ba 53.
Ka jingïakhun mynta ka sngi (18 tarik Nohprah kan long hapeng ka Kdiap pyrshah ïaka Kdohkule haka por 12 baje mynsngi, katba ka Myngkrem pyrshah ïaka Umladang haka por 2 baje nohphai sngi.
K a Meghalaya kadei kawei na ki jylla kaba duk ha ri India.
Ka Repport jong ka NITI Aayog, dang shen ka la buh ïa ka Meghalaya kum ka jylla kaba ar ha ka jingduk tam ha ri India.
Kaba duk tam kadei ka Bihar.
Ha ka thaiñ Shatei lammihngi pat kadei ka jylla kaba duk tam.
Hynrei da peit ka jingleh ka sorkar pat i kumba ka Meghalaya kadei ka jylla kaba riewspah shibun, haba ka jingthungkam ïa ki heh ki haiñ kiba khlem da pass Interview ne ka Political Appointment pat ka lobgf kaba shyrkhei haduh katta katta.
Kata kadei ka jingthung kam Chairman, Co- Chairman, Vice Chairman, Deputy Chairman bad kumta ter ter.
Ñiuma, ki Sorkar jong ka jylla Meghalaya naduh ka snem 1972 lehse ki don ki Post jong ki Chairman, ki Co Chairman, ki Deputy Chairman bad kumta ter ter ha ki Board, ki Corporation bad kiwei kiwei de ki bor treikam jong ka sorkar.
Ka daw ka long ban don ki briew ki bym dei ki briew ki bym dei ki Minister ban long kum ki khlieh jong kine ki bor treikam.
Tangba ka jingïapher ka long ba ki kam Chairman ki don tang khyndiat eh bad kata ruh dei tang kiba shah jied kum ki MLA, kum u Chairman Planning Board bad kiwei kiwei.
Hynrei katba nang mih ki sngi bad ha kine ki sorkar kiba hadien lei lei te ka shuki Chairman, Co Chairman, Deputy Chairman, Vice Chairman ka lah long tang kum ka jaka riehtngen ne ka rehabilitation centre ïa kito kiba lah rem ha ka elekshon, kata kiba dei na ki Political Party kiba don ha ka sorkar.
Kaba jur eh ka jingthung Chairman kadei naduh ka por jong u Dr.Mukul Sangma, nangta bud sa ka sorkar u Conrad ha ka MDA-1 bad mynta ha ka MDA-2 lei lei, ka jingbun kiba shah thung kam Chairman kaba ym ithuh i thaw shuh.
Ha ka jylla kaba bun ki Samla ki dang don hapdeng ka jingkyrduh kam, imat na ka bynta ki Politician te ym don satia ka jingkyrduh kam.
Hynrei ka jingkylli kaba mih ka long hato donkam ban don haduh katne katne ki Chairman ha ka jylla? Kaei ka kam jong ki bad ka jingkyli kaba kham khraw ka long kaei ka Contribution jong ki sha ka roi ka par jong ka jylla.
Nangta ruh hato ka sorkar ka ju shim ïa ki jingai jingmut jong kine ki Board, ki Corporation ha ka jingtreikam jong ka?.
Ne ka shu dei beit tang ka lad aikam aijam ïa ki briew jong ki Party ha kine ki bor treikam.
Uba bun balang hi um sngewtynnad bad um ïahap satia ïa kane ka jingthung kam Chairman kaba khlem pud jong kane ka sorkar bad jong ki sorkar kiba la leit, namar ka dei tang ka jingpynsyrwa kai ïa ka pisa jong u paidbah bad la ïohi ruh ba kine ki bor treikam kim don contribution eiei sha ka roi ka par ne ka ïoh ka kot jong ka jylla.
Ym ju kham ïohi ba kine ki Corporation,ki Board kin shong jingïalang bad lada ki shong ruh imat ki shu shong tang ban ïoh ka sitting allowance lada ki don.
Ka jinglut na ka bynta ban siew ïa kine ki shuki Chairman kan long beit da ki klur tyngka ha ka shi snem tang ka jingsiew kum ka tulop ne kum ka honorarium ïa ki, katba u luk u lak pat u hap trud ïa ka maw ka dieng.
Ki nonghikai da ki bnai kim ïoh tulop.
Kaba kham i komik na kane ka jingthung kam Chairman ka long ba ki politician kiba u paidbah u la kyntait ha ka elekshon ruh ki dang ïoh jaka ha ka sorkar kum ki Chairman.
Nangta ki don lei lei kiba shah thung kum u Nongaibuit syndon jong u Myntri Rangbah ka jylla.
Kumno u Politician uba la shah kyntait ha ki paidbah por elekshon un dang long u nongaibuit jong ka u Myntri Rangbah.
Kane ka jingleh jong ka sorkar imat kam kheiñ snep ïa u paidbah uba man la ka sngi u hap ban trei shitom wat tang ban ïoh ka bam kaba thikna, uba shah ïa u slap ïa ka lyer, uba shah ïa ka jingshit jong ka sngi.
Kaei eh kata ka Privilege ba kine ki Politician ki don.
Kaei ka contribution jong ki sha ka imlang sahlang ne sha ka jylla baroh kawei.
Kane kadei kaba ki paidbah kin hap ban buh jingkylli ïa ka sorkar.
Shillong, Nohprah 17: Kum shibynta ban kynmaw burom ïa u wei na ki Nongmihkhmat u ba dei u MDC bad MP barim, kata u Bah Jerlie E Tariang (Bam kwai ha dwar u Blei) ka synjuk jong ka Sainborlang Banjop Welfare Association [SBWA] ka la plie pyrda da ka lympung ïalehkai phutbol ïa kaba la ai kyrteng da ka 1st Jerlie E.Tariang Memorial Knock-Out Football Tournament 2023.
ïa kane ka lympung la pynlong ha madan phutbol Shonroy Basan School-Parmaw, Lummawbah.
Khyndiat, u Bah Jerlie E Tariang, u dei u MDC sha ka United Khasi Jaintia Hills Autonomous District Council ha u snem 1952 bad u la long ruh u MP sha ka ïing Dorbar Thawain Rajya Sabha naduh u snem 1984 haduh u snem 1990.
U ne u Rangbah u la khlad noh na kane ka sla pyrthei ha u snem 9 tarik ïaïong 2015.
Ha ka sngi u Bah Nathaniel Thangkhiew-Basan Raid-Sawkur Nongkseh-Hima Mylliem u la wan kum u Kongsan u ba la plie pyrda ïa kane ka lympung ha katei ka madan.
Kiwei pat kiba la don ryngkat ha kane ka sngi ki kynthup ïa ki khun ki ksiew Bah Jerlie E Tariang (Bam kwai ha dwar Blei), Rangbah Shnong jong ka Lummawbah-Everest Thangkhiew, ki nongïalam bad nongkitkam ka Association kiba kynthup ïa u Bah Balajied Kharmalki President SBWA, u Bah Gilbert Laloo Chief adviser ka Association lem bad kiwei pat.
Ha kane ka sngi shuwa ban sdang ïa ka jingïalehkai la ïoh jingkren lyngkot na i Dr Badap War khun Bah Jerlie E Tariang (Bam Kwai ha Dwar Blei), na u Rangbah Shnong ka Lummawbah bad khadduh na u Bah N.Thangkhiew u Kongsan ha kane ka sngi.
Haba ai jingkren ha kane ka sngi, na ka liang jong u Bah Thangkhiew u la ai khublie ïa ka synjuk kaba la shim ïa ka jingkitkhlieh ban pynlong ïa kane ka lympung bad u la kyntu ïa ki samla ïalehkai kiba shimbynta ha kane ka lympung ba kim dei ban duh mynsiem.
“Kane ka dei ka lad ïa phi, wat lada ka dang dei tang ka shnong ba rit hynrei kynmaw ba bun ki player ba pawnam ki sdang na i ba rit hynrei lyngba ka jingtrei shitom ki poi sha ka thong," la bynrap u Bah Thangkhiew shuwa ba un pynban ban sdang ïa ka lympung.
La plie pyrda ïa ka jingïalehkai hapdeng ka Friends United kaba ïakhun pyrshah ïa ka Shonroy Basan Higher Secondary School.
Haba phai sha ka jingïakhun ka Shonroy Basan Higher Secondary School ka la khur ïa ka namjop da kaba pynliem 2 kol ïa ka Friends United ban jam sha ka wat kaba bud jong kane ka lympung.
Nongstoiñ Nohprah 17: Ka Jingïaseng Samla Balang Presbyterian Umyiap kaba hap ha ka laitkseh Presbytery , Umyiap District ka dei kawei na ki jingïsamla ba la slem tam hapoh ka Presbytery kaba la kynjoh mynta sha ka hynñiewphewsan snem naduh ba la sdang ïa ka Jingiaseng samla ha u snem 1948.
Kumta kum ka dak jong ka jingpynsah jingkymaw ïa ka ka jingïaseng samla ha ryngkat ka jingïatreilang bad ka Balang baroh kawei ka la pynlong ïa ka jingrakhe ba kyrpang kaba la sdang naduh ka lahsngu u Blei kaba la dep da kaba pynlong ïa ki prokram ba bun jait baroh shi taïew bad la pynkut noh mynta ka sngi da kaba pynlong ïa ka jingïaseng ba kyrpang baroh shi sngi ha kaba la pynïaid da ka jingïseng samla.
Nalor kata kum ka dak jong ka jing pynsah jingkynmaw ka jingïaseng samla ka la tei ruh ïa u mot sahjingkynmaw ha phyllaw jong phyllaw jong ka ïng mane bad la plie ïa utei u mot satjingklynmaw da u Tymmenbasan G.J.L.Sangriang uba dei u Moderator jong ka jingïaseng Samla Laitkseh Presbytery.
Ha katei ka jingrakhe ïa katei ka Platinum Jubilli kaba la pynlong ha ka ïngmane jong ka Balang ha ka jingïaseng kaba shiphew shiteng kaba la pynïaid da u Tymmenbasan S.S.Kharbani.
La pynphuh pynphieng ïa ka jingïaseng da ka jingrwai jong ka jingïasengkhynnah jong ka Balang bad ka jingïasyllok na ka ktein ka jong u Blei da u Tymmenbasan G.J.L Sangriang.
Utei u Tymmebasan ha ka jingïasyllok jong u u la sneng nongrim na ka Kitab Deutoronomi 3: 27 kaba ong “ To leit kiew me shya kliar u lum Piskah, bad to khmied ïala ki khmat shaphang sepngi, bad shaphang shatei, bad shaphang shathie , bad shaphang mihngi.
" Kat kum katei ka nongrim ba u la buh u Tymmenbasan u la kren ha kaba ïadei bad ka jingïalam jong u Blei ïa u Moses naduh ka khyllipmat ba u Syiem Pharoa ka Egypt u la pyllait mraw ïa ki bad ka jingïaid lynti jong ki lyngba ka duriaw basaw , ka rikhlaw Sindh.
Haduh ba kin da poi ha trai u lum Hermon ka jaka ïa kaba u Blei u la kren ha u Moses ba un leit kiew sha kliar jong u Lum Piskah.
Ha kajuh ka por u Tymmenbasan u la ringdur ïa ka jingïaid lynti jong ka Jingïaseng Samla ha ki hynñiewphewsan tylli ki snem ba ka jingïaid lynti kam dei satia kaba suk hynrei ki nongïalam jong ka Jingïaseng Samla ki la ïakynduh shibun ki jingeh.
U la kyntu ruh ïa ki nongïalam jong ka Jingïaseng Samla ba haba ki long kum ki nongïalam kim dei ban shanniah tang ha ka bor jong ka jingstad briew hynrei kaba kongsan eh ka long ban shanniah ha u Blei khnang ba ki lah ban ïalam ïa ka Jingïaseng Samla kumba u Moses u ïalam ïa ka kynhun jong ki khun Israel na ri Egypt.
Ha ka jingïaseng kaba ar kaba la sdang ha ka por shibaje shiteng nohphai sngi kaba la pynïaid da u samla Blestingwell Wahlang la pynshit pynshngaiñ bad pynphuh pynphieng da ki jingrwai ïarph ki jingpule na ka ktien jpong u Blei bad ka jingrwai Choir da ki dkhot jong ka Jingïaseng Samla bad ki jingrwai kyrpang kaba la pynkyndeh bad pynlung mynsiem ïa ki pait riew ngeit jong ka Balang.
Nalor kata ha katei ka jingïaseng arsien la ïoh ïa ka jingïasyllok na ka ktien jong u Blei da u Prop Pastor K.Dkhar.
U Pro Pastor ha ka jingkren jong u u la seng nongrim na ka ktien jong u Blei na ka Kitab u Daniel 6: 16 ki ktien kiba ong “Ynda kumta u Syiem u la hukum, bad ki la wallam ïa u Daniel , bad ki la bret noh ïa u hapoh ka krem ki sing.
Te u Syiem u la kren bad u la ong ha u Daniel, U Blei jong me ïa uba me shakri khlem da pud , un pynim ïame".
U Pro Pastor haba kren halor katei ka dkhot na ka ktein ka jong u Blei u la ringdur ïa ka jinglong jong u Daniel kum u samla uba im hok bad shakri hok ïa ka kam wat hapdeng jong ki ba bun ki jingeh kiba u ïakynduh.
Nalor kata haba kren halor katei ka dkhot bad ki jingshisha u Pro Pastor u la pynsngew ba u Daniel u long ka nuksa kaba shai kdar ba kum ki samla Khristan ngindei ban bud.
U la ong ruh ba hapdeng jongkane ka juk jong ki jingkylla ba har rukom kiba pynbyrngia bad kiba pynshetieng ruh ïa ki Khristan ka jingshanniah bad ka jingaiti lut ha u Blei ka donkam haduh katta katta.
Ha kaba pynkut ïa katei ka jingrakhe la pynlong ïa ka jingïaseng miet kaba sdang ha ka por 6.30 p.
m ha kaba ki smala ki la ïashim bynta shitrhem ha ka jingïaseng bad la pynkut ruh da kaba u Pastor ,K.K.Kharsyniew u la pynhap ïa ka lama bad la pynlong ruh ïa katei ka jingpynkut da ka “Janmiet ki sur jingrwai ïaroh".
Nongpoh, Nohprah 17: Kum ba ju leh man la u snem ban pynlong ïa ka jingrakhe Christmas bad snem thymmai kaba phuh ba phieng ha Ri Bhoi District, ka Ri Bhoi Christmas Committee ka la bteng ban pynriam pynbeit ïa ka sor Nongpoh da ki rong ki rup bad da ki bor jingshai ba phyrnai kaba long shi bynta ban rakhe don burom ïa ka Christmas bad snem thymmai.
Na ka liang ka Ri Bhoi Christmas Committee shu ban jam na ka bynta ban pdiang ïa ka Christmas bad snem thymmai, hadienba ka la pynkhreh pynkhrum ban pynitynad ïa ka sor Nongpoh da ki rong ki rup bad ki jingpynriam ba itynnad, ha ka sngi Saitjaiñ ka la plie paidbah noh ïa ka shyngoid ryngkat kitei ki jingpynreim shuwa ban pdiang ïa ka Christmas bad snem thymmai.
Ïa kine ki jingpynriam bad ka Shyngoid Christmas la wan ruh ban plie da u MLA ka Nongpoh Constituency, u Bah Mayral Born Syiem bad ba la sakhi lang ruh da ka jingdon lang u Rangbah Shnong ka Nongpoh, u bah Silverster Mynsong, u Bah Donald Rymbai, President ka Ri Bhoi Christmas Committee, ka Kong Mariam Maring, kawei na ka longkmie ka thaiñ Nongpoh, u Bah Anthony Suchiang, Secretary ka Shnong Nongpoh, ki nongïalam niam bad kynthup kiwei kiwei ki nongïalam niam na ka thaiñ Nongpoh.
Ha kane ka sngi ba la plie paidbah ïa kitei ki jingpynitynad ïa ka sor Nongpoh bad kynthup ïa ka shyngoid la sam ruh ïa ki jaiñ Blanket sha bun tylli ki longïingbaduk kum ka jingai sngewbha, ba la synñiang kylluid mynsiem da ka longïing longsem jong ka Kong Marian Mariang.
Haba kren ha kane ka sngi, u Bah Mayral Born Syiem kum u nongmihkhmat paidbah u la ai khublei kyrpang ïa ka Ri Bhoi Christmas Committee ha ka jingïalam u Bah Donald Rymbai, ba ki la lah ban pynkhreh pynkhrum bad ban pynitynnad ïa ka sor Nongpoh kaba long ka burom jong ka Ri Bhoi bad ruh kaba dei ka khyrdop ban rung sha ka jylla ha kaba kane ka jingpynitynad kan pynphuh pynphieng ïa ka jingrakhe Christmas bad snem thymmai.
Shuh shuh, nalor shibun kiba u kren halor ka jingmut jong ka Christmas bad snem thymmai, u Bah Maral Born Syiem u la ai ruh ïa ka khubor Christmas da kaba ong “To ai ba kane ka christmas kan dei ka jingrakhe kaba kyrpang na ka bynta kito ki ba don hapdeng ka jingduk jing jynjar.
U la ong ruh ba ka jingrakhe ïaka Christmas kam dei ban long da kaba lehkmen da kaba bam ba dih kaba ym ïa dei dur ba ka mon ka jong u Blei, hynrei ngi dei ban pynkhreh bha ïalade shimet shimet bad ban kylli ruh kaei kaba nga dei ban leh ha kane ka Christmas bad snem thymmai.
Jowai, Nohprah 17: Ka Rotary Club Jowai ha ryngkat ka jingïatreilang bad ka JNV School Mukhla ha kane ka 16 tarik u Nohprah kila pynlong ïaka Career Guidance & Counselling Programme ha kaba u Sylvester Phanbuh, MCS-EAC, West Jaiñtia Hills ula long kum u kongsan.
Ïa ka jingïalang la pynïaid da u Rtn.
Deibormi Toi, President Rotary Club, Jowai haka jingdonlang ka Rtn.
Ester F Gatphoh, Chartered President Rotary Club Jowai, Rtn.
P.Najiar, kong Vandya Srivastava, Vice-Principal, JNV Mukhla, Rtn.
Montri Passah, Rtn.
Samehi Laloo, u Rtn.
Reuveny Nongtdu, ki khynnah skul bad ki nonghikai ka JNV School Mukhla.
U Rtn.
S.K.Lato, Vice-President RC, Jowai haka jingkren ula pynsngew hapdeng ki khynnah skul shaphang ka Rotary International kaba dei kawei na ki seng treimon sngerwbha, kaba don ha kylleng ka ri jong ka pyrthei, ula batai kumjuh shaphang ki kam ba bha kiba kane ka seng kala trei na ka bynta ka imlang ka sahlang hapoh ki shnong.
U Sylvester Phanbuh haba ai jingkren kum u kongsan ula buh ka jingkyntu kumno ban pynlong ïa ka Ri India kam kawei na ki Ri kaba kiew bha shakhmat ha ki liang baroh.
Da kaba ong kum ki nongïalam ba hakhmat donkam ban ïoh ïa ki briew kiba shemphang ha ki kam bapher bapher.
Shuh shuh ula ong ki khynnah skul ha kine ki sngi ba mynta ki long kiba donbok namar ki jingstad kiba lah ban ïoh mynta ym dei kum ha kipor ba mynshwa ba dang duna ka jingstad, kumta u kyntu ba kin pyndonkam hok ïa kane ka juk jingstad ba mynta ha ka lynti kaba bha.
Ha kane ka Career Guidance & Counselling Programme lawan ban ai jinghikai bniah shuh shuh ïa ki khynnah skul da ki riew shemphang ba kynthup ïa ka Dr.Rica Lamar kaba la batai shaphang ban ïoh ïaka jingkoit jingkhiah.
Katba ka Eva Thabah bad ka Badonnam Pyrbot kila hikai kumno ban wad ki lad ki lynti hadien ba kila pyndep ïa ki jingpule ha ki kyrdan bapher bapher.
Shillong, Nohprah, 17: Ki nonghikai skul Deficit kiba la shongthait na ka kam kiba don hapoh ka shatri jong ka Meghalaya Retired Deficit Teachers Association (MRDTA) ha ka sngi Saitjaiñ ki la dawa ïa ka Sorkar Meghalaya Democratic Alliance (MDA) ba la ïalam da ka National People’s Party (NPP) ban ai jingmynjur ha kaba bad ka jingsiew ïa ka baibam tymmen bad ban kyntiew ïa ka Death-Cum Retirement Gratuity (DCRG) na ka 3.5 lak sha ka 10 lak.
U President jong ka MRTDA Babu ED Nongsiang ha ka jingïakren bad ki lad pathai khubor hadien ba la wai ka jingïalang kaba la long ha Jail Road Boys Higher Secondary School, Shillong u la ong ïathuh ba ka Association kan sa pynlong ruh ïa ka jingïalang ha rilum Garo ha u Lber, 2024.
“Lada ka Sorkar ka dang ïai pynslem ban siew ïa ka baibam tymmen, hadien u Lber, 2024 ngin hap ban pynlong da ka jingïakhih," la ong u Babu Nongsiang.
“Ngi la phah ïa kiba bun ki jingthoh bad ki dorkhas sha u Myntri ka tnat Pule Puthi bad sha u Myntri Rangbah ka Jylla bad ngi la ïakynduh ruh ïa u.
Hynrei, ka Sorkar ka pynsuki bha bad kam shym la ai ïa ka baibam tymmen kaba ngi la dawa," u la ong.
U la ïathuh ba ka Sorkar ka la bthah ïa ka tnat Pule Puthi ban shna ïa ka Draft Scheme of Pension for Meghalaya Non-Government Deficit School and Teachers Employees, 2023 hynrei ka Sorkar kam pat ai jingmynjur haduh mynta.
U la pyntip ruh ba ka jingdawa jong ka Association ka long ba ka Sorkar ka dei ban siew lem ïa ka baibam tymmen bad ïa ka DGRG sha ki nonghikai kiba la shongthait hashwa u snem 2017 bad hadien u snem 2022.
“Ka jingdawa jong ngi ïa ka Sorkar ban pynkiew ïa ka DGRG na ka 3.5 lak sha ka 10 lak ka long katkum ka jingai jimngmut jong ka Fifth Pay Commission," la ïathuh u Bah Nongsiang.
“Ngi kyrpad ïa ka Sorkar lyngba u Director bad u Commissioner & Secretary ka tnat Pule Puthi ba kan leh kham kloi ïa kane ka jingdawa.
Ngi ladep ban ïakynduh ruh ïa u Myntri Rangbah bad u la bthah ba ngin ïakynduh ïa ki Ophisar bad u la ai ka jingkular namarba ngi dei ki nonghikai kiba shah thung kum ka Sanction Post ha ki skul Deficit bad ngi dei hok ban ïoh ïa ka baibam tymmen," la ïathuh u President ka MRDTA.“Hynrei ka jingkular ka dang sahteng bad ki Ophisar kim pat lah ban leh eiei bad mynta ngi dang ap ïa ka jingmynjur," u la bynrap.
“Phi la ïohi ba ki nonghikai kiba la shongthait ki la tymmen, kim don pisa bad (kiba sah ha rilum Garo) kim lah ban wan Shillong bad ma ngi ruh ngim lah ban leit sha ka rilum Garo, ngi im ïa ka jingim kaba sohsat, ngi im ïa ka jingim kaba jynjar.
Mynshwa ngi im ïa ka jingim kaba donburom, hynrei mynta ngi im sohsat bad ngi kyntu ïa ka Sorkar ba kan shimkhia ïa ka jingdawa jong ngi ban ai ïa ka baibam tymmen khnang ba ngin dup lah ban im khlem da pynwit ïa ki khun ki kti bad ïa ka imlang ka sahlang," la kyrpad u President ka MRDTA ïa ka Sorkar.
“Ngi hap ban shu khrong na ki khun bad na ka imlang ka sahlang ban pyntyllun ïa la ka jong ka jingim.
Ngi kwah ba ka Sorkar kan shimkhia ïa kane ka jingdawa jong ngi, khnang ba ngin lah ban im ka jingim kaba bha ynda la ïoh ïa ka baibam tymmen," u la bynrap.
Haba kylli, u Babu Nongsiang u la pyntip ba ki nonghikai skul Deficit kiba la shongthait naduh ka Lower Primary haduh ka Higher Secondary ki don kumba lai hajar ngut ha baroh kawei ka jylla.
Nongpoh, Nohprah, 17: Ka Seng Samla Katholik Nongpoh Parish ha ka sngi u Blei ka la pynhap pyrda ïa ka jingïakynduh lang jong ki khun samla ne ka Annual Youth Convention kaba 17 kaba la sdang naduh ka sngi Thohdieng jong ka taïew baladep.
Ha kane ka sngi, la sakhi lang da u MP ka Shillong u Bah Vincent H.Pala, u MLA jong ka Nongpoh Constituency Bah Mayral Born Syiem, u MDC ka Nongpoh Bah Balajied Rani, u Bah Sunshine Makri, Fr.Peter Syiemlieh Parish Priest ka Nongpoh Parish, Fr.Devasia Vazhayil SDB lem bad ki Sister bad Phadar ryngkat ki paidriewngeit ka Nongpoh Parish lem bad kiwei kiwei kiba la shah khot sngewbha.
Ha kane ka lympung ïa kynduh lang jong ki samla ba la ïashim bynta naduh ki samla shynrang bad kynthei na kylleng ki Balang Shnong kiba hap hapoh ka jylli jong ka Nongpoh Parish, ki la ïohlad ban ïa phylliew jingmut bad ban ïakren halor kiba bun ki mat kumno ban dang pynkhlaiñ ïa ki khun samla ym tang na ka bynta ka lawei jong ka Balang bad ha ka imlang ka sahlang.
Haba ai jingkren ha kane ka sngi, u MLA bad u MDC ka Nongpoh lem bad kiwei kiwei ki nongkren kynthup lang ki Phadar, ki la pynpaw ïa ka jingkmen ban ïadon bynta ha kane ka lympung ïakynduh lang ki khun samla bad ki la ai mynsiem ruh ïa ki khun samla ba kum kine ki jingïakunduh lang ka long kaba donkam eh hapdeng ki khun samla khnang ba kin ïoh ban ïakren ne ïathir ïa kiba bun ki bynta kumno ban pynkhlaiñ ïa ki khun samla ha ka kam ka jong u Blei bad kumjuh ruh na ka bynta ka imlang ka sahlang.
Nalor ki jingkren kiba dei shaphang ka kam ka jong u Blei, ha kane ka sngi la mih ruh ka sur jong ki samla ban rat dyngkhong ïa ka jingkynrei jong u drok uba la pynjot ïa kiba bun ki khun samla ba luilui jong ka imlang ka sahlang bad ban pynduhjait ïa kine ki kam sniew bad khamtam ïa u drok la donkam ban don ka jingïatrei lang naduh ka Balang, ki shnong ki thaw, ki longkmie ki longkpa bad baroh kiba don ka jingkitkhlieh ban ïada ïa ki khun samla ban lait na ka tyrsim jingpynjot jong u drok.
Mawkyrwat, Nohprah 17: Ka Kynhun ki nongñiah ar shaka kaba la tip kum ka The Ultimate Legend Bikers Association (TULBA) kaba ju phaikhmat ban ïarap ïa ki briew kiba duna ka ïoh ka kot khamtam eh ïa ki longïing baduk bad kiba shem shem shitom ha ka sngi Saitjaiñ ka la plie paidbah ïa ka ïing ba la pynshna mon sngewbha ha ka shnong Wah Mawpat, Raid Saw Symper, East Khasi Hills District.
Ka jingthmu jong ka TULBA ban leh ïa kine ki kam isynei ka long ban pynsngewthuh ha ki briew ba kumba kiwei ki ïoh ka lad ban leh kmen Khristams, kumta ruh kane ka kynhun ka pynrung ha ki dkhot ba ki dei ban leh eiei ha kum kane ka aïom na ka bynta ki longïing baduk basuk.
Kane ka jingleh jong ka TULBA ruh kam dei ba ka ïoh jingïarap nangno nangno hynrei da ka noh synñiang manla u snem na ki para dkhot.
Ïa ka ing ba ka TULBA ka la pynshna thymmai la aiti sha ka Kong Larita Nongbet.
Shwa kane, ki dkhot ka TULBA ki la pynlong ïa ka jingïaid Christmas Carol da ki thuk thuk kaba la sdang na phyllaw jong ka State Central Library, Shillong bad pynkut ha ka shnong Wah Mawpat.
Ha ka jingïalang ba lyngkot, la ïoh jingkren na u President ka TULBA Central Body u Bah Rishanskhem Nongrum, ka jingduwai na u Bah Wankit Nongkynrih bad ki jingkren na kiwei de ki dkhot jong ka TULBA Central Body bad ka jingduwai pynkyntang ïa ka ïing na u Pastor Ïaidbiang Marweiñ.
Hadien kane, la ot ïa u ribon jong ka ïing ba thymmai da ka kong Larita Nongbet.
Shillong, Nohprah 17 : Khyndiat sngi hadien ka jingkhlad noh jong kawei ka longkmie na ka jingkylla ka kali kamai ha surok Nongryngkoh, na ka liang u Bah Kansing Lyngshiang u la ong ba shen ryngkat bad ki samla na katei ka thaiñ kin leit ban kynduh markhmat ïa u Symbud Myntri Rangbah ka jylla, Bah Prestone Tynsong khnang ba kin phah shna noh mardor ïa katei ka surok kaba la buh ka jingma kaba khraw ïa ki nongleit nongwan namar ka jingsniew palat ka surok.
U Bah Kansing uba dei ruh u kyrtong ka NPP ha ka elekshon MLA ba la dep na Mawkynrew constituency u la ong ba ki sngewsih haduh katta katta ba tang namar ka jingsniew palat ka surok, ka la poi haduh u pud ba ka kmie jong ki 7 ngut ki khun kan duh ei ïa la ka jingim.
“Shen ngin leit ban kynduh ïa u Symbud Myntri Rangbah ban pyntip halor kane ka jingjïa bad kyrpad ïa ka sorkar ba kan thaw ki lad ki lynti ban phah maramot bad siang rong noh ïa kane ka surok na Nohron sha Nongryngkoh khnang ba kum kitei ki jingjia ba sngewsih kin ym jia shuh," u la ong haba kren bad ki lad pathai khubor dang shen hadien ba la wai ka prokram.
U Bah Kansing u la ïathuh ba katei ka jingkylla ka kali kadei namar u nongñiah um lah shuh ban tehlakam ïa ka kali namar ka jingsniew palat ka surok.
Hynrei u ong pat ba donbok pat ba kiwei ki nongshong ha katei ka kali ki shu mynsaw malu mala.
La ïathuh ruh ba ki nongshong shnong katei ka thain ki mad ïa ka jingeh kaba khraw namar ha ka por Lyiur lei lei ki hap ban ïaid da ka kjat la ka long ban kit ïa ki marbam bad wat haba don ba pang ba shitom ruh kumjuh.
Shillong, Nohprah 14: Ka Thynroit Presbyterian Upper Primary School ha ka taiew ba la dep ka la pynkup burom ïa la ki nongseng jong ka kaba long shi bynta ka jingrakhe dap 50 snem ka skul ha ka jingïalang kaba i shongkun haduh katta katta.
Ha kane ka jingïalang la wan ban ïadonlang da u Bah Banteidor Lyngdoh, MLA ka Mawkynrew kum u kongsan, u Bah Martle N Mukhim uba dei u MDC kum u symbud kongsan, u Bah Harkin Warjri, Sordar ka shnong Thynroit nalor kiwei pat kynthup ki nongpynïaid barim bad ba mynta kane ka skul, ki nonghikai lem ki khynnah skul.
La sdang ïa ka jingïalang da ka jinglam khmat da u Bah P Kharrngi, Headmaster bad ka jingduwai da u Rev N Lymba, ka jingkren pdiang sngewbha na u Tymmen Basan H Kharumnuid, bad bud pat da ka jingpynkup burom ïa ki Chairman, Secretary, Headmaster barim kane skul da ki nongïalam ka Jingïaseng Kynthei Balang Thynroit.
Hadien ka jingpule ïa ka histori lyngkot shaphang kane ka skul da u Bah S Nongspung, Secretary barim bad bud pat da ka jingplie paidbah ïa u maw-sahkynmaw ka jingdap 50 snem ka skul da u kongsan.
Nalor ki jingshad jingrwai na ki khynnah skul, la ïoh ruh ïa ka jingkren na u Headmaster ba nyngkong eh ka skul, u Bah H Kharumnuid, uba la pynkynmaw shaphang ki por bad ki jingïaid lynti ka skul ha ki snem ba la sdang ïa ka naduh u snem 1973.
Hadien kane, u Bah Harkin Warjri, Sordar Shnong u la pynpaw ba ka skul ka la nang kiew shaphrang bad ka jingdon jong ka hi ka la long ka jingsarong ïa ka shnong bad ka thaiñ hi baroh kawei.
U Bah Martle N Mukhim u la shim ïa ka bynta ban pynkup burom ïa ki khynnah skul kiba la pass ïa ka eksam Secondary School Leaving Certificate mynta u snem jong kane ka skul bad ha ka jingai jingkren u la ai ki kyntien kyrkhu kyrdoh ba ka skul kan nang ïai kiew sha khmat ha ki liang baroh.
Na ka liang u Bah Banteidor haba ai jingkren kum u kongsan u la ong ba kum u nongmihkhmat u tyrwa ban don ïa ka jingïatreilang khnang ba ka skul bad ka thaiñ hi kan kiew sha khmat.
Kum ban shu kdew ba dang ha u bnai Jylliew, 2023, u Bah Banteidor u dang shu wan plie ïa ka ïing skul ba thymmai jong ka Secondary Section kaba dei shi bynta jong kane ka skul na ka mang tyngka jong ka skhim Special Rural Work Programme (SRWP) 2022-2023.
Shillong, Nohprah, 17: Ka Voice of the People Party (VPP) ha ka sngi Thohdieng ka la dawa ïa ka Sorkar Jylla ba kan pyndap noh ïa ki 8 tylli ki post kiba shu sah thylli ha ka tnat Agriculture bad bad Horticuture ha Ribhoi District naduh u snem 2010.
Ha ka dorkhas ba la phah sha ka Myntri ka Rep ka Riang ka Sorkar Jylla ka Dr.M.Ampareen Lyngdoh lyngba u General Secretary Dr.Ricky A.J Syngkon, ka VPP ka la ong, “ka tnat, namarkata ka donkam bha ïa ka jingphaikhmat ym tang ha kaba pynsdang ïa ki skhim bapher bapher hynrei kaba kham kongsan eh ka long ban pyntreikam ïa ki.
Ka jingpyntreikam pura ïa ki skhim bad ka jingpynsdang ka shong eh ha ki Field Officer.
Hynrei, halor kane ka mat, ka long kaba pyndiaw mynsiem ban tip ba ki don bun tylli ki post kiba shu sah thylli mynta da ki snem khamtam ha Ri Bhoi District.
"Ka VPP ka la pyntip ba ki post kiba sah thylli ki long ha ka ophis Horticulture Development Officer, Nongpoh naduh u snem 2013, ha ophis Horticulture Development Officer (HDO) Umling Block kaba thylli naduh u snem 2017 3, ha ophis Horticulture Development Officer (HDO) Umsning Block kaba thylli naduh u snem 2020, ha ophis Agriculture Development Officer (ADO) Marketing Nongpoh kaba sah thylli naduh u snem 2019, ha ophis Agricuhure Development Officer (ADO) Bhoirymbong Circle kaba sah thylli naduh u snem 2010, ha ophis Agriculture Development Officer (ADO) Patharkhmah Circle kaba thylli naduh u snem 2016, ha ophis Agriculture Development Officer (ADO) Umling Block kaba thylli naduh u snem 2020 bad ha ophis Agriculture Development Officer (ADO), Nongpoh kaba thylli naduh u snem 2020.
“Namarkata, ngi kyntu ïa phi ban shimkhia mardor halor kane ka mat bad ngi kyntu ruh ïa phi ba phin thawlad ban pyndap noh ïa ki post kiba sah thylli kham kloi khnang ban pynthikna ba kin tyllun bad kin treikam pura na ki ophis ba dei peit," la ong ka VPP ha ka dorkhas.
Ka VPP ka la kyntu ruh ïa ka Sorkar ba kan pynkha shuh shuh ïa ki post ha kane ka tnat, khamtam ha Ri Bhoi District bad ha kiwei kiwei ki Distrik.
Ha ki syrwet ksai ka Duitara ksiar, kyn’ih ryndang u kaitor da ki sur ban kyrsiew la jaitbynriew, ki sur pharshi ïa ki jingshisha bad jingshai jong ka mynnor; hynrei ki pher bad kylla ha jingtyllun ka por.
Dei ha u snem 1873 bad ha kyndong jong ka ri Khasi, khie lung u ‘tiew pher u ‘tiew phylla , u ba ñiar na kiwei bad u ban kit lyngkhung kit lyngkor sha ka nam.
U ‘tiew dohmaw, ka thoh ka tar ïa la jingshai un sei bad un sam.
U kaitor ki phawar u Myllung ki poitri; sha ka pyrthei un pyrta bad kynrong la kyrteng jong ka ri.
Ha Saitsohpen, Sohra ha ka long-ïing baduk jong i Kong Lyngkien Tham bad i Bah Hat Tongper la kha ïa u Soso Tham (1873-1940), u la pyndep tang haduh ka kyrdan pule ba Phra na ka daw jong ka jingduk kaba khanglad ïa u ban pule shuh shuh.
Hynrei watla une tang ha ka kyrdan ba rit ba u ïoh ban pyndep, u long pat u ba trei shitom bad minot thop haduh ba un long syndon u Nonghikai High School ha ki snem 1905 haduh 1931.
Ka jingim jong u Soso Tham ka dap da ki jingeh bad jingtynjuh kiba u tyngkhuh bad kynduh naduh ki por ba u sdang ban ring sur ïa ki parom bad ki jingshai jong u mynbarim ha ka dur ki poitri bad ha ka thoh ka tar jong u khasi, kawei na ki daw ka long ba duna bha kiba ai mynsien ne ai jingkyrshan ïa u namar bun ki ibeiñ ïa uba u long tang u nonghikai ba pyndep ïa ka jingpule ha i kyrdan i barit.
Hynrei ka mynsien shitrhem ban kyntur bad ïaleh ban ñiom shakhmat, ka prat lynti ïa u ban poi sha ki kyrdan jong ka nam.
Ka kot ‘Ki Phawar u Aesop’ (1920) bad ka kot sur poitri ‘Duitara Ksiar’ (1925) nalor kiwei de ki la kylla long ki kot kiba pawnam bha ha Ri Khasi-Jaiñtia jong ngi bad kiba pule da baroh ki khynnah pule wat haduh ki rangbah rangsan ruh.
Ki jingthoh kiba u Myllung Soso Tham u thoh ki thew bad kdew ïa ki jingshisha baroh katkum ki kyrdan jong ka jingim, Ka rukom pyrkhat pyrdaiñ ba shisur bad shi-dur jong u ka ïaid ryngkat ryngkat bad ka jinglong ba nylla jong ka mynnor bad ka imlang sah lang jong u khasi khara ha ryngkat bad ka mariang.
U pynshong nia ïa ka jingim Khasi jong ngi ryngkat ryngkat bad ka hok ka sot naduh ka ktien ka kam haduh ka jinglong jingman.
U da thew shuh shuh ïa ka jing kordor bad ka kamram jong ngi ban ri ban sumar la ka dustur ka riti bad ban pynphuh pynphieng ïa ka kum ki long trai man trai ha shuwa ban ngin ryngkoh bad tur sha kper kiwei hajrong ki kyntien pharshi kiba u ong ‘jingstad ngi wad sawdong pyrthei, jingshai ka ri ngim tip ei ei’.
U da thew lypa ïa ka jingïohi jngai ka jong u ïa ka jinglong bad jingsmat jong ngi bad bud tynneng ïa ka jong kiwei khamtam ïa ka jong ki ri sep-sngi kaba wanrah pat ïa ka jingkylla ha ka rukom pyrkhat pyrdaiñ bad rukom im jong u Khasi.
U da prat bad pyni lynti ruh ïa ngi ba ngin long ki briew ba raikut ha ka kam ba ngi leh bad ban da pyndep hi ruh thik kumba ngi sdang khlem da pynsngap ne ailad ïa ki jingeh ba kin khanglad ne khang lynti ïa ngi hynrei ba ngi dei ban shim nuksa ïa ka jinghikai bad jinglong ba ngi ïoh ban peit pyrthuh bad sakhi na u Diengbilat uba lah ban shah ïa ki saw samoi ki saw aiom, uba shah ïa ka lyer ka tyrsi, uba shah ïa u slap u phria, uba shah ïa ka shit ka khriat katba u sam pat ki thied shapoh ban skhem la ka tynrai kumjuh ruh u da piar ki tnad shajrong bad suh ban kiew sha bneng ha ka rynieng ka ryniot jong u.
Ka pyrkhat pyrdaiñ ba nylla u Myllung ban wanrah bad sam ïa ki jingshai jong ki sngi ba la leit u mynbarim, u longshwa manshwa jong ngi ka ai jinghikai pat ïa ngi ban ksoh bad bat ryntih ryntih ïa ki naduh ka ktien ka thylliej ba shong sbai, ka riam don burom don akor, ka ïaid ka ieng, ka rukom im hok trei hok bad ka kamai hok, ka mynsien ba sbun bad ba don ka jing tiplem para briew khamtam eh ban ieid bad burom Blei.
Ki parom sawdong lyngwiar dpei kiba u wanrah ïa ki jinghikai jong ka mynnor kum ban pynkyndit bad kyrsiew ïa ka jingmut jingpyrkhat ka jong ngi na ka bynta ban tip ïa ki jingshai bad jinghikai u mynbarim ha ka pateng jong ngi bad ba shadien.
Ki matti sah nam kiba u myllung u ai ha ngi dei ka jingkieng ba skhem kaba u sam ha ngi ban phai dien sha ka jingstad bad ka puron jong ki jingshai bad jinghikai ka mynnor ha shwa ba ngin tur bad ryngkoh pat sha ki jingshai ka mynta bad ka lawei.
Ha ki sngi ba mynta leilei kiba ka pyrthei ba kylla bad ba bun tang ka bishni ka pi-huiñ, ka kdew kti kdew kjat bad ka woh nia woh dong bad rhah tang ïa ka myntoi bad ïoh nong marwei, ka imlang sahlang ka la kylla dur, kylla triem bad bym don jingsngew para bynriew shuh khamtam ïa u bapli u duk u juki kaba bunsien ka wanrah tang ki jing jynjar jingshitom ha baroh ki liang.
Ha ki sngi ba mynta ka jingleh burom ïa u Myllung ka dei ha ka 18th December kaba dei ka sngi khlad ka jong u (18th December,1940).
Ki jinghikai bad ki jingthoh jingtar jong u Soso Tham pat kin ïai pyrto bad ïai khraw ha ki lai-phew pateng shadien namar khlem da ki sharak jingshai jong ka mynnin, kan ym long ka mynne bad khlem ka mynne kam ym khie lung pat ka lashai.
Sa shisien to ngin da ïa phai biang sha ki jinghikai jong ki jingshai ka tynrai khnang ban skem ka mynnor lyngba ka pyrkhat pyrdaiñ ba kara ba pura bad ban ïa kynrong lang iwei ïa iwei ha baroh ki liang khnang ban ngin lah pat sa shisien ban im katkum ka jingbthin lynti u mynbarim ïa ka jaitbynriew ba kyrpang bad ba kyntang na ka bynta ka lawei ba shongkun bad ba phuh ba phieng jong u longdien, mandien jong ngi pat.
Shillong, Nohprah 17: Ka St Paul Higher Secondary School, Marbisu ha ka sngi Thohdieng, ka la pynlong ïa ka Annual Get Together jong ki khynnah skul kiba rim bad kiba mynta bad ha kajuh ka por ban pynkhreh ïa ka jingrakhe jingdap 75 snem jong kane ka skul.
Ha kane ka sngi na ka liang u Kongsan uba dei u Symbud Myntri Rangbah u bah Prestone Tynsong u la noh synñiang na ka liang ka sorkar sha ka skul 20 lak tyngka khnang ba kin ïoh ban sdang noh ïa ka science stream.
Kiwei kiba la noh synñiang ki long u Symbud Kongsan uba dei u CEM ka KHADC u bah Pyniaid Sing Syiem bad na ka liang jongu u kular ba ka KHADC kan synñiang 20 lak tyngka.
Sa u MLA katei ka thaiñ ruh u la noh synniang 5 lak tyngka.
ïa kane ka jingrakhe la plie da u Symbud Myntri Rangbah ka jylla u Bah Prestone Tynsong kum u kongsan ha kaba la ïa don lang u Chief Executive Member ka KHADC u Bah Pyniaid Sing Syiem, u MLA ka Mawphlang u Bah MB Kurbah, u Chairman ka KHADC u Bah Lamphrang Blah, u Principal ka St Paul u Fr Jemeris Shylla, ki khynnah skul kiba rim bad kiba mynta bad kiwei kiwei.
U Bah Prestone Tynsong haba ai jingkren ula ong ba kane ka skul St Paul Marbisu ka la ïaryngkat kyrdan bad ki skul kiba don ha ka nongbah Shillong bad ïa kane la sakhi lyngba ka jingwan shakhmat kawei ka khynnah na kane ka skul ha ka eksam Matrik kaba la dep.
Ula kyntu ïa ki khynnah skul ba ki dei ban minot thop bad ban trei shitom ban wan shakhmat ha ka jingpule ka jongki bad ula kyntu ruh ïa ki kmie ki kpa ba ki dei ban don lang ïa ka jingkitkhlieh ha ka ban pynnang pynstad ïa la ki khun khamtam haba ka jingnang jingstad ka long kaba kordor bha ha kane ka juk kaba mynta.
Ha kaba ïadei bad ka jingai dorkhas ki bor pynïaid jong ka skul na ka bynta ban sdang ïa ka Science Stream na ka bynta ka klas XI bad XII, u Bah Prestone ula pynbna ba ka sorkar jylla kan ai jingkyrshan da kaba ïarap T.20 Lak ïa ka Skul ban sdang ïa ka Science Stream khnang ba kan long ka jingmyntoi ïa ki khynnah pule kane ka thaiñ baroh kawei.
Na ka liang u CEM ka KHADC ula pynbna ban noh synñiang T.20 Lak tyngka katba u MLA ka Mawphlang ula pynbna ban ai 5 lak tyngka.
Ka jingthmu jong kane ka prokram ka long ban lum bad ban pynïakynduh lang ïa baroh ki khynnah skul kiba rim bad kiba dang pule mynta ba kin ïathuh iwei ïa iwei bad kum shi bynta ban pynkhreh ban rakhe ïa ka jingdap 75 snem jongka skul.
Mawkyrwat, Nohprah, 17: Ha ka sngi saitjaiñ la lap ïa kawei ka met ïap na kawei ka lyngkha kba kaba don ha shnong Mawsaw, South West Khasi Hills District.
Katkum ka jingïathuh jong ki Pulit, kane ka met ïap ka dei jong ka Kong Maïandaris Ïawphniaw, kaba la 65 snem ka rta na ka shnong Mawsaw, South West Khasi Hills District.
La ïathuh ruh ba katkum ka jingpyntip na ki briew ba kane ka briew ka la jah bad mih na ïing ha ka janmiet 15 tarik mynta u bnai bad naduh kata ka por kam shym la wan phai shuh sha la ïing.
Kumta dei tat haduh hynnin ka sngi Saitjaiñ ha ka por kumba 7:00 baje ne 7:30 baje mynstep ïa ka met jong ka la ïohi da ki nongshong shnong ba ka la thiah ha lyngkha bad marmar ki la pyntip sha ki bor Pulit.
Ïa ka met jong ka Kong Maïandaris Ïawphniaw la pynkit noh sha CHC Mawkyrwat ban leh ïa ka Post Mortem bad ka jingtohkit halor kane ka jingjia ka dang ïaid shakhmat.
Shillong, Nohprah, 17: Ka Voice of the People Party (VPP) ha ka sngi Thohdieng jong ka taïew baladep ka la dawa ïa ka Sorkar Jylla ba kan shimkhia bad ban peitngor ïa ka jingshim kabu jong ki nongkhaïi doh nabar ka jylla kiba kwah ban pynïap ïew ïa ki nongkhaïi doh trai jylla da ka jingïarap hi jong ki runar napoh ka jylla kiba donkti ha kane ka kam.
Ha ka dorkhas ba la phah sha u Myntri ka tnat Animal Husbandry &Veterinary Bah Alexander L.Hek ba la soi da u General Secretary ka VPP u Dr.Ricky A.J Syngkon u la ong, “ha kane ka aiom mynta ka jur bha ka ka jingdawa ïa ka doh bad kan long ruh ka aiom kaba pynïoh kamai bha ïa ki nongrep.
Ha kum kane ka aiom, ki nongkhaïi doh nabar ka jylla ki shim kabu ban bsut hapoh ïew ban pynïaid ïew ïa ka doh kaba wanrah nabar ka jylla bad khynñiat sharud ïa ki nongdie doh trai jylla.
Kane ka dei ka kam be-aiñ jong ki nongkhaïi doh nabar jylla.
"“Ki lah ban don ruh katto katne ki runar trai jylla kiba shimkabu ban don kti lang ha kane ka kam ïa kaba ym lah ban len bad ngi kyntu ïa ka Sorkar ban leh eiei pyrshah ïa kine ki nongleh kam be-aiñ," la dawa ka VPP.Ka VPP ka la kynnoh ruh ba ki nongkhaïi doh kiba nabar ka jylla ki la pynjem ïa ka dor khnang ban khñiot ïa ki nongdie doh trai jylla ha ka die ka thied.
“Ka jingwan rah ïa ki syiar nabar ka jylla ka buh jingma ïa ka koit ka khiah bad ka jingshngaiñ jong ki nongbam, namarba kam don kano kano ka sienjam ban tohkit bniah ïa ka koit ka khiah jong ki syiar kiba wanrah nabar ka jylla," la kynnoh ka VPP.Ka VPP ka la kyntu ïa ka Sorkar ba kan tuklar noh mardor bad ban shim ïa ki lad kiba pyrkhing khnang ban khanglad ïa ka jingwanrah ïa ki syiar bad kiwei kiwei ki mrad nabar ka jylla na ka bynta ban bam doh khnang ba kan long ka jingmyntoi ïa ki nongri mrad bamdoh na ka jylla lane da kaba buh ïa ka dor khnang ba kan pynmyntoi hi ïa ki nongri mrad bamdoh na kane ka jylla.
“Shuh shuh, la ai jingmut ba ka jingtuklar jong ka Sorkar ha kaba ïadei bad ka Insurance, Subsidy halor ka jingbuh ïa ki Farm ri mrad bamdoh bad ban oh khajna ïa ki mrad bamdoh ba wanrah nabar jylla khnang ba kan kyntiew ïa ka jingïoh khajna bad ba kan ïada bad kan pynshlur ïa ki nongri mrad bamdoh jong ka jylla," la bynrap ka dorkhas.
Shillong, Nohprah 17 : U MLA ba la lai sien lai wat jongka Gambegre Constituency u Saleng A Sangma bad ka MLA ba rim jongka Williamnagar ka Deborah Marak ki long ki arngut ki kyrtong kiba la paw bha ban ïaknieh tiket na ka Congress na ka bynta ka election MP Lok Sabha na ka Tura Parliamentary Constituency.
U Nongïalam ka Congress Legislature Party (CLP) u bah Ronnie V Lyngdoh u la ïathuh ba ki don haduh saw ne san ngut kiba la wan pan tiket na ka Congress na ri lum Garo hynrei haduh mynta hi ka party kam pat khot aplikeshon satia.
U la ïathuh “U Saleng u dei uwei uba la pynpaw ba u kwah ban ïakhun ïa kane ka election MP bad uba kwah ruh ban ïoh tiket na ka Congress.
Kumjuh ruh ka Deborah Marak ruh ka dei kawei kaba la pynpaw ba ka kwah ban ïa khun ïa katei ka election MP na Tura Parliamentary Constituency bad kaba kwah ruh ban ïoh ïa ka tiket Congress.
Hynrei haduh mynta ngim pat khot aplikeshon bad dei tad hadien ba la bthah ïa ngi ban khot aplikeshon noh ba ngin sa khot bad shwa ban rai ïa ka tiket ruh ngin hap ban bishar bniah mano ba lah ban ïoh ïa ka jingjop na Tura ïa u ne ka yn ai ïa ka tiket".
Ha kaba ïadei bad ka Agatha kaba dei ka MP jongka NPP mynta na Tura Parliamentary Constituency u bah Ronnie u la ong ka shong ha ki paidbah ban bishar bad rai la ka la ai ne em ka jingshakri kaba pynhun ïa ki paidbah ka ri lum Garo.
Ym dei ka party ban rai hynrei ki dei ki paidbah ki ban rai haduh katno ka la ai ka jingshakri ïa ki.
Ha kaba iadei pat bad ka Shillong Parliamentary Constituency u bah Ronnie u la pynpaw ba ka Congress ka dang thikna beit ban jop biang ïa ka Shillong da u President ka MPCC bad uba dei ruh u MP mynta u ma Vincent H Pala.
Nalor kane u la ïathuh ba ka Congress ka la pynkhreh bha mynta wat ia ka election MDC sha ki ar tylli ki Autonomous District Council (ADC) ka Khasi Autonomous District Council (KHADC) bad ka Jaintia Hills Autonomous District Council (JHADC).
Baroh lai tylli ki election kata MP bad kine ki election MDC ki long kiba kongsan bha na ka bynta ka Congress namar ka hap ba ïakhun ban jop bun bad na kata ka daw tang shu ïoh jingbthah na ka AICC yn pynïaid noh shaid shaid ïa ka kam ban jied ïa ki kyrtong.
U la ong “ Ka party kan bud ryntih ïa ki rukom pynïaid jongka party bad kan jied ruh ia ki kyrtong kiba la thikna ban jop naduh ka MP haduh ka MDC election".
Halor ka rai jongka NPP ban pynïeng da ki kynthei na baroh ar tylli ki Parliamentary constituency u bah Ronnie u la ong “ Ka bhah ba kyrpang 33 % na ka bynta ki kynthei ka dei kaba la wanrah da ka Congress ban pynthikna ba ki kynthei ki ïoh ban mihkhmat ïa ki paidbah ha ka kam saiñ pyrthei.
Nga kmen haduh katta katta ba kiwei ki party ki bud ïa ki dienjat jongka Congress ban ailad ïa ki kynthei ban mihkhmat ha ka kam saiñ pyrthei bad ka NPP ka la long kawei na kita ki party".
Lah ban pynkynmaw ba nalor ka Agatha na Tura ka NPP ka la rai ban pynïakhun ïa ka Dr Ampareen Lyngdoh na kane ka Shillong Parliamentary Constituency.
Halor ka jingkylli hato ka jingïakhun jongka Dr Ampareen kan ktah ne em ïa u ma Pala, u bah Ronnie u la ong “ La kan knieh ne ym knieh ïa ka vote jongka Congress kata ka shong ha ka rai jongu paidbah".
Jowai, Nohprah 18: Ka lympung ïalehkai phutbol kaba la tip kum ka “3rd Sniawbhalang Football Tournament 2023" kaba la long mynta ka sngi 18 tarik u Nohprah ha madan Wahiajer Stadium Wahiajer West Jaiñtia Hills District.
Haba phai sha ka jingïakhun hapdeng ka Kdohkule pyrshah ïa ka Kdiap naduh ka kylla step tad haduh jong ka kylla miet kala neh khlem da don kiba thep kol 0-0, kumta na ka liang ki bor pynïaid jong kane ka lyngpung kiba hap ban pynlong da ka jingïashut Tie Breaker ha kaba ka kynhun ïalehkai jong ka Kdohkule kala lah ban pynliem da 4-2 kol ïaka Kdiap.
La pyntip ba ka jingïakhun lashai ka sngi 19 tarik u Nohprah kan long hapdeng ka Wahiajer pyrshah ïaka Pdieniawmusiang haka por 12 baje shiteng sngi, katba ka Saitsama pyrshah ïaka Thadmynri haka por 2 baje nohphai sngi.
Shillong, Nohprah 18: Ka Meghalaya Speed Skating Association [MSSA] hynnin ka Sngi Saitjaiñ ka taïew ba ladep ka la pynkut noh ïa ka jingïakop kaba la tip da ka 2nd Meghalaya Open Speed Skating Championship 2023.
Ka MSSA ka la khylliap noh ïa katei ka lympung ha ryngkat ka jingïasylloklang bad ka St.Anthony’s Higher Secondary School lem bad ka Meghalaya Roll Ball Association kaba la pynlong ha madan skul jong ka St.Anthony’s Higher Secondary School.
Lah ban kdew ba kane ka Championship ka la khring haduh 50 tam ki khynnah kiba ïashimbynta katkum ka snem ha ki kyrdan bapher bapher, bad ruh na ki skul jong ki district bapher hapoh ka jylla.
Lyngba kane ka rynsan, ki khynnah ki la lah ban pynpaw pyrthei ïala ka jong ka sap ka phong kaba ki don, la ka dei ha ka liang ka jingsted ban skate bad kiwei kiwei ruh de.
Shuh shuh, kane ka championship ka la iarap shibun ha ka ban wanrah bad pynshlur ïa ki khynnah ban don ïa ka mynsiem ïaleh hapdeng jong ki bad kumjuh ruh ban nang pynkiew shaphrang ïa kane ka jingïalehkai khamtam eh ha kane ka jylla.
Haba ai jingkren ha katei ka sngi na ka liang jong u Bah Suklang Dkhar-President jong ka Meghalaya Speed Skating Association ha kajuh ka por u General Secretary jong ka Meghalaya Roll Ball Association, u la pynpaw ïa ka jingsngewkmen ha ka ba kane ka championship ka la long kaba seisoh ba ki nongïashim bynta ki lah lehkai bha met bad mynsiem.
“ Ngi donkam ban dang trei shitom ban kyntiew shaphrang ïa kane ka speed skating hapoh Meghalaya" la bynrap u Bah Suklang Dkhar.
La ïoh ban sam khusnam da ki takma ryngkat bad ki Certificate sha ki lahduh kiba la jop ha ki kyrdan bapher bapher.
Shuwa ban pynkut na ka liang jong ka Association ka la pynpaw ïa ka jingsngewsnguh ka ba khraw ïa baroh ki dkhot nongkitkam, naduh i Principal jong ka St.Anthony’s Higher Secondary School, ki kmie ki kpa bad baroh ki nongïashim bynta, ki ba lah wanrah ïa ka jingjop bad ruh ban pynlong ïa kane ka championship kaba seisoh.
Shillong, Nohprah 18: Ka kynhun ïalehkai jong ka Mawtawar SC ka la ïohrung sha ka final ha ka 2nd DIVISION Football League 2023 ba la pynïaid da ka Shillong Sports Association bad kane ka la wan hadien ba ka la pynliem ïa ka Nongrah SC ha ka jingïakhun semi final ba ar hynne ka Sngi ha SSA Ground.
Ka jingïaknieh ban ïoh aireng ha ka final hapdeng kine ki ar kynhun ka la sdang ha ka por 1:45 baje mynsngi, bad ka jingïalehkai ka la kut da ka Mawtawar SC kaba la jop da 2 – 1 kol ïa ka Nongrah SC ban ïohrung sha ka final.
Dei ka Nongrah SC kaba la ïoh ban pynkhihjar nyngkong lyngba u Kerionald Pyngrope tang hadien 6 minit ba la ïaid ka por hynrei ka Mawtawar SC ka la ïoh pynïakhaid shuwa ban kut ka kylla step lyngba u Elnathan Donkupar wahlang ha ka 41 minit.
Ka jingïakhun ka la long kaba itynnat bad ïakhaid bha ha ka kylla kaba ar, naba baroh ar kynhun kim shym la lah ban pynkhihjar shuh shi slem tad haduh ynda la jam sha ka 85 minit ba u Fredrick Lyngdoh u la thep ïa ka kol kaba ar na bynta ka Mawtawar SC ban pynthikna ïa ka namjop.
Lyngba kane ka namjop, ka Mawtawar SC kan sa aireng pyrshah ïa ka Pohkseh SC ha ka jingïaknieh namlahduh ha ka 2nd Division Football League mynta u snem, na ka liang jong ka SSA ka la pynkhreh ban pynlong ïa ka final ha ka 21 tarik Nohprah 2023 ha madan lehkai 1st Ground ha ka por 1.30 baje mynsngi.
Shuh shuh, ka Association ka la kyrpad ruh ïa ki nongkitkam jong ka synjuk ban ïadonlang ha katei ka sngi.
Shillong, Nohprah 18: Ka Bouncer Association of Meghalaya [BAM] ryngkat ka Treilang Welfare Society [TWS] lyngba ka jingkyrshan na ka tnat ïalehkai jong ka Sorkar Jylla, kin sa pynlong ïa ka rynsan ïakhun-kti ïa kaba la tip da ka Shillong Arms Fight, All India Championship 2023, bad ïa kane la pynbna da u President ka Association-Bah Junestar Kharbuli ha ka jingïakynduh bad ki ladpathai khubor.
Ka Association lyngba u President ka la pyntip ba kan sdang ïa kane ka rynsan ïakop naduh 19 tarik Nohprah, kaba hap mynta ka Sngi bad yn khylliap pyrda ha ka 21 tarik Nohprah 2023, yn pynlong ïa ka hapoh State Central Library, Shillong.
Ka synjuk ka la pyntip ruh ba ha kane ka kynti yn wan ïashimbynta da ki nongïakhun kti ba khlaiñbor ka Jylla bad kumjuh ruh ki ba na bar, kum napoh Haryana, Delhi, Uttar Pradesh, Kerela bad kiwei kiwei.
Ha kane ka Shillong Arm Fight ka Association ka la khreh ruh ban pynïakop ïa ki briew kiba don jingduna ha ki dkhot met (physically Disabled) kiba ju shimbynta barabor, bad pynshlur ruh ïa kiwei de ba kin wan shakhmat ban shimbynta ha kane ka Shillong Arm Fight-All India Championship 2023 bad ruh ban shim ïa ka kum ka rynsan ban pyni ïa la ka jong ka sap.
Ka song tyngka kaba la mang haba kynthuplang ban sam sha ki nongjop ha kikyrdan bapher bapher ka long haduh 2.15 lak tyngka.
Ha kane ka Shillong Arm Fight-All India Championship kin don ruh katto katne ki khlur ïakhun kti kiba la paw ha ki rynsan ïakop ha kylleng, kiba kynthup ïa ka Yogesh chaudhry, Chetma Sharma kiba la ju mih madan ha ki rynsan ïakhun shabar Ri.
Napoh ka jylla ki nongïakhun kti kiba la kham paw ki kynthup ïa ka Magaret Pathaw lahduh ha u snem 2022, nangta ka Aiboklin Rina bad ka Banrika Kharkongngor kiba la ju mih madan ha rynsan ïakhun kti hapoh Ri bad kymjuh ruh shabar.
La pyntip ruh ba u Hubert Paliar ryngkat bad u Shanborlang Siangshai, ki arngut ba la kham paw napdeng ki Para Athlete ka jylla kin sa shimbynta ha katei ka jingïakop.
La pyntip ba mynta ka sngi 19 tarik ka Association kan pynlong ïa ka weigh-in lane ka jingthew kilo ban phiah kyrdan na bynta baroh kito ba wan shimbynta sha kane ka Arm Fight bad ha ka 20 tarik yn sa ïoh sdang ïa ka jingïalehkai.
Yn wan plie pyrda ïa kane ka lympung da ka Kong Ampareen Lyngdoh-Myntri ka Koit ka Khiah jong ka Sorkar Jylla bad ha ka sngi pynkut, kata ha ka 21 tarik yn khylliap da u Myntri Rangbah ka Jylla-u Conrad Sangma.
Nalor ka jingpynlong ïa ka jingïakhun kti, u Bah Kharbuli u la pynpaw ruh ba kan don ruh ka jingpyn-i-nam ïa ki jingbam tynrai khasi bad ruh ki jait jingïalehkai tynrai.
Shillong, Nohprah 17: Ka rynsan ïakop pyni jingtbit ha ka Karate kaba la tip da ka 29th State Karate Championship la pynhap pyrda noh hynnin ka Sngi Saitjaiñ jong ka taïew ba ladep ha kaba ki nongïashimbynta napoh East Khasi Hills ki la long ki lahduh ha baroh ar kyrdan, Shynrang bad Kynthei.
Kane ka lympung kaba ar Sngi lynter la pynlong hapoh JN Indoor Stadium, ha Polo Ground bad la pynïaid da All Meghalaya Karate-Do Association (AMKA), ha ryngkat ka jingkyrshan na ka Directorate of Sports and Youth Affairs, jong ka Sorkar Jylla.
Kumban shu pynkynmaw, ki la don haduh 372 ngut ki nongïalehkai karate kiba la wan ban ïashimbynta ha katei ka jingïakop, kiba kynthup naduh kiba dang 10 snem haduh kiba la kham heh.
Ha ka sngi pynkut la wan sakhi da u Prof Dr C Daniala, Medical Superintendent of NEIGRIHMS kum u Kongsan.
Kiwei pat kiba la don ryngkat ha katei ka sngi ki kynthup ïa u General Secretary- Meghalaya State Olympic Association (MSOA) Bah Finely L Pariat, u Bah Dipshon Ryntathiang- MSOA Executive Council Member nangta u Bah Aiborlang Shabong- Deputy Chief Accounts Officer of MeECL.Ha kane ka kynti la sakhi ba ka rukom lehkai ka la nang kiew shaphrang, ha kaba ki nongïalehkai karate ki la lah ban sei madan ïala ka jong ka sap ha ka kata (form) bad ruh ha ka kumite (sparring), ïa kaba maki ki la pynjanai da ka jingtreishitom sngi bad snem ha ka por kilanmet, ïa kaba la ïoh jingïaroh ruh na kiba shah khot sngewbha, kumjuh ruh na ki longïing lem bad kiwei kiwei.
Ka Ri-Bhoi ka la pynkut ïa ka lympung ha ka kyrdan ba ar na ka thup ki Shynrang, katba ka West Jaintia Hills ka la khur kyrdan ba ar na ka thup kyrdan jong ki Kynthei.
ïa ka nam Best Karateka ha ka thup lehkai jong ki khynnah shynrang la khur da u Hymnson Challam jong ka West Jaintia Hills.
U ne u khynnah u la jop takma ksiar ha ka thup ‘Boys’ 13 Years kumite event’.
Katba ka nam ‘Best Karateka’ ha ka thup shynrang kiba la heh la khur da u Paul Danny Kharmudai jong ka East Khasi Hills.
U la jop haduh ar tylli ki takma ksiar, kawei ha ka Men’s +60kg kumite bad kawei ha ka Men’s Open kata events.
Haba phai pat sha ka kyrdan ki khynnah kynthei, ka nam Best Karateka la khur da i Kimjonlhing Silthou jong ka East Khasi Hills, kaba la jop takma ksiar ha ka Girls’ 8 Years kumite.
Na ka liang jong ka Rebeka Nongspung (East Khasi Hills), kaba la jop ar tylli ki takma, kawei ha ka Women’s -50kg kumite bad ha ka Women’s Open kata, ka la khur ïa ka khusnam ha ka thup kyrdan kynthei kiba la san.
Hadien kane, kine ki nongïalehkai karate kin bteng ban kilanmet ban dang pynjanai shuh shuh ïalade ban pynkhreh na bynta ka 5th Meghalaya Games ka ban long ha u bnai ban wan, ha Tura.
Kin don ruh napdeng jong ki, ki ban pynkhreh na bynta ban leit ïakop shabar ka jylla.
Kumban shu kdew hangne, ka AMKA ka la sei palat 200 ngut ki nongïalehkai karate kiba la ïoh khur takma ha ki rynsan ïakop national bad ruh international ha kine ki saw phew snem naduh ba la seng ïa ka.
Ha kine ki sngi la ïohi ïa ka jingïatainia kiba  bun khamtam ha rynsan Social Media halor ka jingleit ka sorkar Meghalaya sha ka Supreme Court ban ïakhun mukotduma biang sa shisien ban nym shah ïa ki nonghikai ban ïadon bynta ha ka kam saiñhima sima.
Kane ka jingleit kyrpad ka sorkar MDA -2 sha Supreme Court ka long hadien ba ka la rem arsien arwat ha ka mukotduma ha ka High Court of Meghalaya ha ka case pyrshah ïa u Bah Brighstarwell Marbañiang ha ka por ba u dang long u Nonghikai jong ka St.Anthony’s College bad u la dei ruh uba la pynïasoh bad ka Seng VPP.Hadien u Bah Bright u la jop ruh kum u MLA ka Mawlai ha ka eleksshon sha ka ïingdorbar Thawaiñ ka jylla mynta u snem 2023.
Nalor u Bah Bright la don sa kiwei pat ki Nonghikai College kiba long Party ha kane ka Mukotduma ha High Court, ha kaba ka ïingbishar ha ka por ba long Chief Justice, u Nongbishar Sanjib Banerjee ka la rai pynksan ïa ki Nonghikai.
Mynta kane ka kam ka la poi ha ka Supreme Court jong ka ri India bad ka mukotduma ka dang ïaid ïa kaba ym sngew dei ban kynthoh ne ong eiei halor kane ka bynta.
Hynrei kaei kaba ki paidbah ki ïatai ha ki rynsan ka long, la ka bha ne em ïa ki nongikai ban ïashim bynta ha ka saiñhima sima ne ka long ne em ban shah ïa ki nonghikai ban ïaleh elekshon bad ban long ki nonghikai.
Lada phai sha ka history jong ka jylla Meghalaya, naduh ba sdang jong ka jylla, ki la don ki nonghikai College kiba la long ki nongïalam ha ki seng saiñhiam sima ne ki Political Party bad ki la don ruh kiba la lon ki nongmihkhmat sha ïingdorbar Thawaiñ jong ka jylla.
Ki la don ruh kiba hikai ha NEHU bad long ruh ki nongmihkhmat sha Assembly.
Ki nonghikai kum u Dr.Barister Pakem, u Prof.Korbar Sing Phanbuh, u Dr.RS Lyngdoh.
Nangta u Dr.Henry Lamin, u Dr.RC Laloo bad bun kiwei kiwei pat.
Ha kane ki snem kiba kham hadien ruh la ïohi ba kiba bun ki nonghikai ha ki College bad University ruh ki la ïa mih shakhmat ban long ki nongïalam bad ki nongtrei ha ki Political Party ha ki Party bapher bapher, kynthup ruh ha ka Seng NPP kaba ïalam ïa ka jingsynshar ha ka jylla naduh ka snem 2018, ha kaba ki la don ki nonghikai College kiba la pynïasoh bad kane ka Party.
Hynrei ym lah ban tip na kaei ka daw ba ka sorkar MDA kaba nyngkong, kata ha u snem 2021, ka la wanrah ïa ka aiñ ban nym shah shuh ïa ki nonghikai ban ïadon bynta ha ka kam saiñhima sima.
Hynrei kaei kaba ilyngngoh pat ka long ba kiba bun ki nonghikai wat hapdeng kane ka jingkhang ka sorkar ïa ki nonghikai ban ïadon bynta ha ka kam saiñhiam sima, ki dang ïai bteng ban don ha ka seng NPP.Ñiuma, wat lada ka mukotduma ka dang ïaid ha ïingbishar, ka la sngewdei ba ka NPP kan dang shuwa na ki briew la jong, da kaba bthah ïa ki ba kin kin mih noh na ka Party ne ba kin shim ka jingkitkhlieh ban iehnoh ïa ki kam ba ki bat ha ka Party.
Hynrei ka jingsngew kiba bun hi, kumba la pynpaw da ki nonghikai ha ki skul ruh ba dei ban shah ïa ki nonghikai ba kin ïashim bynta ha ka kam saiñhima sima, namar kumba ong u Nongbishar ba la shongthaut ka High Court of Meghalaya, ba hato yn aiti ha ki briew ki bym don jingnang jingstad ban thaw aiñ ha ka jylla?.
Kane kadei ka jingsngew jong kiba bun, namar ha ka kam synshar khadar hi kadei ka jon ki briew kiba la biang ka jingnang jingstad.
Kiba bun hi ki kwah ban long kumta, shu ong ba ka riti synshar jong ka ri India kam buh kino kino ki kyndon na ka bynta ka kyrdan pule ïa ki briew ki ban long ki nongthawaiñ jong ka jylla ne jong ka ri hi baroh kawei.
Hynrei wat lada ka riti synshar kam kdew satia ïakata, ka bor pat ka shong ha ki paidbah nongjied, la ki kham lah ki briew kiba la don ka jingnang jingstad ban synshar ia ki ne ki kwah da ki briew kiba ka jingpule ka dang duna ne kikba la don ka jingnang jingtip ban pule ïa ki aiñ ba ki thaw na ka bynta u paidbah uba ki hi ki synshar.
Ka bor ka shong ha ki paidbah ban sngapthuh, ban pule ban bishar na ka bynta ka jingsynshar kaba khambha ha ka jylla.
Jowai, Nohprah 17: Ka West Jaiñtia Hills District Sports Association (WJDSA) ka pynpaw ka jingai khublei kyrpang ïa u MLA ka Jowai Constituency u ma Wailadmiki Shylla uba la kular ban kyntiew ïa ka song pisa jong ki nongjop ha ka kyrdan Super Division Football Tournament kaba la pynïaid da katei ka Association.
Ïa kane ka jingkular u ma Wailadmiki Shylla ula pynsngew ha ka sngi pynhap pyrda ïa ka jingïalehkai phainal jong ka kyrdan Super Division Football Tournament 2023 kaba la tip ‘U Kiang Nangbah Memorial Trophy 2023’ kaba la long hynnin ka sngi Saitjaiñ 16 tarik.
Na ka liang utei u MLA la Jowai ula pynsngew shi bynta ban pynkiew ïa ka kam ïalehkai phutbol ha kine ki sngi ban wan, ula kular ban ai jingïarap (sponsor) ha ka ban kyntiew ïaka song pisa naka T.50,000/- San phew hajar tyngka sha ka T.1,00,000/- Shi Lak tyngka ïa ka kynhun Champion bad naka T.30,000/- lai phew hajar tyngka sha ka T.50,000/- San phew hajar tyngka ïa ka Runners-up.
Ïa kane ka Cash prize kan ïai neh katba u dang long kum u MLA.Ha ka juh ka por ka WJHSA ka kitbok kitrwaing ïa u MLA ba u Blei Trai kynrad un don ryngkat bad u ba un ïoh ïa ka met ka phad kaba koit kaba khiah, khnang ba un dang lah ban trei naka bynta ban pynroi ïa ka Constituency bad kumjuh ruh ha ka jylla hi baroh kawei, pynkut ka kyrwoh ba la phah.
Nohprah 18: Ha ka jingpyni ïa ka jingkyrshan ki paidbah, ka Vikasit Bharat Sankalp Yatra ka la kot sha u mawmer ba kyrpang, da ka jingtam 2 klur ki nongïashim bynta tang ha ka shi bnai duna.
Kane ka jingkiew kynsan ka pyni ïa ka jingktah ka Yatra bad ka jinglah ban ïatylli lang ki million ngut ha kawei ka thong jong ka roi ka par.
Ka jingkiew ka bor jong ka Yatra lah ban ïohi na ka jingkot shi klur ha ki 22 sngi bad sa shi klur tang ha ki 7 sngi.
Kat nang mih ki sngi, ka Yatra ka la nang ïar bad bteng ban khring ïa ki paidbah, bad ka dang bteng ïa ka jingseisoh jong ka.
Ka Yatra ka la poi jan 60,000 tylli ki Gram Panchayat, kaba plie lad ïa ka roi ka par bad ka jingkiew shaphrang ha baroh ki bynta jong ka ri.
Hapoh ka por ba lyngkot, ka Yatra ka la long kaba seisoh ha kaba palat 1.6 klur ki nongshong shnong ki la shim ïa ka Sankalp ban trei na ka bynta ka Vikasit Bharat hashuwa u snem 2047.
Kum shi bynta ka sienjam jong ka “Meri Kahani, Meri Zubani" jong ka Yatra, palat 1.30 klur ngut ki briew ki la ïathuh ïa la ki jingshem shimet jong ki, da kaba pyni ïa ki jngshem jong ki briew bad ki jingangnud jong ki na kylleng ka ri.
Ka bha ka mïat jong ki nongshong shnong kaba long ka phang pdeng jong ka yatra, la pynlong ïa ki health camp ha kylleng ka ri bad haduh mynta, ladep eksamin palat 42 lak ngut ki briew.
Kawei ka ri, Kawei ka jingïaid lyntiKa Yatra ka dei kaba la pdïang ha baroh ki thain, bad ka dei ka lad na ka bynta ka jingpynpoi ïa ki jingshakri jong ka sorkar bad jingkyrshan, da kaba poi wat sha ki jaka kyndong kynshrot.
Ha ka lïang ka jingïashim bynta, ka Uttar Pradesh ka la long kaba lamkhmat da ka jingdon jan 80 lak ngut ki nongïashim bynta, bud sa ka Maharashtra palat 29 lak ngut ki nongïashim bynta, bad ka Gujarat palat 23 lak ngut ki nongïashim bynta.
Ka Jammu & Kashmir ka wan hadien kane ha kaba la don ka jingai jingmut na palat 16 lak ngut ki nongïashim bynta haduh mynta.
Ka Andhra Pradesh ka don ha ka kyrdan ba kongsan da ka jingdon palat 11 lak ngut ki nongïashim bynta.100% ka jingpynpoi pura ïa ki skhim jong ka sorkarKa Viksit Bharat Sankalp Yatra kadei ka sienjam ha kylleng ka ri kaba thmu ban kot 100% ka jingpynpoi pura ïa ki sienjam ba kongsan jong ka sorkar, da ka jingpynthikna ba ki jingmyntoi ki poi sha baroh kiba dei hok ban ioh.
Ki mawmer ba la lah ban kot ha kane ka yatra kilong kiba kongsan: palat 29,000 tylli ki Gram Panchayat ki la ioh ïa ka jingpynpoi pura ïa ki kam, lyngba ka jingpynpoi pura 100% ki Ayushman Card; palat 18,000 tylli ki Gram Panchayat ki la kot 100% ka jingpynpoi pura ïa ka skhim ‘Har ghar jal’; palat 34,000 tylli ki Gram Panchayat ki la lah ban pynkylla digital pura ïa ki kot ki sla kiba ïadei bad ki jaka; bad ha ka jingkyrshan ïa ka sienjam Swachh Bharat, palat 9,000 tylli ki Gram Panchayat ki la lah ban pynbïang ïa ki jingdonkam na ka bynta ka jingpynurlong ïa ka ODF Plus model.
ïa ka Vikasit Bharat Sankalp Yatra la plie paidbah da u Myntri Rangbah duh ka Ri-u Narendra Modi ha ka 15 tarik na Khunti, Jharkhand kaba thmu ban pyndap ïa ka jaka ba suda hapdeng ka sorkar bad ki briew.
Jowai, Nohprah 18: Ka jingïalehkai phutbol jong ki kynthei kaba la tip da ka Women League kaba la long hynne ka sngi 18 tarik ba la pynïaid daka East Jaiñtia Hills District Football Association, ha ki ar tylli ki jingïakhun kaba nyngkong ka long hapdeng ka Deinchynrum SC pyrshah ïaka Wapung Combine bad ka jingïalehkai ba ar pat kala long hapdeng ka Dkhiah West pyrshah ïaka Iongkaluh SC.Ha ka jingïalehkai ba nyngkong, ka Deinchynrum SC kala pynliem ïaka Wapung Combine SC da shi 1-0, ïa kane ka shikol na ka Deinchynrum SC la thep da ka Ibashisha Khongwet haka minit ba 68 lyngba ka Penalty Kick.
Haka jingïalehkai ba ar pat, ka Dkhiah West kala jop haduh 12-0 kol pyrshah ïaka Iongkaluh SC.Ïa kitei ki kol la thep daka Batbitbha Bareh 2 kol, ka Russia Dkhar 2 kol, ka Amethis Darnei 4 kol, katba ka Iris Dkhar, ka Phaintis Lyngdoh, ka Jingshisha Bareh bad ka Release Lyngdoh kila ïoh thep mar shi kol.
Da kine ki jingjop ka Dkhiah West SC bad ka Deinchynrum SC ki dang long hakmat eh haka jingtam point ha kane ka lympung.
Shillong, Nohprah, 18 : Kum ka jingpynkhreh ïa ka jingrakhe kynmaw burom ïa ka jingwan longbriew jong u Khunlung Jisu sha kane ka sla pyrthei, ka St.Joseph’s Church, Mawkhar Parish ryngkat ka jingïatreilang bad ka Lam Jingshai Choir, ka Prayer Group, lyngba ka jingkyrshan ba ratbah ki Lyngdoh Sohblei jong ka Parish, ki pynlong ïa ka Christmas Carol mynta u snem ha ka sngi U Blei.
Ha kane ka jingïaid Carol ka la long kaba kham kyrpang mynta u snem namar hapdeng ka jingïaid ha ki surok ha ryngkat ki jingrwai bad ki jingduwai ba riewblei ba ka jingwan u longbriew jong u Jisu Khrist ha ka dur jong u khyllung Jisu, un wanrah ka jingsuk, ka jingkmen bad ka bha ka miat bad khamtam eh ba ka jingngeit kum ki khun Khristan kan nangrhem bad khlaiñ shuh shuh.
Ïa kane ka jingïaid Carol ka la long kaba kham phylla namar la don ka jingkit lang ïa ka Shyngoid hapoh ka kali, ka jingdon ki khynnah kiba riam kum ki Riewstad bad kiwei kiwei de ki jingpynitynnad.
La sdang ïa ka jingïaid Carol phyllaw jong ka ingmane bad ïaid ter ter sha Jaïaw Lansonalane, nangta sha Chapel Road, sha Jaïaw Pdeng nangta la pynkut biang ha Parish da ka jingïakmen lyngba ka Christmas Concert kaba lyngkot.
La sdang ïa kane Christmas Carol da ka jingduwai na u Parish Priest u Rev.Fr.Teibor Lyngdoh bad la pynkut pat da ka jingduwai bad jingïadih sha lang.
Khliehriat nohprah 18: Ka shnat Khasi Authors Scoiety Khliehriat ha ryngkat ka jingïatreilang bad ka Khasi Authors Society, mynta ka sngi ka la pynlong ïa ka prokram ba kyrpang ha kaba la rakhe donburom ïa ka lyngkhuh sngi ïap kaba phraphew lai jong u myllung Soso Tham, ïa kane ka prokram la pynlong ha Jaiñtia Eastern College, Khliehriat bad u MP jong ka Rajya Sabha, u Dr W.R.Kharlukhi u la long kum u kongsan bad u MLA jong ka Khliehriat, ube dei ruh u myntri sorkar, u bah Kymen Shylla, kum u symbud kongsan.
Ha kane ka sngi la ioh ruh ban pynsngew ïa ki jingthoh ba la thoh da ki ‘riew shemphang ‘Ka sap ka kolshor khasi kumba paw ha ki poim u myllung Soso Tham’ ba la thoh da i Prof S.Dkhar; iba dei na ka Head Khasi Department NEHU Shillong “U myllung Soso Tham kum u nongkyrsiew ïa ka jaitbynriew" ba la thoh da i Dr K.Phawa; “Ka rukom pyrkhat u Soso Tham ha ka juk ba la leit bad ba mynta" ba la thoh da u Babu O.R.Chalam.
Ha kane hi ka sngi, u Dr Kharlukhi u la pyllait paidbah ïa ka kot ‘Shi Hara ki sur Myllung bad ki Esse ba la pynbit pynbiang ïa kane ka kot da u Dr Davidson Diengdoh.
Haba kren kum u kongsan, u Dr Kharlukhi, u la pyrto ïa u khraw pyrkhat ka jaitbynriew, u myllung Soso Tham bad ong ruh ba u la kren kypa ruh ïa kiei kiei ba kum ka jaitbynriew ngim dei ban long kiba beh tang ia ka spah, u kyntu ïa ka KAS ba kan hikai lem ïa ka jaitbynriew ban ieid ïa la ka jong ban kyrshan lem ïa ki riew don sap.
U la ong ruh ba na ka liang jong u kum u MP lem bad u bah Vincent Pala kumjuh ruh ka Agatha Sangma, ki la kren ha Parliament ban pynrung ïa ka ktien khasi bad Garo ha ka kyrnit ba phra jong ka riti synshar ka ri India (Constitution), u la ai ruh ka jingkhublei ïa ka KAS kaba la pynlong ïa kane ka prokram ban kynmaw burom ïa u myllung Soso Tham.
Kum ka jingpashat jingtip u bah Kharlukhi u la ong “Haba nga peit nga iohi ba u Soso tham u don ka jingiadei na ri lum Jaiñtia ruh ha kaba u u kpa jong u dei na ka jait Khar Tongper bad ka kmie pat ka jait Lyngkien Tham"Haba kren ïa ka mynnor jong u Soso Tham, u la pynpaw ka jingsngew khia ba une u khraw pyrkhat u khlem ioh ïa kano kano ka jingkyrshan na ki briew ha kaba iadei bad ka jingnoh syniang jong u ha ka thoh ka tar bad kane ka ktah bha ha ka jaitbynriew jong ngi, u kyntu ïa ka KAS ba kan shim ïa ki lad ban hikai ïa ki briew ban tip ban kyrshan lem ïa ki riew don sap ka jaitbynriew.
U bah Kyrmen shylla, u la ai mynsiem ïa ka KAS ha ka jingiaid lynti jong ka seng ban pynrung ïa ka ktien khasi ha ka kyrnit ba phra jong ka riti synshar ka ri India bad ong ba na ka liang ka sorkar ruh kan iai bteng ban buddien, haba kren shaphang u Soso Tham, u la pynkynmaw ïa ki por ba dang leit skul kiba u la pule ïa ki poitri jong u Soso Tham khamtam kawei na ki poitri kaba ong ‘Baroh u briew ba stad mano ba lah ban len la khlem da plie ka lad mano ba lait ban kren’ halor kane u bah Kyrmen u la bynrap ba baroh ngi don la ka jong ka jong ka sap, hynrei lada ka lad kam plie kam poi shano shano ruh, ha kajuh ka por u la ai burom ïa ki riew rangbah ka jaitbynriew kiba dei na ka KAS kiba la trei shitom ha kaba pynneh pynsah ïa ka ktien khasi bad ong ruh “Ngam duh jingkyrmen ba ka ktien khasi kan sa rung ha ka thup jong ka 8th schedule"U President jong ka Khasi Authors Society, u Prof D.R.L.Nonglait, pynsgew ba ïa kane ka Khasi Authors Sociwty la seng naduh ka 11 tarik u nailur 1979 bad ki kyntien ba ong “pyn ïair ïa ka ktien khasi’ ki dei ki kyntien phira, ka Society ka don ki tnat treikam lane ki Unit bapher bapher, ha Khliehriat, ha Jowai, ha Sohra, Mairang, Nongstion, Nongpoh, Mawkyrwat,U la ong ruh ba ka Society mynta ka dang pynkhreh ban pynmih ïa ka Khasi-Khasi Dictionary, yn sa sdang noh shen ruh ban pynkylla khasi ïa ki 200 tylli ki supreme court judgement, u la pynshai ruh ïa ki kam jong ka Khasi Authors Society kiba ka Society ka la la dep ruh ban dawa na ka sorkar ban pynlong noh ïa ka ktien khasi kum ka official language ha kaba myn ha u bnai risaw ka seng ka la dep ban buh ïa ka dorkhas ha khat u myntri rangbah ka jylla.
U la ong ruh ba ka thoh ka tar ka la nang ïaid bad ka kolshor ka la nang skhem bad ieng rangbah “Ka seng ka ju pynlong lai tylli ki prokram ba kongsan man la u snem, kata ha ka 11 tarik u nailur, kum ka sngi ka thoh ka tar, ka sngi u Thomas Jones bad kane ka sngi iap u Soso Tham"Kiba la ai jingkren ki kynthup ruh u Principal jong ka Jaiñtia Eastern College Khliehriat, u Dr Phervsion Nongtdu bad u Fr I.Warpakma, ïa ka prokram la pyniaid da u Vice Prisident ka shnat KAS Khliehriat, u bah E.S.Shangpliang.
Nongpoh, Nohprah 18: Ka Khasi Students Union North Khasi Hills District Unit ha ka sngi Saitjaiñ ka la nang ioh bor ha kam ban shakri paidbah da kab ka la lah ban pynkha sa ïa kawei ka shnat treikam ba la ti[ kum ka KSU Umder Circle kaba don haduh 12 tylli ki Unit treikam hapoh kane ka Circle.
Ïa kitei ki nongïalam katei ka Circle kab la pynkha nyngkong eh kum kata ka Circle ha ka thaiñ Umden ha Ri Bhoi la wan ban pyntian smai da u Samla Rangbah Raymond Kharjana, Organising Secretary ka KSU Seng Kmie, ha ryngkat u Samla Rangbah Ferdinald Kharkamni President KSU NKHD Unit, U Samla Rangbah James Hitler Mawphniang u ba dei u Legal Affair Secretary ka KSU Sengkmie ha kajuh ka por u ba bat ruh kum u General Secretary ka KSU NKHD Unit, ki Nongïalam ka KSU NKHD Unit bad KSU Nongpoh Circle nalor kiwei pat.
La pynlong ïa kane ka Lympung pynskhem ne pyntian smai ïa ki Nongkitkam ba Nyngkong jong ka Seng ha ka Hall ka St Joseph Higher Secondary School Umden.
Haba ai jingkren ha kane ka lympung u Samla Rangbah Raymond Kharjana uba la shim ruh ïa ka bynta ban pyntian smai ïa ki Nongïalam ba Nyngkong ka Circle da kaba u la kyrtiang dien khyndiat halor ka jingïaid lynti jong ka Seng naduh ba Seng ïa ka haduh mynta mynne bad ong ruh ba ka jinglah jong ka Seng KSU ban ai ka jingshakri sha ki paid ka bri u Hynniewtrep dei namar ka jingskhem jingmut bad ka Nongrim ba skhem bad ba Rangbah jong ki Nongïalam kiba dang don bad kiba la leit noh.
“Dei ma ki, kiba la saindur bad la pynlong ïa ka Seng ba Kan ieng rasong kumne kumba long mynta bad dei lyngba ka KSU la mih shibun ki Nongïalam ba stad bad ki riew shemphang hapoh ka Ri Khasi bad Jaintia.
" ong u Samla Rangbah Raymond Kharjana.
“Ha ki snem kiba kham mynshwa kum ka Jaitbynriew ngi la mad ka jingshah ibein ha ki briew kiba wan wir wan hap na kiwei ki Jylla la ka long ha ki kam ki jam ne ha ka pule ka dangle, hynrei ka KSU ka la mih sha khmat ban ïada ïa ka jong ka Jaitbynriew lyngba ka jingïalam jong ka Seng bad u wei na kita u dei u Bah Bull Nongjop Lyngdoh ban kwai ha dwar U Blei u ba ïalam ïa ka Kynhun ban rat naphang lut ïa ki Mynder ha kato ka por la ka long ha sor ne ha khap sor, bad kane ka jingshlur jong u Bah Bull Nongjop Lyngdoh ka la wanrah ka jinglong shngaiñ ha ka mynta ka jong ngi.
" bynrap u Samla Rangbah Raymond Kharjana.
U Samla Rangbah Raymond u la kyntu ruh ïa ki Nongïalam ba Nyngkong jong kane ka Circle kaba thymmai ban don ka mynsiem ban aiti lut na ka bynta ka Jaitbynriew bad ban don ruh ka mynsiem sngewrit.
“Wat ai ba ka jingdon jong phi hapoh ka KSU kan pynlong ïa phi ban leh ba heh ne sarong, hynrei ïaid da ka jingsngewrit, long ruh kiba lah kloi ban ïa treilang bad ki Nongïalam Shnong ne ki Seng Longkmie ne Seng Samla hapoh ka imlang ka sahlang ban wanrah ïa ka roi ka par bad ka bha ka miat, u la bynrap.
La pynwai ïa ka tei ka lympung da kaba jingpyrta ïa ka kyntien Phira jong ka Seng, “MAITSHAPHRANG KHLUR KA RI".
Shillong, Nohprah 18 : U Chief Executive Member (KHADC) u Bah Pyniaid Sing Syiem mynta ka Lah Sngi U Blei ula aiti ïa ka Trok thymmai sha ka Dorbar Shnong Rynjah na ka bynta ban kit ïa ki niut ki nier.
Ha kane ka sngi la don lang ki MDC ba kynthup u Bah Fantin Lakadong, u Bah Latiplang Kharkongor, u Bah Bindo Lanong, u Syiem ka Hima Mylliem u Paiem Ainam Manik Syiem, u Rangbah Shnong, ki longkmie, ki nongshong ïew bad ki paid nongshong shnong.
ïa kane ka Trok thymmai la aiti sha ka Dorbar Shnong Rynjah na ka ban kit ïa ki niut na ka ïew Rynjah bad naka Shnong baroh kawei.
Haba kren ha kane ka sngi, u Bah Pyniaid ula ong, ba ïa kane ka jingsam kali kit niut sha man ki shnong ka dei naka bynta ban pynthikna ïa ka jingkhuid ka jingsuba ha man la ki dong bad ki shnong.
U Bah Pyniaid ula ong ba ka District Council ka don ïa ka thong ban wanrah ïa ka jingkhuid ka jingsuba ha man ki shnong bad dei namar kane ka la wanrah daka Solid Waste Management Bill bad ban pyntreikam da ki Resources Recovery Centre (RCC) ha man ki Shnong.
Ula ïathuh ba ïa ka Trok kit niut la mang lyngba ka Chief Ministers Special Development Fund (CMSDF) bad ïa ka kali la thied ha ka dor T.24 lak.
U Bah Pyniaid ula kyntu ïa ka Dorbar Shnong Rynjah ban wad jaka naka bynta ban buh da ka RCC na ka bynta ban pyllang ïa ki jaboh ba mih na ka ïew bad na ki longïing.
“Ka jingdon ki RCC kan aikam ïa ki trai Shnong namar lyngba ki RCC ki paidbah ki lah ban die ïa ki niut ba pyllang sha ki Company kiba pyndonkam ïa ki niut ba la pyllang" la ong u Bah Pyniaid.
Na ka liang u Syiem ka Hima Mylliem u Paiem Ainam Manik Syiem ula pynbna ban synniang da ka song pisa sha ka Dorbar Shnong.
Ha kane ka sngi ka Dorbar Shnong Rynjah kala ai khusnam ruh ïa ki nongtrei ASHA bad Aganwadi ban ai jingithuh ïa ka jingshakri jong ki ha ka imlang sahlang.
Shillong, Nohprah, 18 : Ka Rotary Club Shillong Heritage (RCSH) ryngkat ka jingïatreilang bad ka Synjuk ki Seng Samla Shnong (SSSS) Shillong City ki la pynkup burom da ka khusnam Sharak Rit kum shi bynta ban ai mynsiem ïa ki samla kiba don ha la ki jong ki jong ki sap pule ne treikam bad khamtam kito kiba ieng ha la ki jong ki kjat ban sengkam bad ban ai jingïarap ïa kito ki samla kiba donkam shisha ka jingïarap bad ïa ki Seng Samla Shnong kiba trei bad shakri kham bha hapoh shnong hapoh thaw.
Ki nongïoh khusnam ha kane ka jingïalang kaba la long ha Pinewood Hotel, Shillong ki long ka samla Ibadalin Kharbuli, samla Alisdora Kharkongor, samla Bandarika Kharkongor, Welkin Stone Shadap, Glorify Kurbah, Ferddy Banteilang Jyrwa, Kynsai Kharmawphlang, Daphilahun Wahlang, George GH Suting, Bony Brodson P Warjri, Wallam Jingsuk Khongshun, Kampherika Thangkhiew, Robinson Jyrwa, Christopher Wahlang, Ryan Nongkhlaw, Aiborlang Kharthangaw, Mordekai S Kharpuri, Jonathan Ïawphniaw, Donbok shabong, Gabriel Jeffernel Jyrwa Marwein, Seng Samla Lum Shyiap Pyllun, Seng Samla Mawlai Pyllun, bad ka Spring of Hope Children’s Home.
La pynïaid bad pdiang burom ïa baroh da u President jong ka Rotary Club Shillong Heritage u Vishal Amarnani bad u General Secretary u Jasbir Singh, katba na ka liang ka Synjuk ki Seng Samla Shnong la lamkhmat da u Chairman u Bah Bah Pynshaiboklang Diengdoh bad u General Secretary Bah Vivan Kharkongngor.
Ka jingai khusnam, ka long da ka Pisa bad ki syrnot.
U President jong ka Rotary Club Shillong Heritage u la ai khublei kitbok kitrwiang sha baroh kiba ïoh khusnam bad ka long ruh kum shibynta ba ai mynsiem ïa kiwei pat ki para samla ba kin dang ïai trei minot ha la ki jong ki jong ki sap bapher bapher.
U Chairman ka SSSS Shillong City u la ong ba kim dei ban tieng, ban randien ne duh jingkymen ha ka jingïaid lynti ka jong ki.
“Kin don bun ki diengpynkiang, hynrei long kiba skhem ha ka jingmut jingpyrkhat bad kynmaw barabor ban buh beit ha ki jingduwai shwa ban sdang ne ïaid ha ka lynti ka jong ki," la ong u Bah Diengdoh.
Ki don bun kiba khnium ïa ki tamasa har rukom kiba ngi ïohi ha kine ki sngi ïa kiba ka sorkar ka ai jingïarap.
Ka sorkar ka kam ba kine ki jingleh rong leh tamasa ki wanrah shibun bah ki nongshangkai ri (tourist) na kylleng ka ri bad wat nabar ri ruh.
Kaba ka ïarap ïa kito kiba trei ha ki kam ‘Tourism’ kum kito kiba don ïa ki jaka sah mar khapïing lajong ïa kiba ngi ong ki homestay kiba lah pur kylleng ka jylla mynta.
Don bun bah ki longïing kiba ïoh kamai ja kpoh na ka jingwan ki nongjngohkai pyrthei.
Sa kawei kaba ngi dei ban sngewthuh ruh ka long ba haba don kine ki jingleh kmen (festival) kiba har rukom kiba myntoi ki dei ki briew jongngi na kylleng ka jylla kiba wanrah ïa la ki jingdie jong ki.
Ha ki lai sngi ba la don ka prokram ki Khanatang ka Aiom Tlang (Winter Tales) ha Nan Polok ngi shem ia ki nongdie sohniamtra kiba wan naduh na Mawphu bad ki ïoh ïa ka dor kaba biang eh na ka bynta u soh jong ki namar ki nongrep ki die hi dalade sha ki nongthied.
