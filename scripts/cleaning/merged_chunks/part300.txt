“Ka ri India ka dei ka ri kaba ïar bad ka jinglong pher jong ngi ka dei ka bor bad ka jingithuh ïa ngi, ngim tip kaei ka ban jia lane kum kaei ka bill kan long hynrei khlem da ïohi shwa ïa ka kaei kaba don hapoh jong ka bill,  kan shem jingeh ban batai bniah halor kane," la ong u Conrad Sangma.
Ka sorkar u Narendra Modi ka thmu ban wanrah ïa ka bill halor ka jingpyntreikam ïa ka Uniform Civil Code ha ka dorbar ka ban sa long ha ka Parliament, la pyntip ki lad pathai khubor.
Ka jingmut jong ka Uniform Civil Code ka kynthup ïa ka jingthaw bad jingpyntreikam ïa ki aiñ shimet ka ban hap pyndonkam salonsar da baroh ki paidbah ka ri India, khlem da peit ïa ka jingngeit niam, ka long kynthei ne shynrang bad kiwei kiwei.
Ïa mynta, la pyntyllun ïa ki aiñ shimet katkum ka jingngeit ha ka imlang sahlang.
U Myntri rangbah ka jylla, u Conrad K Sangma u la ban shuh shuh ba kumba peit mynta, “Ngi dei ka jaitbynriew ba shim ïa ka jinghiar pateng na ka kmie bad kane ka dei ka jingkhlaiñ jong ka kolshor kaba ngi don kabym lah ban pynkylla ïa ngi.
"Kum ka seng saiñ pyrthei, ka NPP ka peit burom ïa ka jinglong kyrpang ka kolshor bad ka riti dustur jong baroh kawei ka thaiñ shatei lam mihngi bad kumta, “Ngi kwah ba ka ym ktah ïa kane bad kan sah kumba ju long.
Ngi donkam ban peit kumno ka bill ka long ba lada ka mih kan sa long kumno," la ong u Conrad Sangma.
Ka  Iewrynghep Secondary School bad H.Elias Memorial Higher Secondary school ki la ïoh ban rung sha ka phainal jong ka lympung ïalehkai jong ki  khynnah kynthei kiba hapoh 17 snem na ka bynta ka lympung ‘East Khasi Hills District Level Inter School Subroto Mukherjee Cup Football Tournament 2023’ ba la pynïaid da ka ophis treikam jong u District Sports Officer, East Khasi Hills District.
Ïa kane ka lympung la sdang naduh ka 26 tarik Jylliew bad la pynïalehkai hapoh 2 tylli ki madan kiba don ha kane ka nongbah.
Ïa ki jingïalehkai jong ki khynnah shynrang bad kynthei kiba hapoh 17 la pynlong ha madan MFA Turf Polo Ground, Shillong bad ïa ka jingïalehkai jong ki khynnah kiba hapoh 14 snem la pynlong hapoh madan Heh kaba don hapoh Mawlai Phudmuri, Shillong.
Ha katei ka jingïakhun semiphainal jong ki khynnah kynthei kiba hapoh 17 snem, ka Iewrynghep Secondary School ka la pynliem noh ïa ka Tyrsad Higher Secondary School da 3 la 1, ïa kitei ki 3 kol la ïoh ban thep da ka Nazareen Nongdhar ha ka minit kaba 5, bad ka Larihun Songthiang kaba la ïoh 2 kol, kata ha ka minit ba 20 bad 51 jong ka kylla miet.
Ha ka jingïalehkai semi phainal kaba ar jong kane kajuh hi ka thup, ka H.Elias Memorial Higher Secondary school ka la pynliem noh ïa ka Umpohliew Jingtip Higher Secondary School da 2 la 0, kitei ki 2 kol ki la wan lyngba ka Elviorika M Sohkhlet kaba la ïoh ban thep ha shwa ban kut noh syndon ka jingïakhun, kata ha ka minit ba 60+9 bad ka Risalin Suting kaba la thep ha ka minit kaba 60+11.
Haba phai pat sha ka jingïalehkai semi phainal jong ki khynnah shynrang kiba hapoh 17 snem ka rta, ka H.Elias Memorial Higher Secondary Higher School ka la pynliem noh ïa ka Umphyrnai Presbyterian Secondary school da 1 la 0, ïa katei ka kol kaba la pynjop bad kaba la pynïoh rung phainal ïa ka kynhun la wan lyngba u Yohaan Benjamin uba la thep ha ka minit kaba 20 jong ka kylla step.
Bad ha ka jingïalehkai ba bud, ka Assam Rifles Public School ka la pynliem noh ïa ka Shillong College Higher Education da 3 la 2 lyngba ka tie breaker.
Ka jingïalehkai phainal mynta ka sngi ka 1 tarik Naitung ha ka liang ki khynnah kynthei ba hapoh 17 snem ka rta kan long hapdeng ka Iewrynghep Secondary School pyrshah ïa ka H.Elias Memorial Higher Secondary School ha ka por 9 baje mynstep.
Katba ha ka liang ki khynnah shynrang kiba hapoh 14 snem ka rta, ka jingïakhun phainal kan long hapdeng ka Umphyrnai Presbyterian Secondary School pyrshah ïa ka Assam Rifles Public School ha ka por 11 baje mynstep.
Bad ka jingïalehkai phainal ha ka liang ki khynnah shynrang kiba hapoh 17 snem ka rta kan long hapdeng ka Assam Rifles Public School pyrshah ïa ka H.Elias Memorial Higher secondary school ha ka por 2 baje mynsngi.
Ka lympung ïalehkai jong ki khynnah skul kaba la tip kum ka “West Jaintia Hills District Level Inter School Subroto Mukherjee Cup Football Tournament 2023" ba la pynïaid da ka ophis treikam jong u District Sports Officer, West Jaintia Hills District ka la iaid sha ka sngi kaba phra mynta ka sngi ka 30 tarik Jylliew kaba la long hapoh madan Kiang Nangbah Stadium, Jowai, West Jaintia Hills District.
Haba phai ha ki jingïalehkai pre quarter final jong ki khynnah shynrang ba hapoh 14 snem, ka R.C Evening Secondary School ka la jop da 1 la 0 pyrshah ïa ka Ialong Secondary School,Katba ha ka jingiakhun ki khynnah shynrang ba hapoh 17 snem ka rta ka Government Boys Higher secondary school ka la jop da 2 la 0 ia ka Mang Hai Ryum Secondary School, ka Ummulong Presbyterian Higher Secondary school ka la jop pyrshah ïa ka H.K Memorial Higher secondary school da 3 la 2 lyngba ka tie breaker bad ka North Liberty Higher secondary school ka la jop ia ka Nartiang Presbyterian Higher secondary school da 4 la 0.
Katba phai pat shuh shuh ha ka jingialehkai quarter phainal jong ki khynnah kynthei ba haph 17 snem ka rta ha kane ka sngi ka Police Public ka la pynliem noh ia ka Kiang Nangbah Government Higher Secondary school da 2 la 1 kol bad ka Jowai Government UP & RMSA k la pynliem noh ia ka North Liberty Higher secondary school da 1 la 0.
Ka jingïakhun semi phainal mynta ka sngi, ka 1 tarik u Jylliew, 2023 kan long hapdeng ki khynnah ba hapoh 14 snem ha kaba ka Lumpyrtuh Secondary School  kan iakhun pyrshah ïa ka Laishnong Higher Secondary school bad ka H.k Singh Memorial Secondary school kan iakhun pyrshah ia ka R.C Evening Secondary school.
Katba ha ka liang jong ki khynnah shynrang ba hapoh 17 snem ka rta, ka jingiakhun semi phainal kan long hapdeng ka Saw Lyngdoh Secondary school pyrshah ia ka Government Boys Higher secondary school, bad ka Ummulong Presbyterian Higher secondary school kan iakhun pyrshah ia ka North Liberty Higher secondary school.
Ka jingiakhun phainal hapdeng ki khynnah kynthei ba hapoh 17 snem ka rta kan long hapdeng ka Kiang Nangbah Higher Secondary school pyrshah ia ka North Liberty Higher secondary school.
Ka mat jong ka Uniform Civil Code (UCC) ba la thmu da ka sorkar pdeng ban pyntrei ha ka ri baroh kawei, ka dei ka mat kaba la neh kham slem bad kaba la ioh ruh ka jingshah kynthoh na  kiba bun khamtam ha ka ri India kaba don bun ki niam ki rukom, ki riti ki dustur, ki jaitbynriew bapher bapher, ki jaitktien bad kiwei kiwei ki jingïapher naduh ka riam ka beit, ka bam ka dih, ha kaba la tip ruh ïa ka ri India kum kawei na ki ri kaba riewspah namar kane ka jingdon jong ka ïa ki jaitbynriew bapher bapher.
Haba ïakren bad u President ka UDP, u Bah Metbah Lyngdoh u la ong ba kane ka mat ka dei kaba ïar bad kaba jylliew kumta ki hap ban ngam kham jylliew bad ki hap ban peit bniah bha shwa.
“Mynta ngim pat lah ban ong kaei ka UCC, namar ngi hap ban ngam jylliew ha ki jingmut ba ïar jong ka, hynrei ka UCC ka thew ïa ka Civil Laws ymdei ïa ka Criminal Laws", la bynrap u Bah Metbah.
U Bah Metbah u la ong ruh ba ka Civil Law ka thew ïa ka niam, ka jingïathoh shongkurim, ka jinghiar pateng, ka jingïapyllait tnga, ki jingdon jingem bad kiwei kiwei, kumta ki hap ban kham shai shwa halor kane shwa ba kin ong eiei.
Ka Myntri ka tnad ka Koit ka Khiah, ka Dr.Mazel Ampareen Lyngdoh ka la leit ban shim bynta kum ka Kongsan ha ka rynsan, The Economic Times’ Best Healthcare Brands 2023 kaba hynriew kaba long ha nongbah Delhi.
Haba kren ha ka jingïalang ka Myntri ka la kren halor ka bynta ban pyntikna ba ki nongïoh jingmyntoi kin suk ban ïoh ïa ka jingsumar bad ruh ha ka dor kaba bit ha ki shnong ki thaw.
Ha katei ka jingïalang la wan ban shim bynta lang ruh da u Vishal Chuahan, Joint Secretary ka tnad ka koit ka khiah jong ka Sorkar India, Dr.K.Madan Gopal, National Health Systems Resource Centre, jong ka tnad ka Koit ka Khiah ka sorkar pdeng nalor kiwei kiwei ki ophisar bad ki kynrem lyndan.
Da kaba pynpaw ïa ka jingkmen haba kren ha katei ka jingïalang, ka Myntri ka la long, “Nga ai ka jingïaroh ïa ka ET Edge kaba la pynlong ïa kane ka lympung ha ka sien kaba hynriew jong ka Doctors Day Conclave.
Lyngba kane ka sienjam kaba la wallam lang ïangi baroh hangne, kan ïarap pat ba ngin treilang ban ïa sam ïa ki jingtip bad ruh ban pyni ïa ka jingtbit na ka bynta ban pynwandur shuh shuh ïa ka jingshakri ha ka koit ka khiah.
Ka jingkylla kaba pura ka sah mynta sa ha ka jingïatrei lang bad ruh kum kawei ka bor.
Nga dap ruh da ka jingkmen ban sakhi ïa ka jingkynduh lang jong ki riewshemphang kiba la tbit ha kane ka bynta na bynta ban pynkylla dur ïa ka koit ka khiah ha ka ri jongngi.
"Ka Dr.Lyngdoh ka la bynrap ruh da kaba ong, “Ka jylla Meghalya ka la pyntreikam ïa ka rukom ai jingsumar kaba peit lut nadong shadong na bynta ki nongshong shnong kiba don ha ki kyrdan bapher bapher ha ka ïoh ka kot.
Ka bynta kaba ngi buh hakhmat ka long ruh ban pynleit jingmut ym dei eh tang ha ka jingai jingsumar hynrei khamtam eh ban ïada lypa bad ruh ban pynsgewthuh bad pynshai ïa ki.
Lyngba ka Meghalaya Health and Insurance Scheme, ka jylla jongngi  ka pyrshang ban pynpoi ïa ki jingmyntoi sha baroh ki bynta jong ka imlang sahlang.
Ka Meghalaya kadei kawei na ki jylla ha ri India kaba la don la ka jong ka jingpeitngor ïa ka heh ka san jong ki heprit lane ka Early Childhood Development Mission, kaba la pyllait paidbah ha u 2021, kaba buh thong ba ki heprit kin ïoh ïa ka jingsumar kaba paka, ka bam ka dih bad baroh ki jingdonkam haba ki dang don ha kitei ki rta.
Ka Meghalaya kadei ka jylla kaba dang 51 snem bad ngi hap ban lum kham bun ki jingtip na kum kine ki rynsan.
"Da kaba ïaroh ïa ka jingtreiborbah jong ki nongtrei ka koit ka Khiah, ka Myntri ka la pynpaw ïa ka jingkmen kaba khraw halor ka sienjam jong ki.
Ka shim ruh ïa katei ka kabu ban ai khublei ïa baroh ki doctor kiba tei borbah bad aiti lut ïalade badka iing ka sem na bynta ka koit ka khiah jong ki nongpang.
Da kaba phaidien halor ka jingktah jong ka khlam COVID, ka Myntri ka la ong ba baroh ka dei lyngba ka jingshlur bad aiti lut met bad mynsiem jong ki nongtrei ka koit ka khiah.
Nalor ka jingai khusnam, ka la don ruh ïa ka jingïasyllok bad ka rynsan ïatai halor ka phang pdeng kumno ban ïoh ïa ka jingsumar kaba paka katkum ka juk mynta tangba ha ka jinglut kaba kham duna da kaba pyndonkam ïa ki jingtip da ka jingïarap jong ka Artificial Intelligence ban lah pyntreikam pura ïa kitei ki thong hapdeng ka jingkyrduh ka pla tyngka bad ka jingeh ban wanrah ka jingkylla.
:Ka long kaei kaei ka ban sah kynmaw ïa ka jingai jingsumar ha ki jaka kyndong, ha kaba ki briew bunsien haba ki kwah ïa ka jingsumar kaba kham janai ki leit sha ki sorbah ban wad ïa ki jaka ai jingsumar kaba kham janai bad paka ban ïoh ïa ka koit ka khiah.
Hynrei haka 3 tarik Jylliew, ka Bethany Hospital Outreach, Nongpoh ka la leh ïa kaei kaei ka ban sah kynmaw ha ka lad ai jingsumar lyngba ka jingseisoh jong ka ha ka sien ba nyngkong eh ban leh ïa ka peritoneal dialysis na ka bynta i khunlung ba dang shu kha.
Dei hapoh ka jingpeit jong Dr.D.Ranee, uba dei u doktor khyllung, ba kane ka jaka ai jingsumar ka la leh ïa kane ka rukom sumar kaba kham kyrpang ïa ine i khunlung ba dang shu kha uba la mad ha kane ka jingshitom kaba kham eh, kaba pynpaw ba don pleng ka jingsumar kaba paka wat ha ki jaka ba kham kyndong ruh.
Ha ka 30 tarik Jymmang, 2023, ine i khunlung i dei ba la kha ha Civil Hospital, Nongpoh, lyngba ka jingïarap jong ki doktor.
Ine i khunlung im shym la ïam hadien ba la kha, kaba pynpaw ba i don hapdeng ka jingshitom.
Kumta ka kynhun ai jingsumar ka la phah noh ïa ine i khunlung sha Bethany Hospital Outreach, Nongpoh na ka bynta ka jingsumar kaba kham biang.
Dei hadien ba i la poi ha kane ka jaka ai jingsumar, la leh ïa ki jingsumar kiba donkam ban aibor ïa ine i khunlung.
La lap ba ine i khunlung i shitom na ka jingpang HIE stage II (Hypoxic-Ischemic Encephalopathy) bad Acute Kidney Injury, kaba mut ba i don jingshitom ha ka jabieng bad ha ki khyllai.
Ban weng ïa ka jingeh jong kane ka jingshitom khyllai, ki doktor ki la leh da ka peritoneal dialysis kata hadien ba lahdep ban ïakren bad ki kmie ki kpa ine i khunlung ba don kum kane ka lad jingsumar ha kane ka jaka ai jingsumar.
Ka peritoneal dialysis, ka dei ka jingsumar kaba weng ïa ki jakhlia na ka met bad ban pynkhuid ïa ka snam hapoh ka met jong ki nongpang.
La leh ïa kane ka peritoneal dialysis hadien ba lah dep leh test bunsien ïa ki khyllai kaba pyni ba ka jingshitom ka nang kham jur.
Watla hapdeng ki jingeh na kiwei pat ki jingshitom kiba don ha ka met ine i khunlung, kane ka kynhun ai jingsumar hapoh ka jingpeit u Dr.D.Ranee ka la lah ban sumar ïa kane ka jingshitom, kaba la bteng ruh haduh ba ka jingtreikam ki khyllai ka la bit la biang.
Dei lyngba ka jingtrei shitom ki doktor, ki nos, ine i khunlung i la nangïohbor bad dei ha ka 22 tarik Jylliew ba la lah ban pynlait noh ïa i.
Hadien hynniew sngi ba la pynlait, ki doktor ki la peit biang ïa ine i khunlung hynrei ki la lap ba ka koit ka khiah jong i ka long kaba biang.
Kane ka jingseisoh ha ka jingai jingsumar ka long kaba dei ban ai ïaroh, namar hapdeng ki jingduna ki tiar ki tar bad kiba bun ki jingeh ba ki jaka ai jingsumar ha ki jaka ba kham kyndong ki ïakynduh, hynrei la lah ban sumar ïa ine i khunlung.
’Ha ka kyrwoh khubor, ka kynhun jong ka Bethany Hospital ka la ai ka jingïaroh ïa u Dr.D.Ranee bad ka kynhun jong u halor kane ka jingtrei shitom, kaba la wanrah ïa une u soh ka jingjop.
Ki doktor ka North Eastern Indira Gandhi Regional Institute of Health and Medical Sciences, ha Maw-diang-diang, New Shillong, ha ka sien kaba nyngkong, ka la pynlong ïa jingpuid klong snam kaba kyrpang bad kaba kham niar ïa kaba la tip kum ka Autologous Right Atrial Appendage (RAA) derived Neo Pulmonary Valve Construction ïa uwei u nongpang uba ïoh ïa ka jingpang Pulmonary Valve Stenosis.
Ki khubor ba la pathai da ka NEIGRIHMS, ki ïathuh ba ki doktor jong katei ka jaka ai jingsumar, ki la ïathuh ba ki dap da ka jingkmen kaba khraw, ba katei ka jingpud ïa ka jingpang klong snam, kaba ïa dei bad ka jingpang Pulmonary valve stenosis, kaba pynwit ïa ka jingtuid jong ka snam na u thied snam sha u klong snam ka la long kaba jop.
Ki khubor ka NEIGRIHMS ki ïathuh ruh ba kane ka jait jingpuid bad jingai jingsumar ka long ka sien kaba nyngkong ba ki doktor ki leh ha ka Dong shatei Lam Mihngi.
Ki doktor ki ïathuh ba ka jingjur jong kane ka jingpang ka shong eh ha ka jingshah set jong ka snam.
Kane ka jingpang ka lah ban jur bad teng teng ka lah ban duna.
Kane ka jingpang ka pynlong ïa u nongpang ban sngewthait sngewswai, shem shitom ban ring mynsiem ha ka ka por khilan met, pang shadem bad jingïapler.
Ki don bun jait ki jingsumar ïa kane ka jingpang.
Kawei na ki jait jingsumar ka long da kaba shim ïa ibynta dkhot met lane tissue ban pyndonkam ha kaba moramot ïa itei ibynta jongd ka jingpang.
Don pat ki jait jingsumar ha kaba ïa i tissue la shim na kiwei pat ki nongai sngewbha.
Da pat kawei ka jingai jingsumar ha kaba pyndonkam ïa itiar ba la dep shna lypa.
Ka jingeh jong kane ka jiat jingsumar ka long ba kane ka jingkhiah jonga ka jingpang kam lah ban neh slem.
Ki doktor ki ïathuh ba ka jingshim ïa i tissue na la ka jong ka dkhot met kan kham neh slem ban ïa kiwei ki jait jingsumar.
Ka Khasi Student Union (KSU) West Khasi Hills District Unit, hapoh ka jingïalam u president u Bah John Fisher Nongsiang, mynta ka sngi ka 30 tarik Jylliew ka la leit ban ïakynduh ïa u DC ka WKHD u Bah Garod LSN Dykes ban pynpaw ïa ka jingpyrshah halor ka jingwan buh khyrdop ka All Meghalaya Goods & Coal Carriers Truck Driver & Handyman Union (AMG&CCTD&HU) ha ka shnong Kamriangsih Jyrngam Sirdarship, West Khasi Hills District.
Ka KSU ka la pynsngew ha u DC ba katei ka AMG&CCTD&HU katkum ki shithi, ka la pan jingbit ban buh ophis ha Athiabari bad ha Nongchram hynrei ka seng ka la lap ba ki pynïeng pynban da ka khyrdop ha ka jaka kata ka ophis nalor kata la pynïeng khyrdop ha kiwei pat ki shnong ba khlem ai jingbit kumba ki la pan.
Ka KSU ka la pynsngew ruh ha u DC ba kam kwah ba ki paradoh parasnam kiba trei bad leh kino kino ki kam ne kiba khaïi pateng kin shah pynthut ha kine ki kynhun ki bym lah ban pdiang ne ithuh bad ka KSU ka dawa ruh ba ym dei ban ailad ïa kum kine ki kynhun, ïoh kin mih kino kino ki jingeh bad jingsngewsih hadien habud.
Ka jingneh jong u lapbah ha ka thain jong ka South West Khasi Hills ka long kaei kaei kaba i sangsot ban peit bad ïohi ba ki surok ha kylleng ki jaka ki la sdang ban jot rathai la ka long ha ki por tlang bad khamtam eh haba wan ka lyiur namar na ka jinglynshop jong u slap bad na ka jingbym biang ki nala ne ki nur um ha kaba ka um  bunsien la sakhi ba ka ju tuid ym na ki nur hynrei na ka surokKa wei naki surok ha ka shnong Marshillong la sakhie  ïa  ka jingjot rathai jong ki surok na ka liang ki paidbah nongshong shnong, ki nongñiahkali bad kiba ju pyndonkam ha ka leit ka wan na kine ki surok kaba dei ïaid na ïew Mawkyrwat sha Marshilong bad Nongbah-Marshilong bad kaba dei ruh lynti ban poi sha Jashiar na ka liang jong ki ki la pynpaw ka jingsngewdiaw shikatdei eh namar ka jingsniew palat jong ka surok kaba la dap sa tang da ki khoh-roh khoh-ram ha kane ka jing slap kaba la neh da ki taïew.
Ha dien ba ka  ïoh sngew naki katto katne ki paidbah ba ki la ud la nam  halor ki jing sniew ki surok  ba ka jingsniew jong katei ka surok ka la ktah shibun eh ïa ka ïaid ka ïeng ym banse ba lyngba kane ka khubor kan long ka lad ban pynsngew sha ki bor ba peit ba kin leh ei ei lem halor kane ka surok namar ka la long kaba sniew.
Namar kata ki katto katne ki paidbah ki la buh ka jingkyrpad ïa u nongmiihkhmat jong ka Mawkyrwat Constituency ba un sngewbha ban shimkhia lem halor kane ka mat da kaba thaw ki lad ki lynti ban pynbha noh ïa kane ka surok bad um dei kular tang ha ka por shwa ka elekshon namar bunsien la ju ïoh ba ki jingkular ha ka por elekshon ki long ki long ki bun hynrei ban pyntreikam pat ki long tang khyndiat.
Ka 2nd Inter Office T20 Cricket Tournament 2023 ka la  poi noh ha kaba kut ha kaba ka SP Office Cricket Team ka la long ka nongjop ha kane ka lympung ïalehkai Cricket  kaba la pynïaid da ka South West Khasi Hills District Cricket Association (SWKHCA) ha ryngkat ka jingïatreilang bad ka ophis u District Sports Officer, South West Khasi Hills District hadien ba ka la pynliem noh ïa ka Ranikor Cricket Club da 53 runs ha ka jingïalehkai phainal kaba la long ha Madan Motmeron, Jakrem, South West Khasi Hills District.
Haba phai sha ka jingïalehkai phainal hapdeng ki ar kynhun, ka Ranikor CC ka la jop ïa ka toss bad ka la phah tied nyngkong ïa ka SP CT ha kaba ka la buh ïa ka ron haduh 170 na ki 20 ober bad hap noh 6 tylli ki wiket.
Ki nongtied kiba la ïoh bun ron tam ki dei u Jumbu W.Marak bad u Donkupar Lyngkhoi kiba la tied 63 ron bad 61 ron katba na ki nongbol ka Ranikor CC u Walseng Marak bad u Josim Ch.
Marak ki la ïoh ban khur mar 2 wiket.
Ha ka pali ban beh ïa ka thong, ka Ranikor CC ka la lah ban tied 112 run bad hap noh baroh ki wiket na ki 18.5 ober.
U Josim Ch.
Marak jong ka Ranikor CC u la lah ban kamai 33 run katba ki nongbol ka SP ophis CT, u Rishort Lyngdoh, u Donkupar Lyngkhoi bad u Sachin Mohato ki la ïoh khur mar 2 wiket.
Ïa ka khusam ‘rangïalehkai ba tbit ha ka jingïalehkai phainal ka leit sha u Jembo Marak uba la kamai 63 ron na ki 49 bol bad 1 wiket bad ïa ka khusnam ‘rangïalehkai ba tbit jong lympung baroh kawei ka leit sha u Boney Sohtun uba la ïoh ban kamai 248 run bad kumjuh ruh u la ïoh ruh ïa ka khusnam man of the series ha kaba u la ïoh 248 ruh bad 11 wikets ha baroh kawei ka lympung katba u Steveson Syiem u la ïoh ïa ka nam ba ïoh bun ki wiket da 13 wiket bad baroh kine ki dei jong ka SP Office Cricket Team.
Ki kynhun kiba la wan ban ïashimbynta ha kane 2nd Inter Office T20 Cricket Tournament 2023 ki don baroh 19 tylli ki kynhun bad ïa kane ka lympung ïalehkai kriket jong ka 2nd Inter Office T20 Cricket Tournament 2023 la wan ban khylliap pyrda da u Bah T.Lyngwa, IAS, Deputy Commissioner, South West Khasi Hills District kum u kongsan ha ryngkat ka jingïadonlang u Bah B.J.Kharshandi, Sub Divisional Officer (SDO) barim jong ka Ranikor Civil Sub Division, lem bad kiwei de ki ophisar sorkar bad ki nongpeitkai bad ki nongkyrshan jong ki ar tylli ki kynhun.
Ha kane ka sngi la ïoh ruh ban sam ïa ki khusnam ha ryngkat ka song pisa sha baroh ar kynhun kaba la poi sha ka thong jong ka jingjop bad kumjuh ruh ka kynhun kaba la shah rem noh ha ka phainal.
Ka State Level Inter School Athletic Meet kaba lai sngi ba la pynlong da ka tnat Sports bad Youth Affairs ka sorkar jylla kaba la sdang naduh mynta ka sngi ka 31 tarik Jymmang 2023 kaba la long ha ka shlem ai jinghikai ki kam ïalehkai ka jylla, katta hapoh Sports Authority of India, STC NEHU, Mawlai Umshing.
Ka Kongsan kaba la wan ban plie ïa kane ka lympung ïalehkai ka long ka kong Isawanda Laloo (IAS) Director ka tnat Sports bad Youth Affairs ka sorkar jylla bad u Working President ka Meghalaya State Olympic Association u Bah John F.Kharshiing u la long kum u Symbud kongsan ha ryngkat ka jingïadon lang ki DSO na ki distrik bapher bapher jong ka jylla.
Kane ka lympung ïalehkai kaba lai sngi kan sa poi shaba kut ha ka 2 tarik Jylliew, bad ki khynnah skul ba la poi ban ïashim bynta na baroh ki 12 tylli ki distrk ka jylla ki long 850 ngut.
Ha ka jingkren jong ka Kong Isawanda kum ka kongsan, ka la pynpaw ba ka jinglah ban pynlong ïa kane ka lympung baheh, ka jia long hadien ar bnai kiba la dep, ka tnat sports lyngba ka ophis jong ki District Sports Officer (DSO) ka la lah ha ka ban pynlong shwa ïa ka District Level Chief Minister Inter School Athletics Meet bad ki khynnah ba la wan poi mynta ha ka nongbah, ki la dei tang kito kiba la lah ban paw bhaa kiba da long shisha kiba kynsai na kiba kynsai tam bad kiba dei hok ban ïoh pat sa ïa kum kane ka lad bad ka kabu ksiar ban ïoh ïashim bynta ha kane ka lympung mynta ka kynti.
Hynrei lada shim kyllum ha shwa ban pynlong ïa kane ka lympung ha nongbah, ki khynnah baroh kiba la ïashim bynta ha la ki jong ki distrik ki jong ki, kim duna ïa ka 12 hajar ngut.
Shuh shuh ka Kong Isawada ka la pynpaw ba ka daw ba la lum biang sa shisien ïa ki khynnah ïalehkai hangne hapoh ka nongbah ka long ban lap bad ban shem shuh shuh sa mano pat napdeng ki nongwan ïashim bynta kiba shim ïa ka bynta kum ki nongïalehkai ba kynsai na kiba kynsai tam, da ka jingkyrmen ba ha kine ki lai sngi, baroh kiba wan ban ïashim bynta kin da lah ruh ban pynpra ne ban thaw ïa ki rekod ba thymmai jong kane ka lympung ïakob.
Ha kane ka sngi sdang la lah ha kaban pyndep ïa kiba bun tylli ki heats kiba dei na ka bynta ka track bad ka field event bad la don ruh ki kato katne tylli ki jingïalehkai phainal.
Da ki hajar ngut ki samla pule, ha ka 30 tarik Jymmang ki la wan ban shim bynta ha ka jingïaid paidbah ka ba la pynlong da ka Education Cell ka Hynñiewtrep Youth Council (HYC) ka ba la ai kyrteng da ka ‘Hynñiewtrep Youth March’, kum shibynta ban pynpaw ka jingkyrshan ba pura ïa u Bah Ardent Miller Basaiawmoit u President ka Voice of the People Party (VPP) u ba dang don hapdeng ka jingshah thngan ban pynbor ïa ka sorkar ban pynbeit ïa ka reservation policy ha ka jylla.
Haba kren bad u General Secretary ka HYC u Bah Roy Kupar Synrem u la ong ba ka HYC, lyngba ka Education Cell, ka  la pynbeit ïa ka ne ka sngi ban pynlong ïa ka  jingïaid paidbah, ki khun samla jong ka jaitbynriew Hynñiewtrep ka ba  la ai kyrteng ka ‘Hynñiewtrep Youth March’ kum ka dak ban ai mynsiem ïa u Bah Ardent Miller Basaiawmoit.
“Ngi wan ban ai mynsiem ïa u Bah Ardent, kum u  riew rangbah ka jaitbynriew, u ba la shim ïa kane ka sienjam ban pynlong ka jingshah thngan ha kane ka jaka ban pynbor ïa ka sorkar, ba ka por ka la dei ba kum ka jaitbynriew ba ngin  ïoh noh la ka jong ka hok, ban pynbeit thymmai ne khmih biang ïa ka Reservation Policy ka ba la pyntreikam la 50 snem", u la ong.
“Ka seng naduh ki snem ba la dep ngi la ju kdew ba ka bhah thungkam lane ka reservation policy ha ka jylla Meghalaya, ka long kum ka bih ka ba la kbum ha shyntur la 50 snem bad kane ka bih mynta ka la kylla long kum ka jingpang, ka ba la bam ïa ngi na poh", u la bynrap.
U Bah Roykupar Synren u la kdew ba lada peit ïa ka kam ki jam ki ba lait  ha ka jylla ki jaitbynriew Khasi Jaiñtia ki shah leh beiñ.
“Ngi ju ïohi ba kiwei ki jaitbynriew (Garo) ki ïoh kham bun ka bhah hynrei ki jaitbynriew Khasi Jaiñtia ki ïoh duna".
“Kum ka seng, ngi khot ïa ki khun samla na ki skul ki College bapher bapher ba kin wan ban shim bynta ha ka jingïaid paidbah bad ka long ka jingïoh mynsiem ba da ki hajar ngut, ki la wan ban shim bynta lang ha kane ka jingïaid paidbah ka ba la long mynta ka sngi", u la ong.
U Bah Roykupar u la ong shuh shuh, “Kane ka jingïaid paidbah ka long ban ai mynsiem ïa une u riew rangbah ba yn dang ïaid shakhmat ha  ka jingïaleh  jong u namar ka dei ka jingïaleh na ka bynta ka lawei jong ki khun samla bad ka jingwan ban shim bynta jong ki khun samla mynta ka sngi, ka pynpaw ba kum ka jaitbynriew ym tang ki longkmie, ki long kpa hynrei ki khun samla ruh ki sngewthuh ïa ka jingkhia kane ka kam".
“Ngi ngeit ba lyngba ka jingmih ki khun samla kan dang ai mynsiem ïa u Bah Ardent ba yn dang ïaid shakhmat khnang ba ka jingangnud jong ngi, ban ïoh la ka hok katkum ka lynti ka ba dei, ban pynbeit thymmai ïa ka Reservation Policy ka ba la pyntreikam la 50- snem", u la bynrap.
Ki samla pule mynta ka sngi ki la wan ban shimbynta ha ka jingïaid paidbah ka Hynñiewtrep Youth March ki ba la sdang ïa ka jingïaid na MBOSE sha duh ka parkinglot ka additional secretariat ka jaka ba u Bah Ardent Miller Basaiawmoit u la pynlong ïa ka jingshah thngan.
Ka kynhun ïalehkai jong ka Umphrup SC ka la ïoh ban jam sha ka semi phainal jong ka lympung Invitation Football Tounament 2023 da ka jinglah ban pynliem ïa ka Maitshaphrang Football Club.
Ïa kane ka lympung la pynïaid da ka Umkor Urksew Pynursla Sports Club (UUP SC) kaba long kawei na ki klob ba lah rim jong ka thaiñ Riwar Mihngi Pynursla kaba don ïa ka shlem treikam jong ka ha Pynursla.
Ha ka jingïalehkai quarter phainal kaba la long hynne ka sngi ka 31 Jymmang, Umphrup Sports Club ka la lah ban pynliem noh ïa ka Maitshaphrang Football Club da 2 la 0.
Ha ka jingïalehkai kylla step baroh ar tylli ki kynhun ki la ïakhun tyngeh bha, ka Umphrup Sports Club ka la lah ïalehkai ha ka kylla step ha kaba ka la lah ban pynkhih jar bad ïoh thep syndon ïa ki ar kol ha kaba ka kol kaba nyngkong ka la wan ha ka minit kaba 6 bad ha ka minit kaba 6 lyngba ki nongïalehkai ba phong ïa ka sopti jersey kaba 28 bad 39.
Lyngba kane ka jingjop, ka Umphrup ka la ïoh ïa ka kabu ban rung sha ka semi phainal jong kane ka lympung kaba heh ha Riwar Mihngi.
Ka jingdawa na ka bynta ban khmih biang ïa ka reservation policy ha ka jylla ka la nang kham jur ha kaba ki seng bhalang na ka thaiñ Jaiñtia Hills ki la ai ka jingkyrshan ïa ka jingïakhih ba la lamkhmat da ka Voice of the People Party (VPP) kaba la dawa ïa ka policy kabym noh shiliang.
Ka Jaiñtia Coordination Committee for Reservation Policy (JCCRP), ha ka 31 tarik Jymmang ka la pynlong ïa ka jingshong kyllaiñ myngngor ha Khliehriat, East Jaiñtia, ban dawa ïa ka sorkar ban pynbeit thymmai ïa ka Reservation Policy katkum ka jingbun briew.
Ka komiti ka kynthup ïa ka Synjuk Waheh Chnong Jowai, ka Synjuk Waheh Chnong Ri Jaiñtia, ka Jaiñtia Student Union (JSU), ka Jaiñtia Youth Federation (JYF), ka Jaiñtia Student Movement (JSM), bad ka East Jaiñtia National Council (EJNC).
Haba kren sha ki lad pathai khubor, u president ka JYF u Bah CB Ombormi Tariang, u la ong ba ka mat kaba kongsan ha kaba pynlong ïa kane ka jingïakhih ka long ban dawa ïa ka jingkhmih biang ïa ka policy bad ka jingpyntreikam ïa ka roster system da kaba peit shakhmat.
Shuh shuh u nongïalam ka ENJC, u Bah Sambormi Lyngdoh u la ong, “Ngi don lai tylli ki district council – ka Khasi Hills Autonomous District Council (KHADC), ka Jaiñtia Hills Autonomous District Council (JHADC) bad ka Garo Hills Autonomous District Council (GHADC).
Lada phi kynthup lang ïa ka KHADC bad ka JHADC, ka jingdon briew ka kham bun ban ïa ka GHADC, kumta ka sorkar ka dei ban shim ïa kane bad khmih biang ïa ka reservation policy.
"Haba kylli halor ka jingdawa ka Synjuk Waheh Chnong na ka bynta 20 per cent ka bhah (reservation) ïa ki Jaiñtia, ki ar ngut ki nongïalam ki la kyntait ban ong eiei halor kane, watla ki mynjur ïa ka jingmut jong kane hynrei ki la ong ba lah ban ïakren ïa kata hadien ba la khmih biang ïa ka policy.
Hashwa kane, ka Synjuk Ki Waheh Chnong ka la dawa ba dei ban bhah 20 per cent na ka bynta ki Jaiñtia ha ka jylla bad ka la ong ba ha baroh ki snem ba la leit, ki Jaiñtia ki la hap ban ïakhun na ka bynta ka 40 per cent ba la bhah ïa ki Khasi-Jaiñtia, bad ka la ong ruh ba ka jingdawa ban bhah 20 per cent ïa ki Jaiñtia ka long kaba shong nia.
Ka Committee ka ba la thaw da ka sorkar jylla, ban bishar halor ka jingpyntreikam ïa ka Roster System bad ka Reservation Policy, ha ka 31 tarik Jymmang hadien ka jingïalang baroh ki seng saiñpyrthei ha ka jylla ka la shim ïa ka rai ban bthah ïa  baroh ki sengsaiñpyrthei ha ka jylla ba ki dei ban ïathir ïatai shwa hapoh ki seng jong ki, halor  ka mat ba balei ki kwah ban pynbeit thymmai biang ïa ka Reservation policy bad aipor lai taïew ïa ki seng saiñpyrthei ban pynsngew ïa ki jingaijingmut jong kane ka  Committee.
Lah ban kdew hangne ba ka Sorkar Jylla ka la thaw ïa ka  “Committee’ ka ba la khlieh da ka Dr Mazel Ampareen Lyngdoh ka Myntri ka tnad aiñ, na ka bynta ban  ïathir ïatai bad baroh ki seng saiñpyrthei na ka bynta ka jingpyntreikam ïa ka roster bad ka reservation policy ha ka jylla.
Ha ba kren sha kilad pathai khubor ka Myntri ka tnad Aiñ ka Dr Mazel Ampareen Lyngdoh ka la ïathuh ba hakane ka jingïalang ka la don ka  jingaijingmut na baroh ki seng saiñpyrthei wat la ki don ki ba ïa hap jingmut bad don pat ki bym ïahap.
“Hapdeng ka jingïakren halor ka State Reservation policy, baroh ki sngewthuh ban pynkylla bad ban shim rai, kum ka Committee kam ym lah ban leh, hynrei na ka liang ka Committee,  ka la kyrpat ïa baroh ki seng saiñ pyrthei ba ha ba ïa jingmut hap ban pynshai balei hap ban leh kumne, namar  ba lada poi sha ing kashari kan ym don kano kano ka kynrum kynram ban pynjynjar ïa ka jylla hadien habud" ka la ong.
Ka la bynrap, “Don pat ki seng saiñpyrthei ki bym pat lah ban ai noh ka rai jong ki mynta mynta namar ba kin hap ban leit phai biang sha ki seng lade ban ïatai shwa ïa kane ka kam bad ban pan jingmut bad don ki seng saiñpyrthei ki ba ong ban pynïaid noh shakhmat lada ka sorkar ka pynbeit ïa ka Office Memorandum jong u bnai Jymmang  2022".
“Halor kane ka mat ka Committee kan hap ban ïa kynduh biang, bad hadien kaei ka rai ban mih na ka ne ka Committee kan sa  rah sha ka sorkar bad ka sorkar ruh kam lah ban thaw ïa kano kano ka Committee  kumne kumne  namar ka don kam ïa ka jingai jingmut jong ki ba bun ki ba don bynta lang bad kumta ngin hap ban rah biang baroh sha ka sorkar khnang ban ai bynta lang ïa baroh  namar kane kan long ka rai ka ban sah kynmaw  ba ngim pat ju poi sha ka thong", la ong ka Chairman ka Committee.
Ka la ong shuh  shuh ba kum ki dkhot ki ba don bynta lang ha kane ka Committee, ki la shim ïa ka  rai ban ïatai ïathir shisien,ban  wad ïa ki lad ki lynti, wat la kam jynjar ban ïoh ïa ka  jingïahum ka ba long 100 % hynrei ka Committee kan wad ïa ka lynti ka ban lah ban  pdiang lang da baroh.
“Ka Committee ka la bthah ruh sha ki seng Saiñpyrthei ba lada phi kdew ba lada ki ong ban weng ïa kano kano ka  kyntien na ka Reservation Policy,  phin hap ban pynshai balei ba donkam ban weng? Namar ngin ym lah ban shu kdew lane ong , namar ka Reservation Policy , ka dei ka ba  hap hapoh ka Riti shynshar, ka aiñ"ka la ong shuh shuh.
Ka la bynrap “Ha ba ki dawa, hap ban pynshai ruh khnang ba ka Committee kan  lah ban pynshai lang ïa kane sha ka sorkar bad ngim lah ban tip kaei ba ka sorkar kan shim ïa ka rai halor kane hynrei haba phi pan ïa kata ha ka jingïalang ka ba kum kane kidei ban don ka nongrim ban pynshai ba balei ki kwah ïa kata bad ka nongrim jong ki ka dei ban long katkum ka aiñ, ka jingshisha, ka riti shynshar, ka ba dei ka bynta  ban pynïaid ïa ka sorkar hynrei ban shu pan kat ba ngi mon kam lah ban long".
“Haba ka sorkar ka shimti ban  rai ïa kano kano ka bynta ki hap ban bishar bha namar  kam dei ka ba suk bad  kumta ka Committee ka la ai por 15 sngi, ïa baroh ki seng saiñpyrthei  ban aiti ïa kine ki jingai jingmut jong ki", ka la bynrap shuh shuh.
U MLA ka United Democratic Party (UDP) na Nongpoh, u Bah Mayralborn Syiem, ha ka 1 tarik Jylliew u la pynlong ïa ka jingïatai paidbah ïa ka mat halor ka Reservation Policy, ha kaba la ïohi ïa ka jingwan ïashim bynta jong ki nongshong shnong ka Nongpoh bad kiwei ki bynta jong ka Ri Bhoi district.
Ha kane ka jingïalang kaba la pynlong ha Sajer Community Hall, Nongpoh, la wan ïashim bynta ki nongïalam ka UDP na Ri Bhoi, u MDC ka Nongpoh konstitwensi u Bah Balajied Ranee, u President ka Ri Bhoi Dorbar u Bah RB Shadap bad kiwei.
Haba kren ha kane ka jingïalang u Bah Mayralborn u la ong, “Kane ka jingïalang ka dei tang ka jingïaphylliew jingmut ha kaba ngi lah ban pynpaw ïa ki jingmut bad ki jingai jingmut jong ngi ha kaba ïadei bad ka Reservation Policy ha ka thung kam thung jam ha ka jylla, kaba dei ka mat kaba khluit bha ha ka jylla mynta.
"U Bah Mayralborn u la ïathuh ruh sha ki paidbah ba la ai ka jingpyntip halor ka komiti jong ki stad ban khmih biang bad ban pule ïa ka policy, bad u la ong ruh ba la bthah ïa ki dkhot jong ki seng saiñ pyrthei baroh ban ai ïa ka jingpynksan jong ki katkum ka aiñ halor kane ka mat – kam pher la ki kyrshan ne ki pyrshah ïa ka jingdawa ban khmih biang ïa ka reservation policy.
Ha kane ka jingïalang paidbah, ki nongwab shim bynta ki la kylli shibun ki jingkylli bad ki jingbymshai halor ka policy bad ki la kyntu ïa u MLA ka thaiñ ban rah ïa kane ka mat ha ka Ïingdorbar thawaiñ.
Uwei na ki nongkren u la ong, “Lada ka 40:40:15:5 policy kaba don mynta, ka dang neh, kim don kano kano ka jingsngewpher, hynrei la dei ban pyntreikam ïa ka roster da kaba peit sha khmat.
Lada ki ïai bteng ban pyndap ïa ki backlog naduh u snem 1972, kin ym don shuh ki kam ba lait na ka bynta ki Khasi bad Jaiñtia.
"Uwei pat u nongkren ha kane ka sngi u la ong, “Ka jingïakhih ba la pynïaid da ka Voice of the People Party (VPP) kam dei ka mat jingeh tang jong ka Ri Bhoi marwei hynrei jong ka jaitbynriew Khasi baroh kawei, ngin ïashnoh kti lang bad ngin long kawei khnang ba ngin jop ïa ka thong ka jong ngi.
"Kumjuh ruh, na ka liang u Bah RB Shadap u la kren shaphang ka rukom pynrung ïa ka roster system bad ka jingjia bym sngewtynnad ki ban sa mih hapdeng ki Khasi bad ki Pnar lada pyntreikam da kaba phai shadien.
Shuh shuh, u nongpynïaid ka Seng Samla Shnong Ri Bhoi u la ong, “Ka Reservation Policy kam dei ban wanrah jingïapher jaitbynriew hapdeng ki Khasi bad ki Garo.
Baroh ar jaitbynriew ki dei ban lah ban sei ïa ka jingai jingmut bad jingsngew jong ki.
Kan ym dei ban don ka jingïashrut pher jaitbynriew hapdeng jong ngi.
"Haba pynpaw ïa ka jingsngewnguh, u Bah Myralborn u la ong, “Kane ka dei ka sur jong ki paidbah na Nongpoh bad Ri Bhoi bad ngan sa rah ïa ki jingai jingmut jong phi ha ka Ïing Dorbar Thaw Aiñ.
Ngi ïa mynjur halor ka jingkhmih biang ïa ka reservation policy.
Hynrei ai ngan maham lupa – Wat shah ïalam bakla da ka jingsngew namar kane ka dei ka jingïaleh da jong ka jingstad ym jong ka jingsngew," la ong u MLA ka Nongpoh konstitwensi.
Haba ai jinkren sha ki lad pathai khubor hadien ka jingïalang, u Bah Mayralborn u la ïathuh ba kum kine ki jait jingïalang kan sa don ha ki bynta bapher bapher jong ka Nongpoh bad Ri Bhoi distrik, khnang ban sngewthuh ïa ka rukom pyrkhat jong ki paidbah ban dup lah pat ban rah ïa ki jingai jingmut jong ki paidbah sha ka sorkar.
“Ngin sa shong jingïalang ruh bad kiwei ki nongmihkhmat na kiwei pat ki konstitwensi ha Ri Bhoi, kynthup ruh ïa ki MDC, MLA, ki nongïalam seng treimon sngewbha bad ki dorbar ha Ri Bhoi," u la bynrap.
Ki seng saiñ pyrthei United Democratic Party (UDP) bad Hill State People’s Democratic Party (HSPDP) ha ka 31 tarik Jymmang ka la rai ban pynkhlaiñ ïa ka mynsiem jingïatylli jaitbynriew lyngba ka Regional Democratic Alliance (RDA).
“Ngi la rai kyllum ban nang pynkhlaiñ shuh shuh ïa ka mynsiem jingïatylli jaitbynriew lyngba ka RDA", la ong u President ka seng UDP, u Bah Metbah Lyngdoh ha ryngkat ka jingdonlang u President ka seng HSPDP, u Bah KP Pangiang haba kren hadien ka jingïalang jong ar tylli ki seng saiñ pyrthei.
U la ong ruh ba ki nongïalam na baroh artylli ki seng saiñ pyrthei ki la ban jur halor ka jingdonkam ban ïatreilang halor ki mat bapher bapher haba ïadei bad ki jingeh hapoh ka jylla.
U Bah Metbah Lyngdoh u la ïathuh ba ki ar tylli ki seng saiñ pyrthei kin sa ïakynduh biang ban jied ïa ki dkhot ba thymmai jong ka RDA.Haba kylli halor ka jingtrei synrop lang, u President ka seng UDP, u Bah Metbah Lyngdoh u la ong ba watla u la rai ban nym don ka jingiatrei lang ha ka elekshon MLA 2023 kaba la dep, “ngi don ka jingsngewthuh jingmut ba ngin sa lah ban don ka jingtrei synrop hadien ka elekshon".
“Kumta , ki ar tylli ki seng saiñ pyrthei kum ka RDA kin sa ïatreilang bad kin shim rai lang ban pynksan ïa kano kano ka mat hapoh ka jylla," u la bynrap.
Ka seng UDP baroh ki don 12 ngut ki MLA katba ka HSPDP ka don 2 ngut ki MLA ha ka Ïing Dorbar Thaw aiñ jong ka jylla.
Ka lympung ba la tip kum ka CM State Level Inter School Athletic Meet kaba lai sngi ba la pynlong da ka tnat Sports bad Youth Affairs ka sorkar jylla kaba la sdang naduh mynhynnin ka sngi ka 31 tarik Jymmang ka la ïaid mynta sha ka sngi kaba ar mynta, ka 1 tarik Jylliew kaba la long ha ka shlem ai jinghikai ki kam ïalehkai ka jylla, katta hapoh Sports Authority of India, STC NEHU, Mawlai Umshing.
Ïa kane ka lympung yn pynkut mynta ka sngi, ka 2 tarik Jylliew, bad ki khynnah skul ba la poi ban ïashim bynta na baroh ki 12 tylli ki distrik ka jylla ki long 850 ngut.
Ha kane ka sngi sdang la lah ha kaban pyndep ïa kiba bun tylli ki heats kiba dei na ka bynta ka track bad ka field event bad la don ruh ki kato katne tylli ki jingïalehkai phainal.
Ki nongïalehkai kiba la jop ha ka  jingïakop mareh na ka bynta ka thup jong ki khynnah shynrang kiba hapoh 14 snem (Under-14 boys) 600m ki long u Khrawborlang Lyngdoh uba na West Jaintia Hills (00:01:34.91) u la khur ïa ka takma ksiar, u Savio Surin na East Khasi Hills (00:01:35.47) u la khur ïa ka takma rupa bad u Dajied Kynsai Syiemlieh na West Khasi Hills (00:01:37.64) u la khur ïa ka takma rnong.
Katba ki nongïalehkai kiba la jop ha ka under-14 (girls) 600m ki long ka Rukini RT Dkhar na East Jaintia Hills (00:01:45.49) ka la khur ïa ka takma ksiar, ka Ridahun Taro na Ri Bhoi (00:01:54.81) ka la khur ïa ka takma rupa bad ka Ïohdiangki Syiem na West Khasi Hills (00:01:55.80) ka la khur ïa ka takma rnong.
Haba phai ha ka thup under-16 (boys) 2000m ki long u Ram Shylla na West Jaintia Hills (00:06:17.27) u la khur ïa ka takma ksiar, u Shankupar Puwein na West Khasi Hills (00:06:25.34) u la khur ïa ka takma rupa bad u Bolki Sana na East Jaintia Hills 00:06:35.21 u la khur ïa ka takma rnong.
Kiba la jop ha ka Under-16 (boys) 200m ki long u Embhahlang Lyngdoh na East Khasi Hills (00:00:37.31) u la khur ïa ka takma ksiar, u Ïohiksan Lyngdoh na West Jaintia Hills (00:00:38.01) u la khur ïa ka takma rupa bad u Dangiaidlynti Tmung na Ri Bhoi (00:00:38.16) u la khur ïa ka takma rnong.
Ki nongïalehkai kiba la jop ha ka under-16 (girls) 2000m ki long ka Lyntijingkyrmen K Jahrin na South West Khasi Hills (00:07:22.32) ka la khur ïa ka takma ksiar, ka Ibashongkun Kurbah na Eastern West Khasi Hills (00:07:54.71) ka la khur ïa ka takma rupa bad ka Banrihun Lyngdoh na South West Khasi Hills (00:07:55.85) ka la khur ïa ka takma rnong.
Ki nongïalehkai kiba la jop ha ka under-16 (girls) 300m ki long ka Sonia Lapang na Ri Bhoi (00:00:46.57) ka la khur ïa ka takma ksiar, ka Pringchi R.Marak na South Garo Hills (00:00:47.55) ka la khur ïa ka takma rupa bad ka Phibakmen Rynghang na Ri Bhoi 00:00:47.87 ka la khur ïa ka takma rnong.
Ki nongïalehkai kiba la jop ha ka under-18 (boys) 200m ki long u Sajemiki Shylla na West Jaintia Hills (00:00:23.05) u la khur ïa ka takma ksiar, u Kimkim Ch.
Momin na West Garo Hills (00:00:23.36) u la khur ïa ka takma rupa bad u Renaldi Dhar na East Khasi Hills (00:00:23.45) u la khur ïa ka takma rnong.
Ki nongïalehkai kiba la jop ha ka under-18 (boys) 3000m ki long u Franky Siangshai na East Jaintia Hills (00:09:31.90) u la khur ïa ka takma ksiar, u Damang I Lyngdoh Na West Jaintia Hills (00:09:56.31) u la khur ïa ka takma rupa bad u Merous Dkhar na East Jaintia Hills (00:10:00.57) u la khur ïa ka takma rnong.
Ki nongïalehkai kiba la jop ha ka Under-18 (girls) 200m ki long ka Himonki Khaii na West Jaintia Hills (00:00:29.46) ka la khur ïa ka takma ksiar, ka Kandamankyrhai L Nonglait Na Eastern West Khasi Hills (00:00:29.76) ka la khur ïa ka takma rupa bad ka Bateikhamkor Lyngdoh Na Ri Bhoi (00:00:30.30) ka la khur ïa ka takma rnong.
Bad ki nongïalehkai kiba la jop ha ka under-18 (girls) 3000m ki long ka Wasaki Phawa na East Jaintia Hills (00:12:46.85) ka la khur ïa ka takma ksiar, ka Ikyntiewshisha Ramsiej na South West Khasi Hills (00:13:14.66) ka la khur ïa ka takma rupa bad ka Daplang Makri Na Ri Bhoi (00:13:23.47) ka la khur ïa ka takma rnong.
Ka Selsella Sports Association ka la nang ïai bteng ïa ka jingïaid lynti jong ka hadien ba ka khlem pat shah liem wat tang shisien ruh ha ka lympung ïalehkai jong ka Meghalaya State League (MSL) 2023 hadien ba ka la pynliem noh da 8 la 3 ïa ka Atong Matgrik ha ka jingïalehkai jong ka Group D kaba la long hapoh Chandmari Ground ba Tura mynta ka sngi.
Baroh ki lai tylli ki group kiba la ïalehkai mynta ka sngi ki la ïaid lynti sha ka kylla kaba khatduh, watla iwei na ki jingïalehkai kane ka sngi ki khlem da ktah ïa ka miej ïakheiñ poiñ.
Sa kawei pat ka resol jong ka jingïalehkai kaba la long mynta ka sngj la ïohi ba ka Mulait United ka la jop da 6 la 1 ïa ka Rymbai Iawpynsing ha ka jingïalehkai jong ka Group B, katba ha ka jingïalehkai jong ka Group A pat la ïohi ba ka Umkseh ka la ïakhaid noh da 2 la 2 bad ka Umrit.
Ka Selsella ka la don ha ka kyrdan kaba ar mynta jong ka Group D da ka jingjop mynta ka sngi, u Saldih Momin u la ïoh ban thep ïa ka hat-trick kata ha ka minit ba 31, 33, bad 45+2, u Walseng Sangma u la thep ïa ka kol ha ka minit kaba (4).
Sa kiwei pat ki saw kol ba la thep la ïoh ban thep da u Ramseng Sangma ha ka minit kaba 22, u Tengsu Sangma u la thep ïa ka kol ha ka minit kaba 82 bad u Sillingston Sangma u la thep ïa ka kol ha ka minit kaba 85, bad 90.
Ki nongïalehkai jong ka Atong Matgrik kiba la ïoh ban thep ïa ki lai tylli ki kol ki long u Walsrang Ch Sangma uba la thep ha ka minit kaba 35 bad 80 bad u Silash G Momin uba la thep ïa ka kol ha ka minit kaba 48.
Ka la don sa kawei pat ka hat trick kaba la ïoh ban thep ha kane ka sngi ha Kïang Nangbah Stadium ha Jowai ha kaba u Jas Chyrmang u la thep ïa ki kol ha ka minit kaba 19, 49, bad 66 bad u Romarius Laban u la ïoh ban thep 2 kol ha k1 2 minit kata ha ka minit ba 63, bad 64, u Lency Swer u la thep ïa ka kol ha ka minit kaba 31 kiba la thep ïa ka kol na bynta ka Mulait, ka la ïoh ban knieh bïang ïa ka kyrdan kaba ar na ka Ladthadlaboh da 12 poiñ la 10.
Katba ka Rymbai  ka la ïoh shi kol lyngba u rangïalehkai uba la ïoh ban mih bujli, u Rimitre Lyngdoh uba la thep ïa ka kol ha ka minit kaba 55.
Katba ha ka jingïalehkai kaba la long ha Shillong zone, u Daraplang Thangkhiew u la thep ïa ka kol ha ka minit kaba 34 na bynta ka Umrit ha shuwa ba ka Umkseh kan pynphai ïa ka kol ha ka minit kaba 60 jong u Rilangstar Umdor.
Tangba ka Umrit ka la ïoh ban thep biang ïa ka kol ha ka minit kaba 80 lyngba u Modesterson Matlai hynrei ka Umkseh ka la ïoh ban pynphai noh ïa ka kol tang hadien hynriew minit lyngba u Rangkitbok Rani kaba dei ruh ka kol kaba pynkhaid noh ïa kane ka jingïakhun da 2 la 2.
Kine ki kynhun baroh artylli ha ka jingïalehkai jong ki hapoh ka MSL ki la lah ban kamai mar 5 poiñ ha kaba ka Umkseh ka la don ha ka kyrdan kaba lai bad ka Umrit ka la don ha ka kyrdan kaba saw ha ka goal difference da (-5 / -13).
Ki jingïalehkai mynta ka sngi ka 2 tarik Jylliew ha ka Group A, Shillong zone, ka Mawlai kan ïalehkai pyrshah ïa ka Seng Samla Laitryngew ha ka por 3 mynsngi, ha ka Group B, Jowai zone, ka Niaw Wasa United kan ïalehkai pyrshah ïa ka Sein Pynbhalang ha ka por 2:30 mynsngi, ha ka Group C, Mawkyrwat zone, ka Pyndengrei kan ïalehkai pyrshah ïa ka Riangdo ha ka por 3 mynsngi bad ka jingïalehkai ha ka Group D, Tura zone, ka Warima kan ïalehkai pyrshah ïa ka Khliehmawlieh Youth Club ha ka por 3baje mynsngi.
:Ka ophis jong ka Deputy Commissioner ha ka 1 tarik Jylliew ka la pynmih ïa ka hukum ba naduh ka 5 tarik u Jylliew, yn pyntreikam biang ïa ka jingpynïaid ïa ki kali kamai ha nongbah Shillong, da ka odd-even number, kum shibynta ban tehlakam ia ka jingkhapngiah bad ka jingdheng kali ha nongbah Shillong.
Ka Deputy Commissioner ka East Khasi Hills Kong R.M Kurbah, ka la pynmih ïa kane ka hukum da kaba ka la pyntreikam ïa ka hukum ka jong ka kashari Meghalaya High Court, ka ba la pynmih ïa ka jingbthah ha ka 16 tarik Nohprah 2021, bad ha ka ba 11 tarik Jymmang 2023 sha ka Sorkar ban wad ïa ki lad ki lynti ban pynduna ïa ka jingdheng kali ha nongbah Shillong.
Katkum ka hukum jong ka Deputy Commissioner, la bthah ba kane ka hukum ban shah ban ïaid katkum u Odd bad Even Number, kan treikam tang ïa ki kali kamai ki ba kynthup ïa ki SPTS bus, ki SSPTS Maxi cab, ki taxi rong ïong bad stem  kiba ïaid na Kashari Point shaphang ka Police Bazaar bad Motphran.
Ki kali kamai ki ba don ïa u odd number u ba kut 1-3-5-7-9, ki dei ban ïaid tang ha ka Lah Sngi U Blei, Sngi Balang bad ka Sngi Thohdieng katba ki kali kamai ki ba ba kut ha u even number u ba kynthup 0,2,4,6,8  kin ïaid tang ha ka Sngi Hat Majai, Sngi Palei bad ka Sngi Saitjaiñ.
Ha kaba ïadei bad ka Sngi U Blei ki kali kamai ki lah ban ïaid kylluid bad kane ka hukum kan jingtreikam kane ka long katkum ka hukum jong ka Deputy Commissioner.
Ka Deputy Commissioner kala bthah ruh ba baroh ki kali ki dei ban don ruh ïa ka High Security Registration Plate (HSRP) bad kumjuh ïa ki Registration Certificate lada don kano kano ka jingkynra ïa ki kot ki sla kali ka ban lah ban don ha kano kano ka por.
“Lada lap ba  don kino kino kiba pynkylla ïa ki number plate jong ki, kin shah pynshitom katkum ki kyndon ain ba kynthup ïa ka jingpynduh shisyndon ïa ka laisen niah kali jong ki", la maham ka  Deputy Commissioner.
Kane ka hukum na ka  Deputy Commissioner kan trei kam naduh ka 5 tarik u Jylliew 2023 bad kan bteng tad haduh ban da pyntip pat da kumwei.
Ka Voice of the People Party (VPP) hapoh ka jingïalam u President ba rangbah u Bah Ardent Miller Basaiawmoit, mynta ka sngi ka 2 tarik Jymmang kala hiar sha Nongstoiñ ban ai jingpynshai ïa ki paidbah halor ka mat jong ka Roster System.
Na ka liang jong u Bah Ardent haba ai jingkren ha ka jingïalang paidbah ha Nongstoiñ u la ong ba ïa ka jingdawa ka VPP ban pynbeit thymmai noh ïa ka bhah thungkam thungjam lane ka reservation policy kamdei ba bishni ïano ïano lane ban pynduh ïa ka hok jongno re jongno hynrei kata ka bhah thungkam kamdei ban long kaba noh shiliang.
U la ong ruh ba ka VPP kam wah ban batai stad lut ïa ka sorkar halor ka reservation policy hynrei ka ong ïa ka sorkar ba khot ïa ka dorbar kyrpang ban ïatai lane ban thaw da ka committee kaba kyrpang ka ban peit bad bishar kumno ban pynthymmai ïa ka reservation policy da kaba yn don lang na baroh ar kynhun jong ki jaitbynriew ban pynlong dkhot ha kata ka commiittee ban don ruh da ki riew shemphang ban ïa bishar khnang ba kan nymlong kaba noh shiliang.
U Bah Ardent u la wer ruh ïa ki paidbah ka thaiñ Nongstoiñ ba kin long kiba pynkhreh ban mih shakhmat ban ai jingkyrshan ïa ka VPP lada kala pynlong ïa ka jngïakhih pyrshah ïa ka sorkar bad lada ym lah ban wanrah ïa ka jingkylla mynta ka kynti kan nym don shuh da kawei kapor ba ngi lah ban wanrah ïa ka jingkylla bad ka VPP kadon tang kawei ka rukom pyrkhat shwa ban leit na kane ka pyrthei ka kwah ban ai ïa ka lawei kaba shngaiñ na ka bynta ki pateng ban dang wan.
Shuh shuh u la ong ba ka VPP kam dei ka seng kaba shu wan tang ban ïakhun election hynrei ka ïeng ban ïakhun na ka bynta ki mat jong ka ri bad ka jaitbynriew bad u la ong ba ym don uwei napdeng jongngi ki ban im sah ha kane ka sla pyrthei, kumta shuwa ba ngin leit na kane ka sla pyrthei ngin ieh ha ki longdien ïa ka lawei kaba shngaiñ bad kaba suk ba saiñ.
U Bah Ardent u la pynthikna ruh ba watla ki don tang 4 ngut ki MLA, hynrei kin ïeng skhem ban dawa na ka sorkar ba kan pynbeit thymmai ïa ka Reservation Policy na ka bynta ka jingmyntoi jong ki samla wadkam bad ban rat dyngkhong ïa ka bamsap bampong.
Ha kane ka sngi u Bah Ardent u la pan ruh ïa ka jingmynjur na ki paidbah da kaba phah rah kti, ha kaba ki paidbah ruh ki la ïeng ryntih ban rahkti kum ka dak ban ai jingkyrshan pura ïa u Bah Ardent halor ka mat jong ka Roster System.
Wat hapdeng ka jingpyrshah na kiba bun halor ka jingpynkynriah ïa ki tiar jong ka Maternity & Child Hospital na Nongstoiñ sha Mawkyrwat, mynta ka sngi ka 1 tarik Jylliew ruh ka la don biang ka jingthmu ban wan kit ïa ki tiar ba dang sah na katei ka MCH kaba la pynlong ïa ki Sengbhalang ka thaiñ ban leit pynsangeh ïa katei ka jingthmu.
Ïa kane la sakhi ruh ha ka sngi Palei ha kaba ki kynhun ki Sengbhalang na Nongstoiñ ba kynthup ïa ki seng UHM, WKSU, WFF, HANM, MYF bad KSU ha ryngkat ki seng longkmie ki la ïapoi ha ka MCH ha Nongstoiñ bad phah sangeh noh ïa katei ka jingthmu ban kit biang ïa ki tiar na katei ka Hospital.
Hadien kane ka jingpynsangeh ki kynhun Sengbhalang la wanpoi ruh ka DM&HO WKHD ka Dr.S.A Lyngdoh ha kaba ki sengbhalang ki la ïoh ban ïakren bad ka da kaba dawa ruh ba kadei ban phah sangeh ban kit ïa ki tiar na katei ka Hospital.
Haba kren sha ki lad pathai khubor ka Dr.S.A Lyngdoh ka la ïathuh ba ka jingpynkit ïa kitei ki tiar kadei ka jingwan ka hukum na ki bor ba halor bad ka la ïathuh shai ruh ba kitei ki tiar ba la dep kit kidei hi kiba la mang na ka bynta ka MCH ha Nongstoiñ bad lehse na ka daw jong ka jingbym pat biang ki nongtrei bad ka jingbym pat plie ïa ka MCH la pynkit noh ïa ki tiar sha Mawkyrwat.
Ha kaba ïadei bad ka jingwan pynsangeh ki kynhun Sengbhalang na ka liang jong ka DM&HO ka la ong ba kan pynsangeh shwa bad kan sa phah ruh ïa ka jingpyntip sha ki bor ba halor.
Katto katne hadien ba ka sorkar jylla ka la phah da ka shithi ban buh da ka Expert Committee ban bishar bniah halor ka Reservation Policy, u President ka seng Voice of the People Party (VPP), u Bah Ardent Miller Basaiawmoit, ha ka 1 tarik Jylliew u la weng noh ïa ka jingshah thngan bym pud sngi.
U Bah Ardent u la shah thngan ba khlem pud sngi haduh ka 23 tarik Jymmang ban dawa na ka sorkar jylla ba dei ban khmih biang ïa ka reservation policy kaba katkum ka jingsngew jong u ka long ka bym shonghok halor ka bhah ba la mang na bynta ki jaitbynriew Khasi bad Jaiñtia kaba kham pud paid ban ïa ki jaitbynriew Garo.
Katkum ka jingpynbna, ka nongpynïaid jong ka komiti roster bad reservation bad ki dkhot jong ka komiti kin sa don ki riewstad hapoh ka constitutional law, economics, sociology, demographic studies bad kiwei ki bynta ki ban sa ïoh jingpyntip na ka sorkar jylla.
Ka expert committee kan sa shim ïa ka bynta ban khmih biang ïa ka reservation policy hapoh ka jylla da kaba shim ïa ka jingai jingmut na baroh ryngkat ka jingpynlong ïa ka jingleit mih sha ki jaka bapher bapher hapoh ka jylla.
Ha ka snem ba la dep bun tylli ki ri jong ka pyrthei ki la mad ka jingshit kyrang jong ka sngi, kaba palat liam ban ïa kiwei pat ki snem.
Ka jingshit kyrang jong ka sngi, ka la pyllong ïa ka jinging jong ki khlaw.
Ha ki ri jong ka pyrthei, ka jinging jong ki khlaw, ym dei ba thang hi ki briew, hynrei ba ki ing hi.
Ha ki ri kiba la shai, ki briew kim thang ïa ki khlaw namarba ba ki sngewthuh ba ka jingthang ïa ki khlaw ka long ka jingduh kaba khraw na ka bynta ka jingim jong u khunbynriew bad kumjuh ruh ïa ki laiphew jingthaw.
Ka jinging jong ki khlaw ha bun ki ki ri, ka dei na ka daw jong ka jingkhluid palat jong ka sngi.
Haba khluid palat ka sngi, ki sla kiba la tyrkhong hi raw-raw, ki kem la ka kem ding bad kane ka wanrah ïa ka jinging jong ki khlaw ki btap, ki ïing ki sem bad ka jingïap jong ki mrad ha khlaw.
Ki briew kiba mad ïa kiba kum kine ki jingpluh ding, ki hap ban mih na la shnong la thaw bad ban leit shong leit sah sha ki jaka kiba shngaiñ.
Ki jingjia kiba kum kine, ki buh ïa ka jingeh kaba khraw ïa u khunbynriew.
Kane ka jing shi kyrang jong ka sngi ka la pynlong ïa ka jingrngad jong ki pung bad ki wah ha kylleng ka ri.
Hynrei, ka jingpluh ding ha India bad Meghalaya, ka dei na ka jingthang khnang hi jong ki briew.
Ka dei na ka daw jong ka jingkhlem akor bad ka jingbym don ka jingsngewthuh kaba pura, ba dei na kiba kum kita ki jingbret ïa ki kyndok jynpruid kiba dang meh ding ha ka por ba dih sikret badih duma, ki wanrah ïa ka jingpluh ïing bad pluh khlaw.
Ka Sorkar ka ju pynlong ïa ki jingpynshai paidbah ba dei ban long kiba phikir ha ka por ba shit kyrang ka sngi khnang bad ban ba lait na ka jingpluh khlaw bad ki jingpluh ïing.
Ki khubor jong ka jingpluh ïing ha Meghalaya ka long kaba jia khari khari na kawei ka por sha kawei pat.
Ki jingjia kiba kum kine ki wanrah ïa ki jingeh kiba khraw ïa ki longïing longsem ki baduk bad ka jingduh ei ïa ki mynsiem bakordor.
Ka Sorkar ka pynlong ïa ka jingai jinghikai ha ki aiom ba shit kyrang ka sngi, kumno ba ki nongshong shnong ki dei ban leh ban lait na ka jingpluh ding.
Hynrei, katno ngut na ngi, ngi sngewdonkam ban ïa shim bynta ha kitei ki jingai jinghikai.
Ki jingpluh ïing ka lah ban jia ha kano kano ka por.
Ka ïing ka lah ban pluh tang shu don khyndiat ka jinging jong ki sainar dieng elktrik ha ki iing ki jong ngi.
Dei namar kata ba ngi dei ban long kiba phikir ha kaba ïa dei bad ka jingpyndonkam ïa ka ding.
Kumta ngi dei ban pynlip bha ïa ka jingpyndonkam ha kaba shet ba tiew kum ka gas ki heater bad kiwei ki jingpyndomkamk da ka ding.
Dei ban pynthikna ba ka ding ka la lip ha shuwwa ban gin mih ne leit jingleit.
Iwei i pliah ding i lah ban pynkylla dpei ïa ka ïing baroh kawei.
Ka jingbuh lypa ia ki jingpynlipding Fire Extinguisher bad ka jingdon lypa ia ka um kan ïarap ban pynlait na ka jingpluh ïing bad kiwei ki jingmynsaw.
Ka don kawei ka kyntien phira kaba ong, “Ka ding ka dei ka nonshun bad ka shakri babha".
Haba ngi nang ban pyndonkam ïa ka ding, ka long ka jingmyntoi kaba khraw ïa ngi u khunbynriew.
Hynrei, lada ngim nang pat ban pyndonkam ïa ka, ka kyrtoh kylla ïa ngi.
Kine ki kyntien ki pynkynmaw ïa ngi ba ngi dei ban long kiba phikir ha kaba ïadei bad ka jingpyndonkam ïa ka ding, khnang ba ngin ïohmad tang ïa kiei kiei kiba bha bad ba ngin lait na ki jingma.
U Myntri Rangbah ka jylla u Conrad K Sangma u la ai ksai ba ka sorkar kan sa khot ïa ka jingïalang jong ki seng saiñpyrthei kiba don lang hapoh ka sorkar Meghalaya Democratic Alliance bad ruh ki wei ki seng trei mon sngewbha ban ïathir halor ka Roster system.
Haba kren bad ki nongthoh khubor u Conrad Sangma u la ong ba ka sorkar kala wad bniah ïa kane na ki tnat sorkar bapher bapher bad na la liang ka kynhun Myntri ki la peit bad bishar bniah bin pa bin  halor kane ka mat.
“Mynta u bnai kata ka lah ban dei hadien ka 15 tarik mynta u bnai ba ka jingïakren halor ka roster system kan don, ngi don jingthmu ban khot ïa baroh ki seng saiñpyrthei kiba don lang hapoh ka sorkar MDA bad ruh ïa ki seng saiñpyrthei baroh," ong u Myntri Rangbah.
U la bynrap ruh da kaba ong ba ka sorkar kan sa khot ruh ïa ki seng trei mon sngewbha bad  ki we  ki kynhun kiba don bynta lang, ki nongïalam niam, bad  kiwei kiwei, namar ngi sngewthuh ba ka donkam ba kin sngewthuh ïa  ka jingshisha.
“Ka lah ban dei ha ka 15 tarik u Jymmang ba ki jingïakren kin sdang ha ka State Level bad ha ki District Level ruh," ïathuh u Myntri Rangbha ka jylla.
Kum shi bynta ban rakhe ïa u mawmer jong ka jingdap 50 snem, ka Seng Khasi College ka la pynlong ïa ka ‘Inter-College Arm Wrestling Competition’ ha ka 02 tarik u Jymmang 2023 ha kaba la wan ban ïashim bynta da ki 14 tylli ki kolej bapher bapher kiba kynthup ïa ka St.Anthony’s College, St.Edmund’s College, St.Dominic’s College, St.Mary’s College, Sankardev College, Shillong Polytechnic, Synod College, Shillong Commerce College, Seng Khasi College, B.B.S College, M.L.C.U, Mawlai Presbyterian College, Umshyrpi College bad ka Women’s College.
Ha ka jingïakhun jong ki kynthei, ha ka thup 50kg, ka Pynsuklang Lyngdoh (Seng Khasi College) ka la ïoh ban khur ïaka jingjop da kaba pynliem ïa ka Daihunshisha Mawlong (Seng Khasi College) ha ka thup 55kg, ïa ka nam lahduh la ïoh ban rah da ka Merisha Thongni (Seng Khasi College) da kaba pynliem ïa ka Jolene V Diengdoh (St.Edmund’s College), ha ka thup 60 kg, ka Senebi Syngkli (St.Anthony’s College) ka la khur ïa ka jingjop da kaba pynliem ïaka Riteeka Sarki (B.B.S College), ha ka thup 65 kg, ka Yirmi Jagoi (Women’s College) ka la pynliem ïa ka Kriti Noroh (St.Edmund’s College) bad ha ka thup 70kg, ka Ladapbiang Malieh (Seng Khasi College) ka la khur ïaka jingjop da kaba pynliem ïa ka Baiancy Kharbani(St.Mary’s College).
Haba phai sha ka liang ki shynrang, u samla Shemladbha Khongwir (Seng Khasi College) u la khur ïaka jingjop ha ka 55kg da kaba pynliem ïa u samla Edmund Kshiar (St.Anthony’s College) katba u samla Shanbhalang Rynjah (St.Anthony’s College) u la khur ïa ka jingjop ha ka 60kg da kaba pynliem ïa u samla Teiboklang Warjri (Seng Khasi College).
Haba phai pat shaka 65kg, u samla Soshim Kasar (St.Edmund’s College) u la khur ïa ka jingjop da kaba u la pynliem ïa u samla Enstone R Marak (Shillong Commerce College), ha ka thup 70kg, u samla Tadak Dui (St.Edmund’s College) u la pynliem noh ïa u samla Russel Marboh (Seng Khasi College), ha ka thup 75kg, u samla Bamang Tajik (St.Dominic’s College) u la khur ïaka jingjop da kaba pynliem ïa u Franky K Lamin Gashnga (Sankardev College).
Ha ka 80kg, u samla Jyohanan D Nongrum (St.Edmund’s College) u la khur ïa ka jingjop da kaba pynliem ïa u Mangjylliew Marwein (Sankardev College), katba ha ka thup 85kg, u Banangaiboklang Fancon (Seng Khasi College) u la khur ïaka jingjop da kaba pynliem ïa u samla Joseph Laltlanhlua (St.Dominic’s College) bad ha ka thup 90kg, u Saikupar Marpna (Seng Khasi College) u la khur ïa jingjop da kaba pynliem ïa u Yuvraj Sing (Umshyrpi Collge).
Ha ka jingïakhun ban ïaknieh ïa ka nam ‘Champion of Champions’, naka liang ki kynthei ïa ka nam lahduh la ïoh ban khur da ka samla Senebi Syngkli (St.Anthony’s College) katba naka liang ki shynrang, u samla Shemladbha Khongwir (Seng Khasi College) u la ïoh ïaka nam lahduh.
Ha kane ka jingïakop, ka Seng Khasi College ka la ïoh ruh ban rah ïaka nam‘Champion Team’ (Boys & Girls Category).
Ïa ka jingïakhun la wan ban sakhi lang da u Bah Bateilang S Rumnong bad Bah Richard H.Dkhar ba dei President bad Secretary ka Seng  Khasi College ryngkat u Principal Bah W.B Rynjah Principal, ki nonghikai bad kumjuh ki khynnah pule jong ki college ba la wan ban ïashim bynta ha kane ka jingïakhun.
:Hadien ba ka seng (HNYF) East Khasi Hill District ka la ïoh ban bat ïa ka kawei ka kali ba kit tyndong lyer (Gas)  kaba la suba ba kadei kaba shallan beaiñ khlem ki kot ki sla, kaba la pynïaid da u samla Ialam Makri kaba ka tip kum ka Ïalam Gas Agency.
Ha kaba ïadei bad kane na ka liang ka seng HNYF ka la ujor ejahar ha Madanriting Police Station halor kane ka kam.
Haba kren sha ki lad pathai khubor u samla Ialam u la kubur ïa kaei kaba ka seng HNYF ka la kynnoh namar ka long kaba shisha.
Une u samla u la ong ba katei ka jingleh ka jong u, ka long kaba bakla namar u khlem pynbiang ïa ki kot ki sla ha ka por ba u shallan ïa kine ki tyndong lyer bad ruh na ka liang ka Indian Oil Co-operative ka khlem don jingtip ei ei halor kane.
Na ka liang une samla, u la kular ruh ban pynphai noh ïa baroh ka pisa sha kito ki briew kiba la aplai ïa kine ki tyndong lyer shet jingshet na kane ka Ialam Gas Agency.
Ha kajuh ka por u la kyntu sha ki paidbah baroh kiba la ju shim ïa kine ki tyndong lyer na u, ba kin pynphai noh tang ïa ka tyndong lyer hynrei ïa ki Stove, ki pipe un ai ei noh sha ki paidbah.
“Nga kwah ban pynphai noh ïa ka pisa jong baroh kiba ju shim ïa ki tyndong lyer na kane ka Ialam Gas Agency bad kane kan sdang naduh ka 20 tarik mynta u bnai bad nga kyrpad ba kin sngewbha ban pynphai tang ïa ki tyndong lyer shet jingshet hynrei ïa ki Stove, ki Pipe, ki Regulator la ai ei sha ki".
Ha kaba ïadei bad kine ki tyndong lyer u la ong, “Ha ka 21 tarik mynta u bnai pat yn sdang ban thied noh ïa kine ki tyndong lyer kiba la shah kurup, namar ïa kane la pyngngat ha ka mukotduma Explosive Act ka bym don ki kot ki sla kiba biang".
Une u samla u la ïathuh ba ïa kine ki tyndong lyer la wanrah na Assam ban shallan bad die ha sor Shillong.
Haba kylli katno ngut kiba la shim tyndong lyer na kane ka Ialam Gas Agency, une u samla u la ïathuh ba ki briew kiba shim ïa ki tyndong lyer na u, ki la kot sha ka 600 ngut tam.
U  Nongaiktien ka BJP u bah HM Shangpliang  u la ong mar shu dep ilekshon ka dor jong u synsar kala hiar.
Haduh u snem ba la dep ka dor u synsar ka poi 130 shi kilo hynrei mynta kala hiar sha ka 90 haduh 95 tyngka shi Kilo.
“Nga kwah ban kyntu ïa ka Sorkar ba ki nongrep ka jylla jong ngi kim dei ban shem ïa ka jingeh, namar ym don daw haei haei ruh ba kan hiar dor, hynrei ïoh lehse ka don kaei re kaei  kaba khñion beiñ ïa ki nongrep," u la ong.
U la bynrap ruh da kaba ong ba ka tnat ka rep ka riang ka dei ban peit ba ka dor jong u synsar ka dei ban neh 130 ne ka dei ban kiew,  kam dei ban hiar na ka 100 sha rum shi kilo.
U la kyntu ruh ïa ki paidbah ban ai da ka jingthoh sha ka Sorkar ba ka dei ban leh eiei halor kane.
Haba ïa dei bad ka dawai sboh na ka liang u bah Shangpliang u la ong ba ka tnat ka dei ban shim khia ban pynbiang ïa ka dawai sboh na ka bynta ki nongrep bad lada ka don kata ka jingduna dawai sboh  ki nongrep ki dei ban pynpoi da ka jingthoh sha ka ophis jong u DEO  ne sha ka Horticulture bad lada ka mar kam poi ka dei ka kam ram jong ka Myntri jong ka tnat bad ruh jong ka tnat ba kin buddien ïa kane ka kam bad ban pynpoi ïa kane ka dawai sha ki nongrep.
U Bah Commander Shangpliang u ba dei u president jong ka seng ki nongrep balatip kum ka Hills Farmers Union (HFU) hynnin ka sngi ka 1 tarik Jymmang 2023 la ïoh ban rakhe  ïaka sngi kyrpang jong ki nong bylla sngi  (National Labour Day) da kaba ot ruh ïa u Cake ha ryngkat bad ki nong bylla sngi  ha Shnong Shaid Shaid Umoid South West Khasi Hills DistrictKa ne ka jing rakhe ïa ka sngi kyrpang jong ki nong bylla sngi ka dei ka sien kaba nyngkong hapoh jong ka Distrik South west Khasi Hills ha kaba bun naki nong bylla sngi kim shem la tip wat ïa kane ka sngi ka ba  dei ka sngi kyrpang naka bynta ki nong bylla sngi ong u Bah Shangpliang.
U Bah C.Shangpliang u la ong ruh ba ïa kane ka sngi bun ki briew kim da tip namar ba hagne ha poh ka jylla Meghalaya naka liang ka sorkar kam pat shem la ithuh kyrpang ïa kane ka sngi ne ban rakhe ïa kane ka sngi kyrpang jong ki nong bylla sngi, Ha kiwei pat  ki jylla hapoh ka ri India kila ju rakhe don burom ïaka ne ka sngi bad ki da ai shuti ruh kum ka dak ka jing burom ïaki nong bylla sngi, bad kumjuh ruh ha kylleng ki ri jong ka pyrthei ruh.
Kum u samla bad ruh kum u nong ïalam jong ki nongrep ngi sngewthuh ba hangne happoh ka jylla Meghalaya kiba bun hi ki dei ki nong bylla sngi namar kata kum ki nong bylla sngi ngi dei ban sngewthuh ban tip ïaki kyndon kum ki nong bylla khnang ba ngin lah ban ïoh ïaka hok lada don kino kino ki jing eh kum ha ki jing shah ban bein,ka jing pyntrei juror palat ïaka por,la da jia ba pang ne shitom bad wat lada jia ba khlad noh ki don la ki kyndon bad ruh ki jingïarap kum ïa kita,kumta ngi donkam ban ban leit Register ban pyn ithuh ïalade hapoh jong ka Tnad ophis Labour kiba don ha man la ki Distrik.
Kum ki nong bylla sngi ngi don kam ruh ka jing ïa tylli ka wei da kaba tip ruh ïa ki aiñ bad ngeit skhem nangne sha khmat ngin sa lah ban ïoh ïa la ka jong ka hok kum ki nong bylla sngi.
Ong u Bah Commander Shangpliang.
Shuh shuh u la ong ruh ba lada don tang ki ophisar ki ba bat tang ïa u khulom bad ruh ki ba heh spah ki ba don kyrhai ka spah khlem ki nong bylla sngi ngim lah ban ïohi ïaka roi ka por kum ki surok ki wei de ki jingtei ki iing ki sem bad ruh wat ha ki bor jong ki kor ki bor kum ki kali bad ki wei de kine baroh dei hi da ka kti jong ki nong bylla sngi wat ha ka rep ka riang ruh ka long hi kumjuh, kumta ngi donkam ban burom bad ka sorkar jylla ruh ka la donkam ban ithuh ban kynmaw kyrpang ïaki nong bylla sngi ha kane ka sngi bad ngeit skhem ha ki sn ban sa wan kan sa urlong kumba ki wei ki jylla hapoh ka Ri India ki kynmaw kyrpang dakaba ai shuti ruh ha kane ka sngi.
Nalor u Bah C.Shangpliang la ïa donlang ruh u Bah E.K.Syiemlieh kum samla rangbah jong kane ka shnong ki nong bylla sngi bad ki katto katne ki nong shongshnong jong ka shnong Shaid shaid Umoid.
Ka ophis treikam jong u District Sports Officer ka Ri Bhoi District ka la dep ban pynlong ïa ki jingïalehkai phutbol jong ka lympung Chief Minister Under-12 Football Tournament na bynta ki khynnah shynrang bad kynthei jong ki block bapher bapher kiba don hapoh jong ka distrik ka la poi noh sha kaba kut.
Ka jingïalehkai phutbol phainal ha ka liang ki shynrang jong ka Jirang Block, ka Western United ka la lah ban pynliem noh ïa ka Shi Paralok FC da 1(3) la 1(2) lyngba ka tie breaker.
Bad haba phai pat ha ka liang jong ki kynthei ka Western United ka la pynliem noh ïa ka Borigoan FC da 5 la 0.
Ha ka jingïakhun na ka bynta ka Umsning Block ha ka ling jong ki shynrang, ka Little Star FC ka la lah ban pynliem noh ïa ka Mawhati Grassroot da 4 la 3, bad ha ka liang jong ki kynthei ka Umsning Grassroot ka la pynliem noh ïa ka Satiraja Grassroot da 1 la 0.
Katba ka jingïakhun na ka bynta ka Bhoirymbong Block ha ka liang jong ki shynrang, ka Myngken Christian Higher Secondary School ka la lah ban pynliem noh ïa ka Kiew Press School da 1 la 0, bad  ha ka liang jong ki kynthei ka Mawjam FC ka la pynliem noh ïa ka Umroi Grassroot da 2 la 0.
Bad ka jingïakhun phainal jong ki shynrang na ka bynta ka Umling Block, ka NKTPYC ka la lah ban pynliem noh ïa ka Attackers da 2(4) la 2(2) lyngba ka penalti katba ha ka liang jong ki kynthei, ka Umsawnoldhi ka la pynliem noh ïa ka Nongpoh Grassroot da 2 la 0.
Ka saiñ hima sima ha ka jylla lane kata ka drama politik kumba ong ka ktien, la ïohi ba kat nang mih ki sngi ki por ka la nang itynnad bad ki don ruh ki khubor kiba kam ba ha ki sngi ban wan kan nang bun ka jingryngkang dieng kper lane ka jingphet ki MLA na kawei ka seng sha kawei pat.
Kaba kham ïa bna paidbah bha mynta ka dei halor ka jinglah ban leit pynïasoh jong ki ar ngut ki MLA ka PDF sha ka NPP, hooid ha kaba wat na ka liang ki heh ka NPP ruh ki la kubur ba kan don kaba kum kane.
Ha kine ki khyndiat sngi la ïohi ruh ka la don ka jingkam ba ki MLA ka TMC ki don jingmut ban leit pynïasoh bad ka BJP hynrei kane kam pat long kaba shai haduh mynta, namar ka dang don ka jingkyntait na ka liang ki nongïalam ba heh ka BJP ba kan don kaba kum kata.
Ha kaba ïadei bad kane ka jingleit pynïasoh ki MLA ka PDF sha ka NPP, ka  Central Executive Committee (CEC) jong ka People’s Democratic Party (PDF) ka la ïakynduh ha ka 02 tarik Jymmang ha ophis treikam ka seng ban shim ïa ka rai halor ka jingthmu ban pynïasoh noh bad ka National People’s Party (NPP).
Ki dkhot jong ka CEC kiba ïadon lang ki kynthup ïa  ki arngut ki MLA, u President u Bah Gavin Miguel Mylliem bad u working President u Bah Banteidor Lyngdoh.
Lah ban kdew hangne ba ka NPP kala pynpaw ïa ka jingthrang ba kine ki arngut ki MLA kin wan ban pynïasoh noh bad ka seng ha shuwa ka sngi thep vote ha Sohïong kata ha shuwa ka 10 tarik mynta u bnai.
Haba kren bad ki Nongthoh khubor hadien ka jingïalang, u Working President ka PDF U la ong ba kin sa ai ka khubor kaba bha ha kine ki khyndiat sngi ki ban wan.
Haba kylli la ki don jingthmu ne em ban pynïasoh noh ïa ka seng bad ka NPP, u bah  Lyngdoh u la buh jingkylli, “Mano ba ong ïa kata? Kam don eiei kaba kum kata.
Kumno phin ong ïa kata haba ka lama jong ka PDF ka dang her sha jrong, kaei kaba ngi leh, ngi leh ha ryngkat ka jingïasngewthuh jingmut bad baroh.
Hynrei ap phin sa ïoh ïa ka jingpyntip ha ka por kaba biang.
"Haba kylli la ki don ka jingïakren bad ka NPP, na ka liang u Working President ka PDF u la ong, “Haoid, ngi leh ïa kata man ka sngi, phin sa ïoh ka khubor ba bha ha kine ki sngi ki ban wan.
"Ha ka jingïalang paidbah jong ka seng ha Kran kaba hap hapoh ka Sohiong constituency, u national president ka NPP u Conrad Sangma u la ong ba kin don ki nongïalam jong kiwei ki seng saiñ pyrthei ki ban sa wan ban pynïasoh noh bad ka seng ha ka 6 tarik u Jymmang.
Ka jingïoh ïa ka kabu ban thep ïa ka 1kol ha ka jingïakhun pyrshah ïa ka Laitkyrhong Sports Club ka la pynlong ïa ka MLP Football Team ban ïoh rung syndon ha ka quarter phainal jong ka lympung Iv Uup Invitation Football Tounament 2023 kaba dei ka jingïalehkai ba la pynïaid da ka Umkor Urksew Pynursla Sports Club (Uup Sc) kaba long kawei na ki klob ba lah rim jong ka thaiñ Riwar Mihngi Pynursla kaba don ïa ka shlem treikam jong ka ha Pynursla.
Ïa kane ka jingïalehkai la pynlong ha madan UUP SC Ground Urksew.
Ha katei ka jingïakhun ka MLP ka la ïoh 1kol katba ka Laitkyrhong ka khlem lah ban pynphai ïa katei ka kol haduh ban da kut ka minit ïalehkai.
Ïa katei ka kol na ka bynta ka MLP Football Team la ïoh ban thep da u nongïalehkai uba phong ïa ka jersey kaba 18 uba la ïoh ban thep ïa ka kol ha ka minit kaba 23 jong ka kylla step.
Ka ophis jong u District Sports Officer jong ka South west Khasi Hills District mynta ka sngi ka 3 tarik u Jymmang 2023 kala ïoh plie noh ïa ka ‘Chief Minister District Level Inter School Athletics Meet ha Madan Saitsnad Mawlangwir South west Khasi Hills District ha kaba u Bah Carnes Sohshang, MDC ka Mawkyrwat Konstitwensi u la long kum u kongsan ban wan pynher ïa ka lama kum ka dak jong ka jing plie ha kane ka sngi sdang ïa kane ka Chief Minister District Level Inter School Athletics Meet jong u snem 2023.
Ha kane ka sngi la wan ban pynshit  pynshngaiñ da ki khynnah skul, ki nong hikai kiba la wan ban ai mynsiem ïa la ki jong ki khynnah skul ha ryngkat daka jingïadonlang ruh u Bah Damang Syngkon DSO South West Khasi Hills District, Kong Y.Mawlong ADC, Bah D.Mawlein DSP South West Khasi Hills District bad ki wei de ki ophisar sorkar kiba la wan sakhi lang ha kane ka sngi.
U Bah Carnes Sohshang haba kren kum u Kongsan u la ong ba ka jingïoh ban ïashim bynta  ha ki kam ïalehkai bapher bapher ka pynlong ruh ïa ka met ka ba koit bad kaba khiah bad shibun ki jingmyntoi ha ka jingim jong ki shimet ha ka imlang sahlang, ka wanrah ruh ïaka nam bad ka burom.
Namar kata  u la kyntu ïa ki khynnah skul ba ki ïoh lad ban wan ïashim bynta ha kum kine ki lympung ïalehkai ka long ka kabu ksiar ïaki khynnah ba kin pyni ïaki sap bad ki phong ki jong ki.
Ha man la ka jing im u briew u Blei u la bynta ban ai ïa ki sap bapher bapher kumta ngi dei ban pyndonkam hok ïa ki khnang ba ngi lah ban kiew ban kynjoh haka thong ban wan rah ruh ïa ka nam bad ka burom.
Haka juh ka por u la pynpaw ruh ka jingsngew sarong ba mynta u snem 2023 shibun ki skul bad kiba ïoh ban wan ïashim bynta ha kane Chief Minister Distrik Level Inter School Athletics Meet bala pynïaid daka ophis jong u DSO Mawkyrwat ym kum ha kiwei ki snem bala dep ki dang duna shibun ki skul kiba wan ïashim bynta kyrmen skhem kane ka jingïakynduh lang kum ki skul bapher bapher napoh jong ka distrik ka long kum ka lad ka lynti ïa ki khynnah skul ban pyn ïa ki sap  ki jong ki kan wanrah jing myntoi  ym tang ïa ki shimet hynrei ïa ka skul bad ïa ka thaiñ hi baroh ka wei.
Naka liang u Bah Damang Syngkon DSO South West Khasi Hills District u la ong ba kane ka jingpynlong ïa kane ka Chief Minister District Level Inter School Athletics Sports  Meet ka dei ka sien kaba 9 hapoh jong ka South West Khasi Hills District bad ruh ka sien ba nyngkong ha ka jingbun tam ki skul kiba wan ïashim bynta napoh ka Distrik hakaba ki don kumba  26 tylli ki skul bapher bapher bad haduh 824 ngut ki khynnah skul kiba wan ïashim bynta ha kane ka Chief Minister District Level Inter School Athletics Meet 2023 ha Mawkyrwat.
Ka shnong Mawtngam, South West Khasi Hills District ka dei kawei ka shnong ba la ju bna nam hapoh ka thaiñ bad haki jingthoh kum ka shnong ba ju shong ju sah u Syiem ïaleh laitluid pyrshah ïaki dohlieh kata u Sngap Sing Syiem.
Kane ka shnong ka jngai kumba 20 km eiei na ka Mawkyrwat kaba dei ka Head Quarter jong ka District hynrei ka dei na kawei ka shnong bym pat lait kali.
Dang ha kane ka snem kane ka shnong ka la ïoh ïaka mang tyngka napoh ka Border Area Department ban shna ïa ka surok na Nongeitser haduh Mawtngam hynrei kata ka mang tyngka ka dang lah ban pynpoi tang kumba 1200 metres eiei (1.2 km).
Kumta, hadien ba la lap ba kane ka mang tyngka kan nym lah ban pynpoi surok sha kane ka shnong kumta na ka liang ka shnong Mawtngam, ka KSU South West Khasi Hills District bad ka KSU Mawkyrwat Circle lem bad ki katto katne ngut ki riew rangbah kim banse ban shim ïaki sien jam ban leh hi noh da kaba ïa synñiang ban trei ïaka surok kaba sah sa 1400 metres eiei (1.4 km).
Kum ka seng ruh ngi la shim ïa kane ka bynta ban ïadon bynta lang bad ka shnong lem bad ki katto katne ngut ki rangbah hadien ba ngi la ap lah slem ba kane ka shnong kan ïoh pom surok namar ka dei kawei ka shnong ba la sahnam haka khana pateng kum ka jaka ba u Sngap Sing Syiem uba dei u syiem ka Hima Maharam u la sah bad une u syiem la niew ïa u kum uwei naki nongïaleh laitluid pyrshah ïaki dohlieh.
“Ngi la leh ïa kane kum shibynta ban niew burom ïa ka nam ka burom une u riewkhraw ka Jaitbynriew bad kum shibynta ban ïa don bynta lang ban ïa kit ïa bah ïaka khia ka shon ki paitbah nongshongshnong".
Watla lyngba ka mang tyngka ka sorkar lem bad kita ki jingsynñiang naka shnong, ki riew rangbah bad ka KSU ngi la lah ban pom surok hynrei ngi i ba kam pat biang bad ngi kwah ba ka sorkar kan siang rong bad ban mang tyngka ruh ïaka surok sha Nongeitser.
Kane ka long ruh kum ka nuksa ba ka sorkar ka dei ban phai khmat lem sha ki thain nongkyndong bad khamtam eh sha kane ka shnong.
Ha ka jingshisha hapoh South West Khasi Hills District ïaka 30 tarik u naiwieng la ju niew kum ka Sngap Syiem Day bad ka dei ruh ka sngi Shuti ( District Holiday) hynrei haba peit ïa kane ka shnong ka dang duna ha baroh ki liang bad tang ka seng kaba la leit sha kane ka shnong ban tei ïa u mot sahnam jong une u Syiem la katto katne snem mynshwa.
Ka shlem treikam jong u District Sport Officer (DSO) ka East Khasi Hills District, mynta ka sngi ka 3 tarik Jymmang ka la pynhap pyrda noh ïa ka lympung kynjatbol ki heprit kiba hapoh ka 12 snem ïa kaba la tip ruh kum ka Chief Minister Under-12 District Level Open Football Tournament 2023 kaba la sdang mynhynnin ka sngi ka 2 tarik Jymmang.
Ha kane ka sngi la wan ban ïadon lem da u Bah Redeem Tlang uba long u nongïalehkai phutbol na ka jylla ka jong ngi uba ïalehkai ha ka Lympung jong ka Indian Super League (ISL) bad uba la don ruh ha ki klob ba paw jong ka ri kiba kynthup ia ka North East United, Goa bad Odisha FC uba la long ruh kum u kongsan ha kane ka sngi, Bah O.Mawthoh District Sports Officer East Khasi Hills District, Bah Lekini Suchiang ha ryngkat ka jingïadon lem ki ki kmie ki kpa jong ki khynnah ïalehkai kiba la wan ban ai jingkyrshan ïa ka ki khun.
Ka Khatarshnong Block ka la rah ïa ka nam lahduh ha ka liang jong ki shynrang hadien ba ka la pynliem noh ïa ka Mawlai Block da 4 la 3 lyngba ka tie breaker.
Haba phai pat sha ka liang jong ki kynthei, ka Mawryngkneng Block ka la rah ïa ka nam lahduh hadien ba ka la pynliem noh ïa ka Khatarshnong Block da 3-2 lyngba ka tie breaker.
Ha kine ki 2 sngi ba la ïaid kane ka jingïalehkai, haduh 11 tylli ki block kiba don hapoh ka thaiñ jong ka East Khasi Hills District ki la wan ban ïashim bynta, kynthup ïa ka Shella Bholaganj, Pynursla, Mawryngkneng, Mawkynrew, Mawpat, Khat-ar Shnong, Mawsynram, Mawphlang bad ka Sohiong.
U Banpynshailang Nongkhlaw na ka Khatarshnong Block u la khur ïa ka nam Best Goalkeeper bad u Rickystar Dkhar na ka Mawlai Block u la khur ïa ka nam Best Player ha ka liang jong ki shynrang.
Ka Phibanrihun Kharsati na ka Mawryngkneng Block ka la khur ïa ka nam Best Goal keeper bad ka Nabaphylla Majaw na ka Khatarshnong Block ka la khur ïa ka nam Best player ha ka liang jong ki kynthei.
Ka Jaiñtia Body Building & Fitness Association (JBB&FA) mynta ka sngi ka 2 Nailur kan sa pynlong biang ïa ka jingïakob pyni dohksah ïa kaba la tip kum ka 3rd All Meghalaya Amateur Body Building Championship ha District Library Auditorium Mynthong, Jowai ha ka por 3:30 janmiet.
Yn sam ruh ïa ki khusnam sha ki nongjop lane u lahduh (overall) kynthup ha ka thup Men’s Body Building, Men’s Physique, Women’s Fitness bad Denim Jeans Model.
La pynhap pyrda noh ia ka lympung ialehkai sports 2ND CHIEF MINISTER DISTRICT LEVEL INTER-SCHOOL ATHLETIC MEET 2023 jong ka EASTERN WEST KHASI HILLS kaba lai sngi kaba lah sdang naduh myn ha ka 17 tarik bad la pynhap pyrda noh mynta ka sngi ka 19 tarik Jymmang 2023.
ia kane ka lympung ialehkai sports jong ki skul bapher bapher ba don hapoh ka thain jong ka EASTERN WEST KHASI HILLS la pynlong hapoh DOMMAWLUM PLAYGROUND, PYNDENGUMIONG MAIRANG.Ki khynnah ialehkai kiba la khur ia ka nam BEST Athletes ha ka UNDER – 14 (Boys) u long u BANTEISKHEM KHARMAWLONG na ka skul ST.THOMAS HR.SEC SCHOOL, UNDER – 14 (Girls) ka SYLVIAMAGDALINE MARSHIANGBAI na ka ST.JOSEPH HR.SEC.SCHOOL, UNDER – 16 (Boys) u KYRSHAN IAWLER na ka ST.JOSEPH HR.SEC.SCHOOL, UNDER – 16 (Girls) ka DAHUNSHISHA RYNTATHIANG na MAIRANG PRES.ENGLISH SEC.SCHOOL, UNDER – 18 (Boys) u LAWANPHRANG L.MAWNAI na MAIRANG PRES.SEC.SCHOOL , UNDER – 18 (Girls) ka KANDAMANKYRHAI L.NONGLAIT na MAIRANG.SEC.SCHOOL.Ka ST.JOSEPH HR.SEC SCHool ka la khur ia ka nam BEST TEAM ha ka Liang jong ki shynrang.
Ka ST.JOSEPH HR.SEC.SCHool ka la khur ia ka nam best team ha ka Liang jong ki kynthei.
Ka PYNDENUMIONG PRESBYTERIAN SECONDARY SCHOOL ka la khur ia ka nam BEST MARCH PAST CONTINGENT.Ha ka jingialehkai Shot Put U-18yrs (Boys) u Adriano Warjri na ka skul Little Star English Medium Sec School u la khur ia ka takma ksiar, u Iohkyrpang Myrthong na ka skul Seven Brothers Sec School u la khur ia ka nam takma rupa bad u Joyphuri Kurbah na ka skul Mairang Presbyterian Sec School u la khur ia ka takma rnong.
Ha ka jingialehkai Shot Put U-16yrs (Boys) u Kyshan Iawler na ka skul St.Joseph Hr Sec School u la khur ia ka takma ksiar, U Kynthuplang Wahlang na ka skul Langtor Hr Sec School u la khur ia ka takma rupa bad u Maikhelson Kharkylliang na ka skul Little Star Englih Medium Sec school u la khur ia ka takma rnong.
Ha ka jingialehkai Dicuss Throw U-16yrs (Girls) ka Zephania Lyngdoh Marshillong na ka skul Mairang Pres Hr Sec School u la khur ia ka takma ksiar, ka Labianghun L.Nonglait na ka skul Markasa Sec School ka la khur ia takma rupa bad ka Melarihun Lyngdoh na ka skul Auxilium Sec School ka la khur ia ka takma rnong.
Ha ka jingialehkai Dicuss Throw U-18yrs (Girls) ka Remisha L.Nonglait na ka skul Kynshi Hr Sec school ka la khur ia ka takma ksiar, ka Kyntibashailin Shangoi na ka skul St.Joseph Hr Sec School ka la khur ia ka takma rupa bad ka Elysha Warjri na ka skul Mairang Pres.
Academy Sec School ka la khur ia ka takma rnong.
Ha ka jingialehkai Long Jump U-14yrs (Boys) u Kyrshanboklang Lyngkhoi na ka skul St.Joseph Hr.
sec.
School u la khur ia takma ksiar, u Jopshwa L.Mawnai na ka skul Mairang Pres Academy Sec School u la khur ia ka takma rupa bad u Mebanteilang Kharmawlong na ka skul St.Thomas Hr Sec.
School u la khur ia ka takma rnong.
Shot PutHa ka jingialehkai U-14yrs (Girls) ka Charistine Bansiewdor Sawkmie na ka skul St.Thomas Hr Sec.
School ka la khur ia ka takma ksiar, ka Rabecca Dkhar na ka skul Pyndengumiong Pres sec School ka la khur ia ka takma rupa bad ka Tiiorlin Mawlieh na ka skul St.Joseph Hr sec.
School ka la khur ia ka takma rnong.
Ha ka jingialehkai Javelin Throw U-16yrs(Girls) ka Bawanrisuk Nongkhar na ka skul Manai Sec School ka la khur ia ka takma ksiar, ka Milsika Syiem na ka skul St.Joseph Hr sec School ka la khur ia ka takma rupa bad ka Attiewris mawlong na ka skul Nongthliew Hr Sec School ka la khur ia ka takma rnong.
Ki nongïoh Mining Lease na ka bynta ban tih dewïong (Project Proponents mining lease holder for coal) mynta ka sngi kila pynlong ïa ka jingïalang pynkup burom ïa u Myntri Rangbah ka Jylla u Conrad K Sangma ban pynpaw ka jingsngewnguh ïa ka sorkar Jylla halor ka jingkyrshan ha kiba bun ki bynta ban pyllait noh ïa ka jingkhang tih dewïong bad ban sdang pat ïa ka rukom tih dewïong ba thymmai katkum ka juk stad saïan.
Ïa kane ka jingïalang la ïoh ban pynlong hapoh ka madan New Nongstoiñ ha kaba la ïadon ryngkat lang ruh ki nongïoh Mining Lease ba kynthup ïa u Bah Shainingstar Khardewsaw na WKHD, u Bah Teilang Pde na SWKHD, u Palash Chakrabarty jong ka Novomine India Pvt Ltd, u Bah E.Kharmalki IAS Secretary Mining and Geology, ki heh ophisar ka District ki paidbah bad kiwei kiwei.
U Myntri Rangbah ka Jylla u Conrad K Sangma haba ïakren sha ki lad pathai khubor hadien bala wai katei ka jingïalang u la ong ba kne ka long ka jingsah kynmaw ïa ka jylla namar bala lah ban weng noh ïa ka jingkhang tih dewïong hadien bun bun snem ba ki paidbah ka jylla khamtam ki nongtrei bad tih dewïong kila mad ïa ki jingeh bad ym tang ki paidbah hynrei ka jingduhnong ka sorkar ka long kaba shyrkhei na ka khajana.
U la ong ruh ba ka rukom tih dewïong kan ym long shuh kum bala ju leh ha ki por bala dep namar ba mynta yn hap ban bud ïa ki kyndon ain kiba katkum ka juk stad saïan ban ai jingïada ym tang ïa ka mariang hynrei ïa ki nongtrei ruh.
Shuh shuh u la ong ba kan shimpor sa kumba 45 haduh 60 sngi eiei ban ïoh sdang pyntreikam pura noh ïa kane ka rukom tih dewïong ba thymmai namar yn hap ban pyndep sa ïa ki katto katne ki bynta kum ka Environmental clearance, pollution clearance bad ka public hearing hynrei kine kila dei ki kam kiba lah ban leh hapoh ka jylla.
:Hadien ba u President rangbah jong ka seng Voice of the People Party (VPP), u Bah Ardent Miller Basaïawmoit u la pynbna paidbah ba un sdang da ka jingshong shah thngan kaba khlem buh por ha khmat ka Secretariat, ka ban sdang naduh ka 23 tarik Jymmang, halor ka jingkuman jong ka sorkar bad ka jingbymtreh ban ïakren halor ka Reservation Policy, na ka liang u Myntri Rangbah ka jylla, u Conrad K Sangma u la pynpaw ba kane ka jingleh ka dei ka bym ïahap satia bad lada bakla ka lah ban wanrah jingeh kylla ïa baroh ki jaitbynriew kiba don ha kane ka jylla Meghalaya.
U Conrad u la pynpaw ka jingsngewlyngngoh halor ka jingpyneh ka VPP bad ka jingbymtreh ban pdiang ïa ka jingïakren halor kane ka bynta.
“Ngam lah ban sngewthuh ïa ka rukom pyrkhat ka VPP, nyngkong ki kren ïa kane ka mat bad mynta ba la shai ki wanrah sa kawei pat ka mat", la ong u Conrad bad ong ruh ba kane ka dei ka rai politik jong ki.
U Conrad u la ong ruh, ba ngi dei ban sngewthuh ba ka sorkar ka dei kaba don ka jingkitkhlieh na ka bynta ki briew bad ka jylla hi baroh kawei.
“Ngi dei ban sngewthuh ba ki don ki bynta bad ki mat kiba lah ban ktah ïa ka jingshong suk ki jaitbynriew bad ktah ruh ïa ka jinglong tylli ha ka jylla", la ong u Conrad.
U la pynpaw ruh ba kum ki nongïalam kiba don ka jingkitkhlieh, ngi dei ban tip lano, hangno bad kumno ba ngin ïaid sha khmat, “Kiei kiei baroh kim dei na ka bynta ka politik, kam dei na ka bynta ban pynïashrut para briew".
U la ong ruh ba kum ki nongïalam ki dei ban pynthikna ban don ka jingshong shngaiñ bad ka jingshong suk kadei kaba donkam tam.
Na ka liang u Myntri Rangbah u la buh jingkylli ruh ba da kane ka jingleh hato ki sngewthuh kaei ka ban ktah ïa kiba bun.
“Kane kam dei kaba suk, hynrei ka dei ka kam kaba kyllaiñ, bad ngi ïakren ïa ka mat kaba lah ban wanrah wat ïa ka jingbym shongsuk ha ka jylla bad ka lah ruh ban ktah ïa baroh kawei hi ka Reservation Policy, lada ngi bakla", la ong u Conrad.
U Conrad u la kdew ruh ba baroh ki seng saiñpyrthei kiba don ha katei ka jingïalang pynshai halor ka Roster System ki sngewthuh ïa kaei ba ka sorkar ka leh bad ki sngewhun ruh ïa kaei kaba ka sorkar ka la leh.
“Hooid ki don ki jingeh bad kin ïai don ki jingeh, hynrei kaei kaba ngi la leh ka dei kaba baroh ki seng saiñpyrthei bad wat ki liang pyrshah ki sngewhun ïa kane, hooid ki pan ïa ka jingpynshai hynrei ki sngew hun halor kaei ba ka sorkar ka leh", la ong u Conrad.
U Myntri Rangbah u la kyntu jur hi ïa ki nongkyrshan, ki nongïalam jong ki seng saiñpyrthei bad baroh kiba don bynta lang ba ki dei  ban trei na ka bynta ka jingsuk, ka jingïalong shi tylli ba kan nym ktah ïa kano kano ka jaitbynriew ha ka jylla.
Na ka liang u Myntri Rangbah u la ai khublei ruh ïa ki seng saiñpyrthei kiba la wan sha kane ka jingïalang kaba u la khot ban ïatai na ka bynta ka Roster System.
U Chief Executive Member (CEM) ka Khasi Hills Autonomous District Council (KHADC) u Bah Titosstarwell Chyne, u la kyntu ïa ka kynhun jong ka Syngkhong Rympei Thymmai (SRT) ba kan pynshai sha ka Council halor ka jingkheiñ kur jong ki lada ki shim jait na u kpa.
Lah ban kdew hangne ba ki dkhot jong ka Syngkhong Rympei Thymmai (SRT) ki la wan ban pynpaw ïa ka jingpyrshah jur ïa ka jingpynmih hukum ka Khasi Hills Autonomous District Council (KHADC) ban pynduh ai syrnot Schedule Tribe ïa ki khun kiba ai jait kpa.
Ha ba kren bad u Kynjatshai, u Bah Chyne u la ïathuh, “Ha ka jingshisha na ka liang ka Council kam lah ban ong ba ki briew ki ba pan syrnot ki dei ki Khasi ne em lada ki shim jait na u kpa, hynrei katkum ka riti dustur ka jongngi ka long ba ngi shim jait na ka kmie bad  ka District Council  ka dei ka shlem ka ban pynneh ïa ka riti dustur u Khasi kumta ngi ïeng ha kane ka nongrim bad ngim kwah ban pynkylla ïa kane ka dustur kumba ka long".
“Lada ngi shim jait na u kpa ka riti dustur jong ngi, ïa ka kmie u kpa ki ju ong ka meikha,bad ïa ka kmie jong ka kmie ki ong  ka meiieid, hynrei lada ngi shim jait na u kpa ki khun jong nga kin ong meikha ngin khot kumno lada ïathir ïa kata ka rukom ïakheiñ jait kheiñ kur ha ngi u Khasi kan wanrah ïa ka jingbakla ka ba jur bha bad ka lah ban wanrah ruh ïa ka shongsang hadien ha bud bad dei na ka ne ka daw ba ngim kwah ban pynkylla ïa kane ka dustur namar kane ka shim jait ka dei ka ba la buh ryntih bad ngim kwah ban pynkylla da kumwei pat", u la ong.
“Hynrei ki ba shim jait na u kpa ka Council kam khang, hynrei kan dei ka mon jong ki shimet, tangba pynshai lang ïa ngi, haba phi shim jait na u kpa kaei ka rukom kheiñ kur kheiñ kha jong ki namar ngi u Khasi ngi don la ka jong ka nguh meikha, la ka jong ka rukom kheiñ kñi", u la bynrap.
U Bah Titos u la ong shuh shuh, “Lada ai jait ïa u kpa ïa u para jong nga kin kheiñ kñi ne pakhynnah namar ki shim jait na u kpa kata kim dei ban pynkulmar ïa ka rukom kheiñ kur jong ngi nga ïohi ïa ka rukom pyrshah ki dei ban wanrah kaei ka lynti kaba ki don lada ki ong ba ki donhok ban shim jait na u kpa ban ym pynkulmar ïa ka jaitbynriew baroh kawei namar ka rukom leh jong ki shimet  kan pynkulmar ïa ka jaitbynriew lada kam pynkulmar wanrah sha ngi bad hadien ha bud lada ka biang ka lah ban don da ka wei pat ka aiñ na ka bynta jong ki".
“Ngi hangne ngim pynkylla ïa ka riti  dustur, lada ki ong dei ban shim jait na u kpa ka biang te kan bha ba kin wan pynshai kaei ka rukom kheiñ kur jong ki",  u la bynrap shuh shuh.
Ka Niaw Wasa United, kaba long ka lahduh jong ka bynta kaba nyngkong jong ka Meghalaya State League 2017-18, ka la shah liem noh ha ka jingialehkai kaba la long mynta ka sngi ka la shah liem noh ha ka Mulait United da 1 la 0 ha ka jingiakhun jong ka Group-B kaba la long mynta ka sngi ha madan Kiang Nangbah Stadium Jowai Zone.
Ka la don ka jingpynkylla ha kaba iadei bad ka fixture ialehkai jong ka Group-A ha ka Shillong zone ha kaba ka Seng Samla Laitryngew ka la ialehkai pyrshah ia ka Umkseh SC mynta ka sngn bad ka jingialehkai jong ka Mawlai SC pyrshah ia ka Langsning FC ka pynkynriah noh sha lashai ka sngi ka 19 tarik Jymmang.
Ha kane ka jingialehkai jong ka Shillong zone ka Seng Samla Laitryngew ka la iakhaid noh da 3 la 3 bad ka Umkseh SC ha ka jingialehkai kaba la long hapoh madan MFA Turf ha Shillong.
Ka jingialehkai ha ka Tura zone pa, la iohi ia ka jingiakhun kaba la long hapdeng ka Wasa FC pyrshah ia ka Atong Matgrikit ha kaba ha kane ka jingialehkai kine ki ar kynhun ka Wasa FC ka la pynliem noh ia ka Atong Matgrikit da 2 la 0 ha ka jingialehkai kaba la long hapoh madan Chandmari Ground.
Haba phai pat sha ka jingialehkai jong ka Mawkyrwat zone la iohi ia ka jingiakhun kaba la long hapdeng ka Riangdo YSCA pyrshah ia ka Seven United kaba la long hapoh madan MDSA Ground.
Ka jingialehkai kine ki ar kynhun la iohi ba ka Seven United ka la pynliem noh ia ka Riangdo YSCA da 1 la 0.
Ka Mulait United, kaba dei na Saipung Area Sports Association, ka la lah ban khur jingjop ha ka jingialehkai kaba la long mynta ka sngi ha kaba u nongialehkai jong ka Mulait u Ker Syrti u la ioh ban thep na ka shi kol ha ka minit kaba 69 jkng ka kylla miet ha kaba ka Mulait United ka la lah ban pynliem noh ia ka Niaw Wasa.
Haba phai pat sha nongbah Shillong, ka jingialehkai jong ka Shillong zone ka ka long shisha ka jingiakhun kaba itynnad bha ha kaba kine ki ar kynhun ha ka kylla miet ki la iakhun dohiap bha bad ha kane ka jingialehkai kine ki ar kynhun ki la poi sha ka jingiakhaid haduh ban da kut ka por ialehkai jong ka kylla miet.
Ka Umkseh SC ha ka kylla step ka la lah ban thep ar kol kaba la wan lyngba u Dibastar Rani uba la ioh ban thep ha ka minit kaba 16 bad ha ka minit kaba 30.
Haba phai pat sha ka jingialehkai jong ka kylla miet, u nongialehkai jong ka Seng Samla Laitryngew u Banlambok Buhsan u la lah ban thep ia ka kol kaba nyngkong na bynta ka kynhun ha ka minit kaba 53 bad tang hadien lai minit u nongialehkai jong ka sa shisien u Iaraplang Buhsan u la lah ban thep ia ka kol kaba ar ha ka minit kaba 56 lyngba ka free-kick.
Ha ka minit kaba 64 jong ka kylla miet u Johnplayson Lyngdoh jong ka Seng Samla Laitryngew u la thep ia ka kol kaba laj bad kane ka la pynlong ia ka kynhun jong u ban tam da lai kol la ar ia ka Umkseh bad ha shuwa ban kut ka por ialehkai jong ka kylla miet u Rangdajied Rynjah u la thep ia ka kol kaba lai na bynta ka Umkseh SC ha ka minit kaba 85 bad kane ka la pynlong ia ka kynhun ba kan iakhaid da 3 la 3 ha ka jingiakhun jong kine ki ar kynhun ha ka Shillong zone bad ia sam mar shi poiñ.
Ki jingialehkai lashai ka sngi ka 20 tarik Jymmang kin long kumne harum:ka jingialehkai ha ka Group A, Shillong zone ka Mawlai SC kan ialehkai pyrshah ia ka Langsning FC ha ka por 3pm mynsngi.
Ka jingialehkai ha ka Group B, Jowai zone ka  Ladthadlaboh kan ialehkai pyrshah ia ka Rymbai Iawpynsing ha ka por 2:30pm mynsngi.
Ka jingialehkai ha ka Group C, Mawkyrwat zone ka Pyndengrei kan ialehkai pyrshah ia ka Lumdiengngan ha ka por 3pm mynsngi.
Ka jingialehkai ha ka Group D, Tura zone ka Chipakkore kan ialehkai pyrshah ia ka Khliehmawlieh ha ka por 3pm mynsngi.
Ka la don ka jinglum ki nongpahara ha Sadar Police Station ha ka step jong ka 20 tarik Jymmang haba ki nongïalam bad ki dkhot ka East Khasi Hills Local Taxi Welfare Association ki la lum habar ka thanad pulit ha Thana Road da ka jingthmu ban kynduh ïa u pulit ophisar ba tohkit haba ïadei bad ka jingkem ïa san ngut ki runar kiba donkti ban shoh ïa u samla ha ha ka miet jong ka 18 tarik Jymmang ha Khyndailad.
Ha kane ka jingleit tur sha Sadar Police Station, la shah ban rung tang ïa ki nongïalam ka association ban rung hapoh ka phyllaw ban ïakynduh ïa ki pulit.
Lah ban kdew hangne ba ki san ngut kiba la kem da ki pulit na Shillong ryngkat ka jingïarap ki pulit na Guwahati ha kaba ki la ïoh ban kem ïa kine ki runar ha ka 19 tarik Jymmang kaba long shisngi hadien ba kine arngut ki nongñiah kali ki la shah thombor.
Haba pynpaw ka jingartatien halor ka jinglong jingman jong ka jingshah kem kine ki nongthombor, ka kynhun jong ka taxi drivers’ association ki la rai ban leit sha Police Station ban tohkit halor kane ka mat.
Na ka liang ka association ki sngew ba ka jingkah durkhmat jong kine san ngut ki briew ba la shah kem ïa kiba la pyni da ki pulit ha ka 19 tarik Jymmang, ka la pynlong ïa ka seng ban buh jingkylli ha kaba ki la kam ba kine kim i long satia kum kita ki runar.
Hadien ba ki nongïalam ki la mih na police station ban ïakynduh ïa ki heh pulit, u president ka seng ki nongñiah kali u Bah Wandonbok Jyrwa u la pynthikna ba ka jingkem jong ki san ngut ki briew na Guwahati hynrei u la ong kumba la pynïaid katkum ka aiñ, ki riew paidbah kim lah ban peit ïa kine ki briew ba la kem hapoh jong ka thanad.
Shuh shuh u la ong, shisien ba la phah ïa kine ki briew sha ka Ïing bishar, kiba sakhi ïa ka jingjia kin sa shah khot ban ithuh dur khmat ïa kine ki san ngut ki runar.
“Haoid, ngi la don ka jingsuba mynnin miet bad ngi la sngew artatien ïa ka jingleh ki pulit namar ba ki briew ba la shah kem kim long kum ki dkhar.
Hynrei mynta ka sngi, baroh ki jingartatien ki la jah bad hadien ba la phah ïa kine ha ka Ïing bishar, tang kiba la sakhi ki lah ban leit ban ithuh durkhmat ïa ki runar:", la ong u Bah Wandonbok.
Haba kylli la ki san ngut kiba la shah kem ki la kam ba ki la leh ïa kane ka kam pynmynsaw, na ka liang u Bah Wandonbok u la ong ba ki pulit ki dang tohkit halor kane ka mat.
“Lada ki kam ne kim kam, ka shong pat ha ka Ïing bishar.
Hynrei la ïathuh hangi ba kim pat phla wat tang shikyntien, lah ban long ba ki sheptieng," u la bynrap.
U President ka Hynniewtrep National Youth Movement (HNYM), u Bah Louis Dohtdong u ba la synran lang ïa ki nongñiah taksi u la ïathuh ba ki pulit ki la buh jingkylli halor ka jingbym shaniah jong ka seng halor ka aiñ.
“Ki kylli ïangi la ngi shaniah ne em ïa ki.
Ngi ong ba ngim shaniah, kumta ki la sei ïa baroh ki kot ki sla bad ki jingsoi jong ki briew ba la shah kem ban pynshisha ba kim dei kiba shu thok.
Ki la kyntu ïa ngi ban shaniah ïa ki bad ïa ka jingtohkit," la ong u Bah Louis.
La ïoh jingtip ba la pynrung ïa ka jingujor pyrshah ïa kine ki san ngut hapoh jong saw kylli ki kyndon aiñ, ba kynthup ruh hapoh jong ka Section 307 (attempt to murder) kaba dei ka jingpynmynsaw da ka jingthmu ban pynïap.
Hapdeng jong kine, ki dkhot ka association kim hun satia ïa ka jubab jong kine ki nongïalam bad ki la dawa mardor na ki pulit ba ki dei ban pyni ïa ka durkhmat jong kine ki briew ba la shah kem.
Halor kane, ki nongïalam ki la ïaleh ban pyn jai-jai ïa ka jingïakhih jong ki dkhot da kaba ong, “Ngi ngim dei ka aiñ.
Ngi kwah haoid, hynrei ngi hap bud katkum ka aiñ.
Ki don ki sakhi na ka liang ka jong ngi ki ban sa kren bad lada napdeng jong phi ki don ba la sakhi ïa ka jingjia , nga kyntu ïaphi ba phin wan long sakhi hakhmat jong ka Ïing bishar bad phin don ruh ka jingkyrshan ka jong ngi.
"Shuh shuh, ka association ki ïai don ryngkat bad ki bahaïing hasem jong u samla u ba la shah thombor.
“Ngi dawa da dei ban siew bai lutksan sha u briew u ba la shah pynmynsaw bad tang na ka daw ba phin siew ïa ka bai lutksan kam mut ba phin shim sting ïa ka case," la ong u Bah Wandonbok Jyrwa.
Halor ka jingkylli la kin dang bteng ka jingkhynra trading bad labour license ïa ki nongñiah taksi ki bym dei ki khasi ki ba kamai hapoh sor, na ka liang u Bah Wansonbok u la ong ba ki la phah da ka shithi sha ka District Council ban khmih halor ka jingai license sha ki bar jylla bad u la ong ba kin sa ïakynduh biang bad ki nongpynïaid ka Distric Council ha ka 22 tarik Jymmang ban buddien halor kane ka jingjia.
Ka ophis treikam jong u District sports officer ka West jaintia hills district kan sa pynlong ia ka lympung ialehkai kynjatbol District Level Inter School Subroto Mukherjee Cup Football Tournament 2023.
Yn sa pynlong ia kane ka lympung ialehkai kynjatbol hapoh madan Kiang Nangbah Stadium bad ha Kiang Nangbah Government College Playground Jowai ha u taiew ba lai jong u bnai Jylliew.
Ka lympung ialehkai kynjatbol jong ka Level Inter  School  Subroto Mukherjee Cup Football Tournament 2023 kan long na bynta ka Under-14 years shynrang bad Under-17 years na bynta ki khynnah shynrang bad kynthei.
Ia ki phorm lah ban ioh napoh ka ophis treikam jong u District sports officer ka West Jaintia hills District ha ki kynta ba long trei.
Ki skul kiba kwah ban ia shim bynta ha kane ka lympung kynjatbol ki dei ban submit ia ka kyrteng kong ki plaïar ha ryngkat bad ka  passport size photographs bad ki Xerox Copy jong ki ayrnot Birth Certificate ba la ai da ka ophis treikam jong ka Municipal  Board / CHC / PHC, Aadhaar Card sha ka ophis treikam jong u DSO ha lane shuwa ka 5 tarik Jylliew ha ki kynta ba long trei.
Yn num pdiang ia kane ka ka jingpynrung kyrteng hadien jong ka 5 tarik Jylliew 2023.
Ia ka screening yn sa pynlong ha ka 7 tarik Jylliew 2023 naduh ka por 9baje mynstep hapoh madan Kiang Nangbah Indoor Stadium, Jowai.
Tang 25 ngut ki plaïar na bynta kawei ka category yn shah na bynta ka screening.
Ki plaïar ki dei ruh ban wanrah ia ki syrnot Original Birth Certificate ha ka sngi jong ka Screening day.
Ka cut off na bynta ki khynnah ialehkai kan long kumne harum:1.
Under – 14 Years (Boys) – ki dei kiba la kha ha lane shuwa ka 1 tarik Kyllalyngkot 2010.2.
Under – 17 Years (Boys) – ki dei kiba la kha ha lane shuwa ka 1 tarik Kyllalyngkot 2007.3.
Under – 17 Years (Girls) – ki dei kiba la kha ha lane shuwa ka 1 tarik Kyllalyngkot 2007.
U Bah Hering Shangpliang uba long u coach jong ka Langsning Football Club bad u Bah Khlain Pyrkhat Syiemlieh uba dei u coach jong ka Mawlai Sports Club, ki la pynpaw ba ka rukom pyniaid da ka Meghalaya Football Association ia ka lympung Meghalaya State League kaba la sdang ban iaid shaphrang mynta ha Shillong, Jowai, Mawkyrwat bad Tura kam long satia kaba biang.
Haba la ioh ban iakren bad ki nongthoh khubor hadien ba la kut ka jingialehkai kaba la long mynhynne ka sngi saitjain hapoh madan MFA Turf, Polo Ground Shillong.
Kine ki coach baroh arngut ki la pynpaw ba ka kyndon ba la pynrung da ka MFA ia ka kyndon ba donkam ban don arngut ki khynnah ialehkai U-21 ha ka kynhun kam long satia kaba biang namar ba ha ka samoi ialehkai ha ka Shillong Primier League, ka SSA kam shym la buh kyndon ia ki klob ba donkam ban don ia ki U-21 player ha ka kynhun ialehkai.
Haba phai pat sha ka rukom pyniakap ia ki kynhun (draw) kaba phylla hangne ban shem ka long ba ka rukom pyniakap ia ki klob ba ialehkai ha ka SPL jong ka SSA ka long ba ka Mawlai kaba bat kum ka lahduh la pynrung lang ia ka kynhun ialehkai jong ka Langsning FC, katno tam lei lei ba ia kane ka lympung ka long ba ka lahduh na ki group kin ioh ban rung beit beit sha ka semifinal.
Ia kane ka mat wat ki dkhot jong ka MFA ki bym kwah ban pynpaw ia la ki kyrteng ka jong ki, ki niew bad shim ba ka rukom ban shna pynwandur ia ka MSL kam long kaba biang, namar ba kat kane ka lympung bah ialehkai ki klob jong ka jylla, ladei ban ailad ban don shwa ka jingiakhun wat ia ka quarterfinal, kaba hangne kan lah ban plie lad ia ki klob ba kin kham ioh bun ki jingiakhun.
Kumta u bah Hering bad u Bah Khlain ki sngew ban kyntu ia ki nongpyniaid ia ka MSL ba lada ki kwah ba kane ka lympung bah kan kham shongshit bad itynnad ka rukom pynialehkai, naduh ka por ba pyniakap la dei ban da ia mir jingmut ne shong bad tai sani bha, khnang ba man la ki group kan nym don ka jingnoh shilliang than iano iano, hynrei ban plie lad lang wat ia kiwei pat ki klob ba kin ioh lem ia ka lad ban ia shut tyrpeng bad ki klob ialehkai Shillong Premier League jong ka SSA.Shen yn sa sdang ka lympung ialehkai kynjatbol OPEN TO ALL 1st KNOCK-OUT VETERAN FOOTBALL kaba la pyniaid da ka kynhun Forever green.
Ia kane ka lympung ialehkai kynjatbol ka buh ban pynlong hapoh madan Umdihar playground.
Ki kynhun ialehkai kiba kwah ban ia shim bynta ha kane ka lympung ialehkai ka bai rung ka long Rs.2500 tyngka kawei ka kynhun.
Ka kynhun ialehkai kaba rah ia ka nam lahduh ha kane ka lympung ialehkai OPEN TO ALL 1st KNOCK-OUT VETERAN FOOTBALL kan rah ia ka song khusnam kaba long Rs.30,000 tyngka bad ka kynhun ialehkai kaba long ka RUNNERS UP kan rah ia ka song khusnam kaba long Rs.15,000 tyngka.
Kan don ruh ka jingsam ia ki khusnam ba kyrpang kum ka best player bad best goal keeper.
Ka tarik kaba khatduh na bynta ban pdiang ia ki phorm kan long ha ka 25 tarik Jymmang 2023 bad yn pdiang tangnianki kynhun ialehkai kiba la siew lupa ia ka bai advance lane phi lah ban shu G-Pay ha une u nombar 8787748558.
Kane ka lympung ialehkai kynjatbol kan long tang ha ki sngi saitjain jong ka taiew.
Ki plaiar ialehkai ki dei ban wan rah ki original documents ban pynshisha ia ka kyrteng bad rta.
Ki plaïar ialehkai ki dei ban don tang 16 ngut ha kawei ka kynhun original list.
Na bynta ki jingtip kiba kham bniah phn lah ban phun ha kine ki nombar 8787748558, 8787498932.
U General Secretary ka United Democratic Party (UDP)u Bah Jemino Mawthoh u la ïathuh ba ka Central Executive Committee ka UDP ka la ïathir ïatai bha halor ki 8 tylli ki mat ban ai jingmut sha ka Committee ka ba la khlieh da ka Dr Ampareen Lyngdoh halor ka Reservation Policy bad Roster System.
“Ha ka jingïalang jong ka CEC, ngi la ïatai ïa thir  halor ki  8 tylli ki mat halor ka Reservation Policy bad ka Roster System, kum ba phi la tip ba na ka liang ka sorkar ka la thaw ïa ka Committee kyrpang ban shim ïa ki jingaijingmut na ki saiñpyrthei bad ym tang kiwei ki kynhun ki ba la kwah ban khmih bniah,  ngi ruh ngi la ïatai ban phah ïa ka jingai jingmut jong ngi", u la ong.
U la bynrap “Kum  ka party ngi la ïashong 12 -13 sien ïa ka jingïalang ban ïatai ïathir bad ai jingmut halor ka Reservation Policy ka ba khlem lah ban bishar la 51 snem bad ka party ka la shim ruh ïa ka jingai jingmut na ki riewshemphang, ha ka ba ïadei bad ka jingpynwandur khang ba kan ym don kano kano ka jingktah ïa kino kino ki jaitbynriew ki ba don ha ka jylla".
U la ong shuh shuh “Ïa kine ki jingai jingmut ngin sa aiti sha ka Committee ba la khlieh da ka  Kong Ampareen Lyngdoh, hynrei ha shwa ban phah sha kane, ha ka ne ka jingïalang la ïatai bad bthah ïa ka Core Committee ba kan bsut ïa kine ki jingai jingmut na ka party".
Na ka liang ka party ha ki ar lane lai sngi kan sa leit ban aiti sha ka Committee ïa ka jingai jingmut na ka liang ka UDP halor ka Reservation bad Roster.
U Bah Jemino u la ïathuh shuh shuh, ha kane ka jingïalang la ïakren ruh halor ka jingdonkam ban ban pynkylla ïa ka constitution jong ka party, ha shwa ban poi ka General Council ka ban long ha ka 29 tarik u Naitung 2023.
“Ka samoi trei kam ki nongkitkam ka UDP ka la kut hynrei na ka jingwan u Covid ka la don ka jingpynjlan ïa ka samoi treikam hynrei bad mynta na ka liang ka party ka la don ka jingtyrwa ban pynkylla ïa ki katto katne ki mat ha ka Constitution".
“Mynta ka sngi ngi la jied ruh ïa ki dkhot jong ka Nomination Committee, kiban  long ki nong  peit ban khmih ïa ka jingjied ïa ki dkhot nongkitkam ba thymmai  ka UDP ha kylleng ka jylla Meghalaya" u la bynrap.
U Myntri Rangbah ka Jylla Meghalaya, u Conrad K Sangma ha ka 30 tarik Jylliew, u la kyntu biang ïa ka Sorkar Pdeng ba kan shim ïa ka sien jam ba mardor ban wanrah noh ïa ka shongsuk shnongsain ha ka jylla Manipur.
Haba ïakren sha ki ladpathai khubor, u Conrad u la ong “Ka jylla Manipur mynta ka don hapdeng ka jingeh ka ba khraw bha  na ka jingmih ka jingïakulmar bad  don shibun ki daw ki ba pynlong kumne, kumta  ka Sorkar India kan hap ban wad ïa baroh ki lad ki lynti ba kan leh eiei noh mardor hi".
U Conrad u la ong, “Ki nongshong shnong ha ka jylla Manipur ki mad ïa ka jingeh ka ba khraw la ki dei na kano kano ka jait bynriew ruh, ki nongshong shnong ki mad ïa ki jingeh bad ka la don ka jingshah ktah ïa ka jinglongbriew manbriew bad la donkam ban leh eiei ha kaban pynjai jai noh ïa ka jinglong jingman bad ban wanrah biang ïa ka jingsuk ha kane ka jylla".
Lada phai sha ka jylla Manipur Mynta  ka sngi la mih ka khubor ba u Myntri rangbah ka jylla Manipur u Biren Singh u lah ban aiti noh ïa ka shithi ban iehnoh ïa ka kam kum u Myntri rangbah ha khmat u Lat ka Jylla ha ka por 1 baje nohphai sngi, ha ïingsah u Lat ka Anusuya Uike.
Hynrei na ka liang u Myntri Rangbah ka jylla Manipur u la pynshai ba un nym iehnoh  ïa ka kam kum u Myntri Rangbah ka Jylla Manipur hadien ka jingleit tur paidbah bad tawiar ki Longkmie ïa ka ïingsah jong u, kiba pynpaw ba ki dang kwah ba un dang bteng ïa ka jingsynshar ha ka Jylla.
U N Biren Singh Myntri Rangbah ka Manipur ha ka Twitteru la ong.
Kane ka jingpynthikna kala mih hadien katto katne kynta bala saphriang ki dur jong ka shithi iehnohkam u N Biren Singh, kaba la tar lyngkhot lyngkhai.
Ka khubor ba ïoh ka ïathuh ba ïa kane ka shithi iehnohkam u Biren Singh la tar da kine ki longkmie kiba pyrshah ïa u ba un hiar shuki.
Lah ïathuh ruh ba u Biren Singh u khlem ïoh  kano kano ka jingbthah na ki nongïalam na Delhi ba un hiar shuki.
Ka jingialehkai phutbol semi phainal jong ka lympung ialehkai UNDER-10 (Boys) Football league 2023 ba la pynlong da ka Shillong Sports Association hapoh madan Lawmali Play Ground, Opposite Regional Blood Centre Pasteur Hills, Shillong ka la long mynta ka sngi ka 20 tarik Jymmang 2023.
Ki la don ar tylli ki jingialehkai ha kane ka sngi, ha ka jingialehkai kaba nyngkong ka Sohryngkham Sports Club ka la lah ban pynliem noh ia ka Sacred Heart Football Academy da 4 la 0.
Ki nongialehkai jong ka Sohryngkham Sports Club kiba la ioh ban thep ia ki 4 kol ki long u Pynsandame Kharbuli uba la thep ia ka kol ha ka minit kaba 23 bad 50 minit, u Badondor Jana uba la thep bakla ia ka Own kol ha ka minit kaba 39 bad u Damanbha Nongbet uba la thep ia ka kol ha ka minit kaba 44.
Bad haba peit sha ka jingialehkai kaba ar ha kane ka juh ka sngi pat ka Umphyrnai Sports Club ka la lah ban pynliem noh ia ka Pay For Right Football Academy da 3 la 0.
Ki nongialehkai jong ka Umphyrnai Sports Club kiba la thep ia ki 3 kol ki long u Dibormy Kharkongor uba la thep ha ka minit kaba 2, u Bankyrshanbor Kharkongor uba la thep ha ka minit kaba 16 bad u Wanmebantei Kharkongor uba la thep ha ka minit kaba 25.
Ka Sohryngkham Sports Club bad ka Umphyrnai Sports Club da kane ka jingjop mynta ka sngi ki la khur ia ki lai poiñ ha ka jingialehkai kaba la long mynta ka sngi.
ban jam shakhmat jong kane ka lympung ha kaba ki la rung sha ka phainalKa jingialehkai kaba bud kan long ka jingiakhun phainal hapdeng kine ki ar kynhun kiba jop mynta ka sngi ha kaba ka jingialehkai phainal kan long ha ka 27 tarik Jymmang.
Ka Sohryngkham kan sa ialehkai pyrshah ia ka Umphyrnai Sports Club ha ka por 12:45pm mynsngi bad kine ki ar kynhun kin ia knieh ia ka nam lahduh jong kane ka lympung ialehkai.
Ka thoh ka pule bad ka jingnang jingstad, ki ‘riewstad ki ïathuh ïa ngi bad ki ong ba, “Ki dei u shabi  jong baroh ki jingplie lad plie lynti.
U briew uba nang ban thoh ban pule bad uba nang bastad, u pher na u briew u bym nang bynstad.
Ka jingstad ka jingshem phang ka shong eh ha u briew shimet.
U briew uba khlem leit skul la u shong ha sor lane ha nongkyndong, u lah ban long u bastad.
Ki jingkren jong u ki lah ban long kiba don jingmut.
Hynrei, ka pher pat lada u briew u tip ïa ka thoh ka pule bad ba u don ïa ka jingnang jingstad.
Ka jingproh jabieng ryngkat bad ka jingïoh ïa ka thoh ka pule bad ïa ka jingnang jingstad, kane kan nang plie lad plie lynti shuh shuh ïa u.
Kaei kaba ap ïa u, dei ka lawei baphyrnai.
Ki nongmih khmat ki jong ngi.
Ki heh Sorkar ki jong ngi kiba la ïoh ïa ka thoh ka pule bad ïa ka jingnang jingstad kaba biang, kim buh skul ïa ki khun jong ngi hangne ha Shillong.
Ki phah skul, ki phah pule ïa ki khun jong ki sha shabar jylla, wat shabar ri ha ki jaka pule kiba biang.
Kane ka jingbym hun ïa ki khun jong ki ban pule hangne ha Shillong, ka kdew shai ba ka jingpule hangne kam biang.
Kumno keiñ ka jingpule kan biang haba ki nonghikai kim biang.
Kumno keiñ u bamatlah un ïalam ïa uwei pat uba matlah.
Ha kajuh ka rukom, kumno keiñ u khynnah skul u lah ban ai ïa ka jinghikai lada na ka liang jong u nonghikai ruh um biang.
Ka Meghalaya ka long kawei na ki jylla kaba pynrshang ban ai jinghikai ïa ki nonghikai na kawei ka por sha kawei pat ban ai ïa ki jinghikai bathymmai ïa ki nonghikai na kawei ka por sha kawei pat.
Hynrei, ka long pat kaei kaei kaba sngewlyngngoh shi kat dei eh kumba iuh tdong bsein, ba ha Meghalaya ki don haduh 20,000 ngut ki nonghikai kiba ym shim la ïoh ban pdiang ïa ki jingai jinghikai na kita ki training.
Dei hok ba ka jingpass ha ka kyrdan Secondary School Leaving Certificate ba la pyllong da ka Meghalaya Board of School Education kan long tang 52 na ka 100.
Ka jingai jinghikai ne ka jingïoh training na ka bynta ka kam hikai, ka long kaba donkam haduh katta katta na ka bynta ban pynkiew ïa ka thoh ka pule bad ïa ka jingnang jingstad.
Ka jingwan lynshop lynshet jong u khniang Covid-19 ka la pyllong ïa ki khynnah skul jong ngi ban kleit ïa ki jingpule bad ki nonghikai jong ngi ruh kila klet kumno ban hikai.
Ka jingïoh ïa ki jinghikai bathymmai, kan ïarap ïa ki nonghikai ban nang pynroi shuh shuh ïa ka jingnang jingtip jong ki bad kan pynlah ban hikai kham bha shuh shuh ban hikai ïa ki kynnah skul.
Ki khynnah skul mynta, kim dei shuh kum ki kynnah skul kiba mynshuwa.
Ki nonghikai ki dei ban nang ban pyndonkam ïa ki mobile phone, ki WattsApp bad ruh ïa ka jingpyndonkam ïa ka Internet, namar ki khynnah skul kiba bynta ruh ki la sdang lah ban pdiang ïa ki jingai jinghikai lyngba kine kor ki bor ka juk mynta.
Ka jingïoh jinghikai jong ki nonghikai, kan ïarap ïa ki ban wanrah ïa ka jingïadei kaba kham jan ïa ki khynnah skul bad ki nonghikai.
Haba don kum kane ka jingïadei kaba jan hapdeng ki nonghikai bad ki khynnah skul, lah ban khmih lynti ba ki khynnah skul ruh kin ïoh ïa ki jinghikai kiba kham bha.
Ka Sorkar Meghalaya kan sa leit sha Delhi ban pan jingïarap na ka tnad Human Resource Development jong ka Sorkar Pdeng khnang ba ki jaka ai jingai jinghikam kum National Institute of Open Schooling bad NCERT ban ai jinghikai lane training ïa ki nonghikai ki jong ngi.
Haduh katno keiñ ka Meghalaya ka lah ban pynduna ïa kane ka jingeh bad ka jinglum thup ïa kane ka jingbym ai training ïa ki nonghikai mynta ka la ïaryngkat bad u Lum Makashang ne Lum Himalaya.
Ngim dei ban duh jingkyrmen bad ka por ka dang biang ba ngi sdang biang.
Hynrei, kaei kaba donkam ka long ba ki nonghikai ki dei ban long kiba kloi ban shim bynta ha kiba kum kitei ki jingai training.
Ka Sorkar kam don por ban buddien lut ïa kita kiei kiei baroh.
Hynrei, kaei kaba kongsan ka long, ba ka dei ban don ruh ka jingsngewthuh lem na ka liang jong ki nonghikai ban ïa tynrong lem ïa kane ka jingeh ba ka Jylla Meghalaya ka ïakynduh.
Hadien ba u myntri ka Social Welfare, u Bah Paul Lyngdoh u la weng noh ïa ka Kong Phidalia Toi kum ka Chairperson jong ka Women Commission namar ka jingbymshimkhia ïa ka kam, na ka liang u myntri u la pyntip ba yndon da ka Search Committee ban wad ïa ka Chairperson bathymmai jong ka Women Commission.
Halor kane ka jingshah weng na ka liang ka Kong Phidalia kam sngew ïahap ïa ka jingleh u myntri bad ong ba ka dei ka jingshun ïa ka shimet.
Hynrei na ka liang u Bah Paul u la ong ba kane kam dei ka jingshem daw shimet hynrei ka dei beit katkum ka jingleh jong ka, da kaba ïashim bynta ha ka jingïalang ka seng sainpyrthei bad ka jingpep jong ka haduh 12 tylli ki jingïalang khlem  da kitkhia ïa ka kam kaba ka bat.
Haba kren bad ki nongthoh khubor mynta ka 30 tarik Jylliew, u Bah Paul u la ong, “Kam shym la shimkhia ïa la ka kam ban pynlong jingïalang, pynban ka la pep ha ki 12 tylli ki jingïalang jong ka Commission bad ka don ruh ka jingjia ba la saphriang ka jingring dur ba ka ïashim bynta ha ka jingïalang jong ka seng sainpyrthei".
U Bah Paul u la ong ruh ba shisien ba la shimti ïa ka kam kum ka Chairperson jong ka Commission dei ban kiar laimaw laidieng na ka kam politik, hynrei ka Kong Phidalia kam kheiñ snep ïa kine pynban ka la pep ruh ha ki 12 tylli ki jingïalang da kaba aidaw ba ka  shitom.
“Ka briew kaba khlieh ïa ka Commission, kaba peit ïa ka lawei jong baroh ki kynthei hapoh Meghalaya", la bynrap u Bah Paul.
U Bah Paul u la pynshai ba ka jingshimrai pyrshah ïa ka ka dei halor kine ki daw bad kam shym la don kano kano ka daw shimet.
“Mynta ngin ïaid sha khmat bad nga la rai ban thaw da ka Search Committee kaba kynthup ïa ki official bad non official member.
Ki official member kin long ki heh ophisar jong ka sorkar jylla bad ki non official member kin long ki principal jong ka Lady Keane College bad Women’s College", la ïathuh shuh shuh u Bah Paul.
Ka jingther u lapbah ha une u bnai Jylliew ha kylleng ka jylla Meghalaya ka la long ka jingkmen bad ha kajuh ka por ka jingsngewsih, namar ka jingkmen ïa ki paidbah khamtam namar ba ka Wah Umiam ka la khie im pat sa shisien hadien ba ka la ringsdot na ka jingtyrkhong bad shit kyrang ka mariang bad ka jingsngewsih pat ïa kito kiba shah ktah ha ka bor mariang namar ka jingther jong u lapbah kaba la wanrah ïa bun ki jingjulor bad wat ban wanrah ïa ka jingïap jong ki briew ruh.
Ka Executive Director jong ka State Disaster Management Authority, ka Kong Matsiewdor War Nongbri ka la pyntip ba tang hapoh une u bnai Jylliew, kata naduh ka 1 tarik haduh 28 tarik, ki don haduh 13,000 ngut ki briew bad 199 tylli ki shnong kiba la shah ktah ha ka jingpynjulor ka bor mariang namar ka jingther jong u lapbah bad ki dang don sa ar ngut ki briew kiba jah bympat lap haduh mynta.
Haba kren bad ki nongthoh khubor mynta ka 30 tarik Jylliew, ka Kong Matsiewdor ka la ong, “Kumba ka long naduh ka 1 tarik haduh ka 28 tarik u Jylliew, ki don haduh 199 tylli ki shnong kiba shah ktah, 13682 ki briew kiba shah ktah bad ki don sa ar ngut ki briew ki bym pat lap haduh mynta bad hynniew ngut kiba mynsaw".
Ka la ïathuh ruh ba ki don hynniew tylli ki mrad kiba ïap na kane ka jingshah pynjulor na ka jingther jong u lapbah bad ki don haduh 138 tylli ki iing kiba la shah pynjulor, kiba shah pynjulor malu mala ki don haduh 182 tylli, bad kiba la julor bun ki don 22 bad kiba la ïoh jingïarap ki don 31 tylli bad baroh ki don haduh 373 tylli.
Ka Kong Matsiewdor ka la ïathuh ruh ba ki don ar ngut ki briew na Mawdon bad Mawkhan  kiba la ïap namar ka jingshah tied pyrthat bad ki jingri jingdup ruh ki don kiba shah tied ha u pyrthat.
Kane ka jingkheiñ ka lah ban nangkiew namar katkum ka jingïathuh ka Kong Matsiewdor ka la ong ba kin dang don shuh shuh ki kaiphod kiban wan na ki district bapher bapher ha ki sngi ki ban wan bad kumba ka long mynta hi, kane ka tnad ka ïohpdiang ïa ki kaiphod arsien ha ka shi sngi, ha ka por mynstep bad janmiet.
Ki pulit jong ka Ladrymbai Out-post ha ka 29 tarik Jylliew ki la ïoh  jingtip na u Rangbah Shnong jong ka Ladrymbai Datsimpien, East Jaintia Hills District, Khliehriat, u Ma Ti Suchiang ba ki paidbah ki la lap ïa kawei ka metïap hapoh kawei ka dukan ka bymdon nongshong shuh kaba don marpyrshah bad ka petrol pump Ladrymbai, Datsympien.
Hadien ba la ïoh jingtip halor kane, na ka liang ki pulit ki la hiar sha kane ka jaka ban shimti ïa kane ka met bad hadien ba lahdep leh ïa ki jingdonkam baroh la pynkit noh ïa kane ka met sha ka jaka buh metïap jong ka Khliehriat Civil hospital.
Ki pulit  ki la pyntip ruh ba une u briew u don ka jingjrong ba 5.4 phut hapdeng  ka rta 45 haduh 50 snem, ka sniehdoh kaba dum bad uba raikhoh.
U don ruh u shñiuh uba lyngkot bad ba ïong bad u phong da ka patlun lyngkot ba rong grey bad ka sopti rong ïong.
Na ka liang ki pulit ki la  kyrpad ruh ïa ki briew kiba ithuh ïa une u briew ba kin wan shakhmat ban shimti ïa kane ka.
Ka klob NorthEast United kan soi biang ïa u Redeem Tlang na ka bynta ka kontrak kaba shisnem, kata na ka bynta ka aiom ïalehkai jong u snem 2023-24 hadien ka jingmih noh jong u na ka klob Goa.
Kane ka klob hadien ba ka la hiar shibun ha ka rukom ïalehkai ha kane aiom ba lah dep na ka bynta ka lympung Indian Super League (ISL), kata da ka jingdon ha ka kyrdan ba khatduh jong kane ka lympung ka la weng noh 13 ngut ki rangïalehkai bad mynta kane ka kynhun ka la ïaleh ban wanrah da ki rangïalehkai kiba thymmai da ka jingthmu ban kyntiew ïa ka klob ha kane ka aim ban wan.
U Tlang u la sdang nyngkong ïa ka jingïaid lynti bad kane ka klob ha u snem 2014 lyngba ka loan bad dei ha u snem 2018 haduh 2020 u la long  rangïalehkai ba pura kane ka kynhun.
Une u rangïalehkai uba na kane ka jylla (Meghalaya), u la ïa mynjur lang bad kane ka klob ban wan phai sha la ïing, kaba dei ka kynhun kaba na thaiñ Shatei Lam Mihngi (North East) namar kane ka klob ba la long trai da u Puron ka Bollywood (John Abraham) mynta ka aiom kam don ïa ki rangïalehkai na kane ka jylla watla ïa ka kyrteng la ai burom na kane ka thaiñ.
U Tlang uba la san lyngba ka shlem hikai jong ka Shillong FC u la sdang ruh ïa ka jingïaid lynti kum u rangïalehkai phutbol ba pura na kane hi ka klob ha u snem 2009.
Ha ka jingdon bynta jong u bad kane ka klob u la ïoh ruh ban ïalehkai ha ka lympung I-League, kata haduh u snem 2018.
Na kitei ki 9 snem ba u la don ha katei ka klob u la ïoh ban thep 3 kol na ki 45 sien ba u la dep ban mih madan.
Ka jingïoh ban sdang thymmai pat ïa ka jingïaid lynti ha ka klob NorthEast ka la nang ïai pynjanai ïa ki buit ïalehkai jong u namar ka jingïoh kabu ban ïalehkai bad kiwei ki rangïalehkai na kiwei ki ri.
Ha ka jingdon jong u ha ka klob North East, u Tlang u la ïoh ban thep ïa ka kol ba nyngkong ha ka jingïakhun pyrshah ïa ka Bengaluru FC, kaba dei ruh ka jingïakhun semiphainal.
Ka long ruh ka jingsarong na ka bynta jong u namar u la ïoh ban pynkhih jar ïa u rangapkol ba paw ka India, u Gurpreet Sing Sandhu.
Ha ka aiom ïalehkai jong u snem 2019-20 u la ïoh ban thep 3 kol bad ha katei ka samoi u la kylla long u rangïalehkai ba bun kol tam  napdeng ki rangïalehkai na India kiba don ha katei ka klob.
Hadien ba u la ïoh ban mih madan haduh 35 sien bad thep 4 kol na ka bynta ka NE, ka FC Goa ka la ïoh ban khwai ïa utei u rangïalehkai ba la 28 snem ka rta na ka bynta ka aiom ïalehkai jong u snem 2020-21.
Kawei ka jing-sngewsarong na ka bynta une u rangïalehkai na kane ka jylla ka long namar u la ïoh ban mih madan ruh na ka bynta ka Goa ha ka lympung AFC Champions League, kaba dei ka league kaba heh ha ka dewbah Asia.
U la don bynta ruh ka Durand Cup bad ka Hero Super Cup.
Ka NorthEast United FC mynta ka aiom ka la pynthymmai ruh bun ki nongkitkam, kynthup ïa u Mandar Tamhane kum u CEO ba thymmai, bad u Juan Pedro Benali uba dei u Coach ba hakhlieh duh.
Ka jingbymlah jong ka tnad Fisheries ban plie ïa ki quotation ha ka por bala dei ban plie bad ka jingbym pynbna ïa ki kyrteng jong ki nongshalan ha kajuh ka sngi ba plie kiba dei ban ïoh ban shalan ïa ki mar lyngba ka skhim PMMSY kala pynlong ïa ki katto katne ngut ki nongshalan ban pynpaw ïa ka jingbym sngewhun halor ka jingleh katei ka tnad ha kaba kala pynsuba ruh ïa ki ba lehse ka lah ban don kaei re kaei sha lyndet.
Ha kaba ïadei bad katei ka bynta na ka liang jong kitei ki Supplier kila leit mih sha katei ka ophis ban pan jingshai halor katei ka jingbym lah ban plie ïa ki quotation ha ka 28 tarik u bnai Jylliew 2023 kumba la pynbna hynrei na ka liang jong katei ka tnad kala ong ba kim pat lah ban plie ïa ki quotation ha kato ka sngi namar ba ym pat poi lut ki quotation na kiwei ki District.
Haba ïakren sha ki nongthoh khubor kitei ki supplier kila pynpaw ruh ka jingsngew lyngngoh ba haba la buh ïa ka tarik ba khatduh ban thep ïa ki quotation ha ka 26 tarik u Jylliew bad ban plie ha ka 28 tarik u Jylliew kumno ka tnad ka dang shah ban thep ne ban dang pdiang ïa ki quotation kiba poi hadien ba ka kut ka tarik ba khatduh? Buh jingkylli kitei ki Supplier.
Shuh shuh kila ïathuh ruh ba katei ka tnad kala pynjlan noh ïa ka jingplie ïa ki quotation sha ka 30 tarik mynta u bnai, hynrei kaba lyngngoh ka long ba ynda kila leit mih ha ophis ha katei ka tarik ban tip mano ki supplier kiba ïoh ban supply ïa kano ka tiar khnang ba kin suk mynsiem hynrei ïa ki kyrteng jong ki supllier ba ïoh ki khlem pyntip satia ha katei ka sngi ha kaba kitei ki supllier kila pan jingshai na ka Director jong katei ka tnad ha kaba na ka liang jong ka Director kala ong beit ïa ki ba ka ophis kan sa pyntip ïa ki hadien mano ba ïoh ne bym ïoh.
Kitei ki Supplier ki la pynpaw ïa ka jingbym sngewhun ïa ka rukom leh jong katei ka tnad bad ki la suba jur ruh ba ka lah ban don kaei re kaei sha lyndet kaba lam sha ka jingleh shiliang ha kaba kim kwah ban pynpaw wat tang ïa ki dor ba la thep quotation da ki supplier ha ka sngi ba plie ïa ki.
“Ngi lah ban ong ba lada ki kwah ban leh tuh na office bad ki kwah ban thep da u supplier uba ma ki- ki donkti lang, ki lah ban leh da kaba suk ïa kata, namar kin shu peit thuh beit mano ba thep rit duh ïa ka dor bad hangta kin sa pynrit shuh shuh sa maki bad wat lada ki pynrit tang shiphew naïa ruh kamut ki la ïoh noh tang kine lane u supplier uba don jingïadei bad ki" kila ong.
Kumta, kila pynpaw ka jingsngewkhia halor kane ka jingleh jong ka office ba kim long shai ha ka rukom plie ïa ki quotation bad kane ka pynlong ïa ki ba kin tharai sniew ïa kane ka rukom treikam bad kila ong ruh ba ha kiwei kiwei ki tnad sorkar haba ki ong ban plie tender ne plie ïa ki quotation ki pynbna beit ïa ki dor bad u no u supplier uba thep rit duh ïa ka dor ruh ki pyntip mar mar ha kato hi ka sngi hakhmat jong ki supplier ne kiba wan mihkhnat jong ki supplier, hynrei ha  kane ka office Fisheries patde ka long khongpong bad kane ka jingleh jong ki  imat ka don shisha kaei re kaei sha lyndet.
SHILLONGKa jingïakhun jong ka lympung Womens League ka la bteng biang mynta ka sngi ka 3 Naitung ha kaba ka Laitkor SC ka la pynliem noh da 7-0 ïa ka  Kick Start Football Coaching Centre ha ka jingïakhun kaba nyngkong, katba ha ka jingïakhun kaba bud ka PFR Football Academy kaba dei kawei na ki kynhun ba khlaiñ mynta ka aiom ka la pynliem noh da 4-1 ïa ka Lawei Smit SC.Ka PFR kaba la ïoh 9 poiñ mynta ka kynti ka la pynliem kput ïa ka Mawkriah ha ka jingïakhun ba plie pyrda ïa ka jingïakhun, kata haduh 16-0 katba ka  Laitkor ka la pynliem da 6-0 ïa ka Umpling.
Ïa kane ka lympung la sdang ha ka 19 Jylliew 2023, kata ha ka sngi ba la kut noh ka lympung Meghalaya State League (MSL).12 tylli ki kynhun ki la ïoh ban ïashim bynta ha kane ka lympung ba la pynïaid da ka Shillong Sports Association (SSA).
Ha ka Group- A Ka Laitkor kaba long ka kynhun kaba la ïoh ban rah ïa ka kyrdan ba-ar ha ka samoi ïalehkai kaba lah dep ka la shah kynthup lang bad ka Umpling, PFR Football Academy, Mawkriah West, Kick Start Academy bad ka Lawei.
Bad ha ka Group-B pat ka Mawlai kaba long ka lahduh ha ka samoi ïalehkai kaba lah dep ka la shah kynthup bad ka Ïasnohktilang, Lumparing, Kharang, Synroplang bad ka Maw U-Tieng.
Haba phai ha ka jingïakhun kaba mynta ka sngi, ka Laitkor ka la ïoh ïa kitei ki 7 kol lyngba ka Hat-trik jong ka Ïawanlang Nongbet kaba la ïoh ban thep ha ka minit ba 2, 47 bad 57, katba ka Nisilia Majaw (7), Tracy Rympei (13) ki la ïoh mar shi kol bad ka Iaraplang Nongrum (30, 40′) ka la ïarap ar kol.
Katba ka jingïakhun hapdeng ka PFR bad Lawei ka long kaba kham jwat watla ka PFR ka kham ïoh kabu ban thep kol ha ka kylla step hynrei ha ka kylla miet ka Lawei ka la khanglad noh ïa ka PFR bad hadien ka kylla step ki khlem ïoh shuh ban pynkhih jar.
Ka Betsheba Kharsyntiew (PFR) ka la ïoh ban ai mynsiem ïa ki thei ïalehkai ka kynhun da kaba khyrwit ïa ka kol kaba itynnad lyngba ka free kick ha ka minit ba 10, hadien 15 minit ka Ibashisha Khongwet ka la ïarap ïa ka kynhun da 1 kol lyngba ka penalti tang hadien 4 minit ka Khongwet ka la ïoh ban thep biang shi kol.
Hadien katei ka kol ka Ridlin ka la ïoh ban thep sa kawei ka kol ha ka minit ba 33.
Ka jingïakhun mynta ka sngi kan long hapdeng ka Mawlai SC kaba dei ruh ka lahduh jong kane ka lympung pyrshah ïa ka Synroplang 77 ha ka por 2:30 janmiet bad ka jingïakhun kaba bud kan long hapdeng ka Lumparing pyrshah ïa ka  Maw U-tieng ha ka por 4 shi pawa janmiet.
Baroh 2 tylli kine ki jingïakhun jong ka group B kin long ha madan MFA Turf Polo Ground, Shillong.
Ka sorkar Meghalaya hapoh ka jingïalam jong u Myntri RangbahConrad K Sangma ka la rakhe ïa ka jingkiew shaphrang ban pynkupbor ïa ki samla lyngba ka prokram jong ka YESS Meghalaya bad ka jingthaw ïa ka Sports Policy.
Kine ki sienjam ki la plie bun ki lad ki lynti na ka bynta ki samla bad ban pynkup bor ïa ki da kaba plie ïa ka rynsan na bynta ki samla ka Jylla ba kin kiew kum ki nongshong shnong ba don jingkitkhlieh bad ki nongïalam na ka bynta ka lawei jong ka jylla.
Ka Meghalaya ka la don bun bha ki nongshong shnong kiba dang samla ha kaba 30 persen ki dei ki nongshong shnong ba hapoh 15-35 snem ka rta, kata da kaba tam wat ïa kaba ka Ri baroh kawei ka don kumta kane ka buh ïa ka jylla ban don ha ka jingkyrmen ban sei kham bun ki nongïalam ha ki snem ban wan.
Kumta da kaba buh hakhmat na ka bynta ki samla bad kumno ban pynkup bor shuh shuh ïa ki ka sorkar ka la wanrah ruh ïa ka Sports Policy, kaba dei ka lynnong ba thymmai na ka bynta ban kyntiew shuh shuh ïa ki samla.
Ka jingpyllait ïa ki skim bad kiwei kiwei ki jingïarap ki la nang pynkhlaiñ shuh shuh ïa katei ka polisi ban buh ïa ki samla ka Meghalaya ban poi sha ka thong jong ka jingjop.
Kumta, ha kane ka sngi Nyngkong ka la don ka jingrakhe dap snem ha Shillong Pinewood ha kaba u Myntri Rangbah ka jylla Conrad K Sangma u la long u Kongsan ryngkat ka jingdonlang u Myntri ka tnad ki Kam Ïalehkai, u Bah Shakliar Warjri, Dr.Vijay Kumar D.IAS, Commissioner & Secretary ka tnad Ïalehkai, Kong IsawandaLaloo, IAS, Director of Sports & Youth Affairs, ka sorkar Meghalaya nalor ki nongïoh jingmyntoi ïa ka skim YESS.Haba kren ha kane ka sngi, u Myntri Rangbah u la ong, “Nga dap da ka jingkmen kaba khraw ban sakhi ïa ka jingnangkiew ka jingpynkupbor ïa ki samla lyngba ki sienjam kum ka YESS Meghalaya bad ka jingpyntreikam ïa ka Sports Policy.
Ka jingdon ki samla kiba trei ka la dei ka jingdon kaba kongsan bha bad kadei ka kamram jongngi ban ai ïa ki rynsan kiba biang ba kin kiew arted.
Ka jingjop jong ka YESS Meghalaya, ha kaba don palat 1300 tylli ki kynhun jong ki samla kiba la ïoh ïa ka jingkyrshan pia kaba 4.3 klur tyngka, kadei ka nongmuna kaba paka tam kaba ngi buh na ka bynta ka bha ka miat jong ki samla.
Nga sngewkmen ruh banpynbna ba ki sienjam ba thymmai ha kane ka prokram kynthup ïa ka jingkyrshan pisa bad ki lad ki lynti ïa ki samla kumno ba kin ïoh mihkhmat ïa ka distrik jong ki, ha Meghalaya bad ruh ha ka Ri ha ki jingïakob.
Kane kadei ka jingkhot ïa ki samla jongngi ba kin pynurlong ïa ki jingthrang bad ki jingangnud jong ki bad ban wanrah ïa ka burom ïa ka jylla jongngi.
Kum u nongïalam ki samla, phi don ka bor ban pynwandur ïa ka mynta bad ruh ïa ka lawei jong ka Meghalaya.
Nga kyntu ba phin pynwandur shuh shuh ïa ka jinglong nongïalam bad pynshlur ïa kiwei pat ba kin shim lang ïa kane ka mynsiem nongïalam.
Ka ‘My Hero Campaign hapoh ka YESS Meghalaya Scheme kan plie lad ruh ïa bun naphi da katei ka kabu ksiar ba phin shim.
Kumta, tylli lang to ngin ïa bteng ban thaw ïa ka jylla kaba kynthup lang ïa baroh, kaba kiew lang ha ka roi ka par kum ka Jylla ha kaba ki samla kin long ki nongoh shrong jong ka jingkylla bad ki nongtbeh jingshai jong ka jingkyrmen, ka jingai mynsiem bad ka jingkylla.
"Na ka liang u Bah Shakliar Warjri, Myntri ka tnad Ïalehkai u la ong, “Nga dap da ka jingkmen ban ïoh sakhi lang ïa ka jingkiew arted ha ka jinglah ban pynkupbor ïa ki samla ka Meghalaya lyngba ki sienjam bapher bapher kum ka YESS Meghalaya bad ruh ka jingthaw ïa ka Sports Policy.
Ka sorkar Meghalaya ka la buh thong ban ïalam lynti shuh shuh ïa ki samla bad kyrshan ïa ki khnang ba kin lah ban kiew arted.
Mynta ka sngi, ngi la ïoh ban rakhe ïa ka jingjop jong ki samla jongngi, kiba la pyni ïa ka jingtbit, ka jinglong kysnai bad ka jingaiti lut jong ki ha ki rynsan bapher bapher.
Ka My Hero Campaign hapoh ka YESS Meghalaya Scheme kan ïarap ïa ki samla ba kin shim kabu ïa kane ka lad ban bteng ban long ki nonglamkhmat ha ki rynsan bapher bapher la ka long ha ka pule puthi, ki lad ai jingsumar, ka jingpynneh marïang bad ruhka jingïakhun ban pynïoh ïa ka hok.
Ka lawei jon gki samla ka shong ruh ha ka jingthrang jong ki ban ïakhun bad trei ïa kaba bha tam.
"Na ka liang u Dr.Vijay Kumar D.IAS, Commissioner & Secretary, ka tnad, ha ka jingkren pdiagn sngewbha ula ong,  “Ngi dap da ka jingkmen kaba khraw ban ïohi bad sakhi ïa ka jingkiew bad k ajingshim bynta shitrhem jong ki samla na rilum Khasi bad rilum Garo kumjuh ha ki kam pynroi bapher baphre.
Ka long ruh kaba sngewkmen ban ïoh ïa ki samla ba dang khie ban ïohi ba ki wan lang khrui ban trei na ka bynta ka bha ka miat jong ka imlang sahlang jong ki.
Ka Sprots and Youth Affairs Department ka la treikam pura ban kyrshan ïa kine ki jingpyrshang lyngba ki skim kum ka Chief Minister’s Youth Development Program (CMYDS).
Nalorkata, ka ophis u Chief Minister ruh ka la pyntreikam bun ki skim na ka bynta ban pynkup bor ïa ki samla ha ka lynti kaba dei.
Ngi la pynlong ruh ka jingpynrung kyrteng online an ka bynta kiba aplai bad tang ha ki shisnem ngi la ïoh ban pdiang palat 1400 ngut kiba aplai kaba long ka sienjam kaba ai mynsiem bha.
Nalor ki kynhun, ngi pynkhreh ruh ban ai ka jingkyrshan ïa ki kynhun shimet kiba thrang ban shim bynta ha ki lympung ïakob National bad International ha ki rynsan bapher bapher ym dei eh tang ha ki kam ïalehkai.
Kaba ar pat ngi la pyllait paidbah ruh ïa ka My Hero Campaign, ha kaba ki riewdonsap ha ki jingïalehkai, ki kam put kam tem, ki nongtrei kam lajong bad ki nongpynneh mariang kin sa shah jied lyngba ka jingthep man la ka lai bnai.
Ka nongïoh jingmyntoi na ka YESS Meghalaya, ka Kong Wandi Kharbani, kaba dei ka nongai ktien jong ka  Pay for Right Youth and Cultural Club, ka la ong, “Ka Pay for Right Youth and Cultural Club da ka mynsiem kaba kmen ka pynpaw ba ka YESS Meghalaya ka la kyrshan borbah na ka bynta ban kyntiew ïa ka phutbol naduh ki khynnah rit ha ka jylla jongngi.
Kum ka nongai ktien jong ka klob, nga kmen shisha ban ïohi ba ki nongïalhekai kim da khuslai than shuh ïa ka pisa bad kane kadei lyngba ka jingkyrshan da ka YESS Meghalaya.
Ngi pynpaw ruh ka jingsngewnguh ïa u Myntri Rangbah uba la wanrah ïa kane ka sienjam bad ïohi ïa ka jingdonkam ban plie lad plie lynti ïa ki samla khamtam ïa ki nongïalehkai phutbol ba dang khie.
Ha kane dap snem, ka sorkar jylla ka la pynbna ruh ba ki don haduh 38 tylli ki kynun kiba la ïoh ïa ka jingkyrshan pisa kaba 9.8 lak tyngka bad kane kadei ka dak kaba shynna ba ka sorkar jylla ka thrang ban kyntiew ïa ki samla jong ka jylla.
Kane k a jingkyrshan pisa kan ïarap ïa ki kynhun b akin lah ban bteng shuh shuh ïa ki kam bad ki projek jong ki bad kyntiew shuh shuh ïa ka roi ka par jong ka jylla.
Ïa ka kyntien ai khublei la ïoh na ka Director ka tnad, Kong IsawandaLaloo, IAS,  kaba la kdew ba ka sorkar Meghalaya ka shaniah ha ki samla bad ki kynhun jong ki samla ka Meghalaya ban shim ïa ka jingkitkhlieh ban ïaam shakhmat ïa kine ki jingpyrshang baroh.
Ha katei ka prokram la kdew ruh ïa ka jingthrang jong ka sorkar ban trei shibun na ka bynta ban shakri bad kyntiew ïa ka roi ka pa ha baroh ki liang.
Ki nongïalam ka Meghalaya Upper Primary School Teachers Association (MUPSTA) ki la leit ïakynduh ïa u Myntri ba dei peit ïa ka tnad pule, u Rakkam A Sangma, na ka bynta ban tuklar lang ha kaba ïadei bad ka jingdawa ban pynkiew kyrdan ïa ki 844 tylli ki Adhoc Upper Primary School sha ki Deficit System.
Haba kren  ha ki nongpathai khubor, u Bah Kenneth Shadap, President ka MUPSTA u la ïathuh ba ka jingleit ïakynduh ïa u Myntri ka tnad pule ka long ban buddien ïa ka jingtyrwa ban kyntiew ïa ki 844 tylli ki Adhoc Primary School sha ki Deficit System.
“Ka sorkar Meghalaya Democratic Alliance (MDA) kaba mynshuwa ka la khot ïa ka jingtyrwa na ki 844 tylli ki Upper Primary School na ka bynta ban kyntiew sha ka Deficit System bad ngi la ïakren ïa kane ka mat bad u Myntri ka tnad pule naka bynta ban tuklar lang", ïathuh u Bah Kenneth Shadap.
U Bah Kenneth u la ïathuh ruh ba ka dor jong ka tulop ba ïoh man u bnai ba ki nonghikai Adhoc mynta ki long kiba dangduna palat ban pyndap ïa ki jingdonkam, kumta bun na ki, kim lah ban phah pule ïa la ki khun ki kti sha ki kyrdan kiba kham shalor.
U la bynrap ruh ba  la jan dap arphew snem bym shym ïoh ïa ki jingïarap ba la ai sha ki Adhoc School, katba ïa kiwei ki jingdonkam kum ki jingïarap ïa ki jingdonkam, maramot ïa ki tiar ki tar, sam ei ki riam skul (Uniform) na ka bynta ki khynnah pule bad kiwei la ïoh da ki skul SSA.“Ngi kyntu ïa u Myntri ban peit ïa kane ka kam na ka bynta ban pyntreikam ïa ka jingtyrwa ban kyntiew sha ki Deficit System khang ban ïoh ïa ka jingsiew kaba ïaryngkat na ka bynta kajuh ka jingtrei",u la ïathuh.
U Bah Kenneth u la ïathuh ruh ba la ïathuh ha u Myntri ba ki nonghikai Adhoc ki ïakynduh jingeh ha kaba ïadei bad ka jingthung kam ïa ki nonghikai kiba la khlad bad kiba la shongthait namar ka jingbuh kyndon ba dei ban thung da kiba la pyndep ïa ka MTET ha ki Adhoc School.
“Ki don katto katne ki skul Adhoc ki bym shym lah ban thung nonghikai thymmai la shisnem namar bym don ki kyrtong kiba la pyndep ïa ka MTET kiba aplai.
Ki don ki kyrtong kiba la biang ka kyrdan pule, hynrei kim pat lait ïa ka MTET.Kumta ngi kyntu ïa u Myntri ban peit ïa kane ka kam bad ban pynjynsur noh ïa ki Adhoc School na ka bynta ban thung ïa ki kyrtong ki bym pat pyndep ïa ka MTET", ïathuh u Bah Shadap.
Ka Khasi Students’ Union (KSU) ka la pynpaw ïa ka jingsngewkhia bad maham ïa ka sorkar India ha kaba ïadei bad ka jingpyntreikam ïa ka Uniform Civil Code (UCC).
Ka KSU ka la kyntu ïa ka sorkar pdeng ban da peit bniah ïa ki rai jong ka bad ban peit halor ki riti dustur bad ki kam ki jam jong ki jaidbynriew riewlum bapher bapher jong ka Thaiñ Shatei Lam Mihngi ka India.
Ka seng ka la maham ruh ïa ka sorkar pdeng ba lada ka mynthi halor ka jingpyn-treikam ïa ka UCC khlem da peit ïa ki riti dustur jong ka thaiñ, kan ïalam sha ki jing-ïakhih kumba la sakhi ha ka por ba ïakhih pyrshah ïa ka Citizenship Amendment Bill (CAB) kaba la kylla mynta sha ka Act.
Katkum ka jingïathuh u Bah Donald V Thabah, General Secretary ka KSU, u la kdew ba ki riewlum ha Meghalaya ki don la ki jong ki riti dustur ha kaba hiar pateng, pyllait sanshyieng, ki kyndon ka imlang sahlang, ka shongkha shongman bad kiwei.
Kum ka jylla kaba don bun ki riewngeit Khristan, ka Meghalaya ka bud ïa ka Christian Marriage Act.
U Bah Donald Thabah u la ïathuh ba ka jingpyntreikam ïa ka UCC kan ktah ïa kine ki riti dustur, kiba lah ban duh jait ha ka thaiñ.
U la kdew ruh ym kum ka Mizoram bad Nagaland, ka Meghalaya kam ïoh jingïada hapoh ka Article 371G bad Article 371A.Kine ki kyndon ki pyllait kyrpang pyllait kyrpang bad ïada ïa kine ki jylla, kiba pynthikna ba ki aiñ ka sorkar pdeng kim treikam pura hapoh u pud u sam jong ki.
U la kdew ba ki jylla ki dei ban shim rai laitluid la kin pyntreikam neem ïa ka la ki jong ki Civil Code.
Ka myntri ka tnad aiñ jong ka sorkar Jylla, ka ba long ruh ka chairperson jong ka Roster Committee ka kong Ampareen Lyngdoh, ka la pyntip ba ka sorkar jylla kan sa pynmih ia ka jingpynbna ka ba donkam halor ka jingthungkam thymmai ha ka jylla.
“Ka sorkar kan sa pynmih ïa ka jingpynbna ba donkam halor ka jingthungkam ha ka jylla namar ba baroh ki seng saiñpyrthei ha ka jylla ki dang don ka juh ka jingthmu ban peitbniah shwa ïa  ka  jingpyntreikam ïa ka Reservation Policy bad ka  Roster system, bad kumta baroh ki jingthungkam dang hap ban pynsangeh shipor mynta", ka la ong ka Myntri sha ki ladpathai khubor.
Ka la bynrap , “Ngam lah ban pynphai ïa ka phang, namar kane ka dei ka ri ka ba don ka shynshar paidbah ailad ïa ngi ba ngin ïaleh ban wanrah lang ïa baroh ha kajuh ka jingthmu bad lada don mano mano ba don ka jingeh, ki dei ban kdew ïa kata ka jingeh, bad hadien lai taïew , ngin sa lah ban sngewthuh kaei ka ban jia , hynrei kumba ka long mynta, ngi la ïa jingmut shwa ïa ka sorkar ba kan pynsangeh shwa ïa ka jingthungkam ha ka jylla"Ka Chairperson ka Committee ka la pyntip ruh “Kum ka Committee kin hap ban bishar bniah bha shwa ha baroh ki liang shwa ban sdang biang ïa ka jingpynrungkam", bad bynrap shuh shuh da kaba ong, “Na ka liang ka sorkar ka kwah ban sngap ïa ka sur u paidbah baroh halor kane ka mat".
Ha ba kylli halor ka jingbuh por halor ka jingthungkam kan sdang biang ka Kong  Lyngdoh ka la ong , “Ïa ka jingkylli ba haduh lano kane kan dang bam por kan long kaei kaei kaba na ka liang ka sorkar kan hap ban don bynta lang, ngan ym lah ban ïathuh lano ngin sdang biang".
Tang hadien kumba 2 taïew eiei bala thaw ïaka EC ba thymmai jong ka District Council, u CEM ka KHADC u Bah Pynïaid Singh Syiem lem bad ki dkhot ka Executive Committee mynta ka sngi kila hiar sha ka shnong Ummat haka thaiñ Block II kaba dei ka shnong kaba hap haka jaka kajia pud, ban leit peit bad jngoh ïa u Mawbah ki 12 kur, ka ba dei ka jaka lehñiam bad jaka tep ïaki mawshyieng jong ki briew kiba khlad noh na kane ka sla pyrthei ka ba dei tang naka bynta ki khun ki hajar jong kitei ki 12 kur jong ka Raid Nongtung da ka jingangnud ban pynneh pynsah bad sumar ïa katei ka jaka bala buh naduh ki longshuwa manshuwa.
Tang mar ïa poi haka shnong Ummat kala don ruh ka jingïakynduh bad pdiang sngewbha mar kylliang da ki nongmihkhmat ka Khasi Hills Autonomous District Council bad na Karbi Anglong Autonomous Council ban ïa leit lang sha katei ka jaka da ka jingpynthikna ruh ban don ka jingïatreilang ban pynneh ïaka shongsuk shongsaiñ ki paidbah ha katei ka thaiñ, khamtam hapdeng ki jaitbynriew Khasi bad ki Karbi.
Nalor u Bah Pyniaid Singh Syiem CEM ka District Council, la synran lang ruh da ka kynhun EC ka KHADC naduh u Bah Pynshngaiñ N Syiem Dy.CEM, Bah Lamphrang Blah Chairman, Bah Charles Marngar Dy.Chairman, Rangkynsai Kharbuki EM, Bah Teibor Pathaw EM, katba naka Karbi Anglong Autonomous Council la wan ban mihkhmat da u Avijit Kro MAC Chinthong Constituency ryngkat bad ka kynhun haka jingdon lang ruh ki nongïalam Shnong naduh u Bah Blik Sohtun Chairman ka Synjuk ki Rangbah Shnong Border Area, Syiem Khynnah ka Raid Nongtung lem bad ki Rangbah Shnong.
Hadien katei ka jingleit jngoh ïa katei ka jaka lehñiam naka liang u CEM bad ka kynhun na District Council bad kumjuh ruh na Karbi Anglong Autonomous District Council kila shong da ka jingïalang ban ïa kren sani halor ka jingdonkam ban pynneh pynsah ïa katei ka jaka lehñiam khamtam kum ka Council ka ba peit kyrpang ïaka khyndew ka shyiap bad kular ruh ban ai ka jingïatreilang ha kano kano ka bynta ba donkam ha katei ka jaka.
Hadien katei ka jingleit jngoh ïa katei ka jaka lehñiam jong ka Raid Nongtung haka shnong Ummat naka liang ka kynhun jong u CEM kila leit ruh ban pynlong da ka jingïalang haka shnong Mawlasnai ban ïakynduh ïaki nongïalam shnong ban ïakren sani halor ka jinglong jingman bad ka jingeh jong ki paidbah ha katei ka thaiñ, khamtam hadien ba ka sorkar shen kan sa sdang biang ïaka wat ba ar ka jingpynbeit pud kaba kynthup ruh ïaka Block II.Haba kren sha ki lad pathai khubor hadien ka jingïalang naka liang u Bah Pynïaid Singh Syiem u la ong ba ka jingthmu jong ka ka Council ban leit sha katei ka jaka ka long ban peit bad khmih ban tip ïaka jaka puta khamtam ban leit peit bad jngoh ïa kawei jaka lehñiam jong ki 12 kur ka Raid Nongtung bala buh naduh ki longshuwa manshuwa kum ka District Council ka dei kaba peit kyrpang ïaka khyndew ka shyiap bad ka riti ka dustur kaba dei ruh ka jaka ba dang sumar bad pynneh pynsah haduh mynta haka juh ka por u la ong ruh ba naka liang ka Council kan sa shong da ka jingïalang ban mang pisa naka bynta ban shna ïaki kynja jingtei ha katei ka jaka ban pynsahmam khnang ba katei ka jinglehñiam ha katei ka jaka kan ïai sah pateng la pateng.
U la ong ruh ba ka jingleit jong ka Council ha katei ka sngi ka long ruh ban ïakynduh ïaki paidbah ban ai mynsiem ïaki khamtam ban kyrpad ruh sha ki paidbah Karbi bad kumjuh ruh ki Khasi bad kiwei kiwei ki jaitbynriew ba kim dei ban pynmih kano kano ka huri hura lane ka jingsngewpher jaitbynriew hynrei ka shongsuk shongsaiñ ka dei kaba donkam eh hakhmat, bad u la pyntip ruh ka long kaba sngewkmen ba naka liang u CEM bad Dy.CEM kila long ruh ki dkhot jong ka Committee pynbeit pud jong ka sorkar bad kaei ka jingïakren kaba mih na katei ka sngi bad ki nongïalam shnong ha kaba ïadei bad u pud u sam, ka Council kan sa shong jingïalang wat ban rah sha katei ka Committee pynbeit pud.
:Ka puron jong ka Khasi, ka Wanri Pyngrope, sa shisien pat, ka la shah jied kum ka puron kaba biang tam ne ka Best Actor Female ha ka Prag Cine Award 2023, kaba la pynlong da ka Prag News and Renggodi kaba dei ka news channel na Assam.
Ïa kane ka khusnam, ka Wanri ka la leit shim myn ha ka 27 tarik, Jymmang, kaba la pynlong ha skul bah ha ka University of Science and Technology, Meghalaya, Kiling, Ri – Bhoi district.
Kane ka khusnam mynta u snem, ka Wanri ka la shah jied kum ka puron na ka bynta ka phlim “Ka daw", kaba dang shu dep pyni ha u Nohprah 2022, katba ïa kiwei pat ki khusnam ba la ïohrah na kiwei pat ki jylla, kum ka Assam bad Manipur, kumban shu pynkynmaw, ka Wanri ka la ïoh ïa kane ka khusnam nyngkong kum ka Best Actor Female ha u snem 2020, ha kaba ka la ak ha ka phlim “Khyndai Lad".
Na ka bynta katei ka khusnam, ka Wanri ka la ai jingkren halor katei ka rynsan, ha kaba ka la ong,"Khublei shibun na ka bynta kane ka kynhun ba pynïaid ïa kane ka jingai khusnam, ka Prag Cine Awards, khublei shibun ïa ka kompeni Engage na ka bynta kane ka khusnam ba itynnad bad nga ai khublei na ka bynta baroh kiba la khot sngewbha ïangi da kaba ai ka lad ïangi ban sam lem ïa kane ka khusnam bad nga ai khublei biang sa shisien bad mynta nga dap da ka jingkmen palat mynta".
Ïa katei ka khusnam, ka Wanri ka la ïoh jingïaroh na ki paidbah nongpeitkai bad ki la thab kti na ka bynta katei ka aktres.
:Ka jingrwai Khasi ba thymmai, kaba kyrteng ka “Shiteng lynti", ka dei ka jingrwai kaba la dep pyllait paidbah ha ka 27 tarik, Jymmang 2023 bad ka dei ka jingrwai na ka phlim “Khohwah Nongsor".
Ha katei ka phlim, la shim bynta da u tyngshop bad ki puron, kynthup ïa u Pyllaitmitre Lypon (Sam), Arman Disiar, Barisha Mawlong, Sanmilian Marie.
La pynmih bad shna ïa katei ka jingrwai da u Section Syiemlieh bad la pynmih da ka kompeni Chwa Syiemlieh Film Production.
Ïa katei ka jingrwai, la rwai da u Ram Suchiang & Mardikithei Rymbui.
Katba la thaw ïa ka da u Section Syiemlieh bad la shna bad ring dur ïa katei ka music video da u Elvest Thabah.
Ïa katei ka jingrwai, la pynbit pynbiang da ka kompeni R.Suchiang Music &Art Recording Studio, ïa ka make up, la shimti da ka Klumi Mawrie.
Ïa katei ka jingrwai, la ring ha Kper slasha (Tea garden) ha 5 mer (Upper Shillong) & Lapynhun Park, Sohiong.
Katba ïa ka khana bad ka script, la thoh da u Section Syiemlieh.
:Ka jingrwai Khasi, ka “Mynsiem", ka dei ka jingrwai kaba la dep pyllait paidbah dang shen bad la thaw ïa katei ka jingrwai da u DJ Wanshan bad la rwai da u Juice D KId.
Ïa ka video animation, la shimti da ka kompeni Wonder Studio AI, katba la ring dur ïa katei ka jingrwai da u Emiki Biam.
La thaw bad edit ïa katei ka jingrwai da u DJ Wanshan bad ka 1st AC, dei u Wan-O Archwa Gatphoh, ki nongshad ha katei ka jingrwai, ki kynthup ïa u Mebha Dondor K Wanlang,Saphinaki K Wanlang, Rika iaki Kharmawlang, Mebariiaka Kharmawlang, Vanessa M Pyngrope & Joachim Damian Kharkongor.
Ïa ka make-up artist, la shimti da ka Daiophi Gashnga bad ka jingpynher da ka drone, la shimti da u Amos Suting, ba dei jong ka kompeni Smoke; Celestial Entertainment.
Katei ka kynhun ka ai khublei ïa u Sanki Suchiang(Designer), Meban Suchiang, Ornella Pyngrope, Sandra Pyngrope, Bankit Tariang, DJ Poihamei, Baia Pyngrope, Shngain Siangshai, Byeme Suchiang, Nbir roy bad u Raldzo.
:Ka jingrwai Khasi, ka “Mei ko Pa ma ewan noh", ka dei ka jingrwai kaba la dep pyllait paidbah ha ka 29 tarik, Jymmang 2023.
Haba ïakren shaphang katei ka jingrwai, katei ka video ka dei shaphang ka jingim ba shi sur shi dur jong ki khynnah ba shong sha nongkyndong ha ki jaka ha ka thaiñ sepngi jong ka ri lum Khasi.
Kitei ki nongkyndong, khamtam ki nongrep, ki la shah pynbor ban iehnoh ïa ki khun ki kti jong ki ha ki ïingsah jong ki bad ki khun jong ki, ki hap peit da lade ïalade naba ki kmie ki kpa jong ki, ki hap leit bylla sha ka jaka rep jaka riang.
Katba ki dang ap ïa la ki kmie ki kpa jong ki, kitei ki heprit ki kwah ba ki kmie ki kpa jong ki kin wan noh kloi sha ïing.
Te, ryngkat bad ki para jong kiba ki bah ha ka met jong ki, ki ju leit bad mih shabar ban khot ïa ki kmie ki kpa jong ki.
Ïa katei ka video, la shna bad thaw ïa ki jingrwai da u Josephas Thongni, katba ïa kavideo assistant bad ba tem da ka Maryng-od, la shimti da u Sir.
Shemphang Khardewsaw.
La pynbit pynbiang ban ring da ka drone ïa katei ka video, da ka Hai-Kai Adventure Tours and Travels.
Ïa ka music track bad audio recording, la shimti da u Glikarius Lyngdoh, katba la pynbit pynbiang ïa katei ka jingrwai da u Maitphang Syiemïong.
Ïa katei ka jingrwai, la rwai da i heprit Elfiba Syiemlieh & Dareen G Marweiñ, katba ïa ki kyntien ba la pynkylla sha ka ktien phareng, la shimti da u Sir Damian J Jyrwa.
Katei ka kynhun ka ai khublei ïa ka Kong Badahun Nongrum, ki nongshong hapoh katei ka shnong bad ki khynnah rit jong ka Byrki bad ïa u Sir Shemphanglin Khardewsaw.
U myntri ka tnad ka pule puthi u Rakkam A.Sangma ha ka 1 tarik Jylliew  u la ong ba ki headmaster jong ki jaka pule bapher bapher hapoh ka jylla, ki la kyrpad ïa ka tnad pule puthi ba kim pat long ba kloi ban pyntreikam ïa ka National Education Policy (NEP) 2020 naduh kine ki snem.
Haba kren sha ki lad pathai khubor, u Rakkam u la ïathuh ba na ka liang ka sorkar ka la pyllong ka jingïalang ha ryngkat lang ka jingdon jong u Vice-Chancellor ka North Eastern Hill University (NEHU), ki headmaster jong ki jaka pule bapher bapher hapoh ka jylla, ha kaba ïadei bad ka jingpyntreikam ïa ka NEP, 2020, hynrei ki la kyrpad ban pynsangeh shwa ban pyntreikam ïa ka mynta ki snem.
U Rakkam u la iathuh ba u la ïoh ban ïakren ruh bad kiwei pa kiwei ki headmaster jong ki jaka pule hapoh ka jylla bad kine ki jaka pule ki la kwah da ka jingthoh halor kane ka kam bad hadien kane ka sorkar kan sa peit ïa ka kaiphot ha ka por kaba biang na ka bynta ban pyntreikam ïa ka NEP.“Haduh lashai lane ha ka taïew ban wan baroh ki khlieh jong ki jaka pule baroh kin ai ïangi ki mat bad ki jingeh ha kaba ïadei bad ka jingpyntreikam ïa ka NEP bad hadien kata na ka liang ka sorkar kan sa bishar bad rai halor kane", la ong u RakkamHaba kylli halor ka jingeh ban pyntreikam ïa ka NEP, 2020, u Rakkam u la ong ba ka policy ka dei ka ïar bad kaba kham kyllaiñ bad ka jingmut hi baroh ka long ban kyntiew ïa ka rukom hikai ha ka tnad pule puthi ha baroh kawei ka jylla bad ka ri hi baroh kawei katkum kata ka juk mynta baroh kawei ka pyrthei.
“Ynda ngi la pyntreikam ïa ka NEP 2020, ia ki jait jingpule bapher bapher yn sa wanrah thymmai ha baroh ki jaka pule jong ka Ri bad kan don ka jingbei tyngka kaba heh  khamtam ha ki jingtei bad kiwei kiwei.
Kumta ban leh ïa kine baroh donkam ban peit sani bha bad ïa mynta ka jylla kam pat rai ban pyntreikam ïa kane ka policy mynta mynta hi", la ong u Rakkam.
