Halor ka jingkylli balei la ailad biang ia ki haba kim treh ban wan, u bah Prestone ula ong ba ka Committee ka dei kaba heh mynsiem bad ka don ka jingpyrkhat ban ailad biang sa shisien.
Halor ka jingkynthah ka Harijan Panchayat Committee ban nym pdiang ia ka jinghukum ka HLC, u bah Prestone u la ong ba hadien ba la kut kane ka jingai por 30 sngi, ka sorkar kan sa rai kumno ban leh hynrei u la kyntait ban ong eiei ia ka jingkynnoh ka Harijan Panchayat Committee ba u la pyndonkam da ka ktien donburom ban byrngem ia ki.
U la ong ba lada ki Harijan ki la kam ba kila sah 200 snem, kan don jingeh aiu ia ki ba kin pynshisha ban pynbiang ki kot ki sla sha ka sorkar.
Lah ban kdew ba ka sorkar jylla, ka la thaw ia ka HLC na ka bynta ban thaw ki lad ki lynti kumno ban pynkynriah noh ia kito ki briew kiba sah ha them iewmawlong sha kawei ka jaka namar ba ka la don ka jingthmu ban pyndonkam ia katei ka jaka na ka bynta ki jingdonkam jong ki paidbah.
Shillong: Ka  Lajong ka la pynliem ia ka Nongkrem ha ka jingiakhun ka Under 18 Shillong Premier League ka SSA kaba long myn hynnin ka sngi.
Ka Lajong ka la pylliem da 5-0 kol.
Ia kine ki kol la thep da u Dajied Wanshnong ha 13’,Saveme Tariang 28’, Amon Lepcha 35’ bad 80’.
Katba u Sangti Janai Shianglong u la thep ha ka 67’.
Ka Lajong ka don sa ar tylli ki jingialehkai ha ka 8 tarik pyrshah ia ka Mawkhar SC.Ha kawei ka jingialehkai ka Nongrim Hills SC ka la iakhaid bad ka Marbisu 1 – 1.
Ia ka Nongrim Hills la thep da u B.kurbah 25’ bad ia ka Marbisu SC la thep da S.L.Kynshi 33’.
Ha kawei ka jingialehkai ka 3rd Division, ka Mawtawar SC ka la pylliem ia ka Nongkseh da 1-0.
Ia kane ka kol ka Mawtawar la thep da u F.Lyngdoh 61’.
Ha kawei ka jingialehkai, ka 3rd Division, ka Mawshbuit SC ka la iakhaid bad ka Young XI.Ia kine ki kol ka Mawshbuit la thep da I.Mawrie 17’, S.Dakhar 32’ bad C.Nongdhar 43’ bad katba ia ka Young Xl, la thep da u J.Nongbri 8’, 25’ bad u F.Suting 64’.
Shillong: U Mukul Sangma, nongialam liang pyrshah, ula ther mynta ka sngi, halor ka jing kylla ktien jong kane ka sorkar  Meghalaya Democratic Alliance (MDA), ha kaba iadei bad ka jing pyn treikam ia ka ain jong ka sorkar India, lane ka MMDR Act, 1957.
U Mukul, ula pynsngew ba ka rai jong ka dorbar Jylla, ha u snem 2015, ka long ban weng noh ia katei jong ka sorkar India, na kaba pyn treikam ia katei ka  Coal Mines (Nationalisation) Act 1973 bad ka MMDR Act 1957.
U Mukul Sangma, u kynnoh ba kane ka sorkar Jylla lem bad ka sorkar India, ki la kylla ktien noh bad ki ialam bakla ruh ia ka Supreme Court, ha kaba iadei bad ka jingdon u dewiong uba dang sah ha kiba bun bah ki jaka jong ka Jylla.
“Ka sorkar kam shym la pynkhreh bha bad kumta ka ialam bakla ia ka Supreme Court, ha kaba ka ong ba u don 32lak metric ton, u dewiong, uba la dep sei, uba dang don ha ki par dewiong ha ki saw tylli ki District, haba ha ka jingshisha, kam don satia bad katei ka dei ka jingthmu ban khaii tuh ia u dewiong" ong U Mukul.
U Mukul, u ong ba ka sorkar Jylla kaba mynshwa, ka la phah ia ka jingai jingmut sha ka sorkar India bad nangta la shim ruh ia ka rai ha ka dorbar Jylla, ha u snem 2015, na ka bynta ban pynthikna ba ka  Coal Mines (Nationalisation) Act 1973 bad ka MMDR Act 1957, kan nym trei kam ha Meghalaya.
U Mukul, u iathuh ba ia katei la dep mynjur da ka tnat peit dewiong jong ka sorkar India bad ba la mynjur hadien ka jing ia syllok, ba la khlieh da U Cabinet Secreterary jong ka sorkar India, ha ka por jong U Manmohan Singh, myntri rangbahduh ba rim, ha ryngkat ka jingai jingmut jong U Mukul Sangma, ha u snem 2014.
Ha kajuh ka por, U Mukul, ula pynsngew ba mynta ka don ka jingeh, ha kaba ki nongtrei par dewiong, kiba rit ba ria, ki hap ban ia kynduh jingeh nangne shakhmat bad hangne kin myntoi ki benami bad ki nongkhaii.
New Delhi: Ka Economic Survey 2018-19 jong ka sorkar India, kaba la leit rah mynta ka sngi ha Parliament, ka shim da ka buit thymmai bad kata ka long ban wan rah ia ka jingsiew khajna kaba kham bha ha ka Ri hi baroh kawei.
Katei ka dulir, ka kwah ban pyndonkam ia ka niam, ba kan trei kam ha ka jingkhanglad ia ka jingiaid tuh ka khajna, nangta ban ai nam ia ki nongsiew khajna kiba khlain, da ki kyrteng jongki ha ki surok, ha ki iing bad nangta ha ki rel bad ban ailad kham kyrpang ia ki, haba ki leit jingleit da ka liengsuin, ha ki surok, ha ki jaka lum khajna bad sa shibun kiwei pat.
Katei ka dulir, ka kren shai ba ha ka niam Hindu, ka jingbym siew ram, ak dei ka pap bah bad ka dei ruh ka kam pyniap briew bad ka jingthoh, ka ong ba lada ym lah ban siew ia ka ram jong u briew, ha ka por ba u iap, kumta utei u nongiap, un poi sha nurok ka ksew.
Nangta la ong shuh ba kumta ka dei ka kamram jong ki khun jongu, ba kin siew dep ia katei ka ram, na ka bynta ban pyllait ia u, na kaba leit sha nurok ka ksew bad ba kin siew ia katei ka ram, kaba kim lah siew ki kmie ki kpa.
Nangta la ong shuh shuh ba ha ka niam Islam, la ong ba ka don ka jingong, “Oh Allaah, nga pan na me, ba men pyllait ia nga na ka pop bad ka jingdap ram".
La ong shuh shuh ba u briew, un nym lah satia ban leit bneng, lada um siew lut ia la ki jong ki ram.
Kumta ia baroh ka jingdon jingem, yn hap ban bynda byndop, na ka bynta ban siew ram bad ba kiba don jingiadei bad u, kin kitkhlieh, lada kam dap na ka pisa jongu.
La sot shuh sa na ka Bible, kaba ong “Phi wat kit ram eiei nano nano ruh, hynrei tang ia ka ban ia ieid paralok hi, namar uta uba ieid ia uwei pat ula pyndep kein ia ka hukum" kaba la thoh ha ka shithi U Paul U Apostol sha ki nong Rome, ka lynnong kaba 13:8.
Nangta la ong shuh shuh kat kum ka kitab Psalm 37:21 “U bymman u shim kylliang bad um sniew noh pat, hynrei uba hok, u leh isynei bad u ia ai".
Kumta katei ka dulir, ka pyni ba ki niam bapher, ki thoh shai, ba ka dei ban siew hok ia la ka jong ka ram ka shah bad la ong ba da kaba burom bad niewkor ia ka jingngeit niam jong u briew, kumta ka siew ka tda, ka ioh ka kot, ka dei ban iaid ryngkat bad ka jingsngew niam ruh kumjuh bad katei kan pynduh jait ia ka jingtuh bad ka jingbym siew thikna ia ka khajna.
Ka Economic Survey, ka kwah ruh ban thoh ha ki jingthoh paidbah, kiba ong  “tax money at work (ka jingtrei na ka pisa paidbah ka dang iaid shakhmat" bad katei kan pyni ba na ka pisa jong u paidbah, la trei ia ki jingtrei ba kordor bad katei kan pynduh ia ka jingtrei torti ruh.
Nangta ia ki 10ngut ki nongsiew khajna kiba tista tam ha ka District, yn ai burom kyrpang ia ki, da kaba ai jaka kyrpang ha ki jaka ap liengsuin, ki jaka iaid kyrpang ha ki surok, ha ki jaka siew khajna kali bad sa kiwei de ki lad ki lynti, nangta ia uba siew tista tam bad uba siew khajna kaba bun eh, yn ai nam, da ka kyrteng jongu, ia ki jingtei ba kongsan, ki surok, ki rel, ki skul, ki hospital bad kumta ter ter.
La ong ruh ba u nongshong shnong, un sngew sting shibun, lada u sngewthuh ba na ka khajna jongu, la pynlut phut kai ia ka pisa da ki riew bamsap.
Shillong:  Ka Meghalaya Football Association (MFA) ka la khot ia kiba kwah ban iashim bynta ha ka Baby League kabar ban long mynta u snem.
Ka iawer ia ki skul, ki shnong, ki klob bad ki shlem hikai phutbol ban iashim bynta ha ka Meghalaya Baby League 2019 (Shillong zone).
Ia ka phom shim bynta la sdang ban ai bad kan kut haduh ka 8 tarik Nailar.
Kiba kwah kin sngewbha ban leit shim na ophis ka MFA, kaba don ha Jawaharlal Nehru Stadium naduh ka por 1:00pm haduh 5:00pm  lane da ka email meghalaya.
fa@gmail.
com na ka bynta ka jingtip bniah.
Kin pdiang 12 team ha ka Shillong zone, bad ia kiwei ki zone, yn sa khot iahsim bynta kham hadien, la ong ka MFA.Shillong: Hadien shibnai ka jingkhang ban die doh masi, Ka Khasi Jaintia Butcher Welfare Assiociation mynta ka sngi ka la leit ban kynduh ia  u CEM ka KHADC u bah Teinwell Dkhar ban ai mynjur shipor ban plie ia ka jaka die masi ba shipor  ha Byrnihat.
Na ka liang u president ka KJBWA u bah Generous Warlangpih u la ong “Kum ka kynhun ngi la pynpaw ia ka jingkyntait ba ngin leit iew biang ha  ka iew barim a Khanapara.
Ka la don ka jing pyrshang, na ka liang ki dkhar ba khot pynlong iew noh sha ki thain ka Assam, hynrei na ka liang jong ka seng ngim treh shuh ia kane ka iew ba  ngim don shuh  ka jingshaniah halor kane ka bynta.
Na ka liang ka seng ngi la ia wad ia ka jaka   bad ngi la ia ioh  ha Byrnihat Ribhoi District ban plie ia ka jaka die  masi ba shipor, namar ba na ka liang   ki nongdie doh masi ruh ki la angnud ban plie noh ia ki dukan jong ki kumta na ka liang jong ngi ngin buh noh ka jaka ka ban long tang shipor ban ailad ia ki nong die doh ba kin wan ioh ban plied noh ia ki dukan jong ki".
Na ka liang u CEM un donkam shwa ia ka jing ia syllok jingmut lang bad ki Executive Member bad la iathuh ba lashai kin sa ai ia ka rai  shaphang katei ka mat.
Ka phlim jong U Shahid Kapoor bad ka Kiara Advani, ka la kiew ka jing kamai jongka mynta sha ka T.200klur.
Katei ka phlim Kabir Singh, ka la ioh kamai T.9.07klur ha ka Lah Sngi U Blei, ka 1tarik Naitung 2019 bad T.8.31klur ha ka Sngi Hat Majai bad haduh katei ka sngi, ka ioh T.198.95klur bad la khmih lynti ba ha ka Sngi Balang, kan ioh kamai T.7klur antad bad kumta ha ka Sngi Palei, kan lah ban poi sha ka T.200klur.
La pyni ia katei ka phlim, ha 3,123 tylli ki iing Cinema ha India.
Ha u snem 2016, U Suresh, uba na Krishnagiri, ha Tamil Nadu, ula phet bak na la iing bad ieh noh ia la ka jong ka tnga, ka Jayaprada bad ka Jaya, ka la duh thiah duh dem ban wad ia la u jong tnga bad hadien kata, ka buh sa ka jing ujor sha ki pulit, hynrei kam shym la lap satia.
Ha ki khyndiat taiew ba ladep, kiba ha iing ka Jayapradha, ki la leit iohi ia ka dur jong U Suresh ha ka TikTok, ba ula don bad kawei pat ka kynthei, kaba la kylla kynthei, shynrang mar shiteng bad kumta ki la iathuh ia ka Jaya bad haba ka Jaya, ka la peit bha, ka la ithuh ba u dei shisha u tnga jongka, uba la jah naduh u snem 2016.
Ka Jayapradha ka la leit biang sha ki pulit ha  Villupuram bad ki la wad mar mar ia U Suresh, ha kaba ki la lap ia u ha  Hosur, ba u iashong ia sah bad kawei pat ka kynthei.
Haba la kylli, da ki pulit U Suresh, u iathuh ba ula mih na la iing, ba ula sngew ngiah sngew jlep ban ia shong ia sah lang bad ka tnga barim jongu bad kumta ula trei mechanic ha Hosur bad iashong ia sah bad katei ka kynthei kaba thymmai.
La sngewthuh ba ki pulit, ki la shimti noh ia U Suresh bad leit ialam biang ia u, sha ka tnga barim jongu, ka Jaya, ba kin ia shong ia sah hun mynsiem, hadien ba ki la ia khlad la lai snem kynthih.
Shillong:Halor ka jing mih khubor ia ka jing kynnoh jong ki Harijan ba ki ong ba ki kyntait ia ka jing ong ka Sorkar ban pynkynriah bad ban pynkynriah jyndat  ia ki nongshong nongsah ha harijan colony u President ka HSPDP u bah K.P Pangniang u la kyntait ba ki la ong ba  kam dei ka jing beh jyndat ka dei tang ka jing pynkynriah ia ki ha ka jaka ba kham biang.
“Ka jaka ha Harijan Colony ka dei ka jaka jong u Syiem, jong ka Council bad ia katei ka jaka la dei ban pyndonkam bad ban pynbha noh, hynrei  ka  jing sah jong ki harijan da ki phew snem kam dei ban pynlong ia ki ba kin kam ei noh ia ka jaka, hynrei ka dei ban sngewnguh ia ka Sorkar ba kan ai ia ki da ka jaka ba kham bha ban ong ba ngi thombor ia ki kam long ka ba shisha" la ong u bah K.P Pangniang.
U bah Pangniang u la ong ruh  “Ka jing bym treh ban mih jong ki harijan ka lah ban long ba ka tei ka jaka ka long ba bun na ki, ki long ki ba shu sah beain ki ioh ban khai pateng beain hangto ka jaka ba ki pynrieh ia ki briew ki bym dei ban sah hangto.
"Halor ka jing kam   ia ka jingdon Rangbah Shnong ha ka Harijan Colony ruh ka long ka ba beain ha kaba naduh 2014, la khang ban don U Rangbah Shnong, hynrei haduh mynta ruh u don hi U Rangbah Shnong bad U bah Pangniang, u kyrpad ia ka KHADC ba kan shim khia ia kane ka kam, la bynrap da u bah K.P Pangniang.
Ki khynnah pule ki lah bteng biang iala ki jingpule jong ki hadien ka shuti ba jrong ha ka 1 tarik u bnai Naitung jong ka snem 2019, wat la ki samla pule ki la bteng slem ia ki jingpule jong ki, ki khynnah 1st semester khamtam ki lah shah pdiang da ka jingkynshoit bad ka jingoynpaw kaba jar jar.
Ki samla pule ki la ioh tang katto katne ki klas ha ka 1 tarik hynrei lah pynsangeh noh hadien 11 baje.
Ngi sngewthuh shai ba, haba ki nongpyniaid ka kolej ki shim ia ka jingbishar kaba bakla, ka ktah ia ki nonghikai, te haba ka mih ka jingkynshoit ha ki nonghikai, ka ktah lang ia ka samla pule ruh.
Kine ki samla pule ki la long lyngngoh bad kulmar ia kane ka jingbehkam kaba khlem nongrim ia i Prof.Jeffrey Wahlang iba la long i nonghikai ba bha ia ki samla pule bad ruh ia paranonghikai kiba la shah ai burom shuh ha ka met ba pyniaid.
Kine ki samla kim iahap satia ba ki noghikai jong ki kin shah leh kum kane ka rukom haduh ba ka kamra ba ki nonghikai kaba ki shu shong ka lah shah shim na ki bad ruh ki noghikai kim ioh tang ka jaka bam kaba long lakajong ba kin ioh shongkai bad bam suk.
Ki nonghikai ki la pynpaw ia la ki jingdawa jong ki sha ka met ba pyniaid jong kane ka college/jaka pule bad katto katne ki jingdawa ki long ka jingpynum (dissolution) jong ka met ba pyniaid, ka jingthung kam biang ia i Prof.Jeffreyson Wahlang kumjuh ruh ka jingwanrah ia ka Uniform Service Rules ia ki nonghikai.
Kumta ki khynnah skul baroh ki kwah ba ia kane ka jingjia kin lam khmat sha baroh ki arliang mamla da ka jingkitkhia bad ka jingiahap jingmut lang na ka bynta ka jingbha jong ki khynnah kolej.
Ngi don ka jingngeit ba ka jingkitkhlieh bakhraw tam jong kano kano ka kolej kata baroh arliang jong ki nongpyniaid kam (management) bad ki nongkitkam (staff) ka dei ia ka jingbha jong ki khynnah, namar ki khynnah ki dei ka jinglong bad ka jingbha jong kano kano ka jaka pule.
Na ki khynnah ka St.Edmund’s College.
Hadien saw snem tam kynthih, ka Supreme Court, ka la bret noh sharud ia ka hukum khang tih dewiong jong ka National Green Tribunal (NGT) ha ka Jylla hi baroh kawei bad katei ka hukum, khlem pep, ka la ailad biang ia ki trai shnong jong ka Ri Khasi Jaintia, ba kin ioh ring mynsiem ialade, ha ka kamai kajih, ka ioh ka kot bad ka roi ka par.
Kam dei tang katta, ka don sa kawei pat ka rai, kaba kham kongsan bad kaba thew jngai ruh shi katdei bad kata ka long ba ka Supreme Court, ka ithuh ba u trai jaka, u don hok ban long trai ia ki mar poh khyndew, kiba don ha ka jaka jongu bad katei khlem pep, ka dei sa kawei pat ka mat, kaba aibor ia ki Khasi, Jaintia, Garo ba kin sngew trai ha la ka jong ka khyndew ka shyiap.
Ka jingkhang dewiong khlem pep, ka la long ka jingtim kaba khraw ia ka Ri Khasi Jaintia, wat la ha kajuh ka por, ka long pat ruh ka jinghikai bad ka jingsneng, ia ka imlang sahlang ba kumno kin iaid nangne shakhmat bad katei ka jingkyrkhu jong ka mariang, kaba la ai laitluid da U Blei Trai kynrad ia kito kiba don ia ka par dewiong ha ki phew phew snem.
Mynta haba ka kashari, ka la ailad biang ban tih dewiong, kumta ka jing kyrsiew thiah, kan dei shwa ia ki trai jaka puta, ia ki trai shnong bad kumjuh ia ki District Council bad ia ka sorkar Jylla kumjuh, ba ha kano ka dur, kin lah ban pyniaid beit ia katei ka kam shakhmat, ba kan nym pynjot ia ki shnong ki thaw, ia ki jaka puta, hynrei ba kan pynkhie im biang ia ka kamai kajih jong ka Ri Khasi Jaintia nangne shakhmat.
Ka kam jong ka kashari, ka la kut katto bad mynta kaei kaba sah, ka long ba ka sorkar Jylla, kan leh kumno, na ka bynta ban pyniaid beit ia ka kam tih dewiong, kaba shongnia, shongain bad kaba  pynmyntoi ia ki nongshong shnong baroh lang.
Ka kam kam pat dei kaba stet, hynrei ka donkam ia ka sorkar Jylla, ba kan peit ia ki ain ki kanun, kiba dei ia ka mariang, wat la ngi tip shai ba ki trai par, ki la khohreh palat, na ka bynta ban sdang noh ia ka kam tih dewiong  bad ngi khmih lynti, ba ka Jylla, kan khih khohreh, ban pynurlong noh ia ka kam tih dewiong ha ki khyndiat bnai ban sa wan.
[rms].
Shillong: Ka jingkhang dewiong, ka la kut noh, lyngba ka rai jong ka Supreme Court myn hynnin ka sngi, hynrei U Ma Balios Swer, uba dei u nongialam jong ka Jaintia Coal Miners & Dealers Association (JCMDA), mar ia sdang ia ka jingiakren bad u nongthoh, ula ai burom shi katdei ia U Ma Lber Laloo bad kumjuh ia U Ma Sajay Laloo, kiba la iakhun radbah ia katei ka mukotduma ha Supreme Court, haduh ban da jop mynta ka sngi.
“Ngi la iohi ba ka move ka biang, ngi la ai bor ai buit ba un iaid beit sha khmat" ong U Ma Swer bad u iathuh shuh shuh ba ha ki jingshong bishar, ha U Iaiong, Jymmang 2019, ka Supreme Court, ka la iai tih bniah ia ka sorkar Jylla bad kumjuh ia ka sorkar India ruh, halor ka jing iadei bad ka ain tih dewiong, nangta ka jingiadei bad ka jing pynhap ia u dewiong ha ka ain jong ka sorkar India lane ka lane ka Mines and Minerals Development and Regulation Act, 1957 (MMDR) bad ki ain iada ia ka mariang bad balei ba ka sorkar Jylla, kam lah ban thaw ain kaba biang, na ka bynta ban tih dewiong bad ia kaei kaba ka la leh ban weng noh na katei ka ain MMDR jong ka sorkar India bad hadien katei ka jingshong bishar, kaba la long haduh phra sien kynthih, ka Supreme Court, ka sa pynmih mynta ka sngi ia ka rai kaba pynkut halor ka jingkhang tih dewiong.
U Ma Swer, u iathuh shuh shuh ba ka ain jong ka sorkar India, kaba pyn ngat ia u dewiong, ka dang trei kam haduh mynta ha Meghalaya, hynrei katei ka shong ha ka sorkar Jylla, ba kan iakren bad ka sorkar India, ba kan weng noh ia katei ka ain, ong utei u nongialam jong ka seng ki nongkhaii dewiong.
Ha kajuh ka por, U Ma Swer, u iathuh shuh shuh ba ka jingslem jong ka rai jong ka Supreme Court, ka dei namar ka jingtlot jong ka sorkar Jylla, ha kaba utei u rangbah, u ong “Ka sorkar U Mukul bad ka sorkar U Conrad ka la pheil" bad ka daw ka long ba haduh mynta, kim pat lah ban ai ia ka ain tih dewiong, ka ain iada mariang na ka kam tih dewiong, ong utei u rangbah.
Halor ka jingsdang tih dewiong pat, U Ma Balios, u ong ba kane kan shong ha ka sorkar Jylla, ba kan bishar ia ka rai jong ka Supreme Court lem bad ki stad kiba peit ia ka tnat mar poh khyndew, nangta ba kan ia kynduh lyngba ka jingialang jong ka Cabinet bad ka jingslem ne jingkloi, kan shong ha ka jinglah jong ka sorkar Jylla, ban pynbiang ia ki ain ki kanun, kiba la bthah da ka Supreme Court.
U Ma Swer, u shim hi ba kane ka jingtih dewiong kaba thymmai, kan long malu mala, kum ka jingioh laisen, na ka bynta ban tih maw, tih mawshun, ong shuh shuh utei u rangbah.
Nyngkong nyngshap bad nga ka por sha ka por la iohi ia ki jingthoh ha ki kotkhubor ia ka jingnangjyllei jong ki nongdie madan ha kylleng ka sor.
Wat lada ka long ka jingwit ha kaba la pynkhapngiah ia ki surok bad ki lynti syngkien hynrei namar ka khlem kam khlem jam kaba ka sorkar ka matlah, ma ngi kum ki paidbah ngim banse ban shah shitom kum ka jingiarap ia kito kiba ym don lad da kumwei pat ban pyndap pynbiang ia la ka iing ka sem.
Hynrei katba nang mih ki sngi la iohi ba da ka jingnang bun jong ki nongdie bad jingduna ki nongthied la mih sa ka problem kumno ban pyniaid ia ki mar ki mata jong ki khamtam kum ki jhur ki jhep, ki soh ki pai, ki dohkha dohpnat bad kiwei kiwei ki mar kiba pyut kloi.
Na kane ka daw la pynlong ia kine ki nongdie madan ha ki dong bad ki shnong ha sor bad ha khap sor ba kin shim kabu da kaba pynkiew ia ka dor.
kum ka nuksa, ka dor jhur dor soh ha kine ki sngi ka iapher bak-ly-bak na ka dor ba ju die ha iewduh.
U soh plum ne soh Doris uba na iewduh (Motphran) lah ban ioh tang Rs 50/- haduh 60/- ha Laitumkhrah footpath ki hawkers ki die haduh 160 bad 180 tyngka shi kilo.
Kiwei kiwei ki soh ruh ka dor ka iapher bak-ly-bak.
Kine ki jingshisha ki paw tyngkrein ha ki dukan die madan ha Laitumkhrah.
Kumba shu ong noh ka dor kiei kiei ha ki Nongdie madan ha Laitumkhrah iahap bad kato ka jingong kaba ong ka mar Japan ka dor Bilat.
Kum ki Nongthied ngi ju iohsngew ia kata ka consumer Forum hynrei ngim ju iohi pat de ba kan treikam na ka bynta jong ngi.
Ka jingailad jong ka sorkar ia kane ka jingshim kabu ia ka dor katkum ka jingsngewbit jong ki nongdie ka la ktah shisha ia u rit u ria.
Sa kawei pat ka jingshim kabu jong ki nongdie ka long  ka jingpynkiew dor ia ka dohsniang.
Mynta da ka jingsangeh die ia ka doh masi ki juh ki briew ki la die noh da ka dohsniang bad wat haba ym shym don kano kano ka problem ia ki sniang, hynrei la pynkiew na ka 280 tyngka shi kilo sha ka 300 tyngka shi kilo.
Lada ka sorkar ka shah ia kum kane ka jingpynkiew matlah jong ki nongdie lada dei ka doh ne u jhur u jhep, ka por kan ym slem ba ka dor jong ka dohsniang kan poi sha ka 500 tyngka shi kilo bad u jhur ruh un kiew da ki spah tyngka.
Lada ia kiwei kiwei ki marbam kum u khaw, atta, ka shini, ka mluh, ki packed food items etc etc la buh dor da kaba shon syndon ha ka jingsop balei ba ia kane ka jinglehmon jong kitei ki nongdie ba la kdew haneng ym lah ban teh lakam da kaba buh da ka dor kaba thikna? Hato don kaei kaei ka jingiadei hapdeng ki nongdie bad ki E.C jong ka shnong, ka KHADC, ka Municipal ne jong ka sorkar?Haba phai biang sha ki nongdie madan, yn iohi pat sa kawei ka jingmynsaw kaba ap ia ki nongthied.
Kata ka long ka problem jong ka Pollution.
Kine ki nongdie madan kiba die ia ki soh, ki jhur ki jhep, ki doh ki kah, ki dohkha dohpnat bad kiwei kiwei ki marbam kumba iohi ha kylleng ki jaka ym tang ha ki rud surok hynrei wat ha iewduh ruh kim ju tap ia ki marbam ba ki die ban iada na ki skain ne na ki pui pui.
Hato kane suki suki kam ktah ia ka jingkoit jingkhiah? Ki surok ha Laitumkhrah kiba ki kali ki iaid da ki spah tylli shisngi shisngi ki long kiba rit.
Ka jingshong dukan ha kum kine ki jaka kan ym lah ban lait na ka jingtap u pui pui ne na ki skain kiba mih na ki nala kiba pyntuid ia ki sceptic tank bad na ki umbiah kwai.
Hynrei ym don ba iohi ia kine kiei kiei.
Kumta halor kine kiei kiei ka la dei ia ka sorkar jylla bad ia ki bor kiba peit ia ka jingkhuid jingsuba ba kin leh ei ei ban pynthikna ia ka jingong ka Prevention is better than cure.
Ym tang katta, ka jingdie ia ki dohkha ha rud surok bad ka jingtheh ia ka um dohkha hangto ka pynmih ia ka jingsma iwli kaba shyrkhei bad kaba ktah ia ka koit ka khiah jong ki nongiaid lynti.
Ha iew Laitumkhrah ki thylli ki dukan dohkha namar la bun ki nongdie madan ba die harud surok.
Ki nongthied ruh ki la dei ban pyrkhat bha shuwa ba kin thied namar ba kam myntoi ban kyrbeh ynda haba ka dud ka la hoit.
L.G Laloo.
Shillong:  Ka kynhun jongka ANTF jong u SP East Khasi Hills bad ki pulit jongka Pasteur Beat House,myn hynnin ka step, ki la pynlong ka jing talasi ia ki jaka ha Polo bad ki la iohkem noh ia 14 ngut bad la pynlong ka jingtohkit, ha kaba la ioh kurup khyndiat u kynja drok Heroin ba khia kumba 0.47gram bad ka kyrteng jong u ba shah kem ka dei u Marios Pyngrope 38 snem u khun jongu Y.Shabong, na ka shnong Lumshyiap, Langkyrding.
Ha ka jingtohkit bniah, utei u  Marios Pyngrope u la phla sha ki pulit ba u buhrieh ia ki ha ka khlaw ha FCI jan jaka buh khaw,bad la wad ruh ban ioh ia u K9 ba la phah ialam ha u tei u Morios,bad sa17.76 gram la ioh biang najaka buh ha  PHE Pump House ha Lawmali.
Ha kane ka jing talasi, la bud iaki kyndon ka NDPS Act ha kaba kurup iaki tiar ha khmat ka jingdon lang ki paitbah shnong.
Bad ki pulit ki dang iai wad bniah ban lap iaka kynhun  khaii drok u Morios,bad la pynngat haki kyndon 144(7)17 u/s 21(a) & 21(b) NDPS Act pyrshah ia u.
Ha ka juh ka sngi por janmiet, ki pulit ka Madanrting PS ryngkat ka kynhun ka kila pynlong ka jing khynra  Happy Valley hadien ba ki la ioh khubor ba u  Luck Chakravarty u donkti ban khaii drok bad da kaba bud ia ki kyndon ka NDPS Act kila kurup noh ia 3 ki song   bad 4 tylli ki tin thep duma ki ba khia 39.95 gram u heroin.
bad la pynngat ha ki kyndon 76(07)19 U/S 21(b) NDPS ha kaba laphah noh sha Court iautei u briew.
Shillong: Ka sorkar jylla ka la buh thong ban plie noh ia ka Crowborough Hotel ha Khyndai Lad ha u Naitung 2020 bad kan nym don shuh kano kano ka jingpyntud da kumwei pat kumba la jia ha ki snem ba la dep.
Ia kane la ong da u myntri ka tnad jngohkai ka jylla u bah Metbah Lyngdoh haba kren sha ki lad pathai khubor mynta ka sngi, hadien ba la dep pyllong ia ka jingwan jngoh ia katei ka Iing basa.
Katkum ka jingong u myntri, ka jingiakut bad ka kompeni M/s Lessly Shylla ka long ban pyndep ha u Nailur 2020 bad hadien kane, kane ka kompeni kan sa pyniaid na ka bynta 33 snem ryngkat ka jingsiew sha ka sorkar katkum ka jingiakut.
“Ngi dei ban pyndep beit ha u Nailur 2020 bad kan nym don shuh kano kano kaban pynslem kumba la jia", la ong u bah Metbah.
U bah Metbah u la ong ba ka jingleit jurip ia kane ka hotel ka long ban peit bad ban bishar ia ka jingiaid ki kam.
“Ka don ka jingslem khyndiat namar ka jingdon ka jingwit khyndiat hynrei na ka liang u nongpeit ia ka jingtei, u la pynthikna ba hapoh 36 bnai kumba la iateh, yn pyndep ia ki kam baroh", la ong u bah Metbah.
Kane ka 5 star hotel kaba don ha pdeng ka nongbah ha Khyndai Lad,  kala kynjoh sha ka 33 snem naduh ba la sdang ha u snem 1986 hynrei khlem pat lah satia ban tei pyndep ia ka.
Kumba ju long ia ka 5 star hotel lah ban pyndep tang hapoh 3 snem hynrei tang ka Crowborough hotel kaba la iaid haduh 30 tam tylli ki snem, ym pat thikna lano ban dep.
Kane ka hotel ka don 101 tylli ki kamra ban sa shna katkum ka juk mynta.
Ka sorkar kala ai wai ha ka M/s Lessly Shylla ba kan shna bad ban pyniaid ia ka.
Shillong:  Katkum ka kyrwoh ba la ioh, ki khun ki hajar ka Raid Mylliem,ki pynpaw ia ka jingkwah jingshai na u Syiem uba long u khlieh ka Hima halor ka jingpynsangeh ia ka jinglehniam ha Mawnarian bad Lum Shyllong.
Kitei ki 518   ngut ki nongdawa pynshai kiba la iasoi kyrteng lang,ki la ong ba haka dorbar Raid ba lalong haka 11 tarik Jymmang 2019 ha Iew Mylliem la rai ban pynlong iaka jinglehniam ha Mawnarian bad Lum Shyllong ha ka 24 tarik haduh 29 tarik Jymmang 2019 ,ha kaba ki la ia kmen bad ki la pynkhreh pynkhrum da kaba iawer ia riew iaki lok ki jor bad ki kha ki man.
Hynrei ,kynsan kynsan,la iathuh ba ynda poi katei ka sngi,ki la ialeit sha katei ka jaka lehniam kumba julong haduh Mawnarian,hynrei la pynkthang dohnud bad pyn sngewsieh iaki namar ym shymdon mano mano ki rangbah ki san bad kiwei ki rangbah ka Raid kumba ju long.
Shuh shuh,kila pynpaw ba ki da sngewsih jur iaka jingleh bym suitniew jongki bakhraw ia u Khun u Hajar bad iaka Hima,kaba kane ka long ka jingshukor bad jing iuhroit iaka jutang katkum ba larai haka Dorbar Raid.
Nongstoiñ:  Ka Hima Nongstoin Land Owner Coal Traders & Producers Association (HNLOCT&PA) myn hynnin ka sngi ha ka jingiakynduh bad ki lad pathai khubor kala pynpaw ia ka jingsngew kmen kaba khraw ia ka rai jong ka Iing bishar ba ha khlieh duh jong ka Ri India kaba la pynmih mynta ka sngi kata ban ithuh kyrpang noh ia ka hok long trai jong ki paidbah ka Jylla Meghalaya halor ka bat khyndew bat shyiap.
U bah Apsharailang Syiem General Secretary ka HNLOCT&PA u la ong ba katei ka rai jong ka ïing bishar, ka la long ka jingjop kaba kongsan tam jong ki paidbah ka jylla hadien san snem jong ka jingïakhun ia ka mukotduma ba la ujor pyrshah da ka All Dimasa Students Union naduh u snem 2014.
Shuh shuh u bah Syiem u la ong ruh ba kumba ka long baroh shi katta ia ka rukom bat khyndew jong ngi la leh tang da ka dustur jong ngi naduh hyndai hynthai, hynrei mynta pat la ithuh syndon ia kane ka dustur jong ngi da ka bor bishar ba ha khlieh duh jong ka Ri bad u la  ïathuh ruh ba ki don kiwei kiwei ruh kiba la buh ia ka civil appeal ha khmat ka Supreme Court, hynrei baroh ki la shah kyntait noh bad dei tang ka Hima Nongstoiñ marwei, kaba la neh ban ïakhun haduh bakut kat haduh ba kan da ur long mynta.
Ha kaba ïadei bad ka kam tih dewiong, u tei u nongialam ka HNLOCT&PA u la ong ba na ka liang jong ka Hima Nongstoiñ ka khlem shong thait ban iakhun ia ki kam dewiong, kata naduh ba la shah khang noh ha ka NGT hadien ka jingujor da ka All Dimasa Students Union bad na ka liang jong ka HNLOCT&PA kala leit ban appeal ia ka case hapoh NGT kaba la neh haduh kumba 2 snem eiei hynrei hadien ka 30 tarik u Lber jong u snem 2016 ka NGT, ka la pynkut noh ia katei ka mukotduma, kumta u la ong ba ka Hima Nongstoiñ ha u bnai Jylliew jong u snem 2016 kala leit ban mudui noh ia ka katei ka kam ha khmat ka Ïing bishar ba ha khlieh duh jong ka Ri India.
Ym tang katta u la ong ruh ba katkum ka civil appeal kaba 5272, kaba kila buh bad hadien ba ka Supreme Court kala shim bishar ia katei ka kam kata naduh 24 tarik u Jylliew, mynta u snem bad khatduh khatwai mynta ka sngi ka 3 tarik Naitung ha ka jingshim bishar kala pynmih syndon ia katei ka rai ban ithuh kyrpang noh ia ka hok long trai man trai jong ki nongshong shnong ka Jylla Meghalaya kiba hap hapoh ka 6th Schedule.
Ha kaba iadei bad ka rukom tih dewiong u la ong ba la sngewthuh shai ba kan dei noh ha ka rukom kaba shai bad ban ai jingiada ia ka mariang, ia ki nongtrei bad ia kane, ka sorkar jylla kan sa pynmih lyngba ki kyndon ki jong ka bad ha kajuh ka por u bah Syiem u la ai khublei ruh ka sorkar jylla kaba la ai jingkyrshanlang ia ka Hima ha kane ka jingiakhun.
Jakhong: Ka jingshemlanot bad ka jingbym suidniew jong ka sorkar ban siang rong noh ia ka surok PWD ba na ka shnong Mawkarah sha Jakhong ka la wanrah shibun ki jingeh ia ki 5 shnong kiba iaid lyngba katei ka surok.
Te ka seng kynthei jong ka shnong Jakhong, lyngba ka jingialam jong ka V.O Iamynjurlang ki la rai ban iamih paidbah ban maramot hi noh ia katei ka surok ha ka 6 Tarik Naitung, 2019, ha kaba kin sdang ia ka jingmaramot ia katei ka Surok PWD Jakhong na Khlieh Bir bad kin pynkut sha ka shnong Umpongdeng.
Ki Nongshong Shnong jong ka Shnong Jakhong, ki la ioh ka Surok PWD (Surok Khyndew) naduh u snem 2002 bad haduh mynta kim pat ioh satia ia ka surok rong.
Ka shnong Jakhong ka la don palat 50 snem mynta bad don kumba 160 iing eiei bad ka hap ha ka Hima Nongkhlaw, Mairang Parliamentary Constituency, Mairang Civil Sub-Division bad C&RD Block, West Khasi Hills District.
Ki nongialam khmat kum ki sordar, ki seng kynthei, seng samla ki la ialeit na ka por sha ka por ban leit kynduh ia ki nongmihkhmat bad ki nongtrei sorkar ban pyntrei noh kham kloi ia ka surok phewse kam shem la poi shaei shaei.
Hadien ba la pynmih tender ha u 2018, ki nongioh tender ruh ki khlem pyntrei satia ia ka surok ba kim lah shuh ban trei.
Katei ka surok na Mawkarah sha Jakhong ka long ka surok ba khongsan tam ia ki 5 tylli ki shnong jong katei ka thain.
Ka shnong ka thaw ka sah dien ha ka ioh ka kot ne ha ki ba bun ki liang tang na ka daw bym biang ka surok.
La don ki por ba ki longkmie ki hap kha khun ha surok,  ha ka por ba ki dang kit dang bah ia ki ban leit kha sha hospital bad la don ruh ki ba la khlad noh shiteng lynti ha ka por ba leit phah sumar.
Ki shnong ha kine ki thain ki long ki ba seisoh bha tangba ka jingbym biang ka surok ka la shu pynsahkut ia ki jingthung jingtep tang ha kaba shu bam ialade bad ai sniang bad ym lah satia ban pynpoi sha ki iew ki hat.
Ki kali lada ki iaid ha katei ka surok PWD Jakhong ki hap ban teh da ki kynjri ia ki shaka, namar ba kim lah satia ban iaid.
Ki don shibun ki jingeh kiba ki briew ha kine ki thain ki mat na ka daw jong ka jingbym biang ka surok, ong ka kyrwoh na ka Seng Kynthei bad Jakhong V.O, Jakhong Village, Mairang.
Shillong: Ki nongkitkam jong ka APSTA hapoh ka jingialam u babu F.C.Shullai Genl.
Secretary ka seng,hynnin ka sngi ki la leit ban iakynduh ia ka SDSEO por 3 baje janmiet ban kyrpad ia ka ban pyllait noh iaka pisa ba la mang na ka ophis u Director ka ba T.5,88,53,381, bad ia ki Cheque ba iadei bad ka jingduna bym pat ioh na ka bynta u bnai Jylliew, Naitung, Nailar 2018 ka pisa badei ban ioh ha ka Revised Pay 2018.
La iathuh ba haka jingiakren,ka SDSEO kong M.Nongkhlaw ka la kular ban siew noh ha ka taiew ba lai jong mynta hi u bnai, ha kaba na ka liang ka seng ka la kular ban ap iaka jingpynmih order naka tei ka ophis.
Katei ka seng ka la iakren ruh halor ki kam ban regularise ia ka service,ki Arrear Advance Higher Qualificationbad ka ACP jong ki nonghikai Govt.
L.P.ha kaba na ka liang ka ophis ka la iathuh ba ki laleh iaka bynta ba donkam bad ki la phah sha ki bor ba halor,hynrei,ki la ong ba naka liang ka APSTA kan iai buddien tad haduh ba ki nonghikai kin ioh ia ki jingdawa.
Shuh shuh,katei ka seng ka la iakren ia ka Arrear jong ka sien pyllait ba nyngkong  kaba 25 naka shispah badei ban ioh daki nonghikai Deficit.
Bad hadien ba ki la peit bniah ki la lap ba naka liang ka ophis kam shym la lah ban phah iaki jngdonkam sha ka ophis u Director ba la pynlong ban slem.
La ong ruh ba lashem ba 16 tylli ki skul bahap ha poh ka Mylliem Block kim pat lah ban phah iaki jingdonkam sha ka ophis.
Na kaliang ka APSTA kala pan iaki kyrteng jong kitei ki bym pat lah ban pynbiang khnang ba kan thoh shithi ba kin pynbiang noh khnang ba ka ophis kan ioh ban phah noh iaka jing pan pisa na u Director,namar ka jingbym pynbiang jong kine ki 16 tylli ki skul ka buh jingeh iaki nonghikai jong ki Deficit ban ioh iaki Arrear jongki.
Ka kyrwoh na ka Asstt.
Genl.
Secretary ka APSTA kong L.Tiewsoh,ka pynpaw ia ka jing aikhublei ia ka SDSEO bad ki nongtrei jong ka, kiba la trei shitom bad kloi ban iakren sngewthuh jingmut kumno ban wanrah ia ka jingmyntoi sha ki nonghikai hapoh ka SDSEO baroh kawei.
Shillong:  U Bah Bindo M.Lanong uba dei u Working President jong ka UDP bad u ba la shah jied ban long kum u MDC ba shu thung da ka Sorkar Jylla,mynta ka sngi u la bam smai kum u MDC ha khmat u Judge ka District Council, u Dr.S.Kharsyiemlieh,ha ka jingdonlang U CEM bah Teinwell Dkhar,u Chairman bah P.N.Syiem,bah Paul Lyngdoh EM ka Trade ryngkat ka jingdonlang ki ophisar jong ka District Council,ha kaba ia katei ka jing pynsmai la pyniaid da u Dr.S.Kharsyiemlieh,uba dei u Judge jongka District Council.
Haba ai jingkren sha ki lad pathai khubor, u bah Bindo Lanong u la iathuh ba ka la don ka jingiaphylliew jingmut da ki katto katne ki rangbah jongka Party ban shim ia ka kam MP Rajya Sabha,hynrei u la ong ba u la kyntait ia kata namar ba katei ka jingshakri kam khring ia u.
Hynrei, u kham noh ka mon ban shim kum u MDC khnang ban ioh synniang ia ki mat ba bun ba u don ban ai sha ka EC.“Nga don bun ki bynta ban ai jingmut sha ka EC khamtam haba iadei bad ka proposal Amendment iaka 6th Scheduled bala kwah da ka sorkar pdeng,"u la ong.
U tei u Rangbah u la ong ba ka don ka mat kaba kdew ba ka Municipal ruh kan don bynta ha katei ka jingthmu ban pynkylla iaka tei ka ain bad u ong ba u kwah ban shai kum kiei kita ki municipal kiba dei ban rung, namar hangne hangi ki don ki Town Committee Acts, bad lada ki Town Committee ki don bynta ka biang.
Shuh shuh,u la ong ba katei ka jingthmu ka ong ruh ban don 40 ngut ki MDC ha kaba 4 ngut kin dei ki ba shu thung,bad kita ruh ki lah ban dei da kiwei pat ki ba nabar ka jaitbynriew.
U la ong ruh “Ki paitbah ki dei ban sngewthuh iaka jingdonkam ka District Council namar ka dei maka pynban, kaba iada lyngba ka Sixth Scheduled ia ka khyndew ka shyiap,ka jaka ka puta,ka riti ka dustur, ka kamai ka kajih bad ia ka jinglong kyrpang jong ka jaitbynriew,namar don ki paitbah kiba shim sting ban jied iaki MDC khlem da bishar bha bad ong ruh ba ladon ki MLA ymdonkam shuh ia ki MDC."Shuh shuh,u la iathuh ba ha ka por ba la pan ia ka District Council,ki don ki heh na ka sorkar pdeng ban ym ailad, namar ki daw ba bishni,hynrei napdeng jong kum kita,don u Gopinath Bordoloi bad u Jawaharlal Nehru ki ba la ong ban mynjur ba ki rit pait ki dei ban ri ia la ki jaka bad shynshar hi ialade.
Haba jubab ia ka jingkylli,u bah Bindo u la ong ba da lei lei um kwah ban bat ia kano kano ka kam ha ka EC, hynrei un shu ai jingmut nabar ia ka EC, namar u don shibun ki bynta bah leh wat la um don hapoh ka EC ruh.
Shillong:  Ka jingai ka kashari baheh duh ka ri, ka Supreme Court ban pynlait ia ka jingkhang tih dewiong ha kane ka jylla, ka la pynkmen shi katdei eh ia ka sorkar Meghalaya Democratic Alliance (MDA), kaba la kynnoh ruh ia ka sorkar barim ba ka shu heh tang ka nia.
Haba kren myn hynnin ka sngi sha ki lad pathai khubor, u symbud myntri rangbah ka jylla, u bah Prestone Tynsong u la ong ba ka rai ka Supreme court ka dei ka jingsah kynmaw ia ka jylla.
“Nga dei ban ong ba ka long ka jingsah kynmaw ia ka sorkar bad ia ki paidbah namar ba mynta ka step ka Supreme Court ka la ai ia ka rai", la ong u bah Prestone.
Haba kynnoh ba ka sorkar barim ka Congress ba la ialam da u Dr Mukul Sangma kam shym la leh eiei, u bah Prestone u la ong, “Haba ngi phai sha u snem 2014 ha kaba ka National Green Tribunal (NGT) ka la khang ia ka jingtih deiwong ha ka jylla bad naduh 2014-2017, ki paidbah kila jynjar ha kine ki saw snem namar ba ka sorkar barim MUA kim leh eiei hynrei ki shu shong ha shuki bad ki kren heh nia".
U la bynrap, “Dei ka sorkar MDA kaba la shimkhia ia kane kam ban iasaid sha ka SC bad mynta ka la ioh ia ka rai kaba sngew tynnad".
Haba pynrem ia ka jingthmu u Dr Mukul ban aiti ia ki par dewiong sha ka MMDC, u bah Prestone u la ong, “Baroh ha kine ki snem, la sngew khia ia ka jingshah khang tih dewiong namar ba ka sorkar barim, ba ialam u Dr Mukul Sangma, watla u la aiti ia ki kot ki sla sha ka sorkar pdeng ban aiti ia ki par sha ka MMDC hynrei haba iakren ia ka kam aiti ia ki jaka ka mut ba la long kumba aiti ia ka puta sha ka sorkar".
U la ong ba ka Supreme Court ka la pynthikna ba ia ki jaka, bad ki  marpoh khyndew bad ka spah ha kane ka jylla, ka dei jong ki paidbah, ki trai jaka.
U la ong ba ka rai ka Supreme Court ka dei hadien ba ka sorkar MDA hapoh ka jingialam u myntri rangbah u Conrad K Sangma, ka la buddien ia kane ka kam haduh ban ioh ia u soh.
Na ka liang u symbud myntri rangbah u la ong ba kawei ka kyndon bym lah ban iapein katkum ka rai ka Supreme court, ka long ba haba tih ia u dewiong ym lah ban pynjot pat ia ka mariang.
Katkum ka jingong u symbud myntri rangbah, ka sorkar kan pynkhreh ia ka mining plan bad shen kan pyndep ia ka.
“Ngi la dep pynkhreh ia ka mining plan ba la leh da ka Central for Mine Planning and Design Institute Limited ba hap ha ka Mine Ministry bad kawei pat la leh da ka Mineral Exploration Corporation Limited kaba hap ha ka Ministry of Coal bad kine kila pynkhreh ia ka Mining Plan ia ka jylla bad kin sa pyndep shen halor kane shwa ban ioh ban tih dewong noh ha ka jylla", la ong u bah Prestone.
Katkum ka hukum ka Supreme Court la shah ban tih dewiong lada bud ia ka mining plan bad ka sorkar jylla ka la pynkhreh ia kane ban aiti sha ka sorkar India ba kan pdiang.
Da kane ka rai ka Supreme Court, ka hukum ka NGT ban khang tih dewiong, la pyniap noh ia ka.
Ha kaba iadei bad ka jingphah siew ka Supreme Court ban siew ia ka T.100 klur na ka bynta ban pynbha ia ki jaka ba la dep tih dewiong.
“Ia ka 100 klur yn pynlut na ka pisa ba la buh da ka sorkar na ka Reclamation Fund ba la shim na ki trai par dewiong ban leit sha ka Central Pollution Control Board bad la dep ioh T.200 klur", la ong u bah Prestone.
Shillong:  Ka kong  I.Majaw, MCS, Addl.Dy.Commissioner, East Khasi Hills, ka ujor sha ki pulit, ba ka la lap ba kine ki kyrteng, ki la pyndonkam da ki kot kiba shu thok ban ioh syrnot sngi kha bad kitei ki long  U Kartic Sinha, U Pankaj Kumar Rawani, U Tusal Gautam, U Sanjeet Kumar Ray, U Akbar Jyrwa, U Basudev Shill, U Bishoraj Banai, U Arun Das, U Debas Hajong, U Vivek Sharma, U Aklesh Kumar Rai, ka  Sangita Biswakarma, ka Neha Kumari Ray bad ka Relina T Sangma.
Kitei ki ai da ki kot kiba shu thok sha ophis jongka, na ka bynta ban ioh syrnot sngi kha, ong ka kong Majaw.
Shillong:  Ki don baroh 53 ngut ki nongialehkai kiba kynriah sha kiwei pat ki klob na ka klob ba ki don ha kane ka kynti kiba iadei na kawei ka district sha kawei pat.
Ka Meghalaya Football Association (MFA) ka la shah ia ki ban kynriah klob ne ka Inter District Transfer 2019.
Shillong: Mynta ka sngi la pyn smai ia u bah Bindo M Lanong kum u MDC ba  thung da ka Sorkar.
Ha kane ka sngi la pynsmai da u Judge ka District Council Court  u Bah S Kharsyiemlieh.
Ha ba ia kren bad ki nongpathai khubor ha Conference Hall ka KHADC  U bah Bindo M Lanong u la ong “Ha ka jing shakri jong nga ha KHADC  la 31 snem na la bat bun ki kam ba nga la trei bad nga la  tbit ha ki kam kiba ia dei bad ka District Council bad mynta ka jingdon jong nga ha District Council kan long ka ban iarap ia ka District Council.
"Na ka liang u CEM KA KHADC u bah Teinwell Dkhar, ula pynpaw ia ka jingsngew kmen halor ka jing wan shimti u Bah Bindo M Lanong kum u MDC ba shuh thung ka Sorkar “I bah Bindo kum u MDC i la leh shibun bah ki kam khamtam ha ka ba iadei ha ka liang ban iada ia ka khyndew ka shyiap  dei ha ka por jong i bah Bindo ba ngi la lah ban pynjyrngam shibun bah ki khlaw, lyngba ka jing tbit jong i kan long shisha ka jingiarap ia ka KHADC baroh kawei" la ong u CEM.Shillong:   Katkum ka jingiathuh u president ka KSU Narpuh Cirlce, u myntri ba peit ia karkhana u bah Sniawbhalang Dhar ula ong ba ka sorkar kan hap ban ai mynjur beit ia ki kompeni kiba wan ban seng karkhana lada ai jingbit ki trai jaka.
Mynta ka sngi, ki nongialam ka KSU Narpuh circle ba ialam u president u bah Kwilnis S Suchiang, kila aiti da ka dorkhas ha u myntri ba dei ban sangeh noh shi syndon ban ai mynjur, ia ki kompeni ban wan seng karkhana ha ka thain namar ba ki la mad ia ka jingjynjar na ka jingshah pynjot ka mariang bad ka jingbym bat ia ka kular ban ai kam ai jam ia ki trai shnong.
“U Myntri u la ong ba ka sorkar kan ai beit ka NoC lada ki trai jaka ki ai jingbit ia ki kompeni ban seng karkhana", la iathuh u bah Kwilnis.
Katkum ka jingong ki nongialam ka KSU, ka jingwan seng karkhana ki kompeni kam shym la wanrah jingmyntoi kumba la khmih lynti hynrei bun ba shah khnoit nalor ka jingshah pynjot ka mariang.
“Haduh80 percent ki ai kam ia ki briew ba nabar bad bad 20 percet ki ioh kam ki trai jylla", la kam ka KSU.“Ngi pyrshah ban ai NoC ia ki kompeni ban dang wan seng karkhana namar ba ki wan ban kular ai kam ai jam hynrei ki shu pynjot tang ia ka mariang, la  jot ki um ki wah, ka wah lukha ka la jot.
Ngi pyrshah ia ki karkhana ban wan thymmai", u la ong.
U la ong ba katkum ka jingtip na ka Central Board of Pollution, ki karkhana dewbilat ki don ha ka kyrdan ba 17 ban pynmih ia ka jaboh ba sniew ne carbondioxide.
“Ha thain Narpuh naduh 2005 haduh 2011, ki karkhana kila pynduh haduh 1265 akar ki jaka khlaw.
Baroh ki karkhana ki wan ban seng karkhana ha jaka khlaw bad katkum ka Indian Forest Act, la mana ban seng karkhana ha jaka khlaw hynrei balei ka sorkar ka shah", la ong u president ka KSU Narpuh circle.
U la ong ba ki kompeni nalor ba ki ioh ruh ka jingiarap kaba heh hynrei ki la pynjot ruh ia ka mariang bad ka seng ka la pyrshah jur ia kane hakhmat u myntri.
Kat haduh mynta, ki karkhana ki la don 5 tylli mynta ha ka thain bad kumba la ioh sngew kin sa wan biang ban seng karkhana.
Shillong: “Ka rai jong ka Supreme Court ka lah long u mawmer jong ka jingjop" ong u bah Prestone Tynsong symbud myntri rangbah ka jylla hadien ba ka iing bishar ba ha khlieh jong ka ri ka Supreme Court ka la rai ban pyllait noh ia ka jing ia khaii dewiong.
U symbud myntri rangbah u la iathuh ha ki lad pathai khubor ba kane ka sorkar MDA ka la ioh ia u soh ka jingjop, hadien ka jingtrei shitom da kaba buddien sha ka Supreme Court halor kane ka phang khlem shongthait.
U bah Prestone u la ong,  “Ka supreme Court ka la pdiang ba ki mar pohkhyndew hapoh ka jylla ki dei ki jong ki trai ri trai muluk jong ka jylla.
"Ka mat kaba iadei ba ka jinglong trai halor ka khyndew ka lah shai mynta ba ki jaka ki puta ki dei ki jong ki trai ri.
AIS SujaU Mynsiem, halor ka doh baroh.
U Mynsiem u long ka jingim, khlemmynsiem ym don jingim.
Hangne ngim kren shaphang ka mynsiem (Soul) hynrei shaphang u Mynsiem (Spirit) uba na u Blei bad u long hi u Blei.
U Joel, u la dep iathuhlypa ia ka por ba yn theh ia u Mynsiem halor ka doh baroh.
Joel 2:28-29.
Ka jingiathuhlypa u Joel, ka la long bun bun spah snem hadien ba u Jisu u la kiew noh sha bneng ha u lyoh.
Ki kam ki Apostol 1:9.
Ha shuwa ba u Jisu un kiew sha bneng, u Jisu ula dep kular ban phah da uwei pat ha ka jaka jong u, uta u dei u Mynsiem Bakhuid.
“U Mynsiem Bakhuid ia uba uta u Kpa (Blei) un phah ha ka kyrteng jong nga (kyrteng u Jisu), uta un hikai ia phi ia kiei kiei baroh".
Ioannis 14:26.
Kumta ha ka sngi Pentekos, u Mynsiem u la hiar na bneng kum ka lyer ba beh kyrthep …….
la pyndap ia ki da u Mynsiem Bakhuid, ki ia kren ha ki thylliej (speaking in tongues) katkum ba u Mynsiem u ai bor ia ki ban kren.
Ki kam Apostol 1:1-4.
Bad ngi tip ba kaba kren ne duwai ha ki thylliej ka long kaba donbor namar ki ksuid bad u soitan kim sngewthuh lait noh tang u Blei hi.
Da ka jingtrei u Mynsiem Bakhuid, ki briew ki iakren ha ki thylliej (speaking in tongues).
Kiwei ki kren bein da kaba ong – “Ki la kdang wain thymmai".
Ki Kam Apostol 2:12.
Haba u Petros u ialap ha Judia bad Jerusalem, u ong, kine kim ia buaid kumba tharai ma phi.
Hynrei kane ka long kata kaba la dep iathuhlypa da u Apostol un theh na u Mynsiem jong u halor ka doh baroh" ki kam Apostol 2:14-16.
Kiwei kin iathuhlypa, kiwei kin iohi jingithuhpaw, kiwei kin phohsniew jing phohsniew.
Ngan theh noh na u Mynsiem jong nga, bad kin iathuhlypa (prophesy)" ki kam Apostol 2:17-18.
Kane ka la jia ha kito ki por bad ka long ka jingsdang ka jingtrei u Mynsiem Bakhuid.
Don kiba ong ba kane ka jia tang ha kito ki por, bad mynta ym don shuh kata ka jingtrei u Mynsiem ba kum kata, kane ka jingong ka long kaba bakla bad pynbakla ia kiwei pat.
Hynrei to tip ba naduh ka sngi Pentekost ka long ka jingsdang (starting) jong u Mynsiem Bakhuid ban trei, bad kane ka jingkular ka dang im ka dang treikam haduh mynta.
Lada u briew u mon bad shah ba u Mynsiem Bakhuid un trei ha ka jingim jong u bad jong uwei pa uwei.
Ki jingiathuhlypa, jingithuhpaw, bad phohsniew ki jingphohsniew ki la sdang naduh ka Pentecost ki dang iaid haduh mynta katba u Mynsiem Bakhuid u dang trei mynta ha sawdong pyrthei.
Ym pat shim noh ia u Mynsiem Bakhuid jong u Blei, u Mynsiem u dang trei mynta hynrei ka sah ha u briew marwei la un ai jaka ne em ia u Mynsiem Bakhuid ban trei ne un ai jaka ia u soitan ba un trei ha ka dohnud jong u.
wat sngewthuh bakla da kaba ong ba u Mynsiem Bakhuid um trei shuh, hynrei to tip u trei jur mynta ruh.
Haduh mynta, don kiba iathuhlypa (Prophesy) don kiba ithuhpaw (Vision), don kiba phohsniew ki jingphohsniew (dream a dreams).
Don ki briew ba u Blei u pyndonkam ban iathuhlypa ia kaei ban sa jia bad kiba iathuh wat ia ka jinglong jingman u briew da ka bor u Mynsiem Bakhuid, don kiba ithuhpaw ia kiei kiei kiba jia ki ban sa jia ruh, don kiba phohsniew jingphohsniew da kaba ki sngew ba u Blei u kren ia kaei kaba u dei ban kren ne pynpaw katkum ka ktien jong u.
U Mynsiem Bakhuid u dap ia ka pyrthei kumba ki um ki tap ia ka duriaw (Holy Spirit is Omnipresent, as the waters covers the sea).
Kumta ym lah ban ong ba ym don shuh ka jingiathuhlypa lane ym don jingithuhpaw lane jingphohsniew ki jingphohsniew.
Lada kata kam don ka pyni ba u Mynsiem Bakhuid um don shuh hangne ha pyrthei.
Lada u Mynsiem Bakhuid la shim noh ia u yn wan u soitan ban synshar hangne hi ha pyrthei.
Namar kan poi ka por ha kaba u Blei un shim noh ia u Mynsiem Bakhuid nangne na pyrthei ha shwa ba u Jisu un synshar 1000 snem.
Kumta to ngeit kane ka jingngeit ba u Mynsiem Bakhuid u trei kylleng mynta ha ki briew don kiba iathuhlypa (Prophesy) don kiba ioh ithuhpaw (Vision) don kiba da ki jingphohsniew ki iohi ia u Blei ba u kren, kane ka long katkum ka ktien jong u kaba im bad kaba dang im haduh mynta sha ki bymjukut.
Haduh mynta, mynta kein, lada uno uno baroh un khot krpad ia u Trai Jisu" yn pynim ia u.
ki kam Apostol 2:21.
Ka daw ka long ba u Mynsiem Bakhuid u dang trei.
Namar une u Mynsiem Bakhuid u long na u Blei.
“U Mynsiem Bakhuid ia uba la phah sha ka pyrthei ha ka kyrteng u Jisu" Ioannis 14:26.
Kumta hap ban khot kyrpad ha ka kyrteng u Jisu namar ka long ka kyrteng halor ki kyrteng baroh.
U  Blei um pat khang ia u Mynsiem Bakhuid, kumta haduh mynta, don kiba IATHUHLYPA, don kiba ioh ITHUHPAW, don kiba PHOHSNIEW KI JINGPHOHSNIEW, kata katkum ba u Mynsiem Bakhuid u ai ha ki.
U briew u lah ban klet ia u briew, hynrei u Blei um ju klet ia u briew bad une u Mynsiem Bakhuid jong u Blei u iai tied ia ka jingkhang ka dohnud u briew ban ioh thaw thymmai (renew) ia u.
U Mynsiem Bakhuid u iai khot sha ka jingkylla bamut.
“Mynta u Mynsiem u Blei u hukum ia ki briew kylleng la kylleng ban kylla kaba mut.
Balei? Namar u la buh ka sngi ba un sa bishar ia ka pyrthei" ki kam Apostol 17:30-31.
Na kata ka daw, u Blei u dang iai theh ia u Mynsiem Bakhuid halor ka doh baroh mynta.
Kumta naduh ka sngi Pentecost haduh mynta naduh ba u Jisu u la kiew sha bneng ha u lyoh, u Mynsiem u dang trei ha u briew bad lada uno uno u pyneh dohnud, ka dujok ding ka ap ia u.
Kumta uno uno uba kren bein ia u Khun u briew (Jisu); ia uta lah ban mab: Hynrei uba kren bein (kyntait) ia u Mynsiem Bakhuid yn ym mab ia u ha kane ka pyrthei (ba mynta) lymne ha kata ka ban sa wan" Mathaios 12:32.
(Kata ka ban sa wan ha ka 1000 snem ka pyrthei thymmai kein).
Amen.
khublei shibun eh ia phi shakri U Blei to nang iaid shaphrang.
Kaba nyngkong shwa ka wan ka mat, ba kumno u myntri ka tnat rep, u ia kynduh ia ki kharkaia ban iakren halor ka jing iadei bad ka jing pyniaid iew jongki ia u synsar lane ban pynheh dor, namar ba ka sorkar Jylla, ka la ithuh ia utei u mar kum u mar rep.
Nangta ka wan sa kawei pat ka mat bad kata ka long ba ki khar kaia, ki jubab ba ka T.4hajar, kaba ki ju siew ia ka dor jong ka tp, kumta katei kan leit noh sha ka dor jong u synsar bad katei ka dei ka jingkren, kaba da sngew shutia sat, namar ba lada u synsar, u shongdor T.5lak ha ka shi trok, kumta kin ai tam sa T.4 hajar bad katei ka dei ka jingkhein, kaba da sngew samrkhie katlah kat iai.
U myntri, uba mih khmat na ka Constituency jong ki nongrep, ula dei ban lum ban lang ia ki nongrep synsar, ba un iakren ia ki jingeh jongki bad ha kajuh ka por, ula dei ban lum lang ia kitei ki kharkaia, lada u sngew donkam; hynrei ka jingshisha, ka long ba u nongkhaii (khamtam u dkhar), un iai dei hi u nongkhaii, ha kaba lada u ioh mar, un sah ha Shillong bad lada um ioh shuh, ula leit phai sha la shnong bad katei ka dei ka jing shisha kaba paw tyngkrein.
Ki kam kiba kongsan, kiba ka tnat rep ka hap ban leh, ki long ba ka jingthew, ka dei ban iaid lyngba ka jingpeit jong ka tnat rep, ha kaba kam dei ban don ka jing ialeh shutia ia ka jingot kilo (kumba la ju don ba ujor) bad nangta, ngi tip bha, ba u synsar, ha ki nongkhaii, u don bun jait bad u kharkaia dalade hi, ula pynhap kyrdan ia uba shi number, uba ar number, uba lai number bad ter ter bad katei ka dei ka jingshna pisa, kaba ha madan, ha kaba la khyrwait na ki nongrep bapli.
Kam dei tang kata, ka sorkar Jylla, ka dei ban tip, ba katno ka dor jong u synsar ka long ha ka iew jong ka pyrthei, ha ka iew jong ka India bad hangta kan pyn iahap, ia ka iew jong ka Shillong bad lada ka long kumta, ka dor kan kham bha shibun eh.
Hynrei kaba kongsan hi, ka long ba ka sorkar ka dei ban pynshlur, ia u synsar ban pyn donkam ha ki iing jong ki briew, ha ki ophis sorkar Jylla bad sorkar India bad lada ka long kumta, kan shna ruh, sa ka jaka thain ia utei u mar rep bad katei kan long ka jingmyntoi kaba khraw bad kan rah ia ka dor kaba biang shibun.
[rms].
Shillong:U Conrad K Sangma, myntri rangbah ka Meghalaya, u pynpaw ia ka jingsngew kmen kaba khraw halor ka rai jong ka Supreme Court, ha kaba ka la weng noh ia ka rai jong ka NGT,  halor ka jingkhang dewiong bad ha kajuh ka por, kaba la ithuh ia ka hok jong ki rit paid.
U Sangma, ula ong ba ka jing kongsan jong kane ka rai, ka long namar ba ka ithuh ia ka jinglong trai jong ki rit paid.
“Ka jingshisha ka long ba ka Supreme Court, ha ka jing bishar jongka, ka pyn thikna ba ka khyndew bad ki jingdon ha ka, ki dei kiba la long trai, da u trai khyndew, ki kren shai ia ka jinglong trai ba pura bad kane ka dei ka jingjop kaba khraw tam bad kaba kongsan duh ha ka jingbishar hi baroh kawei" ong u myntri rangbah.
U Conrad, ula ong ba ka Meghalaya, ka dei ban ioh jingmut shibun na ka jingkhang jong ka jingtih dewiong bad ka jingktah ia ka ioh ka kot bad ka roi ka par bad ba kan iaid nangne shakhmat ban tih da ka jingstad bad ka buit saian ba mynta, khlem da pynjot ia ka mariang bad ia ki jingdon sawdon jong ki krem dewiong.
U Conrad, u ai khublei ia U Amit Kumar,   Advocate General namar ki jing pynkhreh pynkhrum jongu, ha kaba leit sha kashari ban pyrshah ia ka hukum jong ka NGT.U Conrad, u pdiang ruh ia ka rai jong ka Supreme Court, ba ka kuna kaba T.100klur, ba la buh da ka NGT, ka la buh jingeh than ia ka sorkar Jylla bad kumta ka la bthah ba ka sorkar Jylla, kan shim noh ia ka pisa na ka MEPRF Fund, kaba ju lum na ka kuna jong kito kiba tih par beain.
New Delhi: Mynta ka sngi, U Rahul Gandhi, ula kren shai ba um dei shuh U President jong ka seng Congress.
“Ka seng, ka dei ban wad ia U President thymmai bad ngam don bynta eiei ha katei ka kam.
Nga la dep phah ia ka shithi iehnoh kam jongnga bad ngam dei shuh U President jong ka seng.
Ka CWC, ka dei ban khot jingialang kyrkieh bad shim ia ka rai jongka" ong U Rahul ha ki nongthoh khubor ha Parliament.
U MP jong ka Wayanad, ula kren shai, ba un hiar shuki noh, naduh ka 25tarik Jymmang, kaba long ar sngi hadien ka result jong ka elekshon MP bad ki la don shibun kiba kyrpad ba un nym iehnoh ia katei ka kam, hynrei, um shym la sngap satia.
U Gandhi u kren shai ba u shim ia katei ka rai, na ka bynta ba kan don ka jingkhuid ha ka rukom trei kam jong ka seng bad khamtam hadien ba ka Congress, ka la rem jah burom ha ka elekshon Lok Sabbha, kaba dang shu dep.
“Nga la dep risain ialade, namar ba nga sngew kit khlieh bad ngam lah ban phah ia kiwei ba kin risain.
Ka shong ha ki, lada ki don ka jingsngew kit khlieh" ong shuh U Rahul.
Shillong: Ka Supreme court, ka la pynmih ia ka rai jongka mynta ka sngi, ha kaba ka la pynthikna ba u trai par, dei u trai na bynta ka jingdon jong u mar poh khyndew, kaba shabar ne kumjuh ia ki mar poh khyndew ruh bad kumta ka jinglong trai jong u briew shimet, ka long ia ka mar kaba don shapoh ramew ruh.
Ka Supreme Court, ka la pdiang ruh ba ka ain MMDR, kan trei kam ia ki trai khyndew ha ka Jylla, tangba ki trai par, ki dei ban ioh ia ka plan ban tih mar poh kyndew na ka sorkar India bad na ka sorkar jylla ruh kumjuh bad ka jingweng noh ia ka jingkhang dewiong, kan trei kam, katba kum katei ka kyndon.
La ong shuh shuh ba ka NGT, kam lah ban khang ia ka jingtih dewiong, lada la bud ia ki kyndon jong ka MMDR kaba dei ka ain marpoh khyndew.
La ong ruh ba ka jingdain kuna kaba T.100klur, kan beh jingeh shibun ia ka Meghalaya bad ka sorkar Jylla, ka dei ban thep ia katei ka pisa na ka MPREF sha ka  Central Pollution Controll Board bad katei ka pisa kan leit sha ka jingdonkam hapoh ka Jylla.
Ka jingkwah jong ka NGT, ba u dewiong u dei ban hap ha ka jingpeit jong ka sorkar, la kyntait noh da ka Supreme Court.
La mynjur ruh ba ia u dewiong, yn die da ka Coal India bad ia ka pisa, kan aiti sha ka sorkar jylla, ha kaba kan ai pat sha ki trai khyndew bad ia ka rukom kit bad pyllait ia katei ka mar, kan iaid katba kum ka jingbthah jong ka Katomi Committee.
Shillong:  U Ma Balios Swer, President ka Jaintia Coal Miners & Dealers Association (JCMDA), ha ka jing pyllait khubor mynta ka sngi, u iathuh ba ka Supreme Court, mynta ka sngi, ka la weng noh ia ka jingtih jingkhum na ka kti jong ka National Green Tribunal (NGT), kaba khang ban tih dewiong ha ka Jylla Meghalaya, naduh ka 17tarik Iaiong 2014.
U Ma Swer, u iathuh ba la shah ban tih dewiong, hadien ba la ioh ia ka jing mynjur lane ka mining permission, na ka sorkar Jylla, ha kaba U DC, un long kum U Mine Inspector.
La ong shuh shuh, ba ka khyndew ka shyiap bad u dewiong, un hap ha ki trai jaka hi, kumba ju long baroh shi katta.
Ia u dewiong, uba don 38 lak metric tonne, uba la dep tih, yn die noh da ka Coal India Ltd, lyngba ka hukum jong ka Supreme Court bad ka jingtih dewiong, kan long kumba ju long hi baroh shi katta, ong U ma Swer.
Nga kwah kam kwah jam namar nga duk palat.
Ka Kong Shaidalin Marbaniang, kaba na Riangdo, ka la ioh ia ka buit thymmai bad kata ka long ban shna ia ki napkin, ki ban nym pynjaboh ia ka mariang.
Ka kong Marbaniang, ka don 30 snem ka rta bad ka khot ia kitei ki napkin “Syntu" bad katei ka thmu ban pyndonkam ia kitei  bad kiba lah ban nym pynjaboh ia ka mariang, hadien ba la dep pyndonkam.
Ka kong Marbaniang, ka pyni ia katei ka jingstad jongka, ha ka jinghikai kaba hynniew sngi, ba la pynlong da ka sorkar India, kaba iadei bad ka jingsumar bad leh khuid da ki kynthei ha ka por ba ki poi bnai.
Mynta ka kong Marbaniang, la iathuh ba ka pynmih 300 tylli shisngi, kitei ki napkin na ka jaka trei kam jongka ha Riangdo.
Shillong: Ka President jong ka seng MCTA, ka Dr.(Ms) B.H.Buam ka la ong , “Nga kwah ba kan don ka jingiapynbeit da ka jing ia sngewthuh jingmut, bad ia u Sir Jeffreyson Wahlang dei ban thungkam biang, pynban halor shibun bah  ki jingpyrshang jong ngi ban iakren sngewthuh bad ki nongpyniaid ka St.Edmund College ban wanrah biang iaka nam jong ka College, hynrei ka imat kumba ki khang tdam tdam iaka jingkhang.
"Ia kane, katei ka Dr.Buam ka la kren sha ki lad pathai khubor, katba  ki dang bteng ban pynlong ia ka jing iakhih da kaba  shong kyllain mynngor mynta ka sngi ha khmat ka Additional Secretariat.
Ka la ong ba ka riti synshar ka ri, kam shym la khang ia ki nonghikai ban don ka seng, bad ka dei ka rukom ba ki dei ban iashim bynta na ka bynta ki mat ban pynbha ia ka pule puthi.
Ka la ong  ruh ba kam lah ban iohi ba ki tnad ai jingnang jingstad ha ka jylla kin shah niew da kumne, kumba la leh da ka tei ka St.Edmund College.
Ha katei ka jingiakhih, lawan ban synran lang da ki spah ngut ki khynnah pule jong ka tei ka College naduh ki khynnah jong ka Arts,ka  Commerce bad ki khynnah ka Science Stream.
Kitei ki nongialam ka MCTA bad ka SEC unit ki la sdang myn hynnin ka sngi da kaba pynlong ia ka dharna ha phyllaw ka St.Edmund College ban pyrshah ia ka jing shah weng kam noh u Profesor Jeffreyson Wahlang bad ban dawa na ka Governing Body ba ka dei ban thungkam biang ia utei u nonghikai ha katei ka College.
Shillong:  Ka Synjuk ki Sordar Shnong Krang Area (SSSKA) hapoh Hima Sohiong, kila pyrshah jur ia ka rai ka Executive Committee (EC) ka KHADC ban weng noh ia ka jingpynsangeh ne sospen ia u Lyngdoh ka Hima Sohiong bad kila dawa ba dei ban bteng ban sospen ia u haduh ban pyniaid beit ia ki kam ki jam hapoh ka Hima.
“Ka jingai sanad kulmar ha ka hima khlem da don u pud u sam.
Ngi pyrshah jur ia kane namar ba tang kawei ka shnong Krang, la mih haduh 11 ngut ki sordar.
Kine ki sordar 11 ngut ki synshar khlem u pud u sam ba dei hok, ha kaba ki briew na kawei ka jaka ki leit kam shnong sha kawei ka dong", la kynnoh u president ka SSSKA u bah Lemberkutstep War.
Kane ka synjuk ka la kynnoh ba u Lyngdoh ka Hima Sohiong u bah Bashemphang Thabah, u la don bynta ban wanrah bun ki kynrum kynram hapoh ka Hima nalor ka jingbym don ka jingkhein jingdiah bad ka Bank Account ka Hima ruh, ym don satia.
Mynta ka sngi, ka KHADC ka la pynskhem biang ia u bah Bashemphang Thabah kum u Lyngdoh ka Sohiong Lyngdohship hadien ba la sospen ia u hynriew bnai.
“Ka don ka dorbar kyrpang ha ka 15 tarik Jylliew ba la khot u Acting Lyngdoh bad hangne la lap ba ka Hima kam don satia ka bank account bad kam don jingkhein jingdiah’, la ong u bah Lemberkutstep.
U bah Lemberkutstep u la kynnoh ba u Lyngdoh ula pynsah ram sha ka MeECL haduh T.54295 haduh ba la shah  ot syndon ia ka ding ha ka ophis ka Hima.
“Ka Ophis ruh ym don ba sumar, teng teng I kum ka iing jah bad ka ktem ki briew ba pyrshah ia ka imlang sahlang", u la ong.
Ym tang katta, la kynnoh ba u Lyngdoh ula ai wai ia ka ophis ka Hima shi bynta na ka, sha ki riew shimet.
Ki nongialam ka Synjuk, ki la kynnoh ruh ba u Lyngdoh u la shukor ia ka hok bad ka jingshisha ha kaba u Ia khein iap ia ka kong Kjun Kharthangmaw, kaba dang im.
“U Lyngdoh ula ong ba ka la iap da kaba pynshisha na u sordar shnong", la kynnoh u bah Lemberkutstep.
La kynnoh ruh ba une u Lyngdoh u la wanrah ka jingpyrshah jur na ka kur Shylla ha kaba u Lyngdoh ula ai sanad Lyngdoh Raid ia ar ngut na ka Kur Shylla, hynrei kham hadien  u la pynduh noh da kaba ong ka la duh jait bad ula pynduh noh ia ka jinglong Lyngdoh Raid.
Halor  kine ki daw, u la ong ba ka KHADC kam dei ban thung biang ia u haduh ban pyniaid beit ia ki kam hapoh ka Hima.
Nongstoiñ:  Ka Khasi Students’ Union (KSU) West Khasi Hills District Unit kala pynpaw ia ka jingsngew-khia kaba jur ha kaba iadei bad ka jingshah leh shilliang khmat haka sorkar ia ka Nongstoiñ College kaba dei kawei na ki College ka ba la rim tam hapoh ka District kaba don ruh hapoh ka District Headquarter.
Ka Nongstoin College ka la ioh ia ka kyrdan Deficit College ha u snem 1996 bad ka sorkar ka siew tang ia ki 6 tylli ki post nonghikai ha kaba kiba bun ki nonghikai hapoh katei ka college ki ioh iaka jingsiew na ka bai class jong ki khynnah bad ban ia nujor ia ka jingsiew ka khamheh shibun ka tulop jong ki nongtrei Grade-IV jong ka sorkar jylla ban iaki nonghikai jong ka Nongstoin College.
Mynta la palat 20 tylli ki snem ka Nongstoin College ka la shah iehbein bad shah leh shilliangkhmat haka sorkar jylla ha kaba tang 6 tylli ki post kiba katei ka college ka ioh naka jingsiew naka sorkar hynrei haduh mynta ym shym la don kano kano ka jingiarap naka sorkar, bad lada ianujor bad kiwei kiwei ki deficit College hapoh ka jylla tang ka Nongstoin College kaba ioh khyndiat iaki sanction post.
U Samla Franklin Syiemiong, Education Secretary jong ka KSU, WKHD haba kren bad u nongthoh khubor u la iathuh ba ka seng ka sngewthuh shai ba ia ka Nongstoin College bad ia ka District hi baroh kawei la shah iehbein bad leh shiliang khmat ha kaba iadei bad ki kam pynroi kiba dei hok ban ioh da ka District ha kine ki phew snem ba la dep, bad ym lah ban len ba ka daw ba nyngkong eh jongka jingsahdien jong ka District ka dei namar ka jing leh shiliang khmat jong ka sorkar ha kito ki por.
U Samla Franklin u la iathuh ruh ba ka West Khasi Hills ka la donkam palat ia ka College sorkar ne ka Government College lada khein iaka jingroi jong ki samla pule bad kumjuh iaka jingduk kaba ban iaka thain kumta ka sorkar ha kine ki 20 snem mynshuwa kam shym la iohi iaka jingduk bad jingduna jong ka district bad kam shym la khein kor iaka jingdonkam jong ka pule puthi hapoh ki thain Nongkyndong.
U samla Rishotskhembor Kharbani, General Secretary jong ka KSU, WKHD Unit ha ba iathuh ia katei ka bynta kaba iadei bad ka Nongstoin College la ong ba ka seng KSU ka la iakynduh la bun ngut ki Chief Minister ha ki snem ki ba la leit kumjuh ia ki Education Minister ryngkat ki dorkhas kiba ym lah shuh ban niew halor ban dawa ban thung khambun ki sanction post bad ka jingdawa iaka Government College hapoh ka District.
Shillong:  Ka sorkar jylla shen kan aiti noh ia ka Iew dohkha sha ka shnong Saiden, Nongpoh, Ri Bhoi District mynta u bnai.
U District Fishery Officer, ka Ri Bhoi District, bah P.S Tariang ula iathuh mynta ka sngi, ba katei ka iew dohkha ka dei ka iew banyngkong eh ha ka jylla bad la shna ha ka jinglut ba T.1.64 lak, hynrei ula pynpaw ba ia ka pisa ym pat ioh lut haduh mynta kumta ka la shim por ban pyndep bad pynbiang ia ki jingdonkam.
“Nga kyrmen ba shen kin sa aiti noh ia kane ka iew sha ka shnong Saiden ha ka taiew ban wan hadien ba la dep pynbiang bording elektrik katkum ka jingkwah ka shnong ka ban buh da u pre paid metre ban lait ka lut ksan".
U Bah Tariang ula ong ba kane ka Iew kam mut ban die tang ia ki nongbam, hynrei ban die ruh ia ki nongkhaii dohkha ha ka jylla bad kin leit die pat sha kiwei ki iew.
Ha ka jingshisha ia kane ka iew la dep plie ha u snem ba la dep, la ong u bah Tariang hynrei na ka daw ba ym pat lah ban pynbiang ia ka bording ka la shim por ban aiti sha ka shnong bad hadien ba ki la pynbiang ia ki kot ki sla ruh na ka liang ka MeECL ka la pyntip ba kam don transformer bad kane ka la nang shimpor shuh shuh.
“Kane ka iew dohkha ba kyrpang ka don 22 tylli ki basa ne stall, bad ka sorkar ka la buh ruh ki synduk ne ki refrigerator ban buh ia ki dohkha khnang kin ym sniew," ula bynrap.
Shillong:  Hadien hynriew bnai jong ka jingpynsangeh kam ne sospon, mynta ka sngi ka KHADC ka la thung biang ia u bah Bashemphang Thabah kum u Lyngdoh ba pura jong ka Hima Sohiong uba la shah sospon ha ka 20 tarik u Nohprah 2018.
Haba kren sha ki nongthohkhubor u Dy.CEM ba peit ia ka tnad Elaka u bah Pyniaid Sing Syiem, u la ong ba la pyllait noh na ka sospon ia u Lyngdoh Sohiong, hadien ba la dep tohkit bniah da ka kynhun tohkit ia kiba bun ki jingkynnoh pyrshah ia u.
U la ong ba kawei na ki jingkynnoh ka dei ka jingthaw shnong thymmai bad ka jingai sanad ia ki Sordar ha ka shnong Krang hynrei ia kane, u la ong ba ka kynhun tohkit ka la lap ba kam dei ba ai u Lyngdoh marwei, hynrei la rai da ka Executive Committee ka Hima Sohiong.
“Ngi la iathir sani ba la lada kam don u Lyngdoh ba pura, kan nang wanrah shuh shuh ia ka huri hura hapoh ka Hima’, la ong u bah Pyniaid sing.
U la ong ba la pynskhem ia u hadien ba ka kaiphod jingtohkit ba la thung da ka KHADC, kam shym la lap ba la leh hi u Lyngdoh marwei ha kaba iadei bad ka jingthaw shnong bad ka jingai sanad.
“Hooid, ngi la lap ba ka jingphiah shnong ka long pyrshah ia ka Administration of Elaka Act 1991′, hynrei kam dei ba leh hi u Lyngdoh marwei", u la ong u Dy.CEM.Lah ban kdew ba ka la don ka jingkynnoh ba u Lyngdoh ka Hima Sohiong u la ai sanad 3 ne 4 ngut ki sordar ha kajuh ka shnong bad kane ka la wanrah ka jingiapait shnong.
U Lyngdoh Sohiong pat haba kren sha ki nongthoh khubor u la ong ba mynshuwa hapoh Krang, ka jinglong sordar la shu pyniaid da kaba khein tnum ing, hynrei ka Hima ka la shim ia ka rai ban pynbeit ia kane da kaba phiah ia u pud u sam uba beit na ka bynta ban wanrah ia ka jingsynshar kaba ryntih hynrei ki la mih ki jingbym hun kiba la poi ki jingujor sha KHADC.“Ki don katto katne ki sordar ki bym hun bad ki la ujor sha ka KHADC", la ong u Lyngdoh.
U la ong ba shwa ban wan shimti ma u, kum u Lyngdoh ka Hima Sohiong, ki la don kumba 7 ngut eiei ki sordar ha Krang bad ka jingmih ki sordar ka dei kaba la rim naduh mynshwa.
“Ki paidbah ki iakwah ban ioh shnong hi ban ioh synshar hi", la ong u Lyngdoh bad bynrap, ba la phiah ia ki shnong da kaba buh da u lain u pud.
Shillong:  Ki nonghikai jong ka Skul Mawkhar Presbyterian Secondary School Sohmylleng West Khasi hills Dist, ki la ia kynduh myn hynnin ka sngi, ia u MLA jong ka Mairang Constituency bah Metbah Lyngdoh bad aiti ruh ia ka dorkhas,  ha ka kamra jong u ha Secretariat.
ki nonghikai jong kane ka skul ki la pynsngew ia ka jingeh kiba bun kiba ki nongshnong jong katei ka shnong  ki ia kynduh.
Ka shnong Sohmylleng ka jngai kumba  85 km bad ka dei   ruh ka Mission field jong  ka Balang  Presbyterian Mawkhar.
Ki nonghikai jong katei ka skul hadien ba ki la hikai ha katei ka jaka naduh u snem 2012 ki la iohi lut ia ka jingeh jong katei ka shnong kaba dang donkam shisha shibun ka jingphai  khmat   na ka liang jong u MLA bad  na  ka sorkar ruh kumjuh.
Ka shnong Sohmylleng ka don haduh 143 tylli ki long  ing  bad palat 500 ngut ki nongshnong shnong ki don ha ka tei ka shnong.
Ki briew ha katei ka shnong ki dei kiba im da ka rep ka riang bad   bun ruh ki im ha ka  jinngduk, tangba kim don lad ban phai shano shano ruh.
Haba jia ka pang ka shitom ki hap ban shu bah ia ki nong pang bad iaid da ka kjat 2 haduh 3 kynta  ban poi haduh surok kali.
Ki mar rep jong ki haba ka hiar palat ka dor ka mur kim lah shuh ban pynpoi sha ki iew ki hat bad shu ieh haduh ba kin da pyut bad  ka um bam ka um dih kam long kaba tikna ki lynti iaid kjat bad kiwei kiwei.
Kumta kum ki nonghikai jong ka tei skul da ka wei ka sur ki la rai ban pyn sngew ia kine ki jingeh ha u MLA bah Metbah Lyngdoh ba u dei ban phai khmat bad leh ei ei na ka bynta katei ka shnong.
La ong ba ki nonghikai haduh mynta ban poi sha skul ki ha iaid da ka kjat kumba 1 kynta haduh shi kynta Shiteng  haduh ha skul.
Teng teng  ha ka miet ka iong  kam long kaba suk bad ka ba shngain, khamtam ia ki khynthei khynnah, namar ka lynti iaid kjat ka dei beit da ka khlaw kynjah.
Na ka liang ka principal jong katei ka skul ka Miss Grefelyne Kharsyntiew, ka ban jur  bad pynsngew ia u MLA ba u dei ban pynpoi noh da ka surok rong sha katei ka shnong namar kumba ka long mynta katei ka jaka ka dei ka ba la shah inoh bein shisha la bun bun snem.
Na ka liang u Bah Metbah u la pynpaw ka jingkmen ba u ioh ban  ia kynduh ia kitei ki nonghikai bad khamtam ia ka mynsiem ba ki don ban kyntiew ia ki jaka nongkyndong  bad u la kular  ban shim khia,  ia kane ka jingpynsngew jong ki bad ban peit ruh ia ka jingidonkam jong katei ka thain.
Shillong:  Ka Khasi Students’ Union War Jaintia Circle, ka ai khublei ia ka Sub Divisional Officer (Civil), Amlarem Sub Division Madam, ka kong J.U Kharpuri, kaba la shimkhia ia ka jingujor ka seng ia uwei u bar jylla uba kyrteng u Jagir uba la ai kur Dkhar, uba la ioh ruh bad ka Epic Card jong u hapoh ka shnong Mupyut.
Ka seng kam lah ban shu peit ne shong kli kti ia kane ka rukom leh ki bar jylla bad ka pynrem jur ruh ia ki Rangbah Shnong kiba la ailad ia kum kine ki briew ba wan na ei na ei ban shim ia ka Kur Khasi Khara jong ngi.
Na ka liang ka SDO ka la khot hajir ia une u bar jylla ha ka 28tarik Jylliew 2019, halor ka jingpyndonkam bakla ia ka jait Kur Dkhar kaba long pyrshah ia ka ain bad lah ruh ban pynshitom katkum ki kyndon ain.
Ka Seng ka kyntu ruh ia ka Kur Dkhar ba kin tuklar ia kane ka bynta khnang ba kito kiba leh thok leh shukor ha ka kur ka jait kin ngat ha ka ain.
Ka seng ka maham jur ruh ia kito ki menieid bar jylla kiba pynioh rashon card, epic card ia ki bar jylla hapoh ka Amlarem Sub division da kaba shu leh thok ba ki dei ki nongshong shnong ba pura ha ka thain War Jaintia, ong  ka kyrwoh ba la phah da u General Secretary Samla Lurman B.Talang.21 ngut ki briew, ki la iap na ka jingpang  Japanese Encephalitis ha Assam, ha ki lai bnai ba ladep, ong ka khubor sorkar mynta ka sngi.
U Additional Secretary (Health), U Sanjiv Kumar, u ong “Haduh mynta ki don 21ngut kiba la iap bad sa 69ngut kiwei pat kiba don ia katei ka jingpang Japanese encephalitis (JE) naduh U Iaiong haduh U Jylliew ha Assam".
Uwei na ki nongtrei jong ka seng Congress,ula kiew halor dieng bad ula byrngem ban pyniap noh ialade.
Katei ka jingjia, ka la jia ha khmat jong ka ophis jong ka seng Congress ha Delhi, ha kaba utei u nongtrei Congress, ula byrngem, ba lada U Rahul, um weng noh ia ka jingthmu iehnoh kam jongu, kumta un sdien phasi noh ialade ha utei u dieng.
U  Hanif Khan, ula kiew ha utei u dieng, ha ryngkat bad u tyllai ha ka kti jongu.
La tan noh ia U Khan da ki pulit bad ki nong pahara ha katei ka jaka.
Ha kawei pat ka khubor, ki la don da ki spah ngut ki nongialam jong ka seng Congress, kiba la iehnoh ia ki kam jongki, ki la ia lum lang ha ophis jong ka seng Congress ha Delhi bad ki la ia shong kyrain mynta ka sngi.
Hynnin ka sngi, ki 5ngut ki myntri rangbah na ki Jylla bapher, ki la ia kynduh ia U Rahul bad pynpaw ba kim kwah satia ia u, ba un iehnoh ia ka shuki President jong katei ka seng.
New Delhi: Ka Supreme Court mynta ka sngi, ka kyntait ban pdiang ia ka mukotduma, kaba pyrshah halor ka jing pyn treikam ia ka ain inner line permit (ILP) kaba khanglad ia ki nong India, ba kin leit rung sha ki jylla jong ka thain shatei lam mihngi, ba kynthup ia ka Nagaland.
Ka bench, kaba la khlieh da U Ranjan Gogoi, uba dei U Chief Justice ka Supreme Court, ka kren shai ba kam kwah satia ba iakren ia katei ka kam.
La mudui halor katei ka ain ILP, da U Ashwini Kumar Upadhyay, uba dei u muktiar bad uba dei ruh u dkhot jong ka seng BJP, ha kaba u ong ba katei ka dei ka jingkhanglad ia ka iaid ka ieng jong ki briew bad ka khanglad ia ka hok jinglong trai shnong jong ki para nong India.
Utei u muktiar, u ong ba ki don tang 8 percent ki Hindu ha Nagaland bad kumta ka jing pyntrei kam ia ka ILP, ka khanglad ia ki rit paid.
Shillong: Ka Enforcement jong ka KHADC mynta ka sngi  ka 2 tarik u Naitung 2019 ki la leit khang tala ia ka company V.S.S Build( Com PVT Limited) halor ka jing bym biang ia ka trading laisen bad ka labour laisen.
Ka KHADC ka  la ioh jingtip ia ka jing pyntrei beain jong ka tei ka company  ki la  leit ban khynra iaka labour license bad ka trading license ia kane ka company kaba lah trei mynta lah shisnem ha poh Airport Umroi Ri Bhoi District kim shym la don ia ka  trading license bad kum juh ruh ki nongtrei kiba dei ki bar jylla kim shym la don ia ka  labour laisen ha kaba lah shu trei be ain khlem ka mynjur  na District Council.
Shillong: Ka Supreme Court, kan rai lashai ka sngi, ia ka kam tih dewiong ha Meghalaya, ong ka khubor na U Ma Lber Laloo, uba iakhun ia ka mukotduma ha katei ka kashari, na ka bynta ban weng noh ia ka jingkhang tih dewiong ha ka Jylla.
Ka jing bishar, la iathuh ba kan long ha ka por 10.30 mynstep ha ka Kashari Number 11.27 ngut ki briew, ki la iap ei, na ka jingshlei um bad ka jinghap slap kaba jur kaba la jia ha ki khyndiat sngi ba ladep ha Mumbai.
La pynthikna ia katei ka jingjia, da ka  Brihanmumbai Municipal Corporation mynta ka sngi.
Ki bor pyniaid jong ka sorkar Jylla, ki la pynbna shuti mynta ka sngi, namar ka jinghap slap kaba jur bad kaba iai bteng khlem sangeh.
La iathuh ba 18ngut ki la iap ei bad sa hynriew ngut kiba mynsaw, na ka jing khyllem jong ka kynroh na ka jinghap slap kaba la jubor ha Malad bad katei ka jingjia, ka jia  ha ka por 2baje mynta ka sngi dang step phyrngab.
Katei ka dei ka jaka sah jong ki briew ha rud surok, ha kaba ka kynroh ka la twa bad ka la ban ia kitei ki shem lanot.
Shillong:  Ka HANM ka phah ia ka khubor sngewlem sha kiba ha iing ha sem jong ka Samla Ready Lamare, kaba la iap ngam jyllop, ha ka jaka  sei mawshun jong ka Star Cement.
Na ka liang ka seng  ka dawa na ka sorkar Meghalaya, ba ka  dei ban thung da ka jingtohkit, halor katei  ka jingiap ngam jyllop ka Samla Ready Lamare, ha ka jaka sei mawshun jong ka Star cement, namar la suba jur ba ia katei ka jaka sei mawshun jong ka star cement kam pat biang ki kot ki sla, kiba kynthup ia ka clearance certificate na ka ministry of environment kumta ter ter.
Ka seng, ka ong ba lada ka sorkar kam shimkhia kan sa jia shuh kum katei ka jingjia, nangne sha khmat, namar baroh ki kompeni dewbilat, ba don ha East Jaintia Hills ki shu sei mawshun katba ki mon, khlem da bud ryntih iaki rukom pyniaid ka ministry of environment.
Shuh shuh ka seng ka la wan ban iakynduh ia u Superintendent of Police, East Jaintia Hills District Khliehriat halor  katei ka jingjia bad la kyntu ia u ban shim khie ia katei ka jingjia, la ong u Secretary jong ka Seng, Bah Shaniahlang Suchen.
Shillong: Mynta ka sngi 2 tarik Naitung 2019 u Myntri ka tnad Transport, u Ma Sniawbha lang Dhar u la leit jurip ia ka kad Liengsuin ha Umroi Airport Ribhoi District.
Kat kum u myntri u la pynpaw ia ka jing ang nud ban ioh da ka kad lieng suin ka ba heh, hynrei ka long ruh ka ba shitom ban shna pynheh ia kane ka kad Liengsuin.
“Lada ngi pynheh ia kane ka kad liengsuin kan bun ki jinglut palat hynrei lada ngi ioh da kawei ka kad lieng suin ka ba thymmai kan kham duna ki jing lut kumta ngi ap ia ka Central Goverment ba kan ai jingiarap ba ngin ioh da kawei ka kad liengsuin ka ba thymmai" la ong u bah Sniawbhalang Dhar.
Mynta hi ka sngi, u Myntri,  u la hiar jurip ia ka Inter State Bus Terminal ha Mawiongrim.
Ha ka ne ka sngi la ia don ryngkat da u MLA ka Mawlai Constituency u bah Process T Sawkmie, u MDC ka Mawlai Constituency u bah Teibor Pathaw ki Ophisar ka tnad Transport bad U Rangbah Shnong kane ka shnong.
Ha ka jing leit jurip u Myntri u la lap ba ia ka kam ha ISBT ka la dep haduh 80 percent bad u la khmih lynti ruh ba ha u bnai Nohprah kin lah ban pyndep ia kane ka jaka ieng ki Tourist Bus.
“Ka jing wan jurip jong nga ka long ba ngi kwah kan dep kloi noh bad kat ha mynta hi ki kam ba la dep haduh 80 percent ha ka jinglut ka ba 43 klur hynrei ka jingpynslem ka long ba ka Central Goverment ka ban slem pynllait ia ka pisa ka ba long 10 klur bad ngi khmih lynti ha u bnai Nohprah ba ngi lah ban sdang noh ia ka ne ka ISBT", la ong u Ma Sniawbha Dhar.
U Ma Sniawbha  u la pynpaw ruh lada la dep ia kane ka ISBT kan long ka lad kamai jakpoh ia ki ba bun ki samla niah taxi bad kumjuh ruh ia ki briew ki ban ioh ban seng ia ki dukan jong ki.
Kumba ka long baroh shikatta ki Nongbishar ha ka High Court Meghalaya ki dang duna.
Lada ym bakla don tang uwei u nongbishar ba ha khlieh (Chief Justice) bad sa uwei u Nongbishar (Justice), kaba mut ki don tang arngut.
Ka jingdon tang arngut ki Nongbishar ha High Court, lehse, kan buh jingeh ia ki mamla (litigant) ki bym hun ia ka jingrai jong uno uno u Nongbishar marwei (single Bench Judge), namarba ym don  lad ban apil (appeal) sha ka Kashari ba kham halor (Division Bench) kaba  kynthup ia ki arngut ki Nongbishar.
Kita ki Nongbishar arngut ki dei ki bym shym don bynta ha kaba shym bishar ia ka kam (case) ba mut ban apil.
Ia kane ka Kashari ba kham halor (Division Bench) dei ban thaw mardor (constitute immediately) haba la donkam, khnang, ba ki mala kin ym duh nong bad slem por.
Hynrei, kumba ka long mynta ba don tang arngut ki Nongbishar (Chief Justice and one Justice), ka long kaba eh ban thaw (constitute) ia ka Division Bench, namarba uwei na ki nongbishar u la dei lypa uba rai ia ka kam (case) ba mut ban apil.
Kumba la ong ba ia ki Kashari ba halor kum ki Division Bench; constitution Bench, kiba kynthup ia ki arngut ne lai ngut ne san ngut ki nongbishar hap ban thaw (constitute) mardor haba donkam, kumta ban don tang arngut ki nongbishar ha ka High Court, lehse ka long kaba ym iahap satia.
Ha ki bnai ba la dep, ka High Court Meghalaya ka la ioh ia uwei u Nongbishar (Justice) lehse na ka ‘BHAH’ ki nongiasaid ain (advocates).
Lehse mynta ka la dokam ban thung shuh sa uwei ne arngut ki Nongbishar.
Ka sorkar Meghalaya ka la donkam ba pyrkhat ban tyrwa noh ia ki kyrteng sa ha ka ‘BHAH’ jong ki Nongbishar ki Kashari District Council ka jylla.
Lah ban phah ia ki kyrteng jong arngut ki Nongbishar District Council Court, kata ia ki kyrteng jong u Judge bad u Additional Judge bad ban phah sha ka bor ba dei ka ‘Collegium’ ne, khnang ba kan pyrkhat bad pdiang ba kin long ki Nongbishar (Justice)  ha ka High Court, Meghalaya.
Balei ba la donkam ban thung Nongbishar High Court sa na ka ‘BHAH’ ki District Council Court, ki daw ki long kumne:.
Bah Monarch ShabongKumba ka la paw bha ha ki kotkhubor, ha ki khyndiat taiew ba ladep; ngi iohi, ba U Chief Executive Member jong ka Karbi Anglong, ula kwah ban nang pynshit shuh ia katei ka mat bad kata, ka long, da kaba u leit jngoh ia ka Jri Kyndeng ha ka Sngi Saitjain, ha kaba u da kam trai ba katei ka jaka, ka hap ha u pud u sam jong ka Karbi Anglong District Council bad ba u da pyni, ba katei ka jaka ka hap ha ka Council, naduh u snem 1951.
Katei ka mat te ka la jyrsih shi katdei ha kine ki sngi bad ka jing shisha, ka long ba uba kham stad ktien, lane uba kham nud, ula nang leh katba u sngew iahap bad u sngew mon, katba uba kham tip sngi, la une uba kham tieng eit, ula nang kynran shadien ialade.
Lada ka Assam, ka kren ia u pud u sam jong ka Meghalaya, khlem pep, kan hap ban sngewthuh shai ba baroh kawei ka  Ri Khasi Jaintia bad ka Garo Hills, ka la hap lypa hapoh jong ka Assam ha shwa jong ka jingioh ia ka United Khasi Jaintia District Council ha u snem 1952 lane ha shwa ka jingioh ia ka Meghalaya, ha u snem 1972.
Hynrei halor katei ka mat, ngi dei pat ban sngewthuh ba ha shwa jong u snem 1947-48 (bad wat hadien), ba kitei ki jaka puta, ki hap hapoh ka jingpeit jong ki Syiem Khasi, ki Dolloi bad kiwei de ki bor bad lada iakren ia ka jinglong trai ia ki jaka, ngi hap ban iit ia ka tynrai bah bad katei ka long ba mano ba long trai ia katei ka jaka bad mano ba shong ha kitei ki shnong bad nangta sa kumno pat ka mih ka kyrteng bad lada ka dei ka kyrteng Khasi, ne ka dei ka kyrteng Assamese.
Ka jingiakren pynshit ia u pud u sam jong ka Assam bad ka Meghalaya, ka long tang ka kam thombor bad ka jingthmu ban shu leh jubor justi, hynrei ka jingioh jong ka Meghalaya, ia la ka jong ka Jylla, ka wan halor ka nongrim, kaba ki ong ka Jylla rilum lane kaba mut ba ki riewlum, kin hap ha u pud u sam jong katei ka Jylla bad haba ka long kumta, ka tynrai, kam dei tang ia ki ain, hynrei ka dei ban long ruh ia ka thymmei, kaba la don lypa bad kaba ngin hap ban tih tynrai, hapdeng ki snem 1947 bad ter ter, haduh ka jingwan ka Jylla Meghalaya.
Shillong: Ki don katto katne tylli ki kotkhubor, kiba thoh mynta ka sngi, ba kumba 8,9 ngut ki MLA Congress, ki kwah ban pyn iasoh ialade sha ka seng National Peoples Party (NPP).
Haba iakren bad kitei ki katto katne tylli ki kotkhubor, U Ma Sniawbhalang Dhar, uba dei u myntri ka sorkar Jylla, u kam ba kitei ki MLA, ki la ia kynduh ia u.
“Ki la wan ia kynduh ia nga ruh, ha kaba ngi la shu sngap, ia kaei kaba ki la kren bad pynpaw, hynrei haduh mynta ngim pat iakren satia ia kane ka bynta hapoh ka parti ne ban rai eiei" ong u myntri.
Lah ban pynkynmaw, ba ha ki khyndiat taiew ba ladep, ba ka la mih ha kawei ka kotkhubor Khasi, ha kaba la thoh, ba ka la don ka jingiakren ha Jaintia hills, ha kaba kiba bun, ki kwah ban pynkiew kyrdan myntri rangbah ba ar noh ia U Ma Sniawbhalang Dhar, uba la dei uwei na ki nongialam ba rangbah na Jaintia Hills.
Kham mynshwa, ka Jaintia Hills, ka la don ia U Ma RC Laloo, uba la long u myntri rangbah ba ar, ha ka por jong ka sorkar jong U Mukul Sangma, ha ki snem 2013-2018.
Kiwei pat ki khubor, ki kam ba ki don kumba 12, 13 ngut ki MLA jong ka seng Congress, kiba la ia kynduh bad ki nongialam jong ka seng BJP, ha kaba ki kwah ban pyniasoh ialade sha katei ka seng bad ba kin mih noh na ka seng Congress.
I don’t like any congress  leader to be part of MDA govt.
conrad had commit a terrible mistake to give to Sniawbha coming and so on.
Remember conrad some day these shiefted congress lover will led your party down.
if i were you i wound gave them NPP ticket.
Shillong: Myn hynnin ka sngi, ki nong hikai jong ka St Edmund College,kum ka dak jongka jing pynrem bad ban pyrshah halor ka jing shah beh kam noh jong uwei naki para nonghikai ha katei ka College u bah Jeffreyson Wahlang, ki la pynlong ia ka dharna ha phyllaw jongka College naduh ka por 10 baje mynstep.
Haba kren ha ki lad pathai khubor,u bah Malcom Tariang uba dei u President jong ka Meghalaya College Teachers Association (MCTA) jong ka St Edmund Unit, u la ong ba kane ka jingiakhih jong ki pyrshah ia ka Governing Body jong katei ka College kaba khlem buh por ka la sdang mynta ka sngi bad kane kan  iai bteng lada na ka liang ka Governing body jong ka College  kim pyn shahshkor  ia ka jingdawa jong ki.
U Bah Tariang, u la iathuh ba ka jingshah behkam jong u nonghikai ka long ba ha u bnai Jylliew, ki la pynlong ia ka jingiakhih jong ki da kaba deng lama iong hapoh kamra ba dei jong ki nonghikai, ha kaba u tei u nonghikai u la iashim bynta lang ban deng lama iong.
“U bah Jefreyson u la don la ka iing kasem,lada yn shu beh kam khlem nongrim hato pyrkhat kumno un ioh pisa ban pyndap ia ka iing ka sem?" la buh jingkylli u bah Tariang.
Hynrei hadien katei ka jingiadeng lama iong, la iathuh ba ki bor pyniaid jong ka College ki la khot pan jingshai ia u bad u la jubab ba namar u dei u dkhot ha ka MCTA u la ia shim bynta da la ka mon hi bad na ka liang ka Governing body kim hun tang ia kata ka jingai jubab da kaba ki la aipor ia u ban ai jubab hapoh ka 9 baje mynmiet ha katei hi ka miet.
Kum ki para nonghikai, u la ong ba kim lah ban shu sngap ia kane ka jingleh jong ka Governing Body bad mynta ka sngi ki la sdang ia kane ka jingshong dharna,  kaba khlem buh por bad ban  dawa   ba dei ban thung biang ia u tei u nonghikai ba la shah weng na ka kam, lem kumta kin dang iai bteng ia ka jingiakhih ka jong ki, wat la kan ktah ia ka jing long klas ruh.
U bah Malcom Tariang u President ka SEC unit u la bynniaw da kaba , “Ka long ka ei kaei ka ba lyngngoh ba ngi ki  staff jong ka  College ngim don  ia ka   staff room bad haduh ba ngin hap  pynlong ia ka phyllaw kum ka staff room.
"U bah F.Ropmay u la ong ba ka Governing body ka leh mon palat haka rukom ban siew ia ka tulop sha ki nonghikai,nalor kiwei kiwei de ki rukom niew bein ia ka jingshakri jongki ha ka kam ban kyntiew ia ka College bad ia ki khynnah pule jong ka College.
U la iathuh ba ki dawa ba dei ban pynkut noh syndon ia katei ka Governing body ba mynta bad ban thung thymmai noh da kawei khnang ban wanrah ia ka jing iaidbeit,nangta ban weng noh ia ka Service Rule 2018.
Ban ia shim bynta lang, na ka liang  ki nongialam jong ka seng kmie MCTA ruh ki la ia wan lang, ha kaba la wan ban mih khmat da ka Dr B.H.Buam ka president, kong Amanda Basaiawmoit, lem bad ki ki dkhot jong ka seng KSU ban ai ka jingkyrshan ia ki nonghikai.
Ki nonghikai ki la pynlong ruh ka jing wah ia ki placard ba la thoh kiba pynpaw ia ka jing pyrshah ia kane ka jingshah beh kam jong utei u nonghikai.
Shillong:  Ki kharkaia kiba dei ki nongkhaii ha ka jylla, ki la rai ba ia ka bai siew ia ka Transit Pass (TP) kaba ju shim da ka District council, yn pynphai noh sha ka dor u synsar kata ban kham pynkiew ia ka dor.
Ki kharkaia ki la pynsngew ia kane mynta ka sngi, hadien bala iakynduh ia u myntri ka tnad kam rep ka jylla, u bah Banteidor Lyngdoh ha Secretariat.
Ia ka TP la ju shim khajna da ki Autonomous District Council (ADC) na u synsar ba kit shabar ha ka dor T.4 hajar na ka bynta shi trok.
Haba kren sha ki lad pathai khubor hadien ba la iakynduh mynta ka sngi ia u myntri ka tnad ka rep ka riang, u SP Chadhury uwei na ki kharkaia bad u nongkhaii ha ka jylla, u la iathuh ba ka jingiakren bad u myntri ka long kaba seisoh, ha kaba la pyllait noh ia ka TP ia u synsar.
“Ka dor jong ka TP shi trok u synsar ka long T.4000 bad lyngba ka jingpyllait ia ka TP, ngin ngin pynkiew ia ka dor u synsar na ka bai siew TP", u la ong.
U la iathuh ba ka dor u synsar mynta u snem ka la kham kiew haba ianujor bad mynshem snem.
“Kador mynshem snem ka long T.34-40 shi kilo katba mynta ka la kiew sha ka T.60 tam shi kilo", u la ong.
La iathuh ba ka iew ka kiew ka hiar, katkum ka jingjur ka jingdawa ia kano kano ka mar bad lada ka jur ka jingdawa, duna ka mar ka dor ka heh hynrei lada bun ka mar, ka duna ka jingdawa, ka dor ka rit.
Katkum ka jingong u Chudhury lada ka dor u synsar ka long T.60 kan kiew tam ia kane lyngba ka jingpyllait noh ia ka TP.Lah ban kdew ba ka sorkar ka la pynlait khajna noh ia u synsar ha une u bnai dang shen da kaba ithuh ia u synsar kum u Agro Forestry Product.
U Chadhaury u la iathuh ba nalor ka khajna u synsar, kila pynsngew ruh ha u myntri ban pynbiang ka rukom pahara ha iew dielang ha Mawiong, ban pynbha ia ki kudam, ki tiar kiba don ha katei ka iew bad kiwei.
Ia u synsar la ju shim khajna da ki district council hynrei lyngba kane ka jingkhang ka sorkar, kan pyllong ia ki district council ban duh khajna ym duna ia ka shi klur ha ka shi snem na u synsar bad ka sla tyrpad.
Shillong:  Ka jingialang jong ka  Executive Committee (EC), Central Body jong ka Hill Farmers Union (HFU) ka la rai ban pynlong ia ka jingialang paidbah halor ka jingot kilo ha ka 8 tarik mynta u bnai ha ka por 10.30 baje mynstep ha Mawkhar Dorbar Hall.
Katkum ka kyrwoh khubor na u President jong ka Hill Farmers Union (HFU) bah Commander Shangpliang u la iathuh ba  ka EC ka la shim ia ka rai ban pynlong noh da ka jingialang paidbah halor ka jingbteng ka jingot kilo ha Iewduh bad kiwei ki jaka, namar wat hadien ka jingiakynduh bad ki bor sorkar, District council bad kumjuh ruh bad u Syiem hynrei ka jingot kilo ka dang bteng haduh mynta.
Ka jingot kilo ka la ktah shibun ia ki nongrep namar haduh mynta ka sngi ruh ka dang bteng.
Ka EC ka la pynpaw ba ka jingot kilo ka dei ban duh noh namar ka long kum ka jingpang kaba lah ruh ban pyniap ia ki nongrep.
Ka seng ka la shim ruh ia ka rai ban bthah ia ki unit ba kin pynlong ia ki jingialang khnang ba kin pyntip halor kane ka jingialang kaba la thmu ban pynlong ha ka 8 tarik.
Shuh shuh ka seng ka la shim ruh ia ka rai ba baroh ki nongrep ki shah ktah halor ka jingot kilo bad kiwei kiwei ki jingshah banbein ha iewduh ki dei ban wan sha kane ka jingialang.
Shuh shuh ka seng ka la shim ruh ia ka rai ban kyrpad ia ki nongrep ba kim dei ban leit die jhur ha katei ka sngi kata ha ka 8 tarik, hynrei ba kin leit iashim bynta ha kane ka jingialang khnang ban pyni ia ka jingiatylli jong ki nongrep.
“Ka por ka la dei iangi ki nongrep ba ngin iatylli da kawei ka sur ngin pynsawa bad ngi dei ban mih paidbah ha ka 8 tarik mynta u bnai dei tang ki paidbah bad ka sur jong ki nongrep ba ngi lah ban pynduh noh ia ka jingot kilo" la ong shuh shuh u bah Commander Shangpliang president ka HFU.New Delhi:  Ki san ngut ki  Myntri Rangbah ka Congress ki la leit iakynduh ia U Rahul Gandhi, U president ka seng mynta ka sngi, hynrei ka jingkwah jongki kam shym la longkam satia,namar ba U Rahul, ula  kyntait ban dang iai bteng kum u nongialam jong ka seng Congress.
U Myntri Rangbah ka Rajasthan, u Ashok Gehlot, haba u ai jingkren na ka bynta kitei ki 5ngut ki myntri rangbah, u la ong ba hadien  ka jing ia kren kaba 90 minit, ki la pynsngew ba ka jingshah rem elekshon jong ki parti kam dei ka mat kaba thymmai.
Haba iathuh sha ki lad pathaikhubor ,u la ong ba ki pynpaw ia ka jingsngew jongki bad u la shahskhor ia ki bad ki kyrmen ba un sa shim ia ka rai jong u ha ka por kaba dei.
Haba la kylli la u Gehlot bad u Myntri Rangbah ka Madhya Pradesh u Kamal Nath kin resain ne em, u Gehlot u la iathuh ba ia kata ka jingtyrwa la dep naduh ka sngi ba la pynbna iaka resol.
“Ka shong satang ha ka jingialam ki nongialam ka parti ban rai halor kata “.
Kiwei pat kiba la leit iakynduh ia u Gandhi ki long u Amarinder Singh na Punjab, u Bhupesh Baghel na Chhattisgarh bad u V.Narayansamy na Puducherry.
U  Gehlot bad u Baghel naduh ba sdang ka jingia kynduh, ki la  pynpaw ba u  Gandhi u dei ban neh kum u President ka Congress.
Hynrei u Gandhi haba iathuh sha ki lad pathaikhubor ha Parliament u ong, “Nga la dep kren shai,ha kaba baroh phi phi iatip.
"Kane ka dei ka sien ba nyngkong ba U Rahul, un iakynduh bad ki Myntri Rangbah jongu ban rai ba un ym treh ban long nongialam haka parti hadien ba ka la jop tang 52 ngut ha ka elekshon ba ladep.
U Gandhi u la shahrem  ruh na Amethi jongka  Uttar Pradesh, hynrei u la jop ia kane ka  Lok Sabha na Kerala.
Nongstoiñ: Ka Seng West Khasi Hills Students Union (WKSU) ryngkat ki khynnah pule Science jong ka skul Sibsing Memorial Government Sec.
School ki la ai khublei ia ka jingshimkhia jong ka sorkar ban phah noh ia u nonghika Biology sha katei ka skul kaba khlem don nonghikai ha katei ka subject la kumba 5 bnai eiei.
Katkum ka kyrwoh khubor bala phah da u Samla D.Sunn President ka WKSU la ong ba na ka liang jong ka Seng kala ioh jingtip ba u nonghika Biology ia kaba la dep ban thung da ka sorkar naduh ka 13 tarik u mynta ka sngi Nyngkong jong ka taiew kata ka 1 tarik Naitung u la wan ban shimti ia katei ka kam hikai.
Ha kaba iadei bad ka jingshimkhia jong ka sorkar ban phah noh ia u tei u nonghikai na ka liang jong ka Seng WKSU bad kumjuh ki khynnah pule Science jong katei ka skul kila ai khublei ia ka sorkar jylla khamtam ia u Myntri Rangbah u Conrad Sangma lem bad u Myntri pule pluthi u bah Lakmen Rymbui bad kumjuh u MLA ka thaiñ in bah Macmillan Byrsat kiba la sngap ia ka jingdawa ki khynnah pule katei ka skul.
Ha kawei pat ka liang na ka Seng WKSU ka dawa na ka sorkar jylla ba kan bishar bniah kham kloi ia ka jingbym lah ban thung ia u/ka Principal ba pura hapoh katei ka skul sorkar kaba don ha Nongstoiñ na ka bynta ka jingbit jingbiang ki khynnah skul jong ka thaiñ.
“Tang ban shu buh jingkylli ia ka sorkar hato ka nud mo ban thung kam Principal tang ban shu peit shipor lane ban bat ia ar tylli ki kam (dual charges) hapoh ka skul Pinemount Shillong bad lada kam nud ban leh kumta, hato balei ym lah ban thung Principal ba pura bad ban phah bat tang kawei ka kam hapoh ka skul Sib Singh ha Nongstoiñ namar kumba paw mynta ba ia ka skul Sib Singh la shu phah peit shi por bad bat ar kam da ka DSEO Nongstoiñ bad hato kane kam dei ka jingleh shiliang khmat ha ki skul Sorkar jong ka jylla lada ka jia kumtei? Ngi kyrpad jur ia ka sorkar ban mang  bad pyniahap ha ka juh ka kyrdan ha kino ki kam pynroi skul ha ki skul sorkar" ong u samla D.Sun.
Shuh shuh u Samla D.Sunn u la ong ruh ba na ka liang jong ka Seng ka kyrpad jur ia u MLA ka Nongstoiñ ba un buddien kham kloi ia baroh ki mat ba dang sah teng ha ka pule puthi ha ka thaiñ bad ruh ban buddien ia ka jingtyrwa na ki bor pyniaid jong katei ka skul sha ka sorkar ban mang tyngka noh na ka bynta ban tei ia ka Additional School Building ha kaba katei ka kam la shu sah teng noh tang hapoh PWD Building ha Nongstoiñ wat lada ia baroh ki jingdon kam la dep pynbiang da katei ka tnad.
Ym tang kata ka jingjot rathai ki building skul kynthup kiba la rim Assam type house bad RCC building naduh ba khlem da maramot ia katei ka skul ka long kaba i sangsot ban iohi te, ia kane ruh ka sorkar bad ka tnad pule puthi jong ka jylla ki ladei ban shim khia bad ban mang tyngka noh kham kloi na ka bynta ka burom jong katei ka skul sorkar ha ka thaiñ pynkut ka kyrwoh na u tei u nongialam.
Jowai:  U  Deputy Commissioner, ka West Jaintia Hills District u la pynbna ba yn ai shuti ha ka 12 tarik bad 22 tarik Naitung 2019 na ka bynta ka District baroh kawei, namar ka jinglehniam Behdienkhlam ha Jowai bad ha Tuber.
Ha kitei ki sngi, baroh ki ophis sorkar, bad ki skul  hapoh ka District kin khang lut.
Shillong:  “Ki Hynniew Shnong kiba kynthup ia ka Lumkseh, Mawkynring, Mawkduk, Wahmyntait, Lumdiengnga, Lumrit bad ka Kyrdeng ka ba hap ha ka  Shnat Raid Tynring ki la duh lut ia ki kam pynroi kiba wan na ka liang ka sorkar ha kaba kam don kyrteng ha ka list jong ka bill 2018 jong ka KHADC" la ong da u Asst Rangbah shnong ka Mawkynring u bah Orkybest Nongkhlaw.
Ia kane u Bah Orkybest Nongkhlaw u la pynpaw ha ki nongpathai khubor da ka ba ong “Kine baroh ki long hadien ba u Syiem u la pynkylla kyrteng ia ka Raid Tynring sha ka Shnat Raid Tynring ha kaba la don haduh 6 Raid kmie bad 34 Raid ki barit jong ka Hima Khyrim ha kaba ka Shnat Raid Tynring kim don ha ka list jong ka KHADC, namar ka Shnat Raid tynring ka dei kaba la pynmih hi da u syiem.
"U bah Orkybest Nongkhlaw  u la bynrap da ka ba ong “Ngi ki Hynniew Shnong ngim ju ioh ia ki kam pynroi na ka liang ka Sorkar bad ruh kim ju bit ban wan rah ia kano kano ka kam pynroi khlem da ioh ia ka NOC na ka liang u Sordar ka Raid Tynring.
"Ka Dorbar Pyllun jong  ki Hynniew shnong ki la pynpaw ia ka jingsngew khia ia ka jing leh donbor u Syiem ka Raid Tynring u Balajied Sing Syiem, ha kaba u la thung hi ia u sordar u C Aikom Diengdoh, khlem da tip ki paid ka Raid.
Shillong:  U wei heprit, uba la tip kyrteng kum u Wanlambok Shynret u ba dang  14 snem karta, bad u dei uba pule ha ka skul San Shnong Secondary School, u dei u khun jong i kong Barilin Shynret bad u bah Issac Bareh,  na ka shnong 3 Mer u la mih naka nongbah bad na la ing myn ha  ka 28 tarik uJylliew ban leit ia khun ha ka rynsan ia kura ka ban long naduh ka 2 tarik u naitung haduh ka 8 tarik u Naitung  ha ka jylla Haryana.
Un leit ban ia shim bynta ha ka rynsan kaba la tip kum ka BF1 1st Sub Junior Boys National Boxing Championship ka ban long ha Rohtak , Haryana bad un mihkhmat ia kane ka jylla na ka Boxing Association East Khasi Hills.
Nalor u Wanlambok don sa uwei pat u heprit u ban leit lang ban iakhun ha ka category 33 kg haduh 35 kg uba la tip kyrteng kum u Bankhmihlang Lyngdoh Nongpyiur.
Yn synran ia ki sha Haryana da u coach jong ki u Nine Sing Kharlor.
Shuwa ba u heprit Wanlambok un mih na la ing, ka HANM Upper Shillong Circle ka la leit ban ai khublei kitbok kitrwiang ia utei u heprit ryngkat ka jingiarap da ka pisa kum ka dak ban iarap ba un ioh bai lynti.
U President ka HANM u bah Samkupar Tron bad u Secretary u bah Kyntiewborlang Tron  ryngkat ka jingdonlang ka kong Nisha Syiemlieh ki la leit sha ing jong utei u heprit ryngkat ki kyntien kitbok kitrwiang.
Shillong:  Ka kynhun jong ki nonghikai ka APSTA ha ka jingialam jong u bah FC Shullai Genl.
Secretary, ka la leit ha ka 17tarik Kyllalyngkot 2019,  ban iakynduh ia u Director ka School Education & Literacy, u Ambrose Ch.
Marak ban leit buh ia ki jingdawa ha kaba iadei bad ka jing sahkut jong ki tulop jong ki nonghikai Lower Primary kiba hap hapoh ka SDSEO Shillong,ha kaba ka jing buddien halor kane ki la leit biang ha ka 4tarik Rymphang 2019 nangta ha ka 11tarik Lber 2019,ha ka 3tarik Jylliew 2019 bad kaba khadduh dei ha ka 18tarik Jylliew 2019.
U Director, lyngba u Dy.Director bah L.S.Lyngdoh, la phah ban pyllait ia ka song pisa ba kot sha ka T.5,88,53,381, katkum ka shithi nombar DSEL/EL/GB/LPS/3/2019/Pt/36 kaba dt.
Shillong,18tarik Jylliew 2019.
Bad kane ka mang pisa, ka la poi sha ka ophis jong ka SDSEO Shillong ha ka 24tarik Jylliew 2019 bad ka seng ka kwah ban sa leit iakynduh ha ka 2tarik Naitung 2019 ban iakren ba kan pyllait noh kham kloi sha ki nonghikai.
Ha kajuh ka por, ka seng ka ai khublei ruh ia ka ophis u Director, ba ki la pyllait ia katei  ka pisa.
Shillong: Ka YBSC kaba na Shella ka la lah ban jop ia ka Umphrup sc ha ka jingiakhun jong ka Mawryngkneng Invitation Knockout Football Tournament.
Ha katei ka sngi ka Umphrup sc ka la ioh ban pynkhih nyngkong ia ka jar lyngba ka goal jong u Nickel Bina ha ka minit ba 24 jong ka kylla step, ka ybsc ka la iakhun tyngeh bad dei tad haduh ka minit ka ba 39 ba ka la lah ban pyniakhaid lyngba ka goal jong u Jeffery Surong bad tang shi minit hadien kane ka ybsc ka la lah ban pyntam lyngba u Boby Chyne.
Haba wan phai pat ha ka kylla miet ka ybsc ka la lah ban pynskhem shuh shuh ia ka jing jop da kaba ka lah ioh ban thep ia ki ar goal lyngba u Brillion Chyne 76 minit bad u Bryan Shadap 80 minit.
Haba phai pat sha ka jingialehkai ka Mawryngkneng Super  Cup ka Mawmang sc ka lah ban pynrem kput ia ka Iewrim sc da 5-0 lyngba ki goal jong u Bansuk Mukhim 11 minit, m khyriem 25 minit (own goal), Shemphang Mukhim 34 minit, Angisius Mukhim 59 minit bad ka goal ba khatduh lyngba u Sanbhalang Mawthoh 61 minit.
Ka programme na bynta ka 6/07/2019 (sngi Saitjain) ha ka Mawryngkneng Super Cup yn iakhun ka Mission sc pyrshah ia ka Nongrim sc ha ka por 12:30 pm, bad haka Mawryngkneng Invitation Knockout Football Tournament ka Hamlen f.
c kaba na Jaintia kaba dei ka lahduh ha ka snem ka ba la dep kan ia khun pyrshah ia ka Yongstar f.
c kaba na Shillong ha ka por 2:30 janmiet.
U Sunny Deol, ula shah kynthah jur mynta ka sngi, ha ka Seng Congress, na ka daw, ba ula thung da uwei pat u briew, u ban mihkhmat ha ka jaka jongu ha ka Constituency, kaba ula jop elekshon dang shen ha Gurdaspur, ha Punjab.
U Deol, ula thung ia U Gurpreet Sing Palheri, ba un leit sha ki jingialang bapher bad ba un buddien ia ki kam ki duk, ha ka jaka U Deol, ha katei ka Constituency.
Advertising“Da kane ka pyntip, ba nga la thung ia U Gurpreet Singh Palheri, u khun jong U Supinder Singh, uba dei u nongshong shnong jong ka  Palheri, district Mohali, Punjab, kum u nongmihkhmat jongnga ba un leit sha ki jingialang bad ba un buddien ia ki kam ki duk ha ka  Constituency jongnga ha Gurdaspur (Punjab), lem bad ki bor kiba dei peit" ong ka shithi, kaba la thoh ha ka letter head jong U Deol.
U Palheri, u dei uwei na ki nongthoh bad u iathuh ba ia katei ka shithi, la aiti ha u, ha ka 26tarik Jylliew 2019 bad u iathuh ba ka kam jongu, ka long halor ki jingdonkam kiba dei ha katei ka thain bad kiba lah ban donkam baroh 24 kynta ha katei ka Constituency ha  Gurdaspur.
I need a job.
Mble nmber 9366083848.
Shillong:  Ka Shillong Lajng ka la bteng ia ka jingjop haduh mynta ha ka jingiakhun jong ka lympung U-18 SPL ka SSA.Ha ka jingiakhun kaba 7 sien mynta ka sngi, ka Lajong ka la pylliem ia ka  Nongrim Hills SC da 1-0.
Ia kane ka kol la thep da u Dajied Wanshnong  36 minit.
Da kane ka jingjop, ka Lajong ka la kamai bun eh ki point napdeng kiwei pat ki kyhun.
Ka la kamai 22 point na ki 8 sien ialehkai.
Kan iakhun biang ia ka Nongkrem ha ka 4 tarik Naitung.
Ha kawei ka jingialehkai, ka Rangdajied Utd ka la pylliem ia ka Marbisu da 4-0.
Ia kine ki kol ka Rangdajied la thep da u O.Langshiang ha ka 20 bad 69 minit, u D Mawlong ha ka 39 bad 47 minit.
Ha ka jingiakhun ka 4th division, ka Nongrah ka la pylliem ia ka Umsohdun da 4-0 kol.
Ia ki kol ka Nongrah la thep da u K Pyngrope 46, 61 minit bad u R Kharkongor ha ka 64 bad 70 minit.
Kohima: Ka hukum kaba la pynmih da ka sorkar Nagaland, ka la pynbna iar ba kan sdang noh ban lum jingkhein ia ka jingdon ki nongshong shong ba thikna ha kane ka Jylla, da kaba kin sdang ia ka jinglum jingkhein, kaba ki khot ka Register of Indigenous Inhabitans of Nagaland (RIIN).
Katei ka hukum, ka dei kaba la soi da U Chief Secretary ka Nagaland, U Temjen Toy, ha kaba la pynmih paidbah ha ka 29tarik U Jylliew 2019 bad ka jingthmu jongka, ka long ban pynduh jait ia ka jingdon ki nongshong shnong kiba shu thok lane kiba shu wan rung beain.
Ka jingthaw jong ka Nagaland ia ka RIIN, ka dei hadien ba ka Assam, ka la pyn treikam da ka National Registration of Citizenship (NRC) kaba la iaid la saw snem kynthih.
Shillong: Ki kharkaia kiba dei ki nongkhaii ha ka jylla, ki la rai ba ia ka bai siew ia ka Transit Pass (TP) kaba ju shim da ka District council, yn pynphai noh sha ka dor u synsar kata ban kham pynkiew ia ka dor.
Ki kharkaia ki la pynsngew ia kane mynta ka sngi, hadien bala iakynduh ia u myntri ka tnad kam rep ka jylla, u bah Banteidor Lyngdoh ha Secretariat.
Ia ka TP la ju shim khajna da ki Autonomous District Council (ADC) na u synsar ba kit shabar ha ka dor T.4 hajar na ka bynta shi trok.
Haba kren sha ki lad pathai khubor hadien ba la iakynduh mynta ka sngi ia u myntri ka tnad ka rep ka riang, u SP Chadhury uwei na ki kharkaia bad u nongkhaii ha ka jylla, u la iathuh ba ka jingiakren bad u myntri ka long kaba seisoh, ha kaba la pyllait noh ia ka TP ia u synsar.
“Ka dor jong ka TP shi trok u synsar ka long T.4000 bad lyngba ka jingpyllait ia ka TP, ngin ngin pynkiew ia ka dor u synsar na ka bai siew TP", u la ong.
U la iathuh ba ka dor u synsar mynta u snem ka la kham kiew haba ianujor bad mynshem snem.
“Kador mynshem snem ka long T.34-40 shi kilo katba mynta ka la kiew sha ka T.60 tam shi kilo", u la ong.
La iathuh ba ka iew ka kiew ka hiar, katkum ka jingjur ka jingdawa ia kano kano ka mar bad lada ka jur ka jingdawa, duna ka mar ka dor ka heh hynrei lada bun ka mar, ka duna ka jingdawa, ka dor ka rit.
Katkum ka jingong u Chudhury lada ka dor u synsar ka long T.60 kan kiew tam ia kane lyngba ka jingpyllait noh ia ka TP.Lah ban kdew ba ka sorkar ka la pynlait khajna noh ia u synsar ha une u bnai dang shen da kaba ithuh ia u synsar kum u Agro Forestry Product.
U Chadhaury u la iathuh ba nalor ka khajna u synsar, kila pynsngew ruh ha u myntri ban pynbiang ka rukom pahara ha iew dielang ha Mawiong, ban pynbha ia ki kudam, ki tiar kiba don ha katei ka iew bad kiwei.
Ia u synsar la ju shim khajna da ki district council hynrei lyngba kane ka jingkhang ka sorkar, kan pyllong ia ki district council ban duh khajna ym duna ia ka shi klur ha ka shi snem na u synsar bad ka sla tyrpad.
La pynhap biang ia ka Jylla Nagaland baroh kawei, kum ka jaka ba don jingma lane  “disturbed area" bad katei kan trei kam, na ka bynta hynriew bnai kynthih, kaba long haduh U Nohprah 2019 bad katei kan hap ha ki kyndon jong ka AFSPA, kaba ai bor ia ki shipai, ba kin talasi ne khynra ha kino kino ki jaka, khlem da pan jingbit lypa.
Katei ka ain The Armed Forces (Special Powers) Act, ka la iai bteng ha Nagaland, da ki bun phew phew snem.
Ka hukum na ka tnat kam poh iing jong ka sorkar India, ka ong ba ka sorkar India, ka iohi, ba ka dang i donkam ban pynhap ia ka Jylla Nagaland, ha katei ka ain, namar ba ka dang don ha ka jinglong jingman kaba i don jingma bad ka jing pyntreikam da ki bor shipai ka dang hap ban bteng.
Shillong: Ka Dorbar Pyllun  ki Hynniew Shnong, kiba hap ha ka raid Tynring ki la wan ban kynduh ia U EM Incharge ka Ilaka, u bah Pyniaid Sing Syiem halor ka jing ujor ia ka jingleh donbor jong U C.Aikom Diengdoh, U Sordar jong ka Raid Tynring ha kaba u la ai bor ia ka kong Manosha Warjri ba kan kam ia ka jaka kaba 400 akar kaba dei ha Kyrdeng,Mawkduk Lumkseh bad ba la suba ba ka don ia ka jing thmu ba kan die ia ka ne ka jaka ha ki tnad shipai.
U bah Nowel Sumer u la iathuh ba ia une u sordar u C.Aikom Diengdoh, ym shem la jied da ki paid ka Raid Tynring, hynrei dei u ba la shu thung hi da u Syiem Balajied Sing Syiem, ha kaba ki la shu leh don bor ia ki jaka.
Kat kum U Rangbah Shnong ka Wah Myntait, uba dei ruh u President ka Dorbar Pyllun ka Hynniew Shnong u bah Nowel Sumer u la ong “Ngi la lap ha ka 7tarik u Nohprah 2009 ba ka kong Manosha Warjri, ka la wan thew ia ka jaka ka ba 400 Akar bad haba la lum dorbar ka la pyni ia ki kot ha ka la u sordar ka Raid Tynring  u bah C.Aikom Diengdoh, ba la ai mynjur, ia ka kong Warjri ba ka lah ban die ia ka ne ka jaka  ka ba hap  ha Hima Khyrim ha ka ba ka la thmu ban die ia kane ka jaka ha ki tnad Shipai’’.
U bah Nowel Sumer u la bynrap ruh da ka ba ong “Ki la lap ia ka jingpyntip (Notice)ha DC East Khasi Hill ba kane ka juh hi ka briew ka la ioh bor ban kam ruh ia ka jaka ka ba 232 Akar kaba hap ha ka shnong Mawkynring.
"Na ka liang U EM Incharge ka ilaka U bah Pyniaid Sing Syiem u la pynshai ba ia ka jaka kaba heh kin ym lah ban die, khlem da ioh ia ka mynjur, na ka liang ka KHADC bad u la kular ruh ba un shim khia ba un lap  ia ka jingshisha ia ka jing thmu ban die ia kane ka jaka bad lada ka long kaba shisha, na ka liang ka KHADC kin pynduh shisyndon ia ki jing ia die.
Shillong: Ka Dorbar ki Khlieh Nongsynshar ka Ri Hynñiewtrep (DKNRH) bad ka Grand Councill of Chiefs of Meghalaya (GCCM), lyngba u nongaibuit bad nongaikhubor jong ka Federation of Khasi States u bah John F Kharshiing, ka la pynpaw ka jingpyrshah kaba jur halor ka jingthoh, ‘Mining Lease’ katkum ka Mines and Minerals (Development and Regulation) Act 1957.
Katkum ka shithi ba ka DKNRH ka la phah sha u Myntri Rangbah ka jylla u Conrad K Sangma ia kaba la phah kopi ruh sha u Symbud Myntri Rangbah u bah Prestone Tynsong, la kdew ba ka don ka jingbakla kaba khraw ha k a jingthoh, “The Meghalaya Minor Minerals Concession Rules, 2016 including teh Form A – Application for Mining Lease" ba kane ka paw ia ka jingbym long trai shuh halor ka khyndew ka shyiap.
Shuh shuh la ong ba ka kyntien ‘Mining Lease’ kam dei ban don hapoh ki pud sawdong jong ka jylla Meghalaya, khamtam hapoh jongka Federation of Khasi States kaba long ka jingpynkhein ia ka jingiateh soskular hapoh ka Instrument of Accession bad ka Annexed Agreement kaba la ia soi ha ka 17 tarik u Nailar 1948 ha kaba ka Sorkar India ka la mynjur ba kan ym thaw ia ino kino ki ain kiba iadei bad ka jinglong trai ia ka khyndew ka shyiap.
Kumta ha katei ka shithi, la kyrpad ia u Myntri Rangbah ba un tip ba ka sorkar pdeng ka la iaid lait bad leh bym suidniew ia ka Meghalaya Assembly Resolution bad ba u dei ban khmih ba dei ban leh eiei halor kane ban ri burom ia ka soskular.
Ka DKNRH ka la kyrpad ruh ba ka sorkar jylla kan pynbeit noh mardor halor kane ioh ba mih ka jingsngewthuh bakla halor ka ain Land Ownership.
Ha kajuh ka por ka DKNRH ka la kyrpad ban iakynduh ia u President jong ka Ri India, halor kane ha kaba la ai jingmut ba u Myntri Rangbah duh ka Ri, baroh ki MLA bad ki MDC, kumjuh ki Syiem ki lyngdoh, ki Nokmas kin ia sakhi lang ia kane ka jingia pynbeit.
Shillong: Ka sorkar Jylla, ha u snem 1996, ka la wan rah ia ka skhim, kaba kyrteng Meghalaya Casual Worker Scheme, kaba la pyntrei kam naduh ka 16tarik Nailur 1996, da ka tnat jong ka Personnel & Admn Reforms (B) Department jong ka sorkar Jylla.
La sngewthuh ba ia kane ka scheme la wanrah khnang ban ai lane pynioh ia ki jingmyntoi ia ki Casual worker/muster rolls ha kane ka  jylla.
Kane ka scheme ka la kdew shai ia ki jingmyntoi kiba bun ki ba kynthup ia ki shuti ki ba kidei ban ioh, ka shuti na ka bynta ki longkmie kiba armet, ka jingailad ban pynskhem ia ka kam kaba ki trei, ka jingmyntoi ban shah thung ha ki group D post bad kiwei kiwei.
Na ka liang ka KHNAM, haba buddien ia katei ka skhim, ka shim ba  kane ka scheme ka la long tang ka kot kaba la shu buh ha ki duli jong ki tnat sorkar khlem da pyntrei kam bad ka  Sorkar lyngba ka office memorandum No.PER(AR)/36/95/566 8 tarik November 2017 ka la kdew ba don bun ki department/office ki bym pyntrei hok ia kane ka scheme bad la bthah ruh ba dei ban pynthikna ban pyntrei kam hok ia kane ka scheme na ka bynta ka jingmyntoi jong ki Casual worker/muster rolls.
U Bah Thomas Passah, President ka KHNAM State Youth Wing, haba pynmih khubor mynta ka sngi, ong ba kiba bun na kine ki nongtrei kim lah lane nud ban kren pyrshah ia ki bor ba halor jong ki ha ki ophis ki jong ki namar ka jingshep tieng ioh shah beh kam, wat la ki la trei da ki 15 snem, 20 snem ruh bad ka jingshisha ka long ba bun ki ophis ki shim kabu ia kane ka jingbym banse jong kine ki nongtrei, namar la ikop ba la sdang ka jingpyrshang ban pynkylla mraw sorkar ia ki nongtrei sorkar kat dang iaid ki snem.
Ka kyrwoh ka ong shuh shuh “Hynrei ka seng kan ym ai lad bad ngi la sdang ban wad bad iaid na kawei ka ophis  sorkar sha kawei pat, bad ban ujor pyrshah ia ki  sha ki bor ba dei peit bad lada ki bor ba dei peit ruh kim lah ban shimkhia ngin hap bad iaid da kiwei pat ki lynti ban pynthikna ba ka hok kan ieng rasong".
AIS SujaJisu, dei ka kyteng halor ki kyrteng baroh.
Ka kyrteng Jisu, kaba la ai da u angel.
Loukas 2:21.
Ka kyrteng Jisu ka mut, “Naba yn pynim ia ki brew baroh na ki pop jong ki" Mathaios 1:21.
“U Blei ula kyntiew eh ia u Jisu bad u la ai ha u ia kata ka kyrteng KABA HALOR KA KYRTENG BAROH".1 Philipi 2:9.
Da ka kyrteng Jisu, ba yn mab ia ki briew na ki pop jong ki baroh, bad ym don da kawei pat ka kyrteng halor bneng halor khyndew kaba donbor lait na ka kyrteng u Jisu.
Ki don shibun bah ki Blei ka pyrthei, hynrei kim lah ban pynim ban pyllait ia u briew na ki pop bad dei tang ka kyrteng Jisu kaba lah ban ai jinghun iau briew hapdeng ki jingeh bad jingjynjar, bad kito kiba la mad ia ka ki sngewthuh ba ka long kumta.
Ha ka kyrteng u Jisu, ka khohsiew baroh kan dem khrup, kiba ha ki bneng, bad kiba ha khyndew, bad u thylliej baroh un phla BA U JISU KHRIST U DEI U TRAI".1 Philipi 2:10-11.
“At the name of JESUS, every knee shall bow, every tongue confess THAT JESUS CHRIST IS LORD".
U Jisu Khrist u dei u trai halor kiei kiei baroh.
U long u trai ka bneng u trai ka khyndew bad kiei kiei ki long ba u Blei u Kpa u la ai ha u, ka Bor (Authority) halor ki bor baroh, tad ynda u Jisu un aiti ia ka Hima ha u Blei u Kpa, tad ynda u la pyndam noh ia ka jingsynshar baroh ia ka jingdonbor bad ia ka bor baroh" 1 Korinth 15:24-26.
Ia ka pop bad ia ki ksuid baroh la pyndem ha ka kyrteng u Jisu wat ia u Lucifer soitan yn pyndem ia u ha ka kyrteng u Jisu uba na Nazareth, hapoh ki 1000 snem bad hadien ki 1000 snem sha ka pung ka ding.
Kumta, ia ka jingsynshar bad kaba donbor, bad ka bor, bad ka jinglong trai baroh, bad halor ka khyndew baroh, ba la kyrteng, ym tang ha kane ka pyrthei, HYNREI HA KATA KA BAN SA WAN RUH".
Ephesos 1:21.
Ka kyrteng “Jisu" kam trei tang ha pyrthei ba mynta hynrei ha kata ka pyrthei ban sa wan ruh ha ka 1000 snem ka jingsynshar u Jisu, bad sha ki bymjukut ruh.
U David ha ka Kitab Salm u ong – “To kin iaroh ia ka kyrteng u Trai, naba tang ia ka kyrteng jong uba la kyntiew: ka burom jong u, ka ha khlieh ia ka khyndew bad ka bneng" Salm 148:13.
Dei tang ha ka kyrteng u Jisu uba lah ban pynkylla dur ia u briew.
U Saul ka Tarsus ia uba la kyrteng u Paul ula ong kumne: “Nga shisha nga la ju tharai halade, ba ka dei ia nga ban leh shibun kiei kiei PYRSHAH IA KA KYRTENG U JISU u nong Nazareth.
Nga la leh kumta ha Jerusalem (Israel) nga la set byndi shibun ki riewkhuid (briew Blei)…… da kaba pynshitom ia ki ha ki synagog.
Nga ju pynbor ia ki ban kren bein Blei haba nga la bitar lamwir shikatdei eh, nga la leh bein ha ki nongbah bad sha palat Elaka, ong u Paul.
Ki kam Apostol 26:9-11.
Hynrei ha ka lynti sha Damascus, u Saul u la kyllon kram ha khyndew, u iohsngew ia ka sur kren ha ka ktien Hebru kaba ong – Saul balei me pynshitom bein ia nga? …….
Nga la ong te “Me long uei Ah Trai!" u Trai u la ong – NGA LONG U JISU ia uba me pynshitom bein.
U Jisu u ong ia u Saul (Paul) “Ngan thung ia me ban long u Nongialap, u Nongphla ia kine kiei kiei kiba me iohi……" ki kam Apostol 26:15-18.
La pynkylla ia u Saul, la pynkyrteng noh ia u, u Paul.
Kumta la pynim ia u Saul dei da kaba kyrteng Jisu.
Ym don kaba eh bad u Trai Jisu.
U Saul ia uba la tip kum u Paul, ula kohnguh ia u Jisu, u la ialap nyngkong eh ha Damascus bad ha Jerusalem, bad ha Judia, bad sha baroh ki Jentil ruh" ki kam Apostol 26:19-23.
U Saul (Paul) u da pyni biang biang ba u Jisu u long u Khrist.
Ki kam Apostol 9:20-22.
Ka kyrteng Jisu, ka long ka kyrteng kaba pynim pat ia u  nongpop uba khraw kum ia u Saul.
Dei tang ha ka kyrteng Jisu lah ban beh noh ia ki ksuid.
U Jisu dalade u ong- To khie leit sha ka pyrthei baroh ialap ia ka Gospel.
U bangeit bad ioh pynbaptist yn pynim, u bym ngeit yn pynrem.
Ha ka kyrteng jong nga kin ia beh noh ia ki ksuid …….
Kin buh ki kti ha ki ba pang, kita kin khiah…….
Markos 16:15-18.
U Paul (Saul) hadien ba la pynkylla ia u u la beh ksuid ha ka kyrteng u Jisu.
U Paul u ong ia u ksuid – “Nga hukum ia me HA KA KYRTENG U JISU KHRIST ban mih noh na ka (na ka briew).
Bad ha kajuh ka por uta u ksuid u la mih noh" ki kam Apostol 16:18.
Kumta, tang ha ka kyrteng Jisu, lah ban beh ia ki ksuid kiba mynshuwa bad mynta.
Bad kane ka pyni ba dei tang ha ka kyrteng Jisu lah ban beh ia ki ksuid (demons) bad ban pynkoit ia kiba pang, ban pynim ia kiba iap.
Te lada ka kyrteng Jisu ka long ka kyrteng halor ki kyrteng baroh halor ki blei thaw blei lum blei wah, balei ka pyrthei kan dang artatien haduh mynta ia ka kyrteng Jisu? Dei ka jingbymngeit kein ha u khun u Blei (u Jisu) ba u Jisu un sa wan, pat sha kane ka pyrthei, un wan ban bishar ia ki briew baroh kiba la iap bad kiba dang im.
Dei ka jingbymngeit kein kaba pyllong ia u Blei ba un phah ki jingjia khyllah mynta ha pyrthei, namar shisien u Jisu u la dep ai hukum da ka ba ong – To khie leit sha ka pyrthei ialap ia ka Gospel ia uba ngeit yn pynim, u bymngeit yn pynrem.
Ka jingpynrem dei sha dujok ding syndon kein.
Namar kata to tip ba ka kyrteng Jisu, ka long ka kyrteng kaba halor ki kyrteng blei jong kane ka pyrthei, bad ym don da kawei pat ka kyrteng.
U Apostol Paul u ong – “Ym don ka jingpynim hano hano ha uwei pat (u blei): Naba ym don kawei pat ka kyrteng hapoh ka bneng, ia kaba la ai hapdeng ki briew kaba dei ba un PYNIM IA NGI" ki kam Apostol 4:10-12.
Dei tang ka kyrteng Jisu kaba lah ban mab, ban pynim ban thaw thymmai ia uno uno u briew ne ka briew hangne ha pyrthei.
Bad dei tang ka kyrteng JISU kaba ki angel ki ieit ban iaroh sha ki bymjukut.
Amen.33ngut ki briew ki la iap ei bad sa 22ngut ki la mynsaw, haba ka bos ka leit hap ha ka riat kaba jylliew hajan   Srigwari kaba don ha Keshwan jong ka thain Kishtwar jong ka Jylla Jammu and Kashmir mynta ka sngi.
La iathuh ba katei ka bos, kaba don ia u number JK17-6787, ka leit sha  Kishtwar bad ka dei kaba wan na Keshwan, hynrei ka la hap noh ha kawei ka riat hajan Srigwari.
MM ThaiangKat kum ka jingiathuh jong uwei u Nongrep na Block I la ong ba u Hati ulong u mrad uba stad tam.
Ka Parom ka ong u Nongrep ha kawei ka miet kaba shai bnai bha ha shnong Pohlarat, u dang ap lyngkha kba ha I iingtrep Kyndang jrongdieng ( A Hut on tree top).
Ha kawei ka janmiet, u Nongrep, u la iohsngew ia ka jingpah jong u Hati, uba pah na kawei ka ‘lawbniap, haba u iohsngew ia ka jingpah jong u Hati, ha ka jaka ban leit phai sha iing u la sahbri noh ha kata ka miet.
Ha shwa ba un iohthiah, u la iohi ia u Hati sawkuna uba heh uba wan shapoh ka lyngkha kba jong u.
Haba u la iohi u la sdang ban halla, pyrta bad tim tla katlah katiai, hynrei longlehnohei ia u Hati sawkuna bad u la sdang jynrat bad bam ia u kba jong u.
U Nongrep haba u la iohi ia kane ba ka jinghalla, jingpyrta bad shohtin jong u kam pynsngew ia u Hati sawkuna; u la tim ia u Hati da ki ktiensih ktien sang.
U Hati sawkuna ha ka jaka ban phet sha khlaw beit beit u wan sha uta u Dieng ba don I Kyndang jrongdieng.
U Hati sawkuna tang shu poi top ha trai jong uta u Dieng, katlah katiai u la nion bad pyrshang ban pynkhyllem ia uta u Dieng.
Ha kaba nyngkong u Nongrep um pyrwa, um khuslai eiei naba u Dieng u long u Diengbah.
U Hati sawkuna haba u la pyrshang ban pynkhyllem ia uta u dieng, um lah ha ka jaka ban phet shapoh ‘lawbah ‘lawsan, u mareh sha kawei ka Wahduid ( a stream) bad hadien ba u la pyndap um ha u Luta, u wan biang sha trai uta u dieng ba don u Nongrep ha jrongkyndang jrongdieng bad kumne shi kumne haduh saw san sien bad uta u dieng u la sdang ban khih bad kynriang satang ban khyllem artat.
U Nongrep haba u la iohi ia kane, u la sdang ban tieng bad mihsyep ba un sa shah pyniap ha u Hati sawkuna naba u la timsih timsang ia u.
Hangta hangta, u Nongrep u la sdang ban kren da ki ktien kiba don akor da kaba ong “ Une u Kba uba nga rep lada me u Hati sawkuna me jynrat, me bam, me pynjot, ki san ngut ki khun jong nga, ka kmie ki khun bad ma nga, ngin sa iap thngan baroh shisnem lynter.
U Hati sawkuna, tang shu iohsngew ia kane ka jingkren jong u Nongrep, u ieng shiphang, nangta u pynieng ia u Luta, u pah laisien laiwat bad u phetnoh bak sha ‘lawbah ‘lawsan da kaba jynrat naphang ia kaba wit ha ka lynti iaid jong u.
Ki Hati ki long ki mrad kiba stad bad kiba don ka bor sngewthuh (Sencitive).
Une u Nongrep u la ia tyngkhuh bun bun sien bad ki Hati, u ong “Shisien katba u dangiaid lynti na shnong Pohlarat sha Umtyrtah (Hot spring), kyndit kynsan u la ia kynduh ngong ia shi kynhun ki Hati bhur (a group of Elelephants) ha kawei ka lawbniap.
U Nongrep namar ba ym don diengbah ba un kiew, u la shu buriehnoh ialade hapoh kawei ka Sanium ‘langmet.
Ki Hati ki don ka bor ban sngewthuh, ban sma, ki tang shu wan hajan kata ka Sanium ‘langmet barieh u nongrep, ki pynieng iala ki Luta shajrong, ki kynrandien kum ban ailad ia u Nongrepban mih bad phet na kata ka jaka Sanium ‘langmet.
Kane ka jingailad jong ki Hati, u Nongrep u la mih na kata ka Sanium ‘langmet bad kiew halor dieng, nalor dieng u la ioh ia kita ki Hati kiba iaker tawiar ( ker sawdong) ia uwei u Hati uba thiah lukdui ha madan na ka jingmynsaw ki kjat ba u hap ha ka thliew maw.
U Nongrep u la iohi kyndiang ba kita ki Hati da ki Luta jong ki, ki la tynrong na kpoh u Hati uba la mynsaw.
Napdeng ki Hati don lai tylli ki Hati kiba khamheh, da u Luta ki wer ia ki Phlang, ki synrut ia ki sladieng bad ia kiwei de ki jaitphlang aiu re ki kyllan ha ki kjat jong uta u Hati uba la mynsaw, katba kiwei pat ki Hati, ki jynrat ia ki ‘lungsiej, ia ki diengkait, ia ki slasiej, sla skhen bad ki aibam ia uta u Hati uba la mynsaw, uba la shu thiah ban lukdui ha madan.
U Nongrep u la iohi ruh ba hapdeng ka kynhun don uba khamheh bad ki Hati naduh kiba heh haduh kiba rit ki kohnguh bad bud katba ialam lynti ma u.
U Hati sawkuna pat um ju iakhlehlang bad ka kynhun, u iaid marwei.
U Hati sawkuna u dei u Hati shynrang uba shah beh na ka kynhun da ki Hati shynrang (male Elephants).
Ki Hati ki long ki mrad kiba stad tam bad kiba don ka jingsngewthuh bad kiba tip ia ki briew ki babha bad ia kiba sniew bad kiba sngewthuh ia ki ktiensih bad ia ki ktien kiba donakor.
Ia ki briew ki babha bad kiba ju kren donakor bad burom ia ki, ki Hati wat lada ki iaid lyngba ka pynthor kba ne ka lyngkha kba jong ki briew kiba bha kim pynsniew eiei ia ki jyngthung, ki jyngtep, hynrei ia kiba timsih timsang ia u (Hati) ki pynjot thiaw naphang.
Ki Hati ha ka por sngi ki shongrieh ha ki ‘lawbah ‘lawsan katba ha ka por miet ki ju mih sha ki shnong jong ki briew ban wad mluh (for pint of salt).
Ki Hati lada jia ba ki kam ia ka wah ne iaid lyngba ka jaka ktieh, uwei pa uwei u Hati, ki kdiah ia ki tnatdieng, ki pynngam ha ktieh, ki kyrdem haduh ba ki tnatdieng kin ngam ha ktieh, nangta ki sa iaid bad pyniaid ia ki Hati rit ne ia ki khun Hati bad da kaba khynniat artat da ki Luta haduh ba kin da lait sha shiliang.
Nangta lada jia ba iap uwei na ki Hati, ki kdiah ia ki tnatdieng, ki khlong ia ka khyndew bad ki tap ia ka met jong uta u Hati uba la iap.
Lada jia ba iap uba la don bniat ( Trunk) ki sei ia ki bniat jong u bad ki leit bret sha um lane tep shapoh ktieh, pynkut u Nongrep uba la pyrshang ban buddien ia ka jingim jong ki Hati.
Kawei ka tnga shem lanot, ka la duh ei ia la u jong u tnga, tang na ka daw, ba ka pan pisa T.30, ba ka mut ban thied jhur.
Na katei ka daw, ka la mih ka jing ia mai kaba jur bha, kaba la pynlong ia u tnga jongka, ba un talaq syndon ia ka.
Ka jingjia, ka la jia ha ka 29tarik Jylliew, ha kaba ka Zainad, kaba 30 snem ka rta, ka tnga jong U Sabit (35), kiba ia shong ia sah ha Nai Abadi Mohalla ha Dadri lem bad 3ngut ki khun kynthei bad sa uwei u khun shynrang.
Ka Zainad, ka iathuh ha ki pulit ba  ha ka janmiet jong ka Sngi Saitjain, U Sabir bad ka kiaw jongka lem bad ki kynsi jongka, ki la shoh la dat ia ka bad hadien kata, ula ia phet syndon bad ka, da kaba pyndonkam da ka triple talag bad hadien kata, ki da beh syndon ia ka na iing.
Ki pulit jong Dadri, ki la ujor mukotduma pyrshah ia U Sabir bad saw ngut ki dkhot jong katei ka long iing, ha ka kyndon  IPC sections 498-A (husband or relative of husband of a woman subjecting her to cruelty), 504 (intentional insult) and 506 (criminal intimidation).
La iathuh ba la kem ia U Sabir bad la la ai jamin da u nongbishar ia u, ha ka 30tarik Jylliew 2019, katba kiwei pat kiba ha iing jongu, ki la phet rieh.
Hynnin ka sngi, ka la don ka jinghap thah kaba jur bah ha ka nongbah jong ka Mexico, ha kaba u thah, uba rben haduh 5 phut, ula tap lut ia ki kali lem bad ki iing ki sem ha katei ka nongbah.
Ki surok kali, ki la dam smam da u thah bad nangta ka bud sa ka jinghap slap kaba jur shi katdei ha  Guadalajara, kaba dei ka nongbah jong ka Jylla Jalisco, kaba don sha sepngi jong ka  Mexico.
Ka jingrben jong u thah, ka poi sha ka 1.5 metre lane sha ka 5 phut ha ki katto katne ki jaka bad la iathuh ba ka  Rancho Blanco bad ka Industrial Zone, ba ki la shah ktah jubor bha.
U Lat ka Jalisco, U Enrique Alfaro Ramírez, ula lyngngoh shi katdei, namar ba um pat ju iohi ia kaba kum katei ka jinghap thah, ha katei ka thain, ha ka jingim jongu.
“Nga la leit shatei ban peit dalade ia ka jinglong jingma ka jaka, hynrei nga la lyngngoh jur, haba nga iohi ia ka jinghap thah, kaba rben palat ia ka shi meter bad ngi lyngngoh ba kumno ka jingkylla jong ka mariang ka la ktah shi katdei" ula ong biang.
La iathuh ba ki don bun tylli ki kali kiba la julor, namar ka jingshah tap ha u thah bad kiba sahkut ha surok bah.
Ka kaiphod jong U Deputy Account General (DAG) jong ka sorkar India, ka kren sngewkhia bha halor ka jing pynlut pisa maphot jong ka sorkar Meghalaya, ha ki khyndiat sngi, shwa jong ka  sngi kut snem bad ha katei ka jingkhein, la pyni ba tang ha ki lai sngi ba khadduh jong U Lber 2018, ka jing pynlut pisa ka poi sha ka T.896klur, katba ha ka shibnai jong U Lber jong katei kajuh ka snem, ka jing pynlut pisa ka poi sha ka T.1,535klur bad ha ki kyntien jong U DAG, ka pyni ba katei ka jingleh, ka dei ka jing bym iaid beit ka rukom pyniaid ia ka pisa lane kaba la thoh weak fiscal manage ment on the part of the government.
Ka jingkren jong U DAG, ka kdew shai namarkata ba ka rukom pyniaid ia ka pisa sorkar, ha ka por jong ka sorkar Congress 2017-18, ka long ka bym beit satia bad haba kren ia katei ka mat, kam mut ba ngin dang iai tuklar ia kaba la dep, hynrei ngi iohi, ba ka donkam ban iakren ia katei ka mat, ha kine ki sngi bad ha kane ka sorkar kaba mynta ruh, namar ba ngi iohi, ba kane ka sorkar NPP, UDP ruh, ka dang iaid da kajuh ka lynti hi bad kata ka long ba lait noh na ki MLA, MDC, ki nongtrei sorkar, hynrei kiba bun bah ki ioh jingsiew ha ka shisien lai bnai bad ha kiba bun ki khep, la iohi, ba ka don ka jing sei sngewlem ia ki ram ki shah jong ki nonghikai, ki kontraktor, ki kotkhubor ha ki sngi kut jong U Lber ba man la u snem.
Kane ka jingleh, ka kdew shai namarkata ba kiba don hok ban ioh bam shngiam ia ka dud ia ka ngam, ia ka dohmet, ia ka dohkshong, ki dei tang ki MLA, MDC bad ki nongtrei sorkar, katba kiwei pat ki dei ban bam da ka dohtam, doh kyntait bad ka doh pyut ka dohpyar suda, kaba la bret bad ka bym donkam shuh da kitei kiba don ha katei ka kyrdan.
Lyngba ka jing kynthah jong katei ka tnat kaba peit pyrman, ia ka lut ka sep, ha ki tnat sorkar, ka  la dei namarkata ka por, ba dei ban pynkylla ia kane ka rukom pyrkhat, namar ba ka pyni, ba ki don ki kynrad bad nangta ki don sa ki mraw, lane kaba thew ba ia kaba bam khlieh khiew, ka dei ban leit sha kitei haneng bad ia ka ja ingkhong lane kaba tam, yn sa ia sam sha kiwei pat kiba don jing iadei ha ki kam sorkar bad katei ka dei ka kam pohjait pohrati.
[rms].
Shillong: Ka jingdon jong ki kali sorkar, ba la pyniaid da ka MUDA hapoh ka sor Shillong kan da long lehse ka ban kham pynsuk ia ki paitbah nongleit nongwan, namar la ioh jingtip na ka tnad Transport ba ki don haduh 261 tylli ki bus bad kitei ki dei kiba ngiam naduh 18 seat haduh 31 seat.
Nalor kitei ki bus heh,ka tnad lyngba ka MUDA ka la wanrah ruh  sa ki kali rit ba la tip da ki Motor Cab kiba, napdeng jongki, ki ngiam naduh 6 seat haduh 8 seat,ha kaba kine ki jait kali ki don baroh 209 tylli bad baroh ar jait kitei ki kali, ki poi sha ka 470 tylli.
La iathuh ba kitei ki kali ki dei ba la rejistar naduh u bnai Risaw jong u snem 2011 ter ter  haduh u Lber jong u snem 2016.
Shuh shuh,haba iakren,u DTO ka East Khasi Hills, u la iathuh ba kitei ki kali ki siew ia ki khajna ba dei ban siew baroh kum ka Insurance bad kiwei kiwei pat.
Shillong:  Mynta ka sngi, ki nonghikai jong ka St Edmunds College, kin pynlong ia ka jingshong kyrain, ha phyllaw jong katei ka kolej bad ka daw, ka long namar ba kin dawa ia ki bor pyniaid jong katei ka kolej, ba kin thung biang ia U Bah Jeffreyson Wahlang, uba la shah weng kam noh na katei ka kolej, khlem da don kano kano ka daw kaba shai.
U bah Wahlang, u dei u nonghikai jong ka tnat Sociology bad u dei u nonghikai, uba la jied da ka UGC bad u dang shu sdang ha katei ka College, hynrei, la iathuh ba ula shah beh noh, khlem don daw kaba shai.
La ong shuh shuh ba kitei ki nonghikai, kin shong kyrain lashai, ban pyrshah halor ka jing pyniaid jong katei ka College, ha kaba ki trei kam, katba ki sngew mon bad katei ka la buh jingeh ia ka jingtrei ha katei ka kolej ha kine ki sngi.
Ka jing iakhih jong kitei ki nonghikai, kan long lashai ka sngi, ha ka por 10baje mynstep, ha phyllaw jong katei ka St Edmunds’ College, ong ka khubor ba la pyllait mynta ka sngi.
Shillong: U President ka sengkmie jong ka Hill Farmers Unin (HFU) ha ka sngi saitjain u la leit sha ka thain Phlangwanbroi, Mawsynram Block ha kaba la pynlong ia ka jingialang ryngkat bad ki paidbah nongrep jong ka shnong Phlangwanbroi bad kumjuh ruh bad ki nongrep jong ki shnong ba marjan.
Ha kane ka sngi la ioh ia ka jingpynshai halor ki nongrim bad ki mat treikam jong ka HFU lyngba u President u bah Commander Shangpliang.
U la ong ba ka HFU ka ieng halor ka nongrim ban iakhun ia kiba bun ki jingeh jong ki nongrep, la ka long halor ka jingbym ioh symbai, ka jingbym ioh sboh, ka jingbym biang ka um, ka jingshah khniot dor, ka jingshah ot kilo, ban wanrah noh ia ka ain halor ka rep ka riang, ka jingbym biang ka iew ban ban pyniaid ia ki mar rep, ka jinghiardor jong ki mar rep, ka ri jingri, ki mrad bad ki dohum, bad baroh ki jingeh kiba ki nongrep ki iakynduh ha ka jylla.
U la iathuh ruh halor ki jingdawa jong ka seng kynthup  halor ka Famer Commission ba la pyntreikam da ka sorkar, ban ithuh noh ia u latyrpad, sohmrit khlaw bad u synsar kum ki mar rep kiba la pyntreikam da ka sorkar, ban pynbna ia u snem 2019 kum u snem jong ki nongrep (Year of the Famers) ha kaba ka sorkar ka la kular ban pyntreikam noh ia u snem 2020 namar ba la kham dier por mynta u snem, ban thaw noh da ka ain ban khang pyrshah bad mana ia ki nongkhaii kiba ju mylien ban ot kilo be-ain ia ki mar rep, ban buh dor ia ki mar rep lane Minimum support price ban lait na ka jingshah khniot dor, ban plié ia ki iew khappud bad ka Bangladesh, ban wanrah noh ia ka Agriculture Policy, ban wanrah ia ki processing unit bad kiwei kiwei.
U la iathuh ba ka seng, hadien ba ka la lah ban pynlong ia ka Farmers parliament ka la skhem ka nongrim ban trei na ka bynta ki nongrep bad mynta u snem u la iathuh ba ka seng kan pynlong i aka famers parliament sha Garo Hill ban iohsngew ia ki jingeh jong ki nongrep jong ka thain Garo Hill.
U bah Command u la ong ba ka por ka la dei ba ki nongrep kin ieng hi noh dalade ban kren halor ki jingeh kiba kum ki nongrep jong ka thain Phlangwanbroi bad Mawsynram hi baroh kawei ki iakynduh.
Hadien kane ki nongrep ki la shim ia ka rai ban thaw noh ia ki unit jong ka HFU ha man la ki shnong khnang ba kin lah ban leit rah ia ki jingeh jong ki nongrep hakhmat ka sorkar.
U bah Commander Shangpliang u la kyntu ruh ia ki nongrep ba kin thaw noh ia ki unit ha man la ki shnong ha kylleng ka Ri Khasi bad Jaintia khnang ba ma ki ryngkat bad ka sengkmie kin leit rah ia ki jingeh jong ki nongrep.
Ha kane ka sngi la iadon lang ruh u bah Diver Lyngkhoi, bah Gilbert Shangpliang dkhot jong ka HFU bad kumjuh ruh u bah O Pdahkasiej uba dei na ka thain Phlangwanbroi bad kumjuh ruh u dkhot jong ka central body.
Shillong:  U bah  Sanbor Shullai, MLA ula plie paitbah ia ka surok PWD ba dang shna thymmai ha Lumdorbar Upper Lumparing, ba la mang tyngka da ka  SpeciaL Plan Assistance jong ka  skhim PWD ha ka song pisa ba T.66, 54,700 ba u la wanrah.
Ka MCIC ryngkat ka jingiatreilang bad ka  Dorbar Shnong jong ka Upper Lumparing bad ka  Lower Lumparing, ki la pynbeit iaka jingialang ban plie ia kane ka surok thymmai na Lumdorbar sha  Lower Lumparing haka  29 tarik Jylliew 2019 ia kaba la iarap bad mynjur hi da u bah  Sanbor Shullai MLA.Ha katei  ka jingialang la ai jingkren da u bah  Dominot Wankhar, Rangbah Dong, u bah  H.B Wahlang Rangbah Shnong Upper Lumparing, u bah  F.B Khongsit President ka  Lumparing Sports Club, Shri H.Ryntathiang Social Secretary ka  MCIC  jong ka 19  South Shillong, lem bad kiwei kiwei ki riew rangbah kiba la ai   jingiaroh ia u Bah Sanbor Shullai MLA,  iaka jing trei shitom ban wanrah ia ki skhim pynroi kaba ki patbah ka Greater Lumparing Area ki la angnud la slem bha.
U  bah D.Syiemlieh, Rangbah Dong ka  Lower Lumparing haba pynkut iaka jingialang u la ai khublei kyllum lang iabaroh ki ba la iawan.
Shillong: U Chief Executive Member (CEM) ka  Karbi Anglong Autonomous Council (KAAC) u Tuliram Ronghang u la pynbna ba ia ka surok na Kheroni sha  Jirikindeng, yn sa shna noh lyngba ka  Asom Mala.
Haka ne ka jingleit jngoh ia ka khappud Assam-Meghalaya, ha ka sngi Saitjain ba ladep, kaba ha West Karbi Anglong u la  ong ba kane ka jaka ka dei kaba ki pulit ka Assam ha ka 13 tarikJylliew ki la pynpra iaka jaka shong dara jongki ha  Khatkhasla, katba ki pulit ka Meghalaya ki la kynriah noh na  Psiar  kaba hap hapoh ka thanad Jirikindeng.
Hadien ba ki la leit jngoh ia ka  Khatkhasla ryngkat bad ki EM jongka KAAC ryngkat bad ki heh sorkar, ki la pynlong jingialang paitbah ha ka shnong  Umkhermi ha Jubili Anglong.
Haba ai jingkren, u tei u CEM, u ong ba ka surok na  Kheroni sha  Jirikindeng yn shna kum ka bynta jong ka  Asom Mala,bad yn sa iashong jingialang lang  hapdeng u myntri rangbah ka Assam bad u myntri rangbah ka Meghalaya bad ia ki jingeh yn sa lah ban pynbeit ha ka jingia tainia.
U la ong kajaka ha  Khatkhasla kam dei ka jaka khappud, namar ka dang ia jngai sa kumba 3 kilo metar kat kum ka jing sdang ban ioh iaka KAAC ha u snem 1951 bad u marpud ruh  border u don ha rud  jong ka wah Myntang.
