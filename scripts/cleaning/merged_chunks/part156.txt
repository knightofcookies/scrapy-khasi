Batskhem Myrboh, ka la ong ba ka Show Cause Notice kaba 8.9.2023, ba la ai da u Director of School Education and Literacy, Meghalaya ia i Principal jong ka Goverment Higher Secondary School, Jowai kadei kabym lah satia ba pdiang, kaba long kamkai, hynrei kaba buh jingsyier ruh ha kajuh ka por.
Ha ka kyrwoh la pyllait mynta ka sngi, ka Seng ka ong, kane ka pyni ïa ka jinglong ka bym sngewtynnad ne kaba pynlehraiñ ïa ka jingtreikam jong ki ophisar sorkar ha ka jylla.
Ha ka jingshisha ki ophisar rangbah kidei ka bor treikam kaba shai bad kaba beit bha ha ka sorkar namar ka jingtbit bad ka jinglah jong ki ban treikam.
Hynrei kane ka Show Cause Notice ka pyni artylli kiei kiei.
Ka Party ka ong ba kaba nyngkong ka long ba une u ophisar ba pynmih ïa kane ka Show Cause Notice kadei kaba u leh hi dalade da ka jingbymtip bha ïa ki kyndon treikam jong ka Meghalaya Services (Conduct) Rules, 2019 lane kadei ka jingleh jong i ban pyni ïa ka jinglah treikam ryngkat ka jingkhmih lynti ban ïoh jingïaroh na ki heh jong ki Party ba synshar ïa ka jylla.
Ha kane ka Notice la ïohi ba une u Ophisar um shym la kdew halor ka kyndon aiu ba u Principal i la pynkheiñ tad haduh ban da khot pynshai ne khot hajir ïa i.
Ha ka jingshisha ym ju don aiñ sorkar ban pynkitkhlieh ïa ki nonghikai ne ki shakri sorkar na ka bynta ka jingleh jong ki khynnah skul kiba ym shah kynthup satia ha ka Rules jong ua snem 2019.
Ka daw kaba ar pat ka lah ban dei ba une u ophisar u ai ïa kane ka show cause notice halor ka jingbthah jong kita kiba don ka shuki lane ki politician kiba don hapdeng ka jingsyier.
Ka long ka bym lah ban len ba ki don bun ki politician namar ka jingai jingkyrshan ki paidbah ha kylleng kylleng ka jylla ia ka jingkhot jingwer ka seng Voice of the People Party na ka bynta ban wanrah ia ka jingsynshar kaba khuid ba suba.
Kiba kum kine, ki don ka jingthmu ban pyntieng pynsmiej ïa ki paidbah da kaba wad ki lad ki lynti ban khanglad ïa kane ka jingieit ki paidbah ïa ka Seng VPP.Hynrei lada ka long kumno kumno ruh, kawei kaba shai, ka paw ba ki don ki heh sorkar ha ka jylla kibym kotbor satia, ki bym sngewthuh bad ki bym donbor.
U Dr.Batskhem, u la ong “Ngin hap kylli ka lawei kaba kumno ka ap ia ka jylla, haba don ki ophisar sorkar kiba kum kine".
Ka Seng ka dawa ba une u ophisar udei ban weng noh shisyndon ïa kane ka show cause notice bad ha ka jingshisha udei ban panmap khlem kano kano ka kyndon ym tang na i Principal jong ka skul, hynrei na ki paidbah baroh, namar ba u thmu ban set ïa ka sur jong kiba bun balang.
New Delhli, Nailur 11 : Ki jaiñ Ryndia jong ka jylla Meghalaya ki la khring ïa ki briew napoh ka ri bad nabar ri ha ka G20 Summit ha New Delhi.
U Myntri Rangbah Duh, u Narendra Modi u la leit sha ka stall jong ka Meghalaya kaba la buh ha ka Craft Bazar ha ka G20 summit.
U la ïakren bad ka kynhun kaba don hangto bad u la pynsngew ïa ka jingitynnad jong u ïa ka jaiñ Ryndia kaba ïahap bad ki thong Sustainable Development Goal (SDG) na ka bynta ka jingtrei na ka bynta ka mariang, ka jingpynkupbor ïa ki longkmie bad ki lad kamai kajih kiba ïaineh.
Ka tnat Textiles bad C&RD, ka Sorkar Meghalaya, lyngba ka Textiles Department brand “Ryndia “ & “Tribal Weaves" jong ka Textiles bad C&RD ha ryngkat ki tiar ba shna da ki kti ba wanrah da ka Meghalayan Age hapoh ka tnat Kam Jngoh Kai ki la mihkhmat na ka jylla ha ka G20 International Craft Bazar.
U Bah FR Kharkongor Commissioner bad Secretary Textiles bad C& RD u la ïalam nyngkong ïa ki kynhun ka Textiles bad C&RD na ka bynta ki jingïatreilang bad ki ophisar na ka tnat Textiles ki la mihkhmat ïa ka jylla ha ka G20 Exhibition.
Ha ka jaka ba pynlong ïa ka G20 Summit ha New Delhi, la pynlong ïa ka ‘Crafts Bazaar’ (Jingpyni bad jingdie) ha Bharat Mandapam, Pragati Maidan naduh ka 8 haduh ka 10 tarik u Nailur.
Kane ka Crafts Bazaar ka la pyni ïa ki tiar ba shna da ki kti na kylleng ka India da kaba peit bniah ïa ka One District One Product (ODOP), ki tiar ba ïoh jingithuh GI bad ki tiar ba shna da ki nongsaiñdur riewlum bad ki longkmie.
Ki delegate, ki lad pathai khubor na ki ri bapher bapher kiba ïashim bynta ha kane ka Summit ki la ïoh lad ban leit sha kane ka Crafts Bazaar bad thied ïa ki mar.
ïa kane ka jingpyni kyrpang la pynlong da ka G20 Secretariat ha ka jingïatreilang bad ka that Textiles bad kiSorkar Jylla/UT.Kumba 30 tylli ki Jylla bad ki UT ha ryngkat ki kynhun ka Sorkar Pdeng kum ka Khadi Village & Industries Commission, TRIFED, Saras Ajeevika ki la ïashim bynta ha ka Crafts Bazaar.
Ban pyni ïa ki tiar ba itynnad bha kiba shna ha ka thaiñ shatei lammihngi, la buh ïa ka stall ‘Focus North East’ ha ka jingïatreilang bad ka North-Eastern Handicrafts & Handloom Development Corporation (NEHHDC).
Shillong, Nailur 11 : Ka North East Indigenous Peoples’ Forum (NEIPF), Shillong Chapter, kala dawa ïa ka Sorkar Jylla ban pyntreikam noh ïa ka Prevention of Illicit Traffic in Narcotic Drugs and Psychotropic Substances, (PIT- NDPS) Act 1988 ha ka jylla ban lah ratdyngkhong ïa u droks hapoh ka Jylla.
Ka NEIPF kaba kynthup ïa ka seng Federation of Khasi Jaintia & Garo People (FKJGP), Hynniewtrep National Youth Front (HNYF) bad ka Ri-Bhoi Youth Federation (RBYF), ka la dawa ruh ban pynkha noh da ka Tnad ba pura jong ka Anti Narcitics Task Force (ANTF) kumba long ka SB, CID ha Jylla, ka ban khlieh da u Heh Ophisar ba bat ïa ka kyrdan Indepctor General (IG) ka ban peit thik tang ïa ki kam ïaleh pyrshah ïa u droks.
Lah ban kdew hangne ba ha u bnai Jylliew, ka Sorkar ka la pynbna ban thung ïa ka Advisory Board kaban khlieh da u Judge ba la shongthait ka ïing Bishar High Court, ban lah pyntreikam ïa ki kyndon ka PIT-NDPS Act hapoh ka Jylla.
ïa kane la pynbna da u Myntri ka Tnad Social Welfare ka Jylla Bah Paul Lyngdoh hadien ka jingïakynduh bad ki Heh Pulit, haba pyntip ruh ba kat kum ki kyndon ka PIT-NDPS Act, wat ki nongdih bad nongkhaïi kin ym lait na ka jingshah pynshitom da kaba set phatok ym duna ïa ka 3 bnai kaba lah ban pynjlan shaduh shisnem.
Haba ïakren bad u Nongthoh khubor, u Nongaiktien ka NEIPF Bah Dundee C Khongsit, ula ong ba ka Jylla Meghalaya ka la donkam palat ïa ka Aiñ ka ban leh tyngeh ïa ki nongkhaïi ne nongdih droks namar ka jingnang jyllei u drok bad kynrei ki nongdih droks ha manla ki shnong ka Jylla, uba la poi ruh wat sha ki jaka nongkyndong.
“Ngi la sakhi ïa ka jingkiew ki kam sniew khamtam ki kam tuh kam thiem ha manla ki shnong ki thaw.
Ki kam tuh ki la jia manla ka sngi ha manla ki shnong haduh ba ki paidbah ki la hap thiah siar ïalade ha ka miet ka ïong.
Ka daw hi ka dei namar ba tuh ban ïoh thied droks" ula ong haba bynrap “Ka por kan sa poi ba lada kim ïoh tuh shuh da kaba suk, kin sa poi sha u pud ban rah da ki tiar bad rung jubor sha ki thliew ïing".
Une u President ka FKJGP ula ong “Kaba sheptieng eh ka long ba suki suki, kane ka kam droks ka lah ban pynkha ïa ki kynhun nongkhaïi ki ban sa pyndonkam da ki kor ki bor ka juk ban lah pynïaid ïew ïa u droks".
Ha kajuh ka por, u Bah Dundee ula ong “Ka Jylla ka la donkam ban don noh ïa ka Tnad ba pura kumba long ka Tnad SB, CID ka ban ïakhun thik tang ïa u drok ha Jylla".
Kat kum ka jingong jong u, “Ngi tip ki la don ki Anti Narcotics Task Force (ANTF) ha manla ki District ka Jylla bad ïa kine ki kynhun la khlieh da ki Superintendent of Police (SP), kiba ïakhun ïa u droks hala ki jong ki jong ki District".
“Ka Jylla kala donkam da ka Tnad ba pura jong ka ANTF ka ban pynïaid na Headquarter ka Tnad Meghalaya Police, ka ban khlieh da u Heh Ophisar ba bat ïa ka kyrdan Inspector General (IG) ban ïakhun ïa u droks" ula ong.
“Mynta ngin hap ban wad ïa ki buit (strategy) jong ki nongkhaïi droks ba wan pynpoi droks ha Jylla.
Ngin hap ban jop ïa kine ki buit treikam lym kumta, ka eh palat ban ïakhun ïa u droks lada ngim lah ban tehlakam ïa ka thymmei jong u" ula bynrap.
Shillong, Nailur 11 : U Vice Chancellor ka North Eastern Hill University (NEHU) u Prof Prabha Shankar Shukla ha ka sngi Nyngkong, ula ong ba ka University kam don jingthmu satia ban kyrtiang dien ne pynkylla ïa ka rai ban pyntreikam ïa ka National Education Policy (NEP)-2020 ha Jylla.
“Wat la katta ruh, ha ka jingpyrshang ban pynthikna ïa ka jingpyntreikam kaba biang tam kat kaba lah ïa ka Policy, ka University kan sa ïakren bniah bha ïa kino kino ki jingduna ne ki ishu kiba lah ban mih ha ka por ba pyntreikam ïa ka Policy, ka ban long ha ka jingïalang jong ka Academic Council ban sa wan" ong u Prof Shukla hadien ka jingïalang bad ka kynhun jong ka Meghalaya College Teachers’ Association (MCTA).
U Vice Chancellor ula kyrpad biang ïa ka MCTA ba kan ai ka jingïatreilang bad ka University khnang ban lah pyntreikam sani bha ïa ka NEP 2020.
Kat kum ka jingong jong u, ka thong ba hakhmat eh ka long ban pynkhlaiñ ïa ka rukom ai jinghikai bad ruh ïa ka bha ka miat jong ki samla pule.
Ka MCTA ka la ïeng ban dawa weng noh ïa ka jingpynbna (Notification) ba pynmih ha ka 12 tarik Naitung, kaba bthah ïa baroh ki College ba pynïasoh bad ka NEHU ba kin pyntreikam ïa ka NEP bad phaidien biang sha ka Degree Course kaba rim.
Kat kum ka jingong ka Association, ka dei ka kam thok ba pylleiñ pylleiñ haba ka jingpynbna ka la kam ba ïa ka NEP yn pyntreikam kat kum ka rai ba la shim ha ka jingïalang ba 110 jong ka Academic Council.
Hynrei u VC ula ong ba ka jingïalang ba 104 jong ka Academic Council ka University ha ka 11 tarik Nailur, 2020, ka la shim rai “Ban pyntreikam ïa ka NEP 2020, haba rai ruh ban thaw ïa ka Task Force ban lah pyntreikam bha ïa ka Policy".
Ula ong ba ka Academic Council kam ju thaw ïa kino kino ki Policy haba buh hakhmat ïa ka tarik ba dei sdang.
Kano kano ka policy ba la thaw da ka Academic Council la khmih lynti ban pyntreikam da ka Executive Council khlem ka jingpynslem namar ïa ka policy la thaw bad pyntreikam na ka bynta ka jingbha jong ki kynhun bapher bapher.
Naba ka Academic Council ka la rai pyntreikam ïa ka Ordinance, Regulation bad Syllabi, ka Executive Council kan hap ban pyntreikam khlem kano kano ka jingpynslem.
U VC ula ong ba haduh mynta, ka University kam pat shym la ïoh ïa kano kano ka shithi na ki Principal jong ki College ba la ïasoh, ba pynpaw ïa ki jingeh ha ka ban pyntreikam ïa ka NEP 2020 haba ïadei bad ka Four Year Undergraduate programme (FYUP).
Ha ka jingshisha, ka jingïalang ba la khot pynlong da ka University bad ki Principal jong ki College ba la ïasoh, ha ka 21 tarik Naitung, ka dei kaba la ïashimbynta da jan baroh ki Principal bad ki la pynpaw ïa ka jingsngewhun ïa kane ka sienjam.
ïa ki minutes jong ka jingïakren, kaba don lut ïa baroh ki ishu ba la ïakren bad ki jingpynshai kiba mih, la dep ban sam lut sha baroh ki Principal.
“Ngi sngewthuh ba ka jingpyntreikam ïa ka system ba thymmai ka donkam ban hap ïapynbeit hangne hangtai ha ka ban lah weng ïa ki jingeh kiba mih.
Lada don kino kino ki jingbym biang ha ka rai jong ka jingïalang ba 110 ka Academic Council ha ka por ba pyntreikam ïa ka policy, ïa kane yn sa pynbeit ha ka por ba pynthikna ïa ki minutes (mat ïakren) jong ka jingïalang ban wan jong ka Academic Council (111) kat kum ka policy" ong u Prof Shukla haba bynrap “Ka University ka la dep kren shai ba ïa baroh ki jingïarap kiba donkam ha ka por ba pyntreikam ïa ka Policy, yn sa ai sha ki College ba pynïasoh lait noh tang ka song pisa ".
U Prof Shukla ula ong ba ki kam kiba ïaid kumba la kdew hangne ka la pynshai lut ba ka rai ban pyntreikam ia ka NEP 2020 ïa ki FYUP ka dei kaba la shim hadien ka jingïasyllok kaba ïar bha, ka jingïakren bad jingmynjur jong ki bor ba dei khmih jong ka University bad bynrap “Namar kata, ka jingkam ba rai leh donbor da u Vice Chancellor ka dei ka bym don nongrim satia".
Nalor kane, u VC ula pyntip ba ka University ka la shimkhia ïa ki jingduna haba phai sha ki jingtei bad ki jingdonkam ha kiba bun ki college ba la ïasoh bad ka NEHU.“Haba ïaroh ïa ki jingsngewkhia jong ka MCTA, ngi la thaw bad pynwandur ïa ka curriculum kiba lah ban pyntreikam naduh u snem 2023-2024 khlem da pynbun ïa ka jingshim klas bad ki jingtei na ka bynta une u snem" ula ong.
Ula ong ruh ba ka jingkam jong ka MCTA ba kan don ka jingtynrong kaba khia ha ka pisa tyngka ïa ki samla pule ruh ka dei ka bym don nongrim.
Shillong, Nailur 11 : Ki nonghikai ha ka Jylla hapoh ka lama jong ka Meghalaya College Teacher’s Association ha ka sngi Nyngkong ki la shim biang ïa ka rai ban bteng ïa ka jingsangeh shim klas hadien ba ka jingïakren bad u Vice Chancellor ka skulbah NEHU, u Prof P Shankar Shukla kam shym la poi shaei shaei ruh.
Haba kren bad ki lad pathai khubor, u General Secretary ka MCTA, Bah AW Rani u la ïathuh ba wat hadien ka jingïakren kaba la neh haduh lai kynta ruh na ka liang u Vice Chancellor u la kyntait ban pyndam noh ïa ka notification kaba la pynmih ha ka 12tarik u Naitung kaba bthah ïa baroh ki college ba pynïasoh ban pyntreikam noh ïa ka National Education Policy (NEP) 2020.
“Na ka liang u VC u la kyntait ban weng ïa katei ka notification hynrei u la mynjur pat ban rah ïa ka ha ka jingïalang jong ka Academic Council na bynta ban pynbeit ïa ka," u la ong da kaba bynrap ba lada um lah ban weng ïa ka, kumno pat kin khmih lynti ba yn weng noh ïa ka jingïakhih jong ki.
Nalorkata, u ong ru ba kadei ka jingthok im im peit peit ba katei ka notification ak kam ba ïa ka NEP yn pyntreikam katkum ka rai ba la shim da ka 110th Academic Council.
Utei u nongïalam ki nonghikai college u la ong ba u VC u la kubur ba ka don ka jingthut ha kaba ïadei bad katei ka notification.
“Haba ngi kylli la kin weng noh neem ïa ka notification, u VC u la jubab ba kin ym weng namar bun na ki college ki la ïaid shakhmat ban pyntreikam ïa ki course thymmai hapoh ka NEP bad haduh mynta ym don uwei ruh u principal ban pyntip ba kim lah ban pyntreikam ïa ka course degree kaba thymmai," la ïathuh shuh shuh u Bah Rani.
Shillong, Nailur 12: Ki hynriew wicket ba la khur da ka Senggamchi N Sangma ka la ïarap ïa ka East Garo Hills District Cricket Association ban khylliap ïa ka jingïakhun ba khadduh na ka Group Stage da ka namjop ha ka lympung Meghalaya Cricket Association’s U-19 Girls Inter District Cricket Tournament hynne ka Sngi Hat Majai pyrshah ïa ka South Garo Hills DCA.Hynrei na ka bynta kawei ka jingïalehkai, la hap ban pynsangeh noh namar ka jingshah pynthut ha u Slap.
Ka Senggamchi ka la khur haduh 6/10 hapoh 5 over kaba la kyrshan radbah ïa ka EGH ban ïada na ka jingshahrem watla ka thong ka long tang 51 ha ka jingïalehkai jong ka Zone 2 kaba ha Salpara, North Garo Hills.
Na ka liang jong ka SGH ka la bat lypa ïa ka kyrdan ba nyngkong na ka thup jong ka Zone 2 da ki ar tylli ki namjop, katba ka EGH ka la shah rem ha baroh ar sien ki jingïakhun.
Ka kynhun jong ki thei ka EGH ki la jop ïa ka toss bad ki la jied ban tied nyngkong hynrei ki la shah pynhap baroh ki wicket da 51 ron.
Ka Kambesa A Sangma ka la ïoh ban kamai bun ron duh na ka bynta ka kynhun da 16 ron.
Ki thei kiba la ïoh ban khur bun wicket na ka bynta ka SGH ki kynthup ïa ka Rikmanchi M Sangma da 4/8 bad ka Marme M Sangma (3/17), kiwei pat kiba la ïoh ban khur wicket na ka bynta ka kynhun ki kynthup ïa ka Dianchidora N Sangma (2/13) bad ka Srijana Chetry (1/4).
Haba beh ïa kane ka ron ba la buh, yn shym la don kawei ka nongtied kiba la lah ban seisoh, namar ka jinglah jong ka Senggamchi ban pynhap wicket i wei hadien i wei.
Ki thei ka SGH ki la shem jingeh ban kamai namar ka jingtbit ki thei kawangbol ka EGH, wat hadien ba ïoh kamai haduh 10 tylli ki wide.
Baroh ki wicket jong ka South Garo Hills ki la shah pynhap bad kynjoh tang sha ka 41 ron kaba dang duna ïa ka thong ba la buh da ki thei ka EGH-DCA.Kiwei pat ki thei kiba la ïoh ban khur wikcet na ka bynta ka East Garo Hills ki kynthup ïa ka Kambesa (2/6) bad ka Silkamchi Marak (2/13).
Haba phai sha kawei pat ka jingïalehkai jong ka Zone 1 na ka Group A, ka Ri-Bhoi DCA ka la jop ïa ka toss bad jied ban bol shuwa, hynrei ki la ïohlad ban pyndep tang haduh 16.3 over shuwa ba kane ka jingïalehkai kan shah pynsangeh namar ba shah pynthut ha u slap.
Ha kane ka por, ki thei ka East Khasi Hills CA ki la ïoh ban kamai 54 ron bad shaha pynhap da 3 wicket.
Na ka bynta ka semifinal ba nyngkong, la pynkhreh ban pynïakhun lashai ka sngi hapdeng ka Ri-Bhoi bad ka South Garo Hills.
Ka Shillong Cricket Association (toppers na ka Zone 1’s Group B) bad ka Tura DCA (runners-up jong ka Zone 2) la Sngi Thohdieng.
Shillong, Nailur 12: Hynnin ka Lah Sngi U Blei, ka Mawlai Sports Club ka la ïoh ban wanrah ïa u coach thymmai, kata u Bah Hering Shangpliang u ban sa shimti ïa ka kamram kum u coach jong ka kynhun.
Kane ka jingthung jong ka Mawlai Sports Club ïa u Bah Hering Shangpliang kum u coach ba thymmai jong ka kynhun ka la long shi bynta ban pynkhreh ïa ka lympung ka ban sa long shen, ka Shillong Premiere League ba la pyniaid da ka Shillong Sports Association hadien ba leit ïasoh u coach barim sha ka Langsning FC.Shillong, Nailur 11: Ka jingïalehkai jong ka lympung SSA U-20 4th DIVISION Football League 2023 kaba la long ha madan 3rd Ground hynne ka Sngi Hat Majai, ka la kut ha kaba ki la don ar kynhun kiba la khur ïa ka namjop.
Haba phai sha ka jingïakhun kaba nyngkong kaba la sdang ha ka por 3:15 nohphaisngi, hapdeng ka Mawlynrei SC pyrshah ïa ka Madan S&CC, ka jingïalehkai ka la kut ha kaba ka Madan S&CC ka la khur ïa ka namjop da 3-1 kol.
ïa kine ki lai kol na ka bynta ka Madan S&CC ki la wan lyngba u PherManbha Lyngdoh u ba la thep haduh ar kol, ha ka minit ba 29 &52 nangta na u Arbandelness Khongsngi ha ka minit ba 57.
Ka Mawlynrei SC ka la ïoh ban pynïakhaid hashwa ban shah thep sa ar kol lyngba u Justin Marboh ha ka minit ba 35.
Haba phai pat sha ka jingïalehkai kaba bud kaba la sdang ha ka por 4:45 janmiet, ka Umrynjah SC  ka la ïoh ban khur ïa ka namjop salit da 2 – 1 kol ïa ka Dilingiem YSCWA.Ha kane ka jingïakhun, dei ka Dilingiem YSCWA kaba la ïoh ban pynkhihjar nyngkong lyngba u Rijoylang Syiemlieh ha ka minit ba 18 jong ka kylla step.
Hynrei na ka liang jong ka Umrynjah SC kam shym la kynrandien bad ïakhun tyngeh tad haduh ba u Keeperstar Lyngdoh u la ai mynsiem lyngba ka kol pynïakhaid ha ka minit ba 44.
Bad ïa ka kol pynjop la thep da u Banteilang Kharsngi- hadien ba la jam sha ka minit ba 50.
Ka jingïalehkai jong ka SSA U-20 4th DIVISION Football League 2023 mynta ka sngi, ka 13 tarik kan long kumba ju long ha madan 3rd Ground, Polo, ha ka por 3:15 nohphaisngi, ha kaba ka Mawphlang  SC kan aireng pyrshah ïa ka  Kharang SC, bud sa ka jingïalehkai kaba ar ha ka por 4:45 janmiet ha kaba ka Mawreng SC  kan aireng pyrshah ïa ka Laitumkhrah SC.Shillong, Nailur 12: Ka Meghalaya Body Builders Association ryngkat bad ka Meghalava Yoga Association ki la ïasnohktilang ban pynlong ïa ka 47″ State Body Building Championships ha kajuh ka por ïa ka 42nd state Yogasana Championships kaba la pynbeit ban long ha ka 30 tarik mynta u Nailur, 2023 ha Aurobindo Institute of Indian Culture, Shillong naduh 1 baje nohphaisngi.
Nalor ka jingïakop pyni dohksah jong ki shynrang (Men’s Body Building, Men’s Best Physique) kan don ruh ïa ka jingïakop na ka bynta ki kynthei kiba biang ka met ka phad (Women’s Best Physique).
Ha kane ka sngi kan don ruh ïa ka Selection Trials lane ka jingjied na ka bynta ka Zonal, National Body Building bad ruh ka Yoga.
Ka jingthew kilo na ka bynta kiba nongïashimbynta kan long ha ka 28 tarik, Nailur, 2023 naduh ka por 4 baje janmiet hapoh He-Man Physical Institute, Jail Road, Shillong.
Ki lahduh ha ka thup Champion of Champions ha ka Men’s Body Building bad Men’s Best Physique kin ïohpdiang ïa ka khusnam Cash Prize.
Yn sam khusnam Cash award ruh na ka bynta kito kiba jop ha ki kyrdan jong ki, baroh ar shynrang bad kynthei, bad ruh na ka bynta ki lahduh ha ka ki kyrdan jong ka Yogasana.
Yn wan sakhi ïa kane ka rynsan ïakop pyni dohksah bad Yoga da ka Kong Ampareen Lyngdoh, myntri jong ka Health & Family Welfare, jong ka sorkar jylla kum ka Kongsan, bad u Bah Fantin Joseph Lakadong, MDC kum u Symbud Kongsan.
Kane ka long katkum ka kyrwoh kaba la pyllait da ka Meghalaya Body Builders Association bad ka Meghalava Yoga Association ha kaba ïadei bad jingpynlong jong ki ïa ka 47″ State Body Building Championships ha kajuh ka por ïa ka 42nd state Yogasana Championships ha ka 30 tarik, Nailur, 2023.
Shillong, Nailur 12: Ka Meghalaya Carrom Association (MCA) shen kan sa ïoh ban pynlong ïa ka lympung kaba la tip da ka 21st Meghalaya Open Garrom championship.
Na ka bynta ka State Ranking Tournament 2023 kaba la pynkhreh ban pynlong hapoh Dorball hall, kaba ha Jaiaw Laitdom, kan sdang naduh ka 27 tarik haduh ka 30 tarik Nailur,2023.
Ha kane ka Tournamènt la ïoh ban bynta haduh lai ki kyrdan lane Event ryngkat bad ka bairung:1) Team events (Rs 500)2) Men’s single (Rs 100)3) Women’s single(Rs100)4) Veteran’s single (Rs100)5) Junior’s Boys and girls (Free entry)6) Mens Doubles (Rs.200)Ka bai registar kan long 20 tyngka marwei katba 100 tyngka na ka bynta ki kynhun (per team).
Ki la don ar tylli ki teams kiba na shabar kiba la pynthikna ban ïashimbynta ha kane ka tournament.
Kumta na ka liang jong ka MCA ka khot sngewbha ïa ki khynnah pule kiba napoh ka jylla ba kin ïashimbynta ha kane ka tournament, kiba dang hapoh 18 snem.
Na ka liang jong ki nongpynïaid ki la pynbeit ïa ka por ban pynlong ïa ki jinglehkai ha ka por ba lawai ki skul, 4 baje nohphaisngi.
Ha u ne u snem, ka MCA ka la pynthymmai ruh ïa ka rukom pynïaid na ka bynta ka State Institution da kaba khot sngewbha ïa kino kino ki ophis ban phah ïa ka kynhun jong ki ban ïashimbynta ha kane ka lympung.
Bad kane ka long na ka bynta ki nongtrei sorkar.
Kane ka long katkum ka kyrwoh ba la pyllait da ka Meghalaya Carrom Association (MCA) halor kane ka tournament ba kan sa pynlong, bad ïa ki jingtip ba kham bñiah phi lah ban phun ha kine ki nombar, 9402190429, 8414093939, 8119864986.
Ka jylla Meghalaya ka long kawei na ki jylla ha kaba kiba bun ki nongshong shnong jong ka ki dang shaniah beit ha ka rep ka riang ban pynim jakpoh ïa ka ïing ka sem da kaba ki rep ki riang bad ki hap ban trei shitom met bad mynsiem, hynrei ka jingkylli hangne ka mih.
Hato ka Sorkar Meghalaya ka don ne em ka jingpyrkhat kyrpang ïa ki nongrep kiba im jakpoh na ka rep ka riang.
Bunsien ha ka jingkren jong ki jingïalang paidbah bapher bapher khamtam na ki rynsan ïalap election la ju mih kita ki kyntien ba ka sorkar kan peit kyrpang na ka bynta ban kyntiew ïa ki nongrep ba kin lah ban kiew ha ka ïoh ka kot.
Hynrei kita ki kyntien ki la long pynban tang ki kyntien kiba shuh pynbiej ïa ki nongrep, namar lah ban ong kumba 70 percent ki briew ki dang shaniah ha ka rep ka riang bad lada kita ki kyntien kiba la ju kular ka sorkar ban ïarap ïa ki nongrep kam seisoh.
Kan jia aiu ïa kito ki nongrep kiba ju im jakpoh na ka rep ka riang ?Ym lah ruh ban len khamtam ha ki jaka nongkyndong bun na ki kmie ki kpa ym tang ba ki kyrshan ban pynim jakpoh ïa ka ïing ka sem da ka rep ka riang, hynrei wat ban phah skul ïa ki khun ruh ki hap ban trei shitom da kaba rep ba riang khlem da kheiñ ïa ka dieng ka maw, namar ba kim don lad da kumwei pat.
Hynrei kaba sngewsih ban ïohi ba bun na ki nongrep kiba ju trei shitom ban thung ïa ki jingthung jingtep ban jaw syep jaw snam na ka bynta ban pynim jakpoh ïa ka ïing ka sem, hynrei phewse ynda haba la dei ka por lum por lang ban die ïa ki mar rep ki mar riang ha ki ïew ki hat ki hap ban die ïa ki jingthung jingtep, ki soh ki pai ha ka dor kaba tad, katba kiwei ki pat ki jhur ki jhep ne ki jingthung jingtep ne ki soh ki pai kiba wan na shabar ka jylla ki don ïa ka dor ka mur kaba biang.
Ym lah ruh ban len ba bun hi na ki nongrep ha ka jylla ki ju rep ïa ki sohsaw, ki kubi, u phulkubi, u phan, u sying, u synsar bad kiwei kiwei ki mar rep ba ki da hap ban trei shitom ban pynbiang ïa ki jingdonkam ha ki ïing ki sem, hynrei kaei kaba sngewsih kthang ynda haba ki la die sha ïew pat ki hap ban die ha ka dor kaba tad kaba ym ïahap shuh bad ka jingtrei shitom jong ki.
Hato ka sorkar ka ïohi mo ïa kine ki jingeh jong ki nongrep ne ban pyrkhat kyrpang ban peit ïa ka ïew ka hat, namar kum ban ban ktien kiwei kiwei ki ki marbam ki mardih kiba wan na shabar ka jylla ki dei ki ksiar, katba ka mar rep ba pynmih ki nongrep ka jylla pat kim ïahap shuh ban ong wat ba ka dei ka rupa ruh.
Namarkata, ka la dei ka por ba ka sorkar ka pyrkhat kyrpang ïa ka jingeh ki nongrep khamtam ha ki jaka nongkyndong kiba la im da ka rep ka riang, namar lada ka sorkar kam don kata ka jingkitkhlieh ban peit kyrpang ïa ki dor ki mur jong ki jingthung jingtep ki nongrep bad ym myntoi hi ruh ban ong ba ka sorkar ka don ia ka jingangnud ban kyntiew ïa ka rep ka riang, namar haduh katno kito ki nongrep kiba la lah ban ïoh jingmyntoi lyngba ki skhim sorkar.
Kumjuh ruh ka sorkar ka dei ruh ban ïohsngew ïa ka jinglynniar ka jingud ki nongrep kiba ju mih na ka por sha ka por haba haba ki die ïa ki jingthung jingtep, namar bym don kata ka dor ka mur kaba biang ha ïew ha hat bad na ka bynta ban kyntiew ïa ka ïoh ka kot ki nongrep ka sorkar ka la dei ruh ban khanglad ïa ki mar rep mar riang kiba wan na shabar ka jylla bad ban peit kyrpang shuwa ïa ki mar rep ba la pynmih da ki nongrep hapoh ka jylla.
Dei hangta sa lah ban ong ba ngin kyntiew ïa ka ïoh ka kot jong ki nongrep ha ka jylla khamtam ha ki jaka nongkyndong ka jylla.
Ka long ruh ka jingsngewsangsot ïa ki nongrep bapli da ka mynsiem jong ka jingkitkhlieh ïa ka ïing ka sem da kaba rep ba riang ki hap ban trei shitom, hynrei ka don pat ka por ha kaba tang ha ka shi kyllip mat ki jingthung jingtep ba ki rep ki riang ki la shah pynjulor ha ki bor Mariang kum ha ka eriong, u prhia bad ka jingshlei um, hynrei kaba kaba pynsohsat mynsiem ïa ki nongrep ka dei tang ka jingkular ka sorkar ban ïarap katba katba dang ïaid ki por pat kam don satia kata ka lad jingïarap na ka sorkar lada ïoh jingïarap ruh tang khyndiat eh ha kaba ym ïahap bad ka jingshah pynjulor.
Lada ka sorkar ka ïarap ruh ka long ruh kaba ym sngewïahap satia namar kiba bun ki nongrep ha ka por ba ki ïoh ia ki lad jingïarap kam ïahap satia bad ka jingshah ktah ne ka jingshah pynjulor ha ki bor jong ka mariang.
Ha ka jingshisha lada ka sorkar ka don shisha ïa kata ka mynsiem ban kyntiew ïa ki nongrep ka la dei ban ïarap ha ki por ba ki shah lynshop ha ka bor jong ka mariang ne ka jingshah pynjulor ha ki mradkhlaw kum ha ki Hati.
Ka long pat tang ka jingkren bynniaw ba ki nongrep ki ju pynmih na ka por sha ka por bad ha kaba khatduh ki hap hi ban trei shitom na ka bynta ban kyrshan ïa ka ïing ka sem.
Ha kum kane ka juk ba la kyrduh kam kyrduh jam, ka sorkar ka la dei ruh ban thaw ïa ki lad ki lynti (Plan and Policy) kumno ban kyntiew shisha ïa ki nongrep ka ban long ka lad ïoh kam ïoh jam ïa ki samla, bad kaba sngewduh mynsiem pat ïa ki paidbah ka dei tang ka jingkular ha ki jingthoh bad khlem ka kam ban k yntiew ïa ki nongrep ne wat ïa ki samla kiba ym donkam donjam.
Nongpoh, Nailur 12: Da ka jingsngew sarong halor ka jinglah jong ka kynhun ïalehkai ka Saiden Secondary School haka kyrdan U-17 ki kynthei ban khur ïaka nam jop haki 2 tylli ki jingïalehkai Subroto Mukherjee Cup haka District bad kumjuh ruh haka State Level, ki bor pynïaid jong ka skul Saiden ha ryngkat ka jingïadonlang ki kmie ki kpa ki khynnah pule bad ki thei ïalehkai phutbol ki la pynlong syndon da ka prokram ba kyrpang ban pyndon burom ïaki thei ïalehkai kiba la lah ban wan rah ïaka nam bad ka burom daka ba khur ïaka jingjop ha kitei artylli ki lympung bad ha kajuh kapor ban kitbok kitwriang ïa kine ki thei ïalehkai ha shwa ba kin mih noh naka jylla ban leit ïashim bynta sha ka lympung National Level Inter School Subroto Mukherjee Cup ka ban sa long ha Nongbah Delhi.
Kane ka kynhun U-17 jong ki kynthei kaba la ïoh ruh ïaka jinghikai kilan met kaba kham janai mynta la kumba katto katne por ha nongbah Shillong kan mih haka 16 tarik, Nailur ban leit ïakhun sha katei ka lympung ha nongbah Delhi.
Kane ka kynhun kaba mihkhmat na ka jylla Meghalaya ka la ïoh ban rung haka pool-B kaba kynthup lang ïaka Goa, Uttrakhand bad ka Kendriya Vidyalaya Sangathan, bad ka jingïalehkai kaba nyngkong eh jong ka jylla Meghalaya kan long haka 20 tarik Nailur pyrshah ïaka Goa.
Ki bor pynïaid jong ka Skul Saiden ha ryngkat ki riew rangbah kiba la poi ban ïadon lang ha kane ka sngi ban pynshit pynshngaiñ bad ai mynsiem ïa kitei ki thei ïalehkai ki la ai ka jingkyrkhu kyrdoh ha ryngkat ka kitbok kitwriang ïakine ki 16 ngut ki thei ïakehkai bad ïaki arngut ki Official ba kin don barabor haka met kaba shait kaba khlaiñ khang ba kin lah ban ïalehkai bha ba kin ïoh ruh ban khur ïaka nam jop na katei ka lympung ban wanrah nam bad burom ïaka jylla hi baroh kawei.
Hakane ka sngi la wan ban ïadon bynta lang da u bah Donlang Sohkhlet, Vice-Chairman ka Megalaya Resource Employment Generation Council kum u kongsan, Bah Bobby L Nongbet District Sports Officer, Ri-Bhoi kum u symbud kongsan, bah Ferdinal Khamkamni, President KSU-NKHD, Bah Markus Marten, President, HNYF Northern Region, Bah Sumarlang Swer u Coach, Kong Rida Lyndem Manager jong ka kynhun, Bah E.K Lapang, Rangbah Shnong, Bah L C Nongsiej, Head Master Saiden Secondary School, ki nonghikai skul, ki khynnah skul, ki kmie ki kpa lem bad kiwei kiwei ki riew rangbah.
Mawkyrwat, ‘Nailur 12: Ka District Task Force halor ka Intensified Mission Indradanush kaba hap hapoh ka jingpynïaid jong u bah T.Lyngwa, IAS, Deputy Commissioner ka South West Khasi Hills District ka la pynlong ïa ka jingïakynduh bad ki nongtrei jong ka koit ka khiah bad kiwei kiwei ki shnat treikam sorkar ha Circuit House, South West Khasi Hills District.
Kane ka jingïalang ka long da ka jingthmu ban pynduna ïa ka jingïap jong ki khyllung khynnah lyngba ka jingai tika ne injection ïa ki khyllung kiba hapoh 0 haduh 5 snem bad ruh ïa ki longkmie ba armet hapoh ka Intensified Mission Indradhanush 5.0 Round 2 ka ban sdang naduh ka 11 tarik haduh ka 15 tarik u ‘Nailur, 2023.
Namarkata, u Deputy Commissioner jong ka South West Khasi Hills District u la kyrpad bad pynshlur ïa ki kmie ki kpa bad ïa kiba ha ïing hasem kiba don ki khyllung khynnah kiba hapoh ka 0 haduh 5 snem ban wan shakhmat ban ai injek ïa la ki jong ki khun kumjuh ïa ki longkmie ba armet na ka bynta ban ïoh ïa ka met kaba shait ba khlaiñ bad ban kiar na ka jingngeit biej ne ki khubor hamsaïa kiba lah lah ban pynduh ïa ki lad ki kabu kiba ka sorkar ka ai jingshakri lyngba ka tnat ka koit ka khiah khnang ba iwei i khyllung ruh in ym shah iehnoh khlem da ai injek.
Nongpoh, Nailur 12: U Bah Donroy Kshiar ba bat ïaka kam kum u Agriculture Secretary ka HNYF sengkmie bad Asst.General Secretary ka HNYF Northern Region u la pynbna ba u la iehnoh naka kam ba u shakri haka seng HNYF bad ka jinglot dkhot ha katei ka seng.
Halor katei ka jingiehnoh kam jong u, u la ong ba u la ieh ïaka kam da ka jingkhuid mynsiem khlem kano kano ka daw bad ka seng hynrei ki dei ki daw shimet jong u bad ka jingbun kam lajong, ryngkat ka jingkyrkhu kyrdoh ïaki nongïalam ka seng HNYF ba kin nang trei shitom ban trei bad shakri naka bynta ka ri bad ka jaitbynriew.
Amlarem, Nailur 12: Ka ophis u Sub-Divisional Officer (Supply) jong ka Amlarem Sub–Division kala pynbna paidbah ïa ka bhah jong u Khaw rashon (AAY, PHH) bad Non-NFSA jong u bnai Nailur, 2023 bad la dep pyllait sha ki dukan Fair Price Shop haduh ka 15 tarik u bnai Nailur, 2023.
Na ka bynta ka bhah jong u khaw AAY yn sam 35 kilo shi sha manla kawei ka thliew ïing bad ïa ka bhah jong u khaw PHH – yn sam ha ka jingthew kaba 5 kilo shi khlieh khlem donkam ban siew pisa, katba ïa u khaw Non-NFSA yn sam ha ka dor kaba ym dei ban palat ïa ka Rs.14.00 tyngka shi kilo.
Lada don kino kino kiba shim tam ïa ka pisa ne ki bym ïoh ïa ki tei ki mar jong ki, ki lah ban ujor sha ka ophis jong u S.D.O.(Supply) da ka ba thoh shai ïa ka kyrteng bad ka shnong jong ki khnang ba yn lah ban pynshitom ïa ki, haka juh ka por lah ruh ban ujor ha kine ki Number Sub-Inspectors- 9436110184/8731025753 lane Email: sdo_amlarem@outlook.
com.
Nongstoiñ, Nailur 12: Ka Federation of Khasi Jaiñtia & Garo People Mawthir unit, hadien ka jingujor ki paitbah nongshong shnong sha ka seng ïa ka jingsynjor jong ki lai tylli ki post lait ha ka shnong Mawthir, kiba la long jingma ïa ka ïaid ka ieng jong ki paitbah, kumta ka seng mynta ka sngi, ka la leit ban buh da ka jingthoh sha u Assistant Executive Engineer MePDCL Nongstoiñ Division West Khasi Hills ba un shimkhia lem ban bujli thymmai ïa kitei ki post lait ba la jot.
Ha ka jingkren jingkyrpad na ka seng, u Officer ba dei peit u la kular ba shen tang shu ai lad ka bneng bad lada ka rang, un sa phah ban kit noh ïa kitei ki post lait ban leit thung thymmai sha katei ka Shnong Mawthir.
Halor kane ka jingkular, na ka liang ka seng ka pynpaw ka jingkhublei ka ba kyrpang ïa u tei u Executive Engineer, ha kaba ka seng kan ïai ap khmih lynti ba utei u officer un pynurlong ïa kitei ki jingkular, na ka bynta ka jingbha jong u paitbah nongshong shnong jong ka thaiñ, ong u Bah Skalanboksis Paliar President FKJGP Mawthir unit bad Kiewdonbok Ramri General secretary FKJGP Mawthir unit.
Jowai, Nailur 12: Kumba ju long shisien shisnem ka jingïakynduh lang bad ka Jingïaseng ïalap ki dkhot ka Synjuk ki Seng Rangbah Katholik Jowai Diocese, ha kane ka jingïakynduh kaba 18th jong ka Synjuk kaba ar sngi kaba la sdang naduh ka sngi Saitjaiñ bad kut ha ka sngi U Blei (Sunday) la pynlong ha ka Balang shnong Mynkre jong ka Parish Lumshnong East Jaiñtia Hills District, kala long ka jingïakynduh bad ka Jingïaseng ïalap kaba myntoi, ha kaba ki Rangbah hapoh ka jingïalam jong u ma Mikhael Nongtdu, Adviser jong ka Synjuk, ki la ïatai sani bha ba kum ki Rangbah kaei kaba ki dei ban leh bad ban thaw ki lad ki lynti ban rat diengkhong ïa kiba bun ki jingsniew khamtam ïa u “Drok" bad kiwei de ki jingdih ba sniew kiba la ïoh phrung khlieh hapoh ka Rilum Jaiñtia.
Ha ka sngi U Trai (Sunday) ha ka por 10 baje mynstep la don ka jingkñia Mass Iukharist bakhuid, kaba la lamkhmat da u Rev.Fr.Martin Shylla Chancelor ka Diocese Jowai, ha kaba la synran da u Rev.Fr.Simeon Sungoh, Rev.Fr.Cresence Laloo, Procurator ka Diocese Jowai bad u Rev.Fr.M.Biam.
Ïa ka jingpynbna ïa ka Khubor babha (Gospel) la pynbna da u Rev.Fr.Cresence Laloo bad ïa ka sneng ka kraw, ka kyntu ka kynpham bad ïasam ïa ka ktien ka jong U Blei da u Rev.Fr.Martin Shylla.
u Rev.Fr.Martin Shylla, haba kren ha kane ka sngi nalor kaba ïasam ïa ka ktien ka jong U Blei, u kyntu ruh ïa ki Rangbah, ïa ki longkmie bad ïa ki khun samla ban long ki Atiar ki ban rat diengkhong ïa kiba bun ki jingsniew kiba la ïoh phrungkhlieh hapoh u pud u sam jong ka Jowai Diocese.
Haba phai sha ki Rangbah, u Fr.Shylla u ong, ki Rangbah ki dei ki Paia, ki Rishot bakhlaiñ jong ka jaitbynriew bad ka Balang bad ki don ka kamram ka bakhia ban shim ïa ka jingkitkhlieh bad ban thaw ki lad ki lynti ban rat diengkhong ïa kiba bun ,ki jingsniew kiba la sdang jyllei hapoh ka Rilum Jaiñtia ( East bad West Jaiñtia Hills).
Nangta u ong ha shwa ban jam sha kane ka phang, ki Rangbah ki dei ban phrang ïalade ki Rangbah ba kat ki Rangbah dashisha naduh na ïing na sem, ha shnong ha thaw, hapoh ka Balang, ha ka imlang ka sahlang lymda kumta kane ka thong jong ki Rangbah ban rat diengkhong ïa ka jingsniew kam ym poi shano shano ruh haba ïalade ki long ki diengpynkiang ha ka Akor ka Burom ïa kiba dangkhie dangsan.
Shuh shuh u Fr.Martin Shylla,u ong ka Kyntien Rangbah ka thew ïa ki Rangbah kiba kit kiba bah ïa ka khia ka shon ka ïing ka sem, ïa ka kurim bad ïa ki khun ki kti bad ka jingshngaiñ ïa ki kynthei ki khynnah bad u pynkut ïa ka jingkren da kaba ong “ Ko Rangbah to ri ïala ka burom ka Akor bad to long ki Rangbah kiba kat ki Rangbah da shisha da ka jingim babha bad to long ka nuksa ka babha ba kiba dangkhie dangsan.
Khliehriat, Nailur 12: Ka Jaiñtia Students Movement (JSM), Eastern Region hynne ka sngi ba Ar hapoh ka jingïalam u Samla Wellson RD Siangshai, President KSM-ER ha ryngkat ka jingsynran u samla Kerbhame Dkhar, Assistant Secretary JSM, CB lem bad ki dkhot ki la leit ban buh da ka jingthoh sha u Project Director, NHAI (PUI) Shillong lyngba ka ophis jong u Deputy Commissioner Khliehriat, East Jaiñtia Hills District ban dawa ba dei ban pynbha ïa ka surok NH-6 kaba la jot rathai hapoh ka shi bnai shwa ba ka seng kan shim da kiwei pat ki sienkam kiba tyngeh.
Kane ka jingai por jong ka seng ban maramot mardor ïa kane ka surok ka la long ruh hadien ka jingleit jurip bad hadien ka jingïoh pdiang ïa ka jingujor na na kiba bun balang halor ka jingsniew palat pud jong ka surok bah NH6 naduh Sohshrieh, EJH shaduh Malidor.
Kum ban shu pyn kynmaw ba kane ka surok NH6 ka dei u budlum ka ïoh ka kot jong ki nonshong jong ka Ri Jaiñtia baroh kawei ha kaba bun ki duk ki suk ki im ja bad ïoh kamai lyngba kane ka surok, kata da kaba ki die dukan bad ki jingdie madan ha baroh shilynter jong kane ka surok bah kaba pynïasoh ïa lai tylli ki jylla kaba na thaiñ shatei lammihngi, kata ka jylla Assam, Mizoram bad Tripura.
Hynrei, ka jingsniew palat pud jong kane ka surok bah ka la wanrah ïa shibun jingeh kiba ha rukom bad kaba ktah ym tang ïa ki nongleit nongwan hynrei ïa baroh kiba ïoh jingmyntoi lyngba kane ka surok.
Ka Seng JSM, ER lyngba une u kyrwoh ka kwah ruh ban pynkynmaw ba tang hapoh Jaiñtia, ka jingjngai kaba don tang hapoh 60 KM don artylli ki tollgate ka NHAI, kata kawei ha ka Shnong Ialong bad kawei pat ha ka Shnong Lumshnong kiba treikam baroh 24 kynta ban khrong khajna na ki kali kamai kiba rit bad heh bad ki kali shimet kiba nabar jylla kiba ïaid lyngba kane ka surok bah, kata halor ka nongrim ban pynbha (maintenance) ïa kane ka surok bah katkum ki kyndon ka Ministry of Road and Transport, Government of India.
Hynrei ka jingkylli kaba heh kaba ka seng JSM ka kwah ban buh hakhmat ka NHAI, kaba biang lut ki technical expert ba shaei jah ka pisa ba ki khrong man ka sngi bad balei ba kane ka surok NH6 kam ïa ryngkat kyrdan wat bad ki surok ba pyntrei da ka tnat PWD jong ka Sorkar Meghalaya.
Kumta na ka liang ka seng ka la ai por hapoh shibnai ïa ka NHAI naduh ka sngi bala phah ïa ka memorandum ba kan leh ïa kaba donkam, bad ka Seng ka ngeit skhem ba ka NHAI kan shimkhia halor kane ka mat ban pynbha mardor ïa kane ka surok, hynrei lada jia ba ka NHAI kam leh ei ei ka JSM kam banse ban shim ïa ka lynti kiba tyngeh.
Ha ka juh ka por ka Seng JSM ka pynkynmaw ïa u Deputy Commissioner ka EJH halor ki katto katne ki mat kiba ka seng ka la dep ban phah da ka jingthoh na ka bynta ka jingbha jingmiat uba bun ba lang, kata ban buh da ka Notice Board ha DTO office, Khliehriat ryngkat bad ka dor ban leh ïa kot leh sla na ka bynta ki kali ryngkat bad ki kot ki sla ba donkam.
Kumjuh ka seng ka jingdawa ban pynbha noh kloi ïa ka surok Lad Rymbai Byepass, khnang ban pynsuk ka leit ka wan.
Halor ka jingdonkam ban don ka Rehabilitation Center kaba treikam ha EJH khnang ban ai ka jingshakri kaba paka ïa ki khun ka District kiba la ngop ha kiingdih ba sniew.
Na ka liang jong u Deputy Commissioner ruh u la kular ban shimkhia halor kine ki mat ba donkam bad u la ai ruh ka jingïaroh ïa ki nongïalam ka seng halor ka jingshimkhia jong kin na ka bynta ka bha ka miat jong ki nongshong shnong ka district hi baroh kawei.
Mawkyrwat, ‘Nailur 12: Ka ophis jong ka District Mission Co-ordinator (DMC), Sakmagra Shiksha Abhiyaan (SSA), South West Khasi Hills District mynta ka sngi ka la rakhe ïa ka World Literacy Day (WLD) 2023 kaba ha phang pdeng, “Promoting Literacy for a World in transition Building the for sustainable and peaceful societies", ba la pynlong hapoh ka hall jong ka Maharam Government Higher Secondary School, Mawkyrwat bad u bah T.Lyngwa, IAS, Deputy Commissioner ka South West Khasi Hills District kum u kongsan.
Shwa ban sdang ïa ka jingïalang, na ka liang ka ophis ka la ïoh ban pynlong shwa da ka jingïaid paidbah ne rally kaba la sdang na lad Civil Hospital, Mawkyrwat sha ïew Mawkyrwat bad pynkut hapoh Maharam Government Higher Secondary School, Mawkyrwat ha kaba ïa kane ka rally la kaweh lama da u bah Staising Kharbteng, Sub – Inspector of School, Mawkyrwat bad uba la ai ruh ki kyntien lamphrang jong kane ka sngi ryngkat ka jingwan ïashimbynta ki 22 tylli ki skul bad ki nonghikai.
Ha ka jingkren lamphrang jong u, u la ong ba ka imlang sahlang bad khamtam ki khynnah pule ki dei ban sngewthuh ba ka kyntien Literacy ka kdew ïa ka jinglah ban pule bad thoh ha kaba iwei pa iwei na ki nongshong shnong ki don ka hok ban ïoh ka lad ban leit sha ki jaka pule.
U pynkynmaw ruh ba ka jingnang jingtip ban pule ka dei ban sdang na ki rympei ïing ban long ka nuksa ïa ki khun ban sngewtynnad bad bang ban pule.
U la ong ruh ba ki long u maw-jingkieng ka jingkyrmen hapdeng ki jingeh kiba bun bad kan wanrah ki jingkylla kiba bun ha ka jingim jong ki khynnah pule ha ki sngi bad por ban wan ïa kaba ngin ym lah ban ïohi lypa.
Shuh shuh u ong ba ka jingnang jingstad kan ïarap ïa ki baroh ba kin don ïa ka bor pyrkhat ne reasoning power kaba khlaiñ ban shim ïa kano kano ka rai ha ka jingim jong ki khlem da shah ïalam bakla ha kiwei.
U la kyntu ruh ïa ki khynnah skul ba ki dei ban nang kumno ban pyndonkam ïa ki rynsan social media kiba pher bapher ki ban kyntiew ïa ka jingnang jingtip khnang ba ka lawei jong ki kan long kaba phyrnai da kaba kyntu ba kim dei ban shu ngeit kulmar lut ïa kiei kiei baroh kiba ki ïohi bad lap ha social media namar ka don ka por ba ki don ki jingshim kabu da ki ‘riew thok riew shukor ïa kiba lui lui.
U la pynshai ruh ruh ba ka long kaba donkam ba ki khynnah kiba la iehnoh shiteng por ïa ki jingpule jong ki ban leit phai biang sha ki jaka pule na bynta ka jingmyntoi jong ki.
Katba ha ka jingkren jong u bah T.Lyngwa, IAS, Deputy Commissioner ka South West Khasi Hills District kum u kongsan u la ong ba ka jingrakhe ïa kane ka World Literacy Day ka dei hadien ka jingïamir jingmut naduh ki snem 1965’s World Conference of Ministers of Education ha Tehran, ha kaba ka la don ka jingïatai ban shim kahm kyrpang ïa ka jingdonkam ban rad dyngkhong ïa ka sahdien bad ka jingbiej.
U mrad u kham proh ka jabieng ban ïa u briew, hynrei lyngba ka jingnang jingstad pat u briew u kham kiew ha ki liang baroh bad u lah ban kyntiew ruh ïa lade bad pynbha ïa ka imlang ka sahlang.
Shuh shuh u la ong ba ka jingnang jingstad ka lah ban sdang naduh na la rympei bad kan kut ka jingïap, namarkata, lada ki briew ki kwah ban wad ïa ka jingstad ha ka ym don ka jingkut.
Kumta ka long kaba donkam ba kum ki khynnah skul kim dei ban long kiba jaituh hynrei ki dei ban long kiba smat lyngba ka jingtrei shitom jong ki ban wad ïa ka jingstad da kaba kin ai mynsiem lem ïa kiwei de ki para khynnah ba kim dei ban ieh noh shiteng por ïa ki skul pule.
“Haba ki don ha ki jingpule, kin don shibun ki jingpynshoi namar ki im mynta ha ka juk jong ka saïan kiba long lyngba ki social media hynrei kum kiba la nang la stad kim dei ban shah ïalam bakla pynban ki dei ban nang kumno ban pyndonkam ïa ka por jong ki ha ki jingpule", ong DC da kaba kin long ki khynnah skul kiba pyndonkam hok ruh ïa ki sap ki phong ba ki ki don kum ha rwai ka siaw, ka dro jingdro bad ha ki sap bapher bapher.
Ka kong Nadine G.B.Jyrwa, District Out of School Children Co-ordinator, Sakmagra Shiksha Abhiyaan (SSA), South West Khasi Hills District ka la ai katto katne ki jingtip shaphang kane ka sngi ba kyrpang bad kaba la ïathuh ruh ba ka Literacy Rate jong ka South West Khasi Hills District katkum ka census jong u snem 2011 ka long 76.54% kata ki shynrang 77.33% bad ki kynthei pat 75.73%.
La ïoh ruh ka jingkren ai mynsiem na uwei na ki khynnah skul kata u Sambok Lyngdoh Nonglait, ba shong klas VIII jong ka Domkynjit Upper Primary School bad bud sa ka jingshad na ka Ibanpyntngen Tongwah, bad ka Beat Boxing na ka Deiphiwansara Lyngkhoi jong ka Nineset Lower Primary School.
La pynbud ruh ka jingsam ïa ki khusnam sha ki nongjop ha ka Slogan Competition, Drawing Competition, bad kyrpang ïa ki Out of School Children (OoSC) bad Child with Special Care (NwSC).
Kiba la ïadonlang ha kane ka sngi ki long u bah L.W.Nongpluh, Additional Deputy Superintendent of Police, South West Khasi Hills District, u bah D.G.Nongsiej, Principal jong Maharam Government Higher Secondary School, Mawkyrwat, u Dr.K.K.Nongsiej, Principal jong ka Sngap Syiem College, Mawkyrwat, u bah S.S.Lyngkhoi, Additional SDSEO, South West Khasi Hills District, u bah S.Kharbteng, Sub Inspector of Schools bad kiwei de.
Kham hashwa, ka kong M.Iawphniaw, District Pedagogy Co-ordinator, Sakmagra Shiksha Abhiyaan (SSA), South West Khasi Hills District ka la pynïaid ïa ka jingïalang katba ka kong Dianghunlang Warjri, District Community Mobilization Co-ordinator, Sakmagra Shiksha Abhiyaan (SSA), South West Khasi Hills District ka la ai ki kyntien khublei bad pynkut pat da ka jingrwai ïa ka National Anthem.
Shillong, Nailur 12 : Ka kyrtong jong ka BJP na Shella constituency, Kong Arena Hynñiewta hynne ka sngi ka la pynbna ba kan iehnoh ïa ka party BJP bad ba kan leit ïasoh lang noh sha ka National People’s Party (NPP).
Lah ban kdew hangne ba ka Kong Areana ka la wan ba lai ha ka elekshon MLA ba dang shu lah shen hynriew bnai mynshwa da kaba ïoh kumba 3000 vote duna, kata hadien ka Kong Grace Mary Kharpuri kyrtong ka NPP kaba wan ba ar da ki 12,840 vote.
Katei ka longkmie ka la wan ruh ban shim bynta ha ka jingïalang ba la pynlong da ka NPP Mawsynram ban pdiang burom ïa u Bah HM Shangpliang, MLA barim bad kyrtong ka BJP na Mawsynram ha kane ka elekshon ba la dep.
Haba kren bad ki lad pathai khubor, ka Kong Arena ka la ong ba kam don eiei pyrshah ïa ka party hynrei ka daw hi ka long ba ka kham noh ka mon sha ka NPP namarba katei ka party ka don ai ki nongïalam kiba tbit.
“Nga thmu ban pynïasoh lang noh lashai ka sngi (13tarik Nailur) ryngkat bad i Bah HM Shangpliang sha ka NPP," ka la ong.
Halor ka jingkylli, la ka la don neem pat ka jingïakren bad ka kyrtong MLA jong ka NPP Kong Grace haba ïadei bad ka jingwan pynïasoh jongka sha ka party, katei ka longkmie ka la ong ba haduh mynta kam pat don kano kano hynrei ka pynpaw pat ïa ka jingkhmih lynti ba nangne shakhmat kin sa ïoh ban ïatrei lang ryngkat ryngkat ha ka party.
Shillong, Nailur, 12: Ka Hill State Peoples Democratic Party (HSPDP) ha ka sngi Baar ka la aiti da ka dorkhas ha u Myntri Rangbah ka Jylla u Conrad Kongkal Sangma da kaba kyntu ïa ka Sorkar Meghalaya ryngkat bad ki lai tylli ki Autonomous District Council (ADC) ba kin ym ailad ban pyntreikam ïa ka Uniform Civil Code (UCC) ha kane ka jylla Meghalaya.
Ha ka dorkhas ba la soi da u President ka party u Bah KP Pangniang bad u General Secretary u Bah Panborlang L.Ryntathiang, ka HSPDP ka la ong, “ka party ka sngewkhia lada ka Sorkar Pdeng ka ïaid shakhmat ban pyntreikam ïa ka UCC ha ka jylla Meghalaya.
Ka party ka ieng ha ka nongrim, namarba ka Jylla Meghalaya ka don la ka jong ka jinglong ba kyrpang, ha kaba ïadei bad ki riti ki dustur, ki jingïoh pateng ha ka spah ka phew bad kiwei kiwei, ka jingpyntreikam ïa ka UCC kan pynjngut noh ïa ki kyndon bad ki jingïada ba la ai da ka riti synshar jong ka ri hapoh ka Article 29 bad 244 ryngkat bad ka Khyrnit Bahynriew.
".
Naduh ba ka Election Commission jong ka ri India ka la shah ïa ki political party ban pyndonkam ïa ki jingrwai ha ki jingkanbas elekshon jong ki, ka la don ka jingmih ki jingrwai ba bun jait na ka bynta ki kyrtong (candidates) ha man la ki constituency.
Kine ki jingrwai ïa kiba la phah thaw khnang da ki kyrtong hi ban ïahap bad ki ryngkat bad ka party ba ki ïeng, u/ka shap jong ka party jong ki bad ka Constituency ba ki mih ban ia aireng, bad wat ki kyrtong shimet ruh ki don la ki jong ki jingrwai.
Kane ka rukom ka la ïaid bun tylli ki snem ha ka jylla jong ngi ha baroh lai tylli ki elekshon – MP, MLA bad MDC.ki jingrwai ki la pynkhih win bad pynshongshit ïa ki samla bad ki tymmen kynthei bad shynrang naduh ba sdang ka jingkanbas elekshon haduh ban da dep.
Tangba mar shu dep niew vote pat kine ki jingrwai ki la shu jah rngai noh bad ym ju don shuh ba tem ïa ki.
Ka dor kaba rem bha ïa kaba la pynlut da ki kyrtong ban phah shna ïa kine ki jingrwai ka la shu sepei noh wat haba ki kyrtong ki rem ne ki jop bad ym tang u paidbah hynrei wat la ki jong ki nongkyrshan ruh kim kynmaw shuh ban tem ïa kine ki jingrwai.
Ha kane ka elekshon MLA 2023 ba dang shu dep ruh ka jingtem jingrwai da ki kyrtong bad ki party ka la nang kham jur bad la jan baroh ki kyrtong ki don la ka jong ka jingrwai.
Na kitei ki jingrwai ka don kawei ka jingrwai kaba pynlong ia nga ban ïathir katto katne hangne.
Kata ka dei ka jingrwai “Kong Deng Kong Nah ha u Prah" ne kaba la ju tip paidbah ruh kum “Ka Jingrwai Prah" kaba dei kawei na ki jingrwai ba la pyndonkam da ki nongkyrshan jong ka Voice of the People Party (VPP).
Kane kam dei ka “official song" lane ka jingrwai ba la shna kyrpang bad ithuh da ka party VPP hynrei ka dei ka jingrwai ba la thaw sngewbha da u nongthaw jingrwai uba tbit bha bad la rwai ia ka da u nongrwai uba paka ka sur.
Bad dei namar ka jingïahap ki kyntien jong ka jingrwai bad u shap jong ka party nangta ruh bad ki nongrim jong ka, namarkata ka jingrwai ka la pynlong ïa ki paidbah bad ïa ki nongialam jong ka party ba kin nang sngewtynnad shuh shuh ïa ka.
Nalorkata ka sur jong kane ka jingrwai ka long kaba sngewtynnad shisha ban sngap bad baroh baroh ki la ïatem ban shongshit bad shad kynthih ruh.
Dei namar kine ki daw ba ki kyrtong jong ka party VPP kim shym la thaw jingrwai shuh la ki jong lait noh katno katne na ki.
Hynrei “Ka Jingrwai Prah" ka la nang ïaid kylleng kylleng bad ka la pynshongshit ïa ki nongkyrshan jong ka party bad ia ki kyrtong jong ka.
Ka jingïapher hapdeng jong kane ka jingrwai bad kiwei pat ki jingrwai ka long ba wat hadien ba ka elekshon ka la kut hynrei kane “Ka Jingrwai Prah" ka la nang paw shuh shuh pynban bad ka la nang sawa jam bad pur stet ha kylleng ka ri Khasi.
Kawei na ki daw tynrai ba balei ki paidbah ki dang pyndonkam sah ïa kane ka jingrwai ban tem kai ne ban shad sngewbha ka long ba ki paidbah hi kim shim ïa ka tang kum ka jingrwai elekshon hynrei ki ïohi ha kane ka jingrwai ïa ka khubor ban lum ban lang, ban kyrsiew thiah bad ban ai mynsiem ïa ki ha kiba bun ki liang.
Ka jingrwai ka pynpaw ruh ïa ka jingthrang jong ki ban ïoh ïa ka jingkylla, ban pynduh pyndam ïa ka bamsap, ban pynthymmai ïa ka pyrkhat pyrdain bad ban kyrsoi shuh shuh ka jingieit ïa la ka ri kum ki trai muluk trai jaka.
Ka dei ruh ka jingrwai kaba ktik ïa ka jingmut jingpyrkhat haba ngi pynshong nongrim ïa ki jingmut ha ki kyntien jong ka bad kane ka ai mynsiem ïa ki paidbah ba kin sngap ïa ka khlem ngiah haduh mynta.
Sa kawei ka jingphylla jong kane ka jingrwai ka long ba wanrah ka jingkmen ba shikatdei eh ha ki khyllung bad ki Khynnah rit bad ruh ki samla haba ki ïoh ban rwai bad shad ïa ka.
Naduh ki khynnah skul, college bad university bad wat ki nonghikai ki da hun jrut ban ïoh ban pynkut ia ki program jong ki haba ki ïoh ban shad da “Ka Jingrwai Prah.
" Kane ka jingrwai ka la saphriang stet bad ka iaid kam bha ha ki jingleit kai piknik bad ha ki kam khawai kum ki ïng iathoh, khawai sngikha bad kumta ter ter naduh rilum Khasi shaduh ri War, ri Bhoi bad rilum Jaintia.
Kum kane ka jingieit ïa kane ka jingrwai ym ju ïohi koit ha kiwei pat ki jingrwai kiba ju pyndonkam por elekshon.
Kaba sngewlyngngoh shibun pat ban ïohi ba ka sorkar ka pan jingpynshai pynban halor ka jingtem ïa kane ka jingrwai ha ka skul Government Girls’ Higher secondary school Jowai ha ka 5th Nailur 2023 (Teachers’ Day) tangba ïa kiwei pat ki skul kam leh eiei.
Kaei kaba pynlong ïa ka sorkar ba kan shim ïa kane ka bynta? Kum ki riew paidbah te ngim tip shuh ïa ka daw kaba sha lyndet.
Lah ban dei ka jingtieng jong ki myntri ba don ha ka sorkar kiba la ïohi ia “Ka Jingrwai Prah" kum ka sur jong u paidbah uba la sdang ban pyrkhat thymmai kumno ban wanrah ïa ka synshar khadar kaba khuid.
Lehse ka don ruh ka jingsuba ba ka party VPP kan nang khlain shuh shuh lada ki paid nongkyrshan jong ka kin nang ïai tem bad pynsawa ïa kane ka jingrwai.
Lehse ki lah ban mutdur ruh ba lyngba ka jingtem jong ki nongkyrshan jong ka party ia kane ka jingrwai, kan khring ruh ïa kiwei pat ban pyn ïasoh ialade bad ka party VPP.Lehse ka dei ruh ka jingbishni ba kat ka jingsngewtynnad jong kane ka jingrwai hynrei tang namarba ki don ha ka sorkar kim lah pat ïalade ban rwai ne shad ïa ka.
Ngi lah ban ong ba namar ba u Chief Minister badonburom Conrad K.Sangma bad u Deputy Chief Minister badonburom Bah Prestone Tynsong bad kiwei ki myntri ki dei kiba smat bha ban rwai bad ban shad, nga la tikna ba wat ma ki ruh ha kyndong ba ngim ïohi ne ha teng ha teng ki lah ban kum ringsur marwei marwei ïa ka kane “Ka Jingrwai Prah" kaba pawnam.
Nalorkata ka lah ruh ban don ka jingsngew lehrain ba wat ki khynnah ha ki skul sorkar ruh ki ïa shad da kane ka jingrwai katba ïa ki jingrwai ba la shna kyrpang da kiwei pat ki party ym ju don ba tem ne kynmaw satia ïa ki.
Dei hangne ba ngi hap ban mynjur bad i Dr.Batskhem Myrboh, Nongai ktien ka VPP, iba la ong ba ka dei ka jingbieij jong ki nongai hukum bad u ophisar uba pyntreikam ia ka hukum ban pan jingpynshai bad phah pan map ïa i Principal jong katei ka skul tang namar ba tem ïa kane ka jingrwai.
Wat la kadei na kano kano ka daw kaba ngim tip satia hynrei kane ka lynti ba ka sorkar ka shim ka pynpaw shai ba jingkwah ban khang lad ïa ki khynnah ba kin rwai bad shad ïa kane ka jingrwai ka dei ka jingpynibor bad ka jingpyrshang ban ïuhroit ïa hok ba laitluid jong ki.
Lada nangne sha khmat, ka sorkar ka dang pyrshang da ki buit ba bunjait ban khang ïa “Ka Jingrwai Prah" ngin sa nang bteng ban ïa tai halor kata.
Hynrei ïa mynta hi ngin pynkut kumne – “katta dang khang, katta ka dang bang dang thiang: katta dang pyrkhing, katta yn dang ïa shad ia kynting: katba dang mut ban theh umpjah, katta kan nang pynsuhjer pynkhie ksah".
Shillong, Nailur 12: Ka Parliamentary Party jong ka Seng VPP, ka la kyntu ïa u Shongknor ka Meghalaya Legislative Assembly ba un pynjlan ïa ka jingïashong Dorbar na ka san sngi ba la buh sa katto katne sngi.
U Secretary ka PP, u Bah HS Kharpran, ha ka shithi ba u la phah sha u Shongknor, u Thomas A.Sangma, u la ong ba ka jingïalang jong ka PP kaba la long ha ka 31 tarik u Nailar, ka la ïakren bha ïa kane ka kam bad ka sngew ba ka jingbuh por ka Business Advisory Committee tan san sngi ka lyngkot palat.
Kumta ka la rai ba kyntu ïa u Shongknor ka pynjlan sa katto katne sngi, khnang ba ki dkhot kin ïoh ïashim bynta lyngba ki Resolution, ki Motion bad kiwei kiwei de khnang ban ïoh ïatai khambha ïa ki mat kibaktah ïa ki paidbah bad ïa ka jylla.
Shillong, Nailur 12 : U Bah P.T.Sawkmie, MLA barim ha ka kyrwoh khubor ba la pyllait mynta ka sngi u la kyrpad ïa ka Meghalaya College Teacher’s Association (MCTA) ba kan phaidien ban pyrkhat bha ïa ka jingpyrshah jong ka halor ka jingpyntreikam ïa ka NEP 2020.
“Ki kmie ki kpa bad ki samla pule ki sah ha ka umdum, namarba bun kiwei ki class ki lah long hynrei ki 1 semester kat haduh mynta kim pat ioh sdang satia ia ki klass jongki," ong u bah Sawkmie.
U la bynrap, “Kiba bun hi kiba shah ktah ki dei ki samla pule, namarkata shimet nga kyrpad ïa ka Association ban kin pyrkhat bha biang na ka bynta ka jingmyntoi ki samla.
"U ong ruh, “Ngi tip ba ka jingbym ïa sngewthuh jingmut hapdeng u vice chancellor bad ka MCTA, ki ban shah ktah hi ki dei ki samla pule jong ka jylla bad baroh ki kmie ki kpa ki sngewkhia ïa la ki jong ki khun.
Khamtam ba kiwei ki jylla ha ka ri ki la jam shakhmat ban pyntreikam ïa ka NEP, katba ka jylla jong ngi pat ka dangsahteng.
".
Shilong, Nailur, 12: Ka Kynhun Myntri ha ka sngi Baar ka la rai ban thaw ïa ka State Water Informatics Centre, Meghalaya ha kaba ka tnat Water Resources kan long kum ka Nodal Department lane ka tnat kaba peit ïa kane ka Centre.
“Ka thong kaba hakhmat eh jong ka State Water Informatics Centre (SWIC) kan treikam kum ka Agency ban lum jingtip shaphang ka um ha ka jylla ha ki rukom bapher bapher la ka dei ïa u slap, ka jingdon ka um ha ki wahduid, ha ki tyllong um, ha ki umpohliew bad kiwei kiwei bad ban peit thuh ïa ki baroh shi snem bad ban ai jingtip sha ki tnat ba dei peit kum ka tnat PHE, ka tnat Soil & Water Conservation, ka tnat Agriculture, ka tnta Disaster Management bad kiwei kiwei khnang ba kin buh jingtip thik pa thik," la ïathuh u Myntri Rangbah.
Ka jingthaw ïa ka SWIC ka long kum ka jingbthah jong ka Ministry of Jal Shakti ka Sorkar India.
Nalor kine, ka Kynhun Myntri ka la ïathir sani ruh ïa ki lai tylli ki Ordinance ïa kiba hap ban mynjur da ka Ingdorbar Thawaiñ ka Jylla.
Kine ki lai tylli ki Ordinance la ïathir ïatai ha ka dur jong ki Amendment Bill ne kum ka Bill bad ïa kiba yn sa rah ha ka Ingdorbar Thawaiñ.
Ka Ordinance kaba nyngkong ka long halor ka jingpyndam noh ïa ka Rajit Lal University Act, 2011.
Kaba ar, ka dei halor ka jingpynbeit thymmai ïa ka Meghalaya Goods and Service Tax, 2017.
“La wanrah ïa kine ki jingpynbeit thymmai katkum ka rai ba la shim da ka GST Council ïa kiba yn hap ban pyntreikam da ki Sorkar Jylla bad manla ki Sorkar Jylla kin hap ban pynbeit thymmai ïa ki kyndon jong ka GST Act jong ka Jylla katkum ka jingpynbeit ba la wanrah da ka GST Council," ong u Sangma.
Ka Ordinance kaba lai ka dei halor ka jingpynbeit thymmai ïa ka Meghalaya Medical Council Amendment Bill 2023 bad ka jingpynbeit thymmai ïa ka National Law University of Meghalaya Bill, 2023.
Nongpoh, Nailur 12: Hadien bun ki jingkynthoh halor ka jingroi ki khyrdop khrong khajna ka KHADC haki surok bah National Highway kaba la pynkhim mynsiem shikatdei ïaki nongñiah kali ba kit ïaki mar ki mata bala kynnoh ruh ba jur ka jingkiew dor ki mar ki mata naka jingbun palat ki khyrdop khrong khajna, ki bor pynïaid District jong ka Ri-Bhoi lyngba u Executive Magistrate ryngkat ki pulit mynta ka sngi kila leit ban khang khyrdep noh ïa kawei ka khyrdop khrong khajna bala pynïeng da ka ka Khasi Hills Autonomous District Council (KHADC) harud u surok bah National Highway haka shnong Umdihar hadien ka hukum bala pynmih da u Deputy Commssioner.
Lah ban kdew, ba kane ka khyrdop khrong khajna jong ka KHADC, ka dang ïeng dang ha u bnai Nailar hadien ka jingrakhe ïaka sngi laitluid ka ri ba la kynnoh ruh ba ka dei kaba la shu pynieng beaiñ ban lum khajna na ki kali kit mar bapher bapher khamtam ki kali ba ñiah da ki bar jylla bad halor katei ka jingroi ki khyrdop khrong khajna ha Ri-Bhoi naka liang ki kynhun bapher bapher naduh ki trai bad nongñiah trok, ki sengbhalang kila pynpaw ka jingsngewkhia kaba jur halor ka jingmih kawei ka khyrdop ka KHADC haka shnong Umdihar bad ujor ruh sha u CEM ban shimkhia wat ban khang khyrdep noh ïaka namar ka jingmad jingeh jong ki nongñiah trok ba ki hap ban siew pisa ha katei ka khyrdop.
Dei mynta ka sngi naka liang u Majistor ryngkat ki bor pulit jong ka District kila shimkhia ban leit khang khyrdep syndon ïa katei ka khyrdop kaba don ha Umdihar hadien ka hukum bala pynmih da u Deputy Commissioner ka Ri-Bhoi District ba katei ka khyrdop kan nym treikam shuh ha katei ka jaka.
Shillong, Nailur 12 : Da ki spah bad ki hajar ngut ki nongïalam bad ki nongkyrshan ba radbah jong ka BJP hapoh ka jingïalam jong u Bah HM Shangpliang MLA barim ka Mawsynram ki la pynïasoh noh sha ka party NPP ha kane ka sngi Ba-ar ha ka jingïalang kaba long Mawsynram.
Ïa kitei ki nongïalam ba radbah ka NPP la pdiang burom da u MDC ka thain Bah Alvin Sawkmie ryngkat ka jingdonlang u President bad Secretary ka NPP East Khasi Hills, Bah Jied Kurbah bad Bah Aibor Tynsong.
La donlang ruh ha kane ka sngi naduh ka President jong ka Women’s Wing Kong Jasmine Lyngdoh, President ka NPYF ka distrik Bah Khrawbok Sohkhlet, Bah Mayborn nalor kiwei kiwei ki nongïalam ka party.
Lah ban kdew hangne ba dang shen u Bah HM Shangpliang u la resain noh na ka BJP ka party kaba u aireng ha ka elekshon MLA 2023 tangba u la shah rem.
Shwa kane, na ka liang u Bah Alvin ba dei ruh u President ka NPP Block u la pynpaw ïa ka jingkmen ban ïoh pdiang burom ïa u Bah Hima sha ka party NPP.U la pynpaw ruh ïa ka jingkmen ba utei u rangbah u shim bad burom ïa u kum u para ym tang ha ka saiñpyrthei hynrei ruh ban ïa trei lang na ka bynta ban kyntiew ïa ka roi ka pa bad ki nongshong shnong jong ka constituency.
“Ha Mawsynram kam pat ju jia kumne ba arngut ki nongïalam jong ka thain kin wanlang ha kajuh ka shatri ha kajuh ka jingmut na ka bynta ban shakri khambha ïa ki paidbah ka constituency.
Ha ki khyndiat taiew ba la don ka jingïakren na ka liang ki bor pynïaid ka party ki la kylli ïanga, hynrei nga la pynpaw ba nga dap da ka jingkmen kaba khraw halor ka jingwan jong i," u la ong shuh shuh.
Katba na ka liang u Bah Shangpliang u la ong ba kum u MLA ha ki san snem kum u MLA ba don ha ka liang pyrshah u la tangon ïa ka sorkar hynrei haba poi pat ki khep ba u hap ban pan jingïarap na bynta ki paidbah ka thaiñ ki nongïalam ka sorkar khlem pynslem ki pynsngew ïa ka jingkyrpad jong u.
“U Conrad, Bah Prestone bad Bah Sniawbhalang ki dei ki rishot jong kane ka jylla na ka bynta ban wanrah ïa ka roi ka pa ha ka jylla baroh kawei," la bynrap biang u Bah Shangpliang.
Nalorkata, u ong ruh ba da ka jingwan ban ïatrei lang kawei bad u Bah Alvin kum u para, kin sa lah ban leh bun ki kam pynroi na bynta ki paidbah la ka long naduh ki lynti syngkien, ki surok, ki iing baduk bad kiwei kiwei.
La ïoh ruh ïa ka jingkren na u President ka NPP East Khasi Hills , Bah Jied Kurbah, nangta na ka President Women’s Wing Kong Jasmine Lyngdoh, President NPYF East Khasi Hills, Bah Khrawbok Sohkhlet bad ruh na u Bah Rudy Shangpliang uwei na ki nongïalam jong ka BJP ba wan ïasoh sha ka NPP nalor kiwei kiwei.
Ha katei ka sngi la pynbna ruh ba ka NPP ka la pynkhreh ban pdiang burom ha kane ka sngi Balang ïa u Bah Shangpliang ha nongbah Shillong ha kaba baroh ki heh ka party kin wan ban donlang.
Shillong, Nailur, 12: U Myntri Rangbah ka Jylla u Conrad K.Sangma ha ka sngi Baar u la maham ba ki College kiba la ïoh jingithuh na ka skulbah North Eastern Hill University (NEHU) ki lah ban shah ktah lada kim lah ban pyntreikam noh ïa ka National Education Policy (NEP) 2020.
“Ka jingrejistar ne ka jingïoh jingithuh na ka Central University ka lah ban shah ktah.
Kine ki jingshah ktah kin don beit hynrei kin ym jia noh mynta mynta, kam dei ka jingpyntieng kohtympan hynrei nga sngew ba hadien 4-5 snem haba ki leit ban pynthymmai ka jingïoh jingithuh, nga thikna ba kane ka kyndon kan wan jia bad ka jingkylli ruh kan sa mih ha kata ka por," ong u Sangma ha ka jingïakren bad ki lad pathai khubor.
Kane ka jingmaham jong u Myntri Rangbah ka long hadien shi sngi ba ki nonghikai jong ki 22 tylli ki College kiba don hapoh ka shatri jong ka Meghalaya College Teachers’ Association (MCTA) ki la rai ban ym weng ïa ka Non-Cooperation Movement (NCM) kaba dang bteng haduh mynta pyrshah ïa ka jingkytait jong u Vice Chancellor jong ka skulbah NEHU VC ban weng noh ïa ka Jingpynbna (Notification) ba la pynmih ha ka 12 tarik, Naitung, 2023, kaba kyntu ïa ki College ba la ïoh jingithuh da ka NEHU ki dei ban pyntreikam noh mardor ïa ka NEP naduh ka Academic Year jong une u snem 2023.
U Myntri Rangbah u la kyntait ban kynthoh eiei halor kane kam da kaba aidaw ba um don ïa ki jingtip kiba bniah bad u ha kane ka khyllipmat.
Da kaba pynpaw ba ka Jylla ka la ïaid shakhmat ban pyntreikam ïa ka NEP, u Sangma u la ong, “yn ym lah shuh ban phaidien halor kane.
"U la kyntu ïa ki nonghikai bad ïa ki College ba kin wan shakhmat ban ïathir ïatai sani halor kane ka mat bad ka Sorkar Jylla.
“Ngi lah ban ïakren ïa ki jingeh kiba phi don, lehse ki jingeh ba phi ïohi kin dei tang ki jingeh kiba donkam ban pynshai ne donkam ka jingïasyllok lang.
Ki don katto katne ki jingbym ïasngewthuh jingmut hynrei ngin hap ban pynshai ïa kita," u la bynrap.
U Myntri Rangbah u la ong ba ka Sorkar ka long kaba kloi ban ïakren bad ka MCTA halor ka jingsngew jong ki.
“Sa shisien nga pdiang sngewbha ïa ki.
U Myntri ka tnat Pule Puthi jong ngi, u long uba kloi ban ïakynduh lada donkam.
Nga ruh nga long uba kloi ha kano kano ka por lada phi donkam ïa ka jingpynshai.
Ngi don hangne ban pynshai," u la bynrap.
Shuh shuh u Sangma u la ong ba u ladep ïakren bad kiba bun ki Principal bad bun na ki, ki la pynpaw ba ki kwah ban ïaid shakhmat ban pyntreikam ïa ka NEP bad ka Sorakr ka la kular ruh ban kren ïa ki lad jingïarap lada donkam.
Ha kajuh ka por, u Myntri Rangbah u la ong ba kam don satia kano kano ka jingbei pisa na ka Sorkar Peeng ha kaba ïadei bad ka jingpyntreikam ïa ka NEP.“Ka Sorkar ka lah ban ïarap ïa ngi ha kiba bun ki rukom (hynrei) kam don kano kano ka kyndon kaba kdew shai na ka Sorkar ban ong ba ngin ai katne ka pisa ban pyntreikam ïa ka NEP," u la ong.
Katkum ka jingong jong u, ka Sorkar Pdeng ka la ïarap ïa baroh ki jylla la ka long ha kaba shna ïa ki kamra klas ha ki College bapher bapher, la ka long ban ai jinghikai bad kiwei kiwei.
Shillong, Nailur 12 : Ka sorkar jylla ka dang ïakren bad ka sorkar pdeng na ka bynta ban pynduna ne pynjynsur noh ïa ka jingbuh kyndon ba dei ban don haduh 100 hectare ka jaka na ka bynta ban ïoh ïa ka license ban shim wai ban tih dewiong.
Ka sorkar ka la shim khia ïa kane ka kam hadien ba ki kynhun tih dewiong ki la dawa ba dei ban bishar bniah biang ïaki kyndon ne ki Standard Operating Procedures (SOPs) na ka bynta ban ïoh license ban wai jaka bad tih dewiong ha ka jylla.
“ Hadien ba ki kynhun nongtih dewiong ki la wan shakhmat bad kyrpad ba dei ban pynduna ïa kane ka jingbuh kyndon kaba haduh 100 hectare, ba ka sorkar jylla ka la shim khia ban ïakren bad ka sorkar pdeng.
Hooid ka jingïakren ka la ïaid hynrei ym pat lah ban shim rai tangba wat la katta ruh ka don ka jingkyrmen ba ka sorkar pdeng kan sa wanrah ka jingpynkylla" ong u Myntri Rangbah haba ïakren bad ki nongthoh khubor.
U la ïathuh ha ka por ba ka sorkar jylla ka ïasaid hakhmat ka ïing bishar Supreme Court pyrshah ïa ka jiingkhang tih dewiong ka NGT, ka jngïakren bad ka sorkar pdeng ruh ka la sdang naduh kato hi ka por.
“ Katba ka jingïakren ka dang ïaid la mih noh ka kyndon ïa ka jingheh ka jaka ba dei ban don ban ïoh license bad ha katei ka por na ka liang ka sorkar pdeng ka la ban jur ba ka jaka kam dei ban duna ïa ka 100 hectare kumta ngi ruh ngi pyrkhat tang ban ïoh sdang ïa ka jingtih dewiong to ngin ïa pynneh shwa ïa katei ka 100 hectare ïa mynta, ai kan sdang shwa ka kam bad tang shu sdang ngin sa ïakren biang ban pynduna noh ïa kane ka jingbuh kyndon ba dei ban don haduh 100 hectare ban ïoh license tih dewiong namar ha katei ka por ka sorkar pdeng ka pyneh triang ba kam kwah ban pynduna ïa ka jingheh ka jaka.
Kumta ngi ruh ngi la mynjur to ngin sdang shwa da kane kaba 100 hectare bad hadien ba la sdang ka kam ngin sa ïakren biang ban pynduna noh ïa ka jingheh ka jaka.
Namar ka sorkar ka kwah ba ka kam tih dewiong ka dei ban sdang biang noh ha ka jylla" ong biang u Myntri Rangbah.
Ka daw ka long ba hangne ha Meghalaya ka ïapher bha bad kiwe kiwei ki jylla bad ka long kaba eh ban ïoh haduh 100 hectare ka jaka namar ka don ka aiñ bat ïa ki kyndew ki shyiap.
Ha kiwei ki jaka ka khyndew bad ki mar poh khyndew ki dei jongka sorkar bad la shu aiwai ha kiwei ban tih, hynrei hangne pat ka jaka ka dei jong ki riew shimet, u mar poh khyndew ruh u la dei u jong ki riew shimet bad ka sorkar ka long tang ka nongpynïaid (Agency) ban shu aiwai bad ai license sha kiwei ban tih ïa u dewiong.
“Ha kiwei ki Jylla, ka Sorkar ka dei ka trai jong ki jaka puta, ka Sorkar ka long trai ia ki par bad ka aiwai sha ki riew shimet hynrei hangne pat ki riew shimet ki long trai ïa ki jaka bad mynta ka Sorkar ka shu long tang ka agency ban shu aiwai ïa ki sha kiwei pat ki briew ba kin tih ïa u mar" ula ong.
“Mynta ka Sorkar kan hap ban pynkylla ïa ki kyndon kat kum ka Meghalaya Land holding System (aiñ bat khyndew) hangne bad dei hangne ba ka jingeh ka mih.
Hynrei watla katta, mynta ngi la don ha ka khep kaba ngi la lah ban pynbeit ïa kane bad dei kane ruh kaba la pynshimpor ïa kiei kiei baroh.
Hynrei kumba ong, baroh ki jingtrei shitom ki la sei ïa u soh ba thiang bad nga kyrmen ba wat kane ka 100 hectare ruh yn sa lah ban pynbeit noh" ula bynrap.
Nalor kane, u Myntri Rangbah ula pyntip ba ka Mining Plan ban ïoh sdang ïa ka jingtih dewiong da ka jingstad saian ka la don ha ka bynta ba khatduh ban ïoh ïa ka jingmynjur na ka Sorkar Pdeng.
U pyntip ba ki Mining Plan jong ki 4 tylli ki Agency kiba la dep ïoh ruh ïa ka NOC na ka Sorkar Pdeng, ki la ïoh mynta ïa ka jingmynjur.
“Ngi khmih lynti ba kine ki Mining Plan kin ïoh noh ïa ka jingbit ba khatduh.
Ngam lah ban kynmaw ïa ka Agency la ka dei ka IBM ne ka CMPDI-hynrei kawei na kine ki Agency hadien ba la pynthikna ba ïa ka jingshimwai jong ki la dep ban mynjur, ka mining plan ba ki la aiti kan sa lait noh bad nga khmih lynti ba tang da ki taiew ne bnai, ngin sa ïohi ïa ki kam ki ban sa sdang" ula ong.
Shillong, Nailur, 12: Ka Kynhun Myntri jong ka Sorkar Jylla ha ka sngi Baar ka la rai ban pyndam noh ïa ka jingïasoi da ka Sorkar barim bad ki kompeni ban shna ïa ka shlem pynmih bording jong ka Kynshi Stage-I bad ka Upper Khri Stage-I bad Stage-II.U Myntri Rangbah ka Jylla u Conrad Kongkal Sangma ha ka jingïakren bad ki lad pathai khubor hadien ba la wai ka jingïalang Kynhun Myntri u la ong, “la rai ban pyndam noh ïa ki ar tylli ki shlem pynmih bording ba la ïasoi mynshwa da ka Sorkar Jylla.
Kawei ka dei ka Kynshi Stage-I bad kawei pat ka dei ka Upper Khri Stage-I & II Hydro Electrical Project (HEP).
"“Kine ki ar tylli ki projek ki dei kiba la ïasoi bad ki kompeni shimet hynrei na ka daw ka jingbym don pisa ban pyntrei ïa kine ki projek bad na ka jingkiew shaba palat ka dor bad ka jingshimpor jong ki kompeni ban pyntrei ïa kine ki projek, ka Kynhun Myntri ka la rai ban pyndam noh ïa kine ki projek.
"“Hynrei ka Sorkar bad ka tnat ba dei peit kan sa wad da kiwei pat ki kompeni ba thymmai lane da kijuh ki kompeni kiba rim na ka daw ba ka dor trei kam ïahap shuh bad ka jingwan ki teknoloji ba thymmai na ka bynta ka Pump Storage bad kiwei kiwei ki jingshna lah ban pyndonkam bad ruh ka jingpynlang ïa ka um yn lah ban pyllait na kawei ka projek bad yn pyndonkam pat sha ka bynta ba sharum jong ka wah na ka bynta kawei pat ka projek kumba ka long ha ka Upper Khri Stage I bad Stage-II."“Ïa kine ki projek donkam ruh ban pynkylla bad namarkata ka Sorkar bad ka tnat ba dei peit kin sa pyrkhat halor kane bad ngi kyrmen ruh shen yn sa lah ban khot noh ïa ka Expression of Interest (EoI) ban pyntyllun shakhmat ïa kine ki projek ha ka dur kaba thymmai," la bynrap u Sangma.
Haba kylli, u Sangma Sangma u la ong, ka dor jong ka Upper Khri projek ka la poi haduh T.9 shi Unit bad ka Kynshi ka long T.8 shi Unit, kiba ym ïahap satia.
“Lada mynta ngi thied ïa ka bording ha ka dor T.2 haduh T.6 namar ka jingjur ka jingdawa ka dor kan poi T.8-9 haba ngi tip ba ka dor jong ka projek kan ailad ïa ngi ban thied ïa ka bording ha ka dor T.Rs 8 kaba la long lypa ka bym ïahap," u la ong.
Shillong, Nailur 12: Kumba u la ju leh na ka por sha ka por haba kyntur pud ki shipai, mynta ka sngi ruh u Bah Ardent Basaïawmoit, MLA ka Nongkrem u la ïalam lang ïa ki paidbah ban leit pynsangeh ïa ka jingkyntur pud ki shipai suiñ ha Lum Shyllong, kaba hap ha ka Shnong Rngi Shyllong.
Kane ka jingtam pud ki shipai Air Force, kadei da kaba tih bad pynïeng païa hakhmat jong ka khyrdop ban leit sha Shillong View Point.
Shuwa jong kane na ka liang ka Shnong bad kumjuh ruh u MLA u la bthah ïa ka DC East Khasi Hills bad kumjuh ruh ka tnad PWD ban bthah ïa ki Shipai ban sangeh ïa kane ka jingwan tam pud sha ki jaka jong ka Shnong bad ka jong ka tnad PWD.Hynrei na ka liang ki Shipai kim shym la sngap, pynban ki la ïaid shakhmat bad ka jingtrei.
Mynta ka sngi haba u la ïohi ba ki shipai ki leh bym patiaw, u la hiar hi dalade ha katei ka jaka ba ki la tih bad pynïeng païa.
Haba u Bah Ardent u la poi ha katei ka jaka, ki Shipai kiba kham rit kyrdan ki la kam ba kadei ka jaka jong ki, hynrei hamar katei ka por u Bah Ardent, u la kem ktien ba kane kam dei ka jaka jong ki shipai, hynrei kadei ka jaka jong ki paidbah bad ong ruh ba kadei ka jingmlien ki shipai ban shu kam ei kumne na ka por sha ka por.
La ïoh sngew ruh ba u President ka VPP, u la kynteit ïa ki Shipai da kaba ong, “Ka DC ka la ai jingthoh ia me ba men sangeh ka jingtrei, ka tnad PWD ka la ai, hynrei mem ïa sangeh, mynta ngi wan ban pynsangeh ïa kane ka jingtrei jong me".
Ki shipai kiba don ha katei ka por, ki la khot ïa u Bah Ardent ban rung shapoh ban ïakren hapoh ophis.
Hynrei u Bah Ardent um shym la treh ban rung bad u la ong ba kadei ka kamram jong ki heh shipai ban wan shabar ban ïakren ha jaka ba u la toh bad pynïeng païa.
Hadien la wan u shipai ba khamheh kyrdan uba la don ha ka kyrdan Commander ba ka la don ka jingïakren sngewthuh jingmut, namar ba na ka liang ki Shipai ki la kular ban sangeh noh ïa kane ka jingtrei bad na ka liang ki bor sorkar kin sa ïakren pynbeit ïa kane ka kam.
Khliehriat Nailur 12: Kawei ka longkmie kaba kyrteng ka Kong Priskila Suchiang na ka Shnong Donaskur, Elaka Narpuh, ka la shah pynïap dusmon ha ki runar kiba la suba ba kidei ki khat Bangladesh.
Kane ka la jia hynnin ka sngi, haba kane ka longkmie ka dang wan phai na jaka khaïi ba ryngkat ba u khun jong ka, namar ba kane ka longkmie ka ju ïatrei kam khaïi bad ki briew na Bangladesh.
La ïathuh ba hadien ba ka la iaid kjat katto katne por ka la shongthiat ha kawei ka jaka ba kham kynjah bad u khun u dang leit peit lynti kham shakhmat.
Hynrei ynda u la wan phai u la lap ba ka kmie jong u ka la shah pyniap bad ka snam ka la lyngkien ha madan.
Na ka liang ki paidbah ki suba ba dei ki briew kiba ju khaïi bad ka kiba la leh ïa kane ka kam runar.
Na ka liang ki dkhot bad nongïalam jong ka Khasi Students Union Narpuh Circle hapoh ka jingïalam u Vice President u bah Phanuel Tongper, hadien ba ki la ïoh jingtip shaphang ka jingshah pynïap kane ka longkmie, ki la kynduh ïa kiba haiïng ha sem bad ki nongshong shnong ban tip khambha halor ka jingjia.
Na ka liang ka seng ka la pynpaw ka jingsngewsih halor kane ka jingjia bad ha kajuh ka por ka pynpaw ka jingsngew bitar namar ka seng hi ka suba jur ba dei ki dkhar Bangladesh kiba la leh ïa kane ka kam runar.
Katkum u kyrwoh ba la phah da ka KSU Narpuh Circle la ong shuh shuh ba  “Katei ka longkmie ka don ar ngut ki khun bad ka dei kaba ju khaïi bad uwei u dkhar Muslim ha ki jaka ba khappud bad ka ri Bangladesh.
Katkum ka jingiathuh jong ki trai shnong, la ong ba katei ka longkmie lem bad u khun shynrang jong ka hynnin ka sngi ki la mih na ïing bad iaid da ka kjat haduh ban da poi ha kawei ka ïng trep ha khappud bad ka dei ruh ka iingtrep ba katei ka longkmie ka ju shongthait, u khun jong ka u la ong ïa la ka kmie ba kan shongthait shwa hangta shiphang katba ma u pat u dang leit wad lynti ban pynpoi ïa  ki mar, ha ka por ba u la  wan poi biang sha kata ka jaka ba shong ka kmie u la lap ïa ka met jong ka kmie kaba la lynkieng da ka snam suda, kumta u la pyrta bad lynñiar, u la mareh sha ïng ban iathuh briew, mar mar hi ki nongshong shnong ki la leit mareh bad ki la lap ïa ka met jong katei ka longkmie ba la pom dusmon da ka wait na ki bynta jong ka khmat, ka khmut, na kti, na kjat ba la shu pom lyngkhot lyngkhai, kaba long  ka jingpyniap kaba i saitmet shisha kumba la iathuh da ki trai shnong"“Ngi na ka liang ka seng ngim lah khlem da pynpaw ka jingsngewsih bad sngewbitar ïa katei ka jingleh dusmon ki khar Bangla bad ka seng ka pynpaw ka jingsngewlem ruh ïa kitei ki khun jong katei ka longkmie kiba la duh noh ïa la ka kmie baieid kaba la shah pyniap dusmon ha ki kti jong ki ‘riew thrang snam, ka seng ka maham ruh ïa kito ki briew trai shnong jong kito ki thaiñ kiba ju ïa khaïi pateng bad ki khar Bangla  ba ki dei ban long kiba husiar bha nangne sha khmat ban ïadei kam bad ki bad ruh ki trai shnong kim dei ban pynjuh pynjan ïa kitei ki khar Bangla lane ban ialam ïa ki shapoh shnong poh thaw watla ki ïadei kam ha ka khaïi pateng".
ong u kyrwoh.
La ong ruh ba ïa ka met jong katei ka longkmie la leit shimti da ki pulit bad rah sha Khliehriat Civil Hospital ban leh ïa ka post morterm, na ka liang ka seng ka kyntu jur ïa ki ki bor pulit ba kin  pynlong ïa ka jingthwet bad ruh ban buddien ban dup lap ïa kita ki riew thrang snam, kiba donkti ha kaba pyniap dusmon ïa katei ka longkmie bad ruh ban pynshitom tyngeh katkum ka aiñ ïa kiba donkti.
Shillong, Nailur 12 : Ka kynhun ki nonghikai ha skulbah NEHU hapoh ka lama jong ka North Eastern Hill University ha ka sngi Ba-ar ki la kyntu ïa ka President jong ka Ri, ka Droupadi Murmu ba kan bthah ïa u Vice Chancellor ka NEHU u Prof PS Shukla ban weng noh mardor ïa ka notification kaba 12tarik Naitung, kaba bthah ïa ki college ba pynïasoh ba kin pyntreikam noh ïa ka National Education Policy (NEP) khlem ka jingmynjur jong ka Academic Council.
Na ka liang u President ka NEHUTA, Prof Lakhon Kma u la ong, “Halor ka jingpynkheiñ da u Prof PS Shukla (ïa ka NEHU Acts bad kiwei) kum u Vice Chancellor ka NEHU Shillong, ngi kyrpad ïa phi ba kum ka Visitor jong kaNEHU ban tuklkar bad bthah ïa u ban weng noh ïa ka shithi kaba 12tarik Naitung, 2023 kaba la phah sha baroh ki principal jong ki jaka pule ba pynïasoh bad ka skulbah kaba long kyrkieh, kaba leh khlem da dei rukom, ha shwa ba kan wanrah shuh shuh ka jingma ïa ka NEHU."Shuh shuh la kyntu ruh ïa ka President ba kan pynmih ka jingbthah ban khanglad ïa u ban treikam ha ka rukom kaba long leh donbor da kaba pyndonkam bakla ïa ka bor jon gu kum u Vice Chancellor, ban ïada ïa ka NEHU bad ka bor jong ka kum ka Academic Council na ka jingpynkhein ïa ki kyndon bad ka burom jong ka skulbah, ki jaka pule ba pynïasoh sha ka bad ruh ki samla pule kiba bun ki dei ki riewlum bad khamtam na bynta ka bha ka miat jong ki nongshong shnong ka Meghalaya.
Na ka liang u Prof Kma u la on gruh ba u VC u la pyrshang ban pyntreikam ïa ka NEP ha ki Undeer Graduate level ha ki college ba pynïasoh bad ka NEHU naduh ka samoi 2023-2024 kata naduh ka 1tarik Nailar 2023 da kaba bthah ïa ki principal jong ki college ba pynïasoh sha ka NEHU khlem ka jingmynjur jong ka Academic Council jong ka NEHU.Katkum ki kyndon jong ka NEHU, ka Academic Council kadei ka bor kaba hakhliehduh kaba rai ïa ki polisi treikam jong katei ka skulbah.
Jowai, Nailur 12: Katkum ka tyllong khubor ba tikna ba la ïoh lum na ka thaiñ Khanduli, Lapangap,Mukroh, Saba bad Khatkasla la kynnoh ba katba nangmih ki sngi da ka jingïatreilang ki Assam Pulit (Assam Police) bad ki lehnoh Karbi ka la pynshongsyier ïa ka leit ka wan jong ki paid-Khasi-Pnar hapoh ka thaiñ Block-I.Shuh shuh la ong ba ki Karbi- kiba shong basah hapoh u pud u sam jong ka Pangam-Raliang,Elaka Raliang, kum ka Umkhrmi, Mothade bad Tibin, kiba shu wan shong shnong hapoh kane ka Elaka Raliang, kiba shong basah ha Wanpung (Ummaleng) Tahpat bad Lakaroi, Elaka u Doloi Shiliang Myntang bad ki Karbi kiba shong basah ha Myn-I, Umpawiang, Umphoh bad Langkarja Elaka Nongjngi kiba baroh shi katta ki im hapoh ka Jowai Sub-Division bad kiba ïa im ïasahlang bad ki Pnar ki kwah ban don hapoh u pud u sam jong ka Jaiñtia Hills Meghalaya.
Hynrei pat kim nud ang eiei namar kine ki lehnoh Karbi kiba wan na shabar jong ka Block-I ha ka jingsynran jong ki Pulit Assam ki maham ïa ki Karbi kiba shong basah hapoh u pud u sam jong kine ki Elaka ki khanglad ïa kane ka jingkwah jong ki Karbi ban ïa im ïasah lang bad ki Pnar ka Rilum Jaiñtia.
Nangta ki tyllong khubor ba thikna la ong ba ki shnong Karbi kiba kine ki lehnoh Karbi ki shong ki sah, ki la kylla kitram naba kine ki lehnoh Karbi-ki bam ki dih bad lum pisa na ki nongshong shnong Karbi.
Shuh shuh la ong ba kine ki lehnoh Karbi mynta ki la pyrshang bad dawa pisa jubor na ki Khasi- ki Pnar kiba shong basah hapoh ka Elaka Labang-Nongphyllut bad Pangam Raliang.
Lada kine ki lehnoh Karbi kin dang ïaibteng ban sah ha ki shnong Karbi, ki Karbi kin sa kylla ki Nongkitram bad haba kim lah shuh ban shah ïa kane ka jingkitram jong ki kan sa mih hi ka jingïakynat hapdeng para maki ban shuh shuh ki tyllong khubor kiba thikna.
Shillong, Nailur 13: Mynta ka sngi yn sdang ïa ka jingïalehkai semifinal jong ka lympung Meghalaya Cricket Association’s U-19 Girls Inter District Cricket Tournament, ha kaba ki thei ka Ri-Bhoi kan hap ban aireng pyrshah ïa ka South Garo Hills ha ka jingïakhun semi kaba nyngkong.
Ka Shillong Cricket Association kaba bat ïa ka kyrdan ba nyngkong na ka thup jong ka Zone 1’s Group B kan aireng pyrshah ïa ka Tura DCA ka kynhun ba wan ha ka kyrdan ba ar napoh jong ka Zone 2) lashai ka sngi Thohdieng.
Shillong, Nailur 11: Ka jingïalehkai jong ka lympung SSA U-20 4th DIVISION Football League 2023 kaba la long ha madan 3rd Ground hynne ka Sngi Balang, ka la jam sha kaba kut ha kaba ka Kharang SC lem bad ka Laitumkhrah SC ki la ïoh ban khur ïa ka namjop ha ki jingïakhun jong ki.
Haba phai sha ka jingïalehkai kaba nyngkong hapdeng ka Mawphlang  SC pyrshah ïa ka Kharang SC ba la sdang ha ka por 3:15 nohphaisngi, ka Kharang SC ka la pynliem ïa ka Mawphlang salit da shi kol.
ïa kane ka shi kol na ka bynta ka kharang SC la ïoh ban thep da u Jamshaphrang Kharsati ha ka minit kaba 26 jong ka kylla step.
Haba phai pat sha ka jingïalehkai kaba ar kaba la sdang ha ka por 4:45 jan miet, ka jingïalehkai ka la kut kumba long ha ka jingïakhun ba nyngkong, ha kaba ka Laitumkhrah SC ka la jop salit da shi kol ïa ka Mawreng SC.Kane ka shi kol na ka bynta ka Laitumkhrah SC la ïoh ban thep ha ka kylla miet lyngba u Neban Lanong (54 min), hynrei ka kynhun ba ïakhun pyrshah kam shym la ïohlad ban pynphai haduh kaba kut kaba la biang pura ïa ka kynhun ban khur shalade ïa ki lai point.
Ka jingïalehkai mynta ka sngi jong ka lympung 4th DIVISION Football League 2023, ha madan 3rd Ground, MFA Turf, Polo yn sdang biang ha ka por kumba ju long, kata 3:15 nohphaisngi, bad ka jingïakhun kaba nyngkong kan long hapdeng ka Pynthorbah  SC pyrshah ïa ka Lamlynti (Madanlyngkhi) FC, nangta ha ka por 4:45 janmiet ka Riatsamthiah SC  kan aireng pyrshah ïa ka Mawpdang SC.Jowai, Nailur 13: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Balang ha madan Kiang Nangbah Stadium, Dongmihsngi Jowai.
Ka kynhun ïalehkai jong ka Lion SC ka la ïoh ban buh jaka ïalade ha ka semi final hadien ba ka la khur ïa ka namjop ha ka ‘Quarter Final’ kaba kaba la long pyrshah ïa ka Iawmulong Nartiang.
Ha phai sha kane ka jingïakhun, kaba dei ka quarter final ba nyngkong jong ki phra kynhun ba dang sah ha kane ka lympung, ka Lion SC ka la pynjemkhnap ïa ka Iawmulong Nartiang da kaba thep haduh 3 kol kaba la biang pura ïa ka kynhun ban bteng ïa ka lynti ïaid sha ka semi.
U Chanmitre Dkhar u la ïoh ban khyrwit ar kol na ka bynta ka kynhun kiba la wan ha ka minit ba 22 & 77 katba ka shi kol pat la thep da u Banteibor Syngkrem haka minit ba 59 jong ka kylla kaba ar.
Na ka liang jong ki nongpynïaid ki la pynbeit ban pyntyllun biang ïa ka jingïakhun Quarter Final mynta ka sngi, ha kaba ka Shangpung Khliehmuchut kan aireng pyrshah ïa ka Khliehmynkrem.
Nangta ha ka 15 tarik, Nailur, ka Maitchaphrang Mootyrchiah kan ïakhun pyrshah ïaka Chutwakhu.
Katba haka 16.09.2023 ka Lumpariat pyrshah ïaka Mooknor Thadmuthlon ha ka jingïaknieh ban ïohrung sha ka semi final.
Mawkyrwat, ‘Nailur 13: Ka ophis jong u District Sport Officer (DSO) jong ka South West Khasi Hills District ryngkat ka jingïatrei lang bad ka South West Khasi Hills District Volleyball Association (SWKHDVS) ki la ïoh ban plie pyrda ïa ka District Level Volleyball Tournament 2023 hajan jong ka madan MDSA, Nonglang, South West Khasi Hills.
Ïa kane ka District Level Volleyball Tournament 2023 la wan ban plie pyrda da u bah Damang Syngkon, District Sports Officer (DSO), South West Khasi Hills District uba long kum u kongsan.
Ha kane ka lympung ïalehkai jong ka District Level Volleyball Tournament 2023 ki la don kumba 13 tylli ki kynhun ïalehkai na ka liang ki shynrang bad 4 tylli ki kynhun na ka liang jong ki kynthei.
Haba phai ha ka jingïalehkai, ki kynhun ïalehkai kiba la ïoh ban ïalehkai sdang ki shynrang ki long ka Tynnai Sports Club pyshah ïa ka Mawkyrwat SA, ka Mawranglang Laikyntoit pyrshah ïa ka Mawlangwir Sports Club, ka Nongpdeng Kynbah Sports & Cultural Club pyrshah ïa ka Mawthawiang Nongtraw Sports Club bad na ka liang ki kynthei pat ka Mawranglang Laikyntoit A pyrshah ïa ka Mawkyrwat Sports Association.
Nalor u kongsan uba la ai jingkren, halor ka jingthmu ban pynlong ïa kane ka lympung ïalehkai Volleyball lyngba ka Scheme Rural Sports jong ka sorkar Meghalaya na ka bynta u snem 2021-22 kum shibynta ba ïoh jied ïa ki ‘rang bad ki ‘thei kynsai ban mihkhmat na ka District ban ïoh leit ïashimbynta ha ka Meghalaya Game kaba ban long shen ha Nongbah Tura ha u bnai Nohprah jong u snem 2023.
La ïoh ban ai ki jingkren lyngkot na u bah Elevenson Wanniang, President jong ka South West Khasi Hills District Volleyball Association.
Kiba la ïadonlang ruh u bah Bankyrshan Lartang, u bah Forwardman Nongrem, u bah Blosdingwel Wanniang kiba dei ki nongkitkam jong ka Volleyball Association bad kiwei de ki dkhot na ka ophis jong u DSO Mawkyrwat.
Ka Trading License bad ka Labour License jong ki Autonomous District Council (ADC) ki long kum u shabi ban teh lakam ïa ka khaii ka pateng laitluid jong ki briew nabar jylla kiba wan buhai shnong ha kane ka jylla Meghalaya.
Ka Khasi Hills Autonomous District Council ka la thaw da ka aiñ ïa kaba la tip kum ka ‘The United Khasi-Jaiñtia Hills District Council District (Trading by Non-Tribals) Regulation, 1954.
" Katkum kane ka aiñ ka District Council ki tehlakam nadong shadong ïa ka jingleh mon ban khaii laitluid ha kane ka jylla.
Ka jingdon jong kane ka aiñ ka la long lypa kawei na ki kyndon ba teh pyrkhing ïa ki briew kiba nabar ka jylla ban bud pyrkhing ïa ki kyndon ba la pynjari da ka District Council namarba ïa ka District Council la pynkupbor da ka riti synshar jong ka ri India.
Hynrei watla ka District Council ka don ïa kane ka aiñ pynban, ki briew kiba nabar ka jylla, katba ki snem ki dang ïai tyllun ki dak ki shin ki paw ba ki briew kiba nabar ka jylla kim salia ban ïaid lait wat ïa ka District Council.
Kumba ka paw, ka kyndon jong ka District Council kam long kaba skhem, namar ki briew nabar ka jylla ki shlan wat ban leh ïa ka khaii ka pateng khlem da ïoh wat ïa ka License na ka District Council.
Ym tang katta, la lap ruh ba ki briew kiba wan nabar jylla, kim burom wat ïa ki Dorbar Shnong bad ïa ki bor pynïaid shnong, namar la lap ba ki seng ïa ka khaii ka pateng khlem ka jingïoh jingbit (No Objection Certificate) na ka Dorbar Shnong.
Kane ka pynpaw shai ba ki briew kiba nabar ki shlur wat ban kheiñ dewthala wat ïa ka itktiar jong ki Dorbar Shnong.
Haba bishar ka jingshlur jong ki briew kiba nabar jylla ban seng ïa ka khaii ka pateng ha kane ka nongbah Shillong bad ha ki jaka sor jong ki District bapher bapher ka jylla ka dei namar ka jingbym peitngor, ka jingbym buddien bad ka jingshim sting jong ka District Council ban pynlong ïa ka jingkhynra ïa ki dukan bad ki jaka khaii jong ki briew kiba nabar ka jylla kiba wan ban kamai jakpoh ha kane ka jylla.
Ki Sengbhalang ki ju pynlong ïa ka jingkhynra laisen khaii manla ka por bad ki ju lap ha manla ki khep ba ki pynlong ïa ka jingkhynra ïa ka jingjyllei ki briew kiba nabar jylla ban khaii laitluid bad khaii sahuh da kaba ïaid lait ïa ka aiñ jong ka District Council.
Khlem ïakren ïa ka ‘laisen kren briew’ hynrei tang na ki dukan jong ki bar jylla ba ki sengbhalang ki ju leit khynra na ka por sha ka por ha kylleng ka nongbah Shillong, la shem ba ki leh bym suitniew wat ban leit pynthymmai (renew) ïa ka laisen.
Ka jingbym shim laisen khaii bad ka jingleh mutlop jong ki nongkhaii bar jylla ban leit pynthymmai ïa ka laisen ka la pynduhnong haduh katta katta ïa ka District Council.
Ka District Council ka la dei ban wanrah da kiwei pat ki rukom treikam bad ki aiñ kiba kham pyrkhing shuh shuh ban tehlakam ïa ka jinglehmon ki briew kiba nabar ka jylla.
Ka tnat Enforcement jong ka District Council ka la dei ban pynjur ïa ka jingkhynra ïa ka Trading License bad ïa ka Labour License na ka sngi sha ka sngi khnang ba ki briew kiba nabar jylla kin ym ïoh leh mon namar kumba ka long mynta hi, la jan baroh ki jaitkam ba ki bar jylla ki trei ne ki khih ki beng, ki trai ri trai muluk ruh ki lah da kaba suk ban leh.
Kam don nongrim satia ban ong ba u trai ri trai muluk um nang ban khaii, ban die dukan namar kiba bun ki trai ri trai muluk kiba lah ban leh ïa kine ki kam kiba suk.
Namarkata, kam shong nia hi ruh ïa ki Dorbar Shnong ba kin ai NoC ïa ki brierw kiba nabar jylla ban plie dukan kwai, die juti, dukan die jingbam, shalan mar bad kiwei kiwei ki jaitkam barit baria.
Ha kane ka juk kyrduh kam, la jan baroh ki briew kiba la nang la stad ki la phai khmat sha ka kam lajong da kaba ieng ha la ki jong ki kjat.
Ka shong eh ha ka Executive Committee jong ki Autonomous District Council ban bishar ïa ka jinglait rynghang bad ka jingsynjor jong ka tnat Trade and Enforcement bad kumjuh ruh ka tnat Labour, namarba kine ki ar tylli ki tnat ki long ruh kum u klongsnam ba ïada ïa ka jaidbynriew na kino kino ki jingshah klun ba jar jar ha ka khaii ka pateng ha kiwei pat ki jaitbynriew kiba wan nabar ka jylla.
Jowai, Nailur 13: Haduh 59 ngut ki samla kiba kynthup ïa 33 ngut ki shynrang bad 26 ngut ki samla kynthei ha ka 12 tarik mynta u bnai ki la pyndep ïa ka jingai jinghikai ba 45 sngi lynter ba la pynlong ha Sub Center Tornado Security Agency kaba don ha Umdeinling, West Jaiñtia Hills District.
La pynbam smai ïa ki da u Rev R.Nongbri, ha ka jingïadonlang u ma Trans-formly Bareh kum u kongsan, u ma S.Sympli Symbud Kongsan, ki tnat pulit ka thaiñ, ki kmie ki kpa jong ki samla ba pas ïa ka jinghikai.
Ïaka jingïalang la pynïaid da u ma Pyndapbiang Muksor uba long ruh u Camp Commander & Training Incharge jong kane ka Center.
U ma Pyndapbiang ula ïathuh ba kane ka jingia jinghikai ïa kine ki samla kaba mynta ka dei ka sien ne ka wat kaba saw jong Tornado Security, ula ong ba la wanrah ïa ka kum kane ka jingai jinghikai ka long ba u pyrkhat jngai na ka bynta ka jingïohkam ïohjam ki samla namar kum kane ka jingai jinghikai ka long kum ka wait kaba ki samla kila don lane ka lad ïa kiba kin suk ban wan ïa ki kam Security namar hadien ba ki la ïoh ïa ki syrnot.
U ma Pyndap ula pynpaw ruh ka jingsngew nguh ïa u MLA ka thain u ma Nujorki Sungoh uba la noh synñiang sha kane ka Center ha kine ki sngi ba la dep.
Khliehriat, Nailur, 13: Ka Joint Action Committee (JAC) Wapung C & RD Block, kaba kynthup ïa ka Dorbar Shnong Wapung-skur bad Dorbar Shnong Wapungshnong ha ka sngi ba Ar ba la lah ka la pynpaw ka jinglyngngoh bad dawa pynshai na ka sorkar halor ka jingrah jyndat biang jong ka sorkar ïa ophis treikam ba shipor jong ka Wapung C & Block na Wapungskur sha Khliehriat khlem da tip ïa ki daw lane kynjoh ktien ïa ka JAC Wapung C & RD Block, ïa ka Dorbar Shnong Wapungskur bad ïa ka Dorbar Shnong Wapung-shnong kiba la ïa don bynta naduh ba sdang bad haduh ba wanrah ïa katei ka Wapung C & Block na Khliehriat sha ki thaiñ Wapung.
Ka JAC ka la ong ba ha ka jingshisha kumba ka long mynta, namar bym pat dep ïa ka jingtei ïa ka ophis treikam ba pura jong ka Wapung C & RD Block ha ka jaka kaba ka shnong Wapungskur bad shnong Wapungshnong ki la ai sngewbha sha ka Sorkar Jylla na ka bynta katei ka ophis paidbah, bad la rah shwa shipor ïa ka ophis treikam ba shipor jong katei ka ophis ha kawei ka ïing kaba don ha ka shnong Wapungskur ha u Lber, jong u snem 2022.
La ong ruh ba naduh utei u snem haduh ka 7 tarik mynta u bnai katei ka ophis ka treikam ha katei ka jaka ka la ai ka jingshakri ïa u paidbah jong ka block.
Hynrei kyndit ha ka 8 tarik mynta u bnai la lap ba ïa katei ka ophis treikam la rah noh biang sha ka Nongbah Khliehriat khlem da pyntip sha ka JAC, Wapung C & RD Block lane sha ka Dorbar Shnong Wapungskur bad ka Dorbar Shnong Wapungshnong halor kaei ka nongrim ba hap ban pynkynriah.
Ka JAC ha u kyrwoh lyngba u Bah Hercules Mutyen Secretary ka la ong ruh ba ha katei hi kajuh ka sngi ba rah ïa ki tiar ki tar jong katei ka ophis treikam, ki nongïalam jong JAC ki la pyrshang ban wad ïa ka daw halor ka jingrah biang ïa katei ka ophis kaba la don mynta la shisnem shiteng ha Wapungskur da kaba pyrshang ban phone ruh sha u BDO ba dei peit ïa katei katei ka block, hynrei u khlem shim satia ïa ka phone bad la wad jingtip biang ruh da kaba kylli da ka message lyngba ka whatsapp hynrei ïa kata ruh u khlem jubab satia.
“Ka long kaba sngew lyngngoh shibun kumno ka Wapung C & RD Block ka ophis kaba ka ki ar DS Wapungskur bad Wapungshnong, ki la ïa don ia ka bynta kaba khraw ha ka ban wanrah ïa katei ka ophis sha ka thaiñ Wapung da kaba ai ei ruh ïa ka jaka kaba heh bha na ka bynta ban tei ïa ka ophis treikam bad jaka sah ba paka jong katei ka block, hynrei ynda la rah biang ïa ka na ka thaiñ Wapung sha Khliehriat, ka Dorbar Shnong jong kitei ki ar shnong bad ka JAC Wapung C & RD Block kim don jingtip ei ei shuh," buh jingkylli ka JAC.Kumta halor kane ka jingleh ka JAC ka la ong ba ka suba jur ba ka lah ban don kaei re kaei kaba shalyndet halor kane ka jingleh jong ka sorkar.
Kumta ka JAC Wapung C & RD Block, ka DS Wapungskur bad ka DS Wapungshnong bad ki paidbah baroh ki dawai ban ïoh ka jingpynshai na kaei ka daw pat ba la rah biang mynta ia katei ka ophis treikam ba shipor jong katei ka block sha Khliehriat.
Shuh shuh ka JAC ka la pynpaw ruh ba kan ym shong klikti ha kaba ïadei bad kane ka phang, hynrei kan ïai buddien ïa kane tad haduh ba kane ka kam kan da shai kdar bad ruh tad haduh ban da wanrah biang ïa katei ka ophis treikam ba shipor jong ka Wapung C & RD block ha Wapungskur hi, ka jaka ha kaba ka ophis treikam ba pura jong katei ka block kan don katkum ba la pynbna da ka sorkar.
Shillong, Naitung 25: Hadien ka jingshah thombor jong u Myntri Rangbah ka jylla ha ka lah sngi U Blei ha Tura, u Director General of Police (DGP) u Dr.LR Bishnoi, u la ong ba kan sa don ka jingïalang ha Shillong ynda la wanphai u Myntri Rangbah na Tura ban ïakren halor ka jingpynkhlaiñ ïa ka jingpahara ïa u.
Haba ïakren bad ki nongthohkhubor ha Shillong, u DGP u la ong ba ha kane ka jingïalang yn don lang ruh u Myntri ka tnad pohïing, u Chief Secretary bad kiwei pat ki heh sorkar ban ïakren ïa kane ka kam.
“Ngin hap ïashong pyrkhat ban ïakren ïa ka jingpynkhlaiñ ïa ki bor pahara jong u Myntri Rangbah", la ong u DGP.Hynnin ka miet ha ka jingïakulmar ha Tura, ki paidbah ki la kerkut ruh ïa ka Mini Secretariat bad ki la kawang maw ruh ïa ka, ha kaba bun ki jingkhang ïit ki la pait bad kim shym la ailad ba u Myntri Rangbah un leit phai sha ïing tad haduh ba ki Pulit ki la tem ïa kane ka jingïakulmar hadien ar kynta ba don ka jingïakawang maw.
Shillong, Naitung 25: Wat lada ka Seng HNLC, ka la wan sha ka miej jingïakren ïasuk, hynrei haduh mynta ka dang dei hi ka Seng beaiñ bad kino kino kiba ai jingïarap ïa ki, yn kheiñ ba kadei ka kam beaiñ ban kin shah kem.
Ïa kane la ïathuh da u IG ki Pulit, u Davis R.Marak, ryngkat ka jingïadon lang u DGP ha ka jingïakren bad ki nongtho khubor mynta ka sngi.
U Davis u la ïathuh ba ka jingsam shithi dawa pisa ha ka kyrteng ka HNLC na ka liang ki Pulit ki dang tohkit.
Hynrei uba mih kyrteng ha ki shithi dawa pisa u la wan pynshai sha ki Pulit ba um dei satia ma u bad um ïadon bynta ei ei bad ka jingsam ïa kine ki shithi.
U la ong ruh ba na ka liang ki Pulit ki shu ïoh jingtip ba ki don ki heh spah kiba ïoh shithi dawa pisa na kane ka Seng Kaikhlaw Hynñiewtrep, hynrei lada kine kiba ïoh shithi dawa pisa kim pyntip sha ki Pulit lane kim ïatreilang bad ki, kan eh shibun ïa ki Pulit ban tohkit ne leit kem.
Kumta ki Pulit ki kyntu ïa kiba ïoh shithi dawa pisa ban nym tieng, hynrei ban pyntip beit sha ki Pulit.
Shillong, Naitung, 25: Hashuwa ka jingdap lai snem ka National Education Policy, 2020 ha ka 29 tarik mynta u bnai ka Indian Institute of Management (IIM) Shillong ka la pynshai halor ka jingpyntreikam ïa ka NEP 2020 ha ka jingïalang ba la ïashim bynta lang da ki nongmihkhmat na ka NIT Shillong bad NEHU Shillong kynthup ruh u Director jong ka Regional Directorate of Skill Development and Entrepreneurship (RDSDE).
Ha kane ka sngi, la pynbna ba u Myntri Rangbahduh ka ri u Narendra Modi un sa plié paidbah ïa ka Akhil Bharatiya Shiksha Samagam kaba ar ka ban long bad ka jingdap lai snem ka NEP 2020 ha ka 29 tarik mynta u bnai ha ITPO, Pragati Maidan, New Delhi.
Kane ka prokram kaba ar sngi ka dei kaba pynlong da ka tnat Pule Puthi bad ka tnat Skill Development & Entrepreneurship.
U Modi un plie paidbah ïa katto katne ki sienjam ha kane ka sngi.
Ka Samagam kan pynbiang ïa ka rynsan na ka bynta ki riewshemphang na ki skul ki jaka ai jinghikai ba kham halor bad ki jaka pyntbit ha ki sap ban ïakren, ïamir jingmut bad ïasam jingmut, ki rukom treikam, ki jingjop bad ki rukom treikam ba biang tam ha ka jingpyntreikam ïa ka NEP 2020.
Ha ka jingkren shaphang ka jingpyntreikam ïa ka NEP 2020, u Prof Rohit Joshi Secretary sha ka Board IIM Shillong, u Prof Basav Roychoudhury bad Sanjeev Ningombam Coordinator CEDNER & Dr APJ Kalam Centre ki la batai shaphang ki sienjam ba la shim da ka IIM Shillong kiba ïahap bad ka NEP.Ka IIM Shillong ka ngeit skhem ha ka pule puthi kaba bun bynta kaba mut ka rukom ai jinghikai kaba pynïasoh lang ïa ki jingpule bapher bapher, ka jingpynïasoh, ka jingïatreilang bad ka jingpeit ïa ki rukom pyrkhat bad rukom trei bapher bapher.
Kumta, kane ka jaka ai jinghikai ka thmu ban wanrah ïa ka jingïar ha ki kam pule puthi ha kaba ki samla pule ki lah ban peit ïa ki jingeh bapher bapher na ka rukom pyrkhat bapher bapher bad kane ka wanrah ïa ki jingpynbeit kiba pura kiba wanrah ïa ka jingpynkupbor ïa ki samla pule ba kin ïatrei lang ha ki kam bapher bapher bad don ka bynta ha ki kam pule bad ka imlang sahlang.
Ki samla pule bad ki Doctoral Scholar ki ïoh ïa ka jingpule kaba bun lad.
Ka rukom ai jinghikai ha ka IIM Shillong ka plié ïa ki lad ha ki rukom ïoh jingnang jingstad.
Kawei na ki bynta kiba kyrpang jong ki prokram Doctoral ka dei ka jingailad ïa ki briew kiba la trei ba kin shim shuti haduh shi snem ban pyndep ïa kane ka prokram.
Kane ka plié lad ïa ki ba kin ïoh ïa ka jingryntih ha ka jingwad ïa ka jingnang jingstad bad ki kam ba ki trei.
Ha ryngkat ki jingpule kiba ïahap bad ki kam, ki jingai jinghikai ki don ruh ïa ki bynta bapher bapher kum ka “Management Learning from Upanishads and Indian Mythology," “Chanakya Arthashastra," “Management, and Liberal Arts," “Wisdom Leadership: East-West Perspectives and Practices," bad “Music, Aesthesis, and Communication for Excellence," ha ryngkat kiwei kiwei.
Ka community immersion module jong ka IIM Shillong ka mut ka jingpyrshang ha ka rukom ïoh jingnang jingstad kaba mut ka jingïamir jingmut bad ki samla pule ha ki kam ka imlang sahlang.
Kane ka ïaid palat ki kamra ïoh jinghikai kaba plié lad ïa ki ba kin ïakren, peit bad ïashim bynta ha ka jingim, ki rukom im bad ki jingeh ha ka imlang sahlang.
Ha kaba ïahap bad ka NEP ha kane ki jaka pule ki dei ban trei na ka bynta ka jingïoh jingnang jingstad jong baroh ki briew, ka prokram online executive MBA program jong ka IIM Shillong ka dei kaba la saiñdur kyrpang na ka bynta ki briew kiba la trei kaba plié lad ïa ki ba kin kyntiew ïa ka jingnang jingstad, ki sap bad ka jinglong nongïalam ha ka rukom ai jinghikai lyngba ki lad online kaba bun lad.
Ki centre ba kyrpang kum ka Dr APJ Abdul Kalam Centre For Policy Research and Analysis, Centre of Development of North East Region (CeDNER) ki kyntiew ïa ka jingwad bniah ha kane ka jaka pule kaba pynshlur ïa ki nonghikai bad ki shah hikai ba kin ïadon bynta bad ki projek wad bniah, ka jingsaiñdur thymmai bad ka jingseng kam lajong ha ka thaiñ shatei lammihngi.
Ban pynthikna ba baroh ki ïoh ïa ki lad ka pule puthi kaba bha, ba kynthup ïa ki samla pule na ki jaitbynriew ba dang sahdien, lyngba ka jingai jingïarap pisa kaba kot haduh T 1 klur, ka IIM Shillong ka kyrshan ïa ki samla pule khnang ba yn ym don mano mano ba duh ïa ka lad pule puthi namar ka jingduna pisa.
Ka NEP ka batai ïa ki rukom treikam khnang ba ki nonghikai kin kham pyntbit ïalade, kyntiew ïa ki rukom ai jinghikai, ïadon bynta ha ki kam wad bniah, ïatrei lang bad kito kiba don bynta ha kijuh ki kam, bad don bynta ha ka jingkyntiew ïa ka pule puthi ha ka ri.
Ka IIM Shillong ka ai shibun ki lad ban kyntiew ïa ki nonghikai, lyngba ki jingai jinghikai bad ka jingkyntiew ïa ki sap ban kyntiew ïa ki rukom ai jinghikai, ki jinglah ban ïashim bynta ha ki jingwad bniah bad ka jingïahap bad ki jingtrei.
Ka NEP ka ithuh ïa ka bynta jong ka jingïatreilang ki jaka ai jinghikai bad ki jaka trei ban wanrah ïa ka jingïoh jinghikai kaba pura bad ka jingpynkhreh ïa ki samla na ka bynta ki kam ba kin trei.
Ka IIM Shillong ka pynlong shibun ki kam ban wanrah ïa ka jingïatreilang ki jaka trei bad ki jaka pule kum ka jingleit jngoh ïa ki jaka trei, ka jingai jingkren na ki briew ba khot kyrpang bad ki seminar ha kaba ki riewshemphang na ki jaka trei ki ïakren bad ki nonghikai, bad ki ai jingmut na ki jingshem jong ki.
Shuh shuh ka jingwanrah ïa ki projek kiba ïadei bad ki jaka trei hapoh ki jingai jinghikai ka wanrah ïa ka jingsngewthuh bad ka pyndap ïa ki jaka ba suda hapdeng ki jingïoh jinghikai bad ki jinglong ha ki jaka trei.
Shuh shuh, ka jingpynlong ïa ki jingwad bniah lang, ki jingai jingmut bad ki lad ïoh jinghikai shuh shuh kiba ïadei bad ki jingdonkam ha ki jaka trei ki pynkhlaiñ shuh shuh ïa ki jingïatrei lang.
Ka IIM Shillong ka la sdang ïa ki prokram MBA bad PhD na ka bynta ki briew kiba la trei khnag ban kyntiew ïa ka jingïoh jinghikai, kyntiew ïa ki lad ïoh kam jong ki samla pule, wanrah ïa ki jingsaiñdur thymmai bad wanrah ïa ka roi ka par ha ka jaka pule bad ki jaka trei.
La ïakren ïa ki san tylli ki rishot jong ka NEP 2020, ka jingïoh bynta, jingryntih, jingshongdor, ka jingjemdor bad jingbahkhlieh.
Ka IIM Shillong ka la ïasoi ïa ki jingïateh soskular bad ka Indian Institute of Entrepreneurship, Guwahati, ka Mizoram Youth Commission, ka Sorkar jong ka jylla Arunachal Pradesh, bad Manipur University kum shi bynta ka jingthmu jong ka NEP na ka bynta ka jingïatreilang bad ka jingkyntiew ïa ki rukom treikam hapdeng ki jaka pule hapoh ka thaiñ shatei lammihngi.
Ka IIM Shillong ka la pynshlur ïa ki samla na ka thaiñ shatei lammihngi ban buddien ïa ki jingthmu jong ki, ki kam khaii pateng, bad kiwei kiwei ki kam.
Ka IIM Shillong ka ïarap ban ai jingïasyllok halor ki jait kam, ka jingïalam lynti ha ka jingseng kam lajong, bad ka jingpynkhreh ïa ka CAT ha ki college bapher bapher.
Kawei ka bynta ba kongsan ban pynurlong ïa ka thong jong ka NEP kadei ka jingkyntiew ïa ki jaka ai jinghikai bad ka jinglong nongïalam.
Ka IIM Shillong kan ïalam lynti bad kyrshan ban pyntreikam ïa ki rukom treikam kiba jop bad pynlong ïa ki prokram ban ïarap ïa ki college bad ki jaka pule ban kot sha kane ka thong.
Khatduh khatwai, ka National Education Policy (NEP) ka la wanrah ka jingkylla ha ka thong na ka bynta ka pule puthi ha India, bad ïa ka jingkylla lah ban sngewthuh ha ki jaka pule kum ka IIM Shillong.
Lyngba ka nongrim kaba khlaiñ ba la buh da ka NEP, ka IIM Shillong ka bteng ban nohsynñiang sha ka jingkyntiew ïa ka pule puthi bad ka jingkyntiew kaba pura ïa ki samla pule jong ka, ka jingpynkupbor ïa ki ban wanrah jingkylla ha ka imlang sahlang bad kiwei kiwei ki kam.
U S Mathivanan Regional Director RDSDE u la ai jingkren shaphang ki sienjam ba la shim da ka Regional Directorate of Skill Development and Entrepreneurship ha kaba ïadei bad ka National Education Policy katba u Prof Ghanashyam Bez na NEHU u la batai shaphang ki sienjam ba la shim da ka skul bah ban pynurlong ïa ki jingmyntoi jong ka NEP ha ka jylla haduh mynta.
U Prof Harish Chandra Das jong ka NIT Meghalaya u la ïashim bynta ha ka jingïalang lyngba ka bor internet lem bad u Ajaypal Singh Somvanshi, Principal jong ka National Skill Training Institute, Tura.
Shaphang ka Akhil Bhartiya Shiksha Samagam (29tarik– 30 tarik Naitung): Haba pyrkhat ïa ka jingthmu jong ka India ban don ïa ka ïoh ka kot kaba 5 trillion ha ka samoi jong ka Amrit Kaal, hap ban pynkhlaiñ ïa baroh ki kam jong ka ïoh ka kot lyngba ka jingpynbiang ïa ki nongïalam kiba don ka jingnang jingstad bad kiba la tbit ha ka kam.
Ka NEP 2020 ka plie lad na ka bynta ka jingkyntiew bad pynkhreh ïa ki samla jong ngi na ka bynta kata ka jingkitkhlieh, pynkhreh ïa ki na ka bynta ki kam kiba dang mih.
Ka polisi ka ban jur halor ka jingpynbiang ïa ki jingtbit kiba kham biang jong man u briew kum ka jinglah pyrkhat bad pynbeit ïa ki jingeh.
Kumta, ka long kaba donkam ïa ki nongïalam ha ki kam ai jinghikai, ki riewshemphang ha ki polisi bad ki briew kiba la tbit ha ki jaka trei ba kin ïatrei lang ban phylliew jingmut bad pynkhreh ïa ka rukom treikam.
Ha kane ka jingïalang yn don khathynriew tylli ki session ha ki ar sngi naduh ka 29 haduh 30 tarik Naitung, yn pynlong ïa ki jingïamir jingmut halor ka Jingïoh ïa ka Pule Puthi kaba bha bad ka jingsynshar, ka jingryntih bad ka jingpule kaba kynthup lang ïa baroh, ki jingeh ba ïadei bad ka Socio-Economically Disadvantaged Group (SEDG), National Institute Ranking Framework (NIRF), Indian knowledge System, ka jingwanrah ïa ka rukom treikam hapdeng ka pule puthi bad ka jingpyntbit lypa na ka bynta ka kam, bad ka jingpynryntih ïa ka pule puthi ha ryngkat kiwei kiwei ki kam.
Ha kine ki session yn don kumba 3000 ngut ki nongïashim bynta ba kynthup ïa ki Principal Secretaru jong ka Tnat Pule Puthi/Skill jong ki Jylla / UT, ki Director jong ki IIT, ki NIT, ki IIIT, ki IISER, IISC, ki Vice-chancellor jong ki Skul bah jong ka Sorkar Pdeng, Jylla bad ki Skul bah jong ki riew shimet, ki heh duh jong kiwei kiwei ki HEI, ki nonghikai, ki Principal / ki khynnah pule jong ki skul, ki ITI, ki heh duh / ki dkhot jong ki Regulatory Body kum ka NCERT, CBSE, UGC, AICTE, NCTE, NCVET, ki SSC, NSDC, ki heh duh / ki dkhot jong ka CII, FICCI, NASSCOM, ASSHOCHAM bad kiwei kiwei.
Sa kawei ka bynta ba khring bha jong ka jingrakhe kadei ka multimedia exhibition kaba pyni ïa ki sienjam ba biang tam na ki kam pule puthi ha ki skul bad ki jaka ai jinghikai ba kham halor.
Yn don arspah tylli ki multimedia stall ban buh da ki jaka pule bad ka kynhun hapoh ka education and skill landscape, industry, bad kito kiba don bynta ha kane ka kam.
Palat 2 lak ki nongïashim bynta kin leit jngoh ïa ka exhibition ha ki ar sngi, kynthup ki samla pule, ki volunteer bad ki nongïashim bynta jong ka Yuva Sangam.
Kan don ka jingïalang pynkut ïa kane ka prokram kaba ar sngi.
Yn plie ruh ïa ka jingïalang da u Myntri Sorkar Pdeng ba dei khmih ïa ka Tnat Pule Puthi bad, ki Myntri Khynnah ba dei khmih ïa ka Tnat Pule Puthi lem bad u Sanjay Kumar, Secretary, Department of School Education & Literacy, u K.Sanjay Murthy, Secretary, Department of Higher Education, u Atul Kumar Tiwari, Secretary, Ministry of Skill Development and Entrepreneurship, ki heh duh jong ki Autonomous Body, bad ki ophisar jong ka Tnat Pule Puthi bad Tnat Skill Development and Entrepreneurship jong ka sorkar pdeng.
Shillong, Naitung, 25: U President jong ka BJP Meghalaya State Unit Bah Ernest Mawrie ha ka sngi Ba-ar, u la pynrem jur ïa ka jingjia ha Tura bad ong ba ka BJP Meghalaya State Unit kam shym la kyrshan ïa kino kino ki jingïakhih ban pynmih ïa ki jingïaumsnam bad ka party ka khlem ai ruh ïa kano kano ka jingbthah ïa ka Mahila Morcha ba kin leit ïashim bynta ha kum kine ki jingïakhih.
U Bah Mawrie u la ong ba ka Disciplinary Committee jong ka Party kan sa leh ïa kaba donkam bad aiti ïa ka kaiphod pyrshah ïa kito kiba donkti hapoh ka 15 sngi.
“Ka jinghiar thma ïa ka Chief Minister Office (CMO) ka dei kaba hap pynrem jur bha bad ka BJP ka kwah ba baroh kito kiba donkti ki dei ban shah kem mardor" ong u Bah Mawrie ha u kyrwoh.
U ong ruh ba ka Party kan sa pan ïa ka kaiphod na ki District Officer bad hadien kane kan sa leh eiei pyrshah ïa kito kiba donkti ha kum kine ki kam runar.
U Bah Mawrie ula ong ba ka BJP naduh kaba sdang hi kam ju pynshlur ïa kino kino ki jingïakhih da ka lynti jong ka jingïaumsnam.
“Ka BJP ka dei shibynta jong ka Sorkar bad ka ieng lang bad kano kano ka rai ba la shim da ka Sorkar na ka bynta u paidbah" u la bynrap.
Shillong, Naitung, 25: Ka Sorkar Jylla ha ka sngi Ba-ar ka la pyntip paidbah ba la thaw ïa ka State Education Commission ha kaba ka Prof SM Sungoh na Department of Education jong ka North Eastern Hill University (NEHU) ba kan shimti kum ka Chairperson.
U Prof David Reid Syiemlieh uba long u Chairman barim jong ka UPSC un long kum u Adviser Academic, u Executive Chairman barim jong ka MBoSE u Tony TC Marak un long kum u Adviser School Sector Reforms, katba u Secretary jong ka tnat Pule Puthi ka Sorkar Jylla u Ambrose Ch Marak un long kum u Member Secretary.
Ki Co-opted Member jong ka Commission ki kynthup ïa ka Dr.(Mrs) C A R Diengdoh, Retd CDC NEHU, Shillong, ka Dr.(Mrs) Vanessa Kharmawphlang, Retd Principal, CTE (PGT) Shillong, ka Dr.(Mrs) Nikme Salse Ch.
Momin, Professor NEHU, Tura Campus, u Bah P Ryngksai, Retd.Addl.Director of School Education & Literacy, Shillong, u Dr.Charles Reuben Lyngdoh, Associate Professor, Synod College, Shillong, u Dr.Sanggra A Sangma, Associate Professor, Department of History, Don Bosco College, Tura, u Rahul Chatterjee, Assistant Lecturer (Physics), Jail Road Boys’ Higher Secondary School, Shillong, u Brother Solomon T.Morris, Principal, St.Edmunds School, Catholic Christian Brother Institution, Shillong, u Richard Uriah, Principal North Liberty Hr.
Sec.
School, Jowai, u Bah F.C Shullai u nonghikai Primary School ba la shongthait, Polo Hills, Shillong, u Bah Aaron Warjri, Principal Shillong Public School, Shillong bad u Dr.(Fr) Philip Abraham S.J., Principal Loyola College & Loyola HSS, East Garo Hills, Williamnagar.
Ka jingpynbna ka ong ba ka State Education Commission kan sdang ban treikam noh mardor bad ka samoi treikam kan long arsnem.
Ki kyndon treikam jong ka Commission ki long ban ai jingmut ïa ka Sorkar Jylla halor ki kam kiba ïadei bad ki rukom pynïaid ïa ki skul bad Kolej, ka jingshna tulop ïa ki skul/kolej, ka jingtreikam jong ki School Management, ban ai jingmut ha kaba ïadei bad ka jingpynkhreh ïa ki polisi treikam ban pynjanai ïa ki skul, ki jingpule kiba shalor katkum ka NEP-2020 bad ban pynurlong ïa kane ka thong khnang ban kyntiew ïa ka pule ka puthi ha ki skul, kolej bad Higher and Technical Education.
Ki kamram ba la bynshet ha ka Commission ki long ruh ban khmih ïa ki kam kiba ktah ha ka pule puthi ha ka jylla Meghalaya, halor ki kam ba ïadei bad ka jingpynïaid ïa ki Aided School bad College, ka jingtreikam jong ki School Managing Committee, ban pynwan lang kawei ïa ki skul bad kolej kiba ïoh jingkyrshan jingïarap pisa na ka Sorkar bad ban ai jingmut ha kaba ïadei bad ka jingkyntiew kyrdan (Aided) ïa ki skul, ban peit ba ka jingsiew tulop sha ki nonghikai jong ki skul ba ïoh jingkyrshan na ka Sorkarka dei ban long markatjuh khamtam ïa ki skul ba la pynïaid da ka Sorkar, ban peit ïa ki jingeh jong ki nonghikai ha ki skul Samagra Shiksha Abhiyan (SSA) bad ban pynshongnia khamtam ïa ki skul ki bym lah ban kiew, ka jingbun jong ki skul, ka jingduna ki khynnah ha ki skul, ka jingdon tang iwei i nonghikai ha ki skul, ka jingeh kaba ïadei bad ki nonghikai skul ha ka ktien ka thylliej khamtam ha ki shnong khappud, ban bishar ïa ka jinglong jingman, ka jingeh jong ka tnat Pule Puthi, ban ai jingmut ha kaba ïadei bad ka jingpynbha bad ban weng ïa ki jingeh, ban wanrah ïa ki kyndon kiba pynjanai kiba ïadei bad ka tnat Pule Puthi, ban ai jngmut halor ki polisi ba la aiti da ka sorkar bad ki kynhun batbit jong ki Agency, ban pynwan dur thymmai ïa ka Meghalaya State Education Policy bad ka NEP 2020 bad ban thaw ïa ki kyndon/jingai jingmut halor ki Syllabus bad ki Curricullum Framework na ka bynta ki skul.
Shillong Naitung 25 : Ki pulit ka West Garo Hills mynta ka sngi ki la kem ïa ki 20 ngut kiba donkti ha ka ban pynklumar ha ka miet Lah Sngi U Blei da kaba ther maw ïa ka Ophis u Myntri Rangbah ha Tura.
Kine kiba shah kem ki kynthup na ka seng saiñ pyrthei BJP bad na ka seng saiñ pyrthei TMC.Ki ba la shah kem na ka seng saiñ pyrthei TMC bad BJP ki kynthup ïa u Bartho Ch.
Sangma 19 snem ka rta, uba na Dalu, WGH (BJP), u Bregrimseng S.Marak 19 snem na Baghmara, SGH (TMC), u Pangchu R.Sangma 18 snem na Siju, SGH (TMC), u Kimkim K.Sangma 32 snem na Tikrikilla, WGH (TMC), u Lastbirth M Marak 23 snem na Ampati, SWGH (TMC), u Sangra R.Marak 32 snem na Baghmara, SGH (TMC), u Greatster N.Marak 27 snem na Ampati, SWGH (TMC), u Salseng Ch.
Momin 28 snem na Araimile, WGH (BJP), u Brendip R.Marak 34 snem na Dalu, WGH (BJP), u Akanrik M.Sangma 21 snem na Araimile, WGH (BJP).
Nalor kane la kem ruh ïa u Khuswant M.Sangma 33 snem na Dakopgre, Tura (BJP), u Tengchang D.Sangma 20 snem na Siju, SGH (TMC), u Tengma Ch.
Marak 28 snem, na Mahendraganj, SWGH (TMC), u Jaseng Ch.
Marak 40 snem na Baghmara, SGH (TMC), u Gamchu R.Sangma 20 snem na Siju, SGH (TMC), u Kebin Ch.
Marak 28 snem na Damalgre, SWGH (TMC).
Ki pulit kila kem ruh ïa ar ngut ki kynthei kiba dei ki dkhot jongka BJP Mahila Morcha kiba kynthup ïa ka Bellina M.Marak 32 snem kaba na Dobasipara, WGH bad ka Dilche Ch.
Marak 40 snem na Tura, WGH.Ki pulit kiba la mynsaw ha ka jinghuri hura ki kynthup ïa u Bitching N Marak, Esther R.Marak, Kingstar Ch Momin, Bikram Chettry, Deved R Marak, u Gopbison R Marak, Gracefield K Sangma, Lazarus T Sangma, Cliver B Marak, Mrithon P Sangma bad ka pulit Homeguard kaba la mynsaw kaba la tip kyrteng kum ka Princia S Sangma.
Ki pulit CRPF kiba la mynsaw ki kynthup ïa u Shesh Nath, Horel Prasad Tiwari, C.S.Ronald, u Nilesh Rathore, u Ramjee Singh, u Amrit Kandula bad u A.K.Lakhikanta.
Shillong, Naitung 25 : Ka Khasi Hills Autonomous District Council ha ka sngi Ba-ar ka la pynbna ba kino kino ki jingïakob khwai dohkha ha u pud u sam jong ka Council kin hap ban ïoh shwa ïa ki jingbit.
Haba kren bad ki lad pathai khubor hadien ka jingïalang jong ka Executive Committee, u CEM, Bah Pynïaid Sing Syiem u la ïathuh ba dei ha ka 14tarik mynta u bnai ba ki la pynmih ïa ka jingpynbna ba katkum ka Fisheries Act, 1954, kito ba pynlong jingïakob khwai dohkha kin hap ruh ban siew ïa ka khajna katkum ka jingheh ka khusnam pisa.
U CEM haba jubab halor ka jingkylli u la ong, “Ka jingsiew ba kin hap ban siew ka long katkum ka jingheh ka khusnam pisa.
"Ha kajuh ka por u ong ruh ba ka Council kan sa ïaid man ki shnong ki thaw ban pynshai bad pynsngewthuh ba la mana tyngeh ban bret dawai ïa ki dohum dohpnat.
Shuh shuh haba kylli balei katei ka ain kam treikam naduh mynshwa, u CEM u la ong ba imat mynshwa kim ïohi ba don kane ka ain kaba la pynkupbor ha ka Council.
“Ngi don ïa ka kynhun treikam kaba thymmai bad kaba trei shitom bad minot namar baroh ki smat ban da pynshitom ïalade ban wad bniah ha ka tnad kaba ki peit bad ki bat," u la bynrap shuh shuh.
Ha kawei pat ka liang u la ïathuh ruh ba ka Council mynta ka la rai bna pyntreikam noh ïa la Land Rules kaba kdew ba ki paidbah ki hap ban ïoh ïa ki certificate naduh ki shnong, nangta na u Syiem ha shwa ban pynshisha ïa ka jinglong trai jong ki ïa ka khyndew da kaba rejistar ha KHADC.Haba pyntip ïa kane, u CEM u ong ba katei ka certificate ba ki ai kadei kaba la tip kum ka Lnad Title Rights Certificate kaba kane ka syrnod katkum ka Land Act ka aibor ïa kiba long trai ïa ka khyndew kiba kwah banshim ram ba kin wan rejistar ha KHADC khnang ban ïoh ïa ka ram na ki bank.
U la ïathuh ruh ba dang ha u banai ba la dep ki la dep ruh ban khot jingïalang ïa ki bank bad naka liang jong ki ruh ki la pdiang ïa katei ka jingthmu ba wanrah da ka Council.
U CEM u la ïathuh ruh ba ka dor bai rejistar ïa ka jaka ha KHADC khamduna dor shibun shah lada nujor bad kaba ki hap ban siew ha ophis DC, katkum ka jingheh ka jaka bad ruh katkum ka jaka ba ka don.
Shillong, Naitung 25 : Ka Myntri ka tnad ka Koit ka Khiah jong ka sorkar jylla, Kong Ampareen Lyngdoh ha ka sngi Nyngkong ka la ong ba ka sorkar ka pyrshang ban pyntikna ba ïa ka Shillong Medical College kan dei beit pura kaban dei trai beit da ka jylla.
Da kaba pyntip ba ka jingpynkhreh na bynta katei ka college ka la ïaid shakhmat ka Myntri ka ong ba ki don ruh ka jingkyrmen ba ka Shillong Medical College kan dei noh pura jong ka jylla ym shuh da ka PPP mode ne kiwei kiwei.
Ka Myntri ka ong ruh ba ka sorkar jylla ka hap ban long shai bha naduh ka sngi ba ka pynbna ban pyntreikam noh ïa ka medical college la ka jong ba kan long kaba la biang ban pynïaid na ka bynta san snem khlem pat don jingmih da kaba maham lym kumta kin ym pat ïoh doktor ha ki san snem ban wan.
“Da kaba buh hakhmat ïa kane nalor kiwei pat, ngi shim ruh ïa ka por ban pyntikna ba lada ka jylla Meghalaya ka pynban la ka jong ka medical college, kumta ki hap ban long kiba la pynkhreh ban shim ïa ki bhah pule doktor lym kumta ngin sa duh noh ïa kata ruh," ka la ong.
Shuh shuh ka la ong ruh ba ka sorkar ka don bun bha kiei kiei ha ki jingthmu, ka Myntri ka la ong ba ki la dep ban maitphang ruh katto katne ki bynta jong katei ka jingthmu da ka jingkyrmen ba kin lah ban ïai neh lada ki ïoh ban don noh la ka jong ka medical college.
Haba jubab halor ka jingkylli, ka Myntri ka la ong ruh ba kim pat ong ei ei halor ka PPP mode namar ki jaka pule shimet ki don la ki jong ki jingeh ba ki paidbah ki kynduh.
“kum ka nuksa, ka jingsiew kan dei kaba eh bha, kumta bun ïa kine ki ishu dei ban pynbeit shwa ban shim ïa ka rai halor kitei ki medical college, ai por shwa ïangi," ka la bynrap biang.
Ha kajuh kapor ka la pan jingtip ruh halor ka jingtei ha Umsawli ha kaba ka la tyrwa ban sdang ïa ka Shillong Medical College hadien ba la mih ki khubor ba katei ka jaka la shu ieh kumto bad la heh sa tang ki phlang ki kynbat.
“Nga la kylli ïa ka tnad ba kin phah ïa ka kaiphod kaba pura ïa kaei kaba la jia baroh ha Umsawli ha kane ka por," ka la bynrap biang.
Ha kajuh ka por ka Myntri ka la pyntip ruh baka jingtei ïa ka Tura Medical College ka la ïaid shakhmat.
Shillong, Naitung 25 : Ka Executive Committee jong ka KHADC hynne ka sngi ka la shim ïa ka rai ban pylliat noh ïa ka arrear jong ki nong-trei ka Council kata kynthup ïa kiba dang trei mynta bad ruh kito kiba la shongthait bad kumjuh ruh ïa kito kiba MDC barim.
Haba kren bad ki lad pathai khubor, u CEM ka Council, Bah Pynïaid Sing Syiem u la ïathuh ba tang na bynta ka arrear mynta u snem ka la kot sha ka 80 lak tyngka, kata kynthup ïa ka arrear jongki MDC barim kiba don phra ngut hadien ba ki la jop ïa ka mukotduma ha High Court.
“Ngi la rai ban pynkhuid lut ïa baroh ki jingsiew kiba dang sah (arrear) na bynta ki nongtrei jong ka Council bad jong ki ophisar kata na bynta kiba dang trei mynta bad kumjuh kito kibala ïoh penshon.
Kane kan kynthup ruh ïa ka arrear jong ki 8 ngut ki MDC ba rim kiba la jop ïa ka mukotduma ha High Court ba ka Council ka hap ban siew penshon ïa ki kaba kot 24lak tyngka," u la ong.
Katkum ka jingïathuh jong u, lada khein kyllum lang baroh, katei ka jingsiew kaba ki hap ban siew ka la kot sha ka 6klur tam bad jan kot sha ka 6.5 klur tyngka.
“Ïa kane ka EC ka la rai mynta ka sngi ba ngin sa pyllait noh shen ïa kane ka arrear kaba tang jong ki nongtrei ka la jan kot sha ka 5klur tyngka," u la bynrap biang.
Ha kajuh ka por, u CEM u la ïathuh ruh ba ka Council ka la rai ban treilang bad ka sorkar jylla mynta ka kynti na ka bynta ban pynlong biang ïa ka Monolith Festival ha u Nohprah mynta u snem.
“Ngi la rai ban pynlong biang ha u Nohprah mynta u snem hadien ba ngi ïoh ba kiwei ki jylla bad wat na shabar ri India ruh ki kwah ban tip khambha haba ki ïohi ïa ka jingriewspah ka riti dustur jongngi," u la ong.
U CEM u la ong ruh ba tang ha u pud u sam jong ka Council ki don haduh 54 tylil ki elaka bad na kawei ka elaka sha kawei pat ka ïapher bad kumta katei ka tamasa kan long ka kabu ïa baroh kito kiba kwah ban tip khambha bad kham jylliew ïa ka riti dustur bad ka jinglong tynrai ban wan ha kum kitei ki tamasa tynrai.
Shillong, Naitung 26: Ka Samkhamti kan sa ïoh ban pynlong biang ïa ka lympung lehkai ha u ne u bnai ban wan kaba la tip da ka Samkhamti Independence Cup.
Ka rukom pynïaid lane ka format jong ka jingïalehkai kan long lyngba ka knock out bad ka bai rung na ka bynta ki kynhun ba kwah ban ïashimbynta ha kane ka lympung ka long ha ka dor 2,500, katba ïa ka tarik khadduh ban pynpoi ïa ki form kan long ha ka 5 tarik mynta u Nailar.
Ka kynhun kaba ïohrah ïa ka namlahduh jong kane ka lympung ïalehkai kan ïohpdiang ïa ka song tyngka kaba haduh 40,000 ryngkat bad ka Khusnam (Trophy), katba ka kynhun kaba wan ha ka kyrdan ba ar kan ïoh ïa ka song tyngka kaba 20,000 ryngkat bad ka khusnam.
Na ka liang jong ki bor pynïaid ki la pynkhreh ban sdang ïa kane ka lympung naduh ka 15 tarik u Nailar, katba ïa ki prokram ïalehkai yn pyllait naduh ka 10 tarik mynta u bnai.
Jowai, Naitung 26: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Football Academy Meghalaya (FAM) kala pynliem da 3-0 kol ïa ka Salaroh, ïa kitei ki kol na ka FAM la thep da u Banchan Suchiang haka minit ba 9, u Jeri Messi Pohdweng haka minit ba 44 bad u Kamjuhi Phawa ha ka minit ba 49.
Katba ha ka jingïakhun kaba ar jong kane ka lympung U-17 ka Demthring kala pynliem da 1-0 kol ïa ka Catholic Youth, ïa katei ka shikol na ka Demthring la thep da u Dangkermi o Ryngkhlem ha ka minit ba 26.
Ka jingïakhun lashai ka sngi 27 tarik kan long hapdeng ka Evergreen Mukhla pyrshah ïa ka Panaliar haka por 1 baje shiteng nohphai sngi, katba ka Mulang Ialong kan ïakhun pyrshah ïa ka NSA haka por 3 baje nohphai sngi.
Shillong, Naitung 25: Ka jingïakulmar ha Tura ha ka lah sngi U Blei kadei kaba la plan lypa bad i kumba kadei ka jingïadonkti lang ki Political Party, namar na ki 20 ngut kiba la shah kem, ki don bun ki dkhot ka TMC bad BJP.Uba hehduh na kine kiba shah kem udei u Richard Marak, u nongïalam ka TMC bad u briew ba ïajan bha bad u Dr.Mukul Sangma.
Ha ka jingtohkit ki Pulit na kine kiba shah kem, la lap ba kadei ka jingthmu ym tangh ban pynkulmar, hynrei ban pynmynsaw ïa u Myntri Rangbah u Conrad Sangma bad wat haduh u pud ban shim ïa ka jingim jong u ruh.
“Kadei kaba ki la plan lypa bad ki wan ruh da ka jingthmu ban pynmynsaw bad wat ban shim ïa ka jingim u Myntri Rangbah", la ïathuh u Director General of Police (DGP) u Dr.LR Bishnoi ha ka jingïalang bad ki nongthoh khubor mynta ka sngi ha kaba la ïadon lang ruh kiwei kiwei ki heh Pulit.
U DGP, u la ïathuh ba kiba pynkulmar ki la wan poi ha Tura naduh ka 23 tarik bad haba ki wan sha ka jingïalang shah thngan ki wan khyndiat khyndiat ngut bad rah ruh ïa kyiad, ka pisa namar kala don ka jingsam pisa, nangta ki maw, ki dieng bad kiwei kiwei.
Haba ïathuh ïa ka jingjia hynnin ka janmiet, u Dr.Bishnoi, u la ïathuh ba katba ka jingïalang ka dang ïaid ha Mini Secretariat hapdeng u Myntri Rangbah, u Myntri ka tnad PHE bad ka 18 ngut ki nongïalam Sengbhalang, hamar ban sa wai noh ka jingïalang kine ki la pynshit ïa ki paidbah bad uba donkti ha kane ka jingkren pynshit paidbah udei u Salseng R.Marak, uba la shah beh na ka kam Pulit ha u snem 2012 bad la ïoh jingtip ruh ba udei uba la ju ïakhun ïa ka elekshon MDC.Hadien ka jingkren jong u, ki paidbah kiba dang shu wan thymmai ha jaka shah thngan ki la kwang maw, kawang shuki, kawang da ki dieng haduh ba 18 ngut Pulit ki la mynsaw.
Na kine 10 ngut kidei ki Pulit MLP bad 8 ngut kidei ki Kynthei.
Nangta kawei ka Pulit Home Guard bad 7 ngut ki CRP.U DGP u la ïathuh ba kine ki runar ki la kawang maw ruh wat ïa ka Ambulance kaba kit ïa ki Pulit ba mynsaw na Mini Secretariat sha Civil Hospital Tura ruh ka la shah kawang maw.
U la ïathuh ruh ba katba nang miet ka jingkulmar ka la nang jur, ha kaba ka la don ka jingthang haduh 21 tylli ki Kali ki la julor bad 4 tylli ki la shah thang, ha kaba artylli ki la ingkhong lut khait.
Na kine ki 21 tylli, 5 tylli kidei ki kali jong u Myntri Rangbah.
“Ngi la rejistar case pyrshah ïa baroh kiba la shah kem bad ka jingtohkit ka la nang ïaid.
Hynrei lada ka long kumno kumno ruh na ka liang ka aiñ kan leh da kaba tyngeh", la ong u DGP.Haba la kylli kumno haba kane ka jingpynkulmar kadei kaba la plan ne suh buit lypa kumno ki Pulit kim ïoh jingtip.
U hehduh ki Pulit, u la ong namar ka jingwan ki briew sha kane ka jingïalang ka long khyndiat khyndiat ngut, ki Pulit kim shym la suba sniew eiei, hynrei wat la katta ruh ka lah ban don ka jingkheiñ sting na ka liang ki Pulit kiba don ha Tura bad ïa kane lah ban lap hadien ba la pynlong ïa ka jingtohkit.
U la ïathuh ruh ba la buh kumba 500 ngut eiei ki Pulit bad ki CRPF ha nongbah Tura ha kine ki sngi ba don ka jingïakhih shah thngan hangtei.
Ki runar kiba ki Pulit ki la ithuh lyngba ka Video kiba ïadon kti ha kane ka jingjia ki long baroh 56 ngut bad na kine ki 20 ngut kiba la shah kem, ki Pulit ki dang pynlong ka jingthwet sa ïa kiwei pat kiban shah kem, khamtam eh ïa u Salseng R.Marak, uba mynta u la phet rieh.
Jowai, Naitung 26: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long hynne ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Royal Pole Mihmyntdu kala pynliem da 3-1 kol ïa ka Nangbah Khlopanoo, ïa ki kol na ka Royal Pole Mihmyntdu la thep da u Pynchai Chullet ha ka minit ba 5 & 14, u Marsanki Suchiang ula thep ha ka minit ba 44.
Katba ïa ka shikol na ka Nangbah Khlopanoo la thep da u Aiban Lamare ha ka minit ba 64.
Ha ka jingïakhun kaba ar Mulang Ialong kala lah ban pynliem da 2-0 kol ïa ka Lumpyrtuh Mihmyntdu, ïa ki kol na ka Mulang Ialong la thep da u Tellmi Mulieh haka minit ba 50 bad u Challet Phawa ha ka minit ba 64.
Ka jingïakhun lashai ka sngi 27 tarik kan long hapdeng ka Mookaswan Dongwah pyrshah ïa ka Kseh Sylle Ialong ha ka por 10 shiteng mynstep, katba ka Madan Kynsaw Mawkyndeng kan ïakhun pyrshah ïa ka FAM ha ka por 12 baje shiteng sngi.
Shillong, Naitung 26: Ka lympung ïalehkai phutbol jong ki lahduh na ki 12 District kaba la tip kum ka State Level Subroto Mukherjee Cup Football Tournament 2023 kaba la pynïaid da ka Directorate of Sports & Youth Affairs, ka la jam mynta ha ka sngi ba lai bad ki kynhun ba bat ïa ka kyrdan ba nyngkong na ki Group jong ki, kin sa hap ban ïakhun biang ban ïohrung sha ka final.
Haba phai sha ki jingïalehkai kaba la long hynne ka Sngi Balang, kata baroh lai kyrdan kiba kynthup ïa ka Under-14 shynrang, Under 17 ki shynrang bad ruh Under 17 jong ki kynthei.
Ha ka kyrdan ïakhun jong ki Under-14 Boys, ka East Jaintia Hills K.B Memorial Sec School ka la ïakhaid mar 1 kol bad ka Eastern West Khasi Hills Little Star English Medium Sec School, ïa kine ki kol la thep da u Jerimi Dkhar bad u Kerbinson Marwein.
Ha ka jingïalehkai kaba bud, ka West Jaintia Hills H.K Sing Sec School ka la pynjem khnap ïa ka West Garo Hills St.John Sec School da kaba thep haduh 11-1 kol.
ïa kine ki kol la thep da u Budmiha-oo Mukhim (8,16,37,47,65+ min), Markatjuh Shylla (13,40 min), Khamwadathrang Lhuid (14 min) Serene Dkhar (19 mins), Pdiang-i-Phawa (30+ min), Kynsai-i-Manmi War (52 min), katba ïa ka Garo Hills la thep da u Marck A Marak.
Ha ka jingïalehkai kaba lai jong ka Under-14 Boys, ka South Garo Hills Dabit Ampangdam S.S.A School ka la ïakhaid mar 1 kol bad ka West Khasi Hills St.Peter Hr Sec School bad ïa kine ki kol la thep da u Saint Zachariah D Shira bad u Bernard Mebankhlain Pyngrope.
Ha ka jingïalehkai kaba khadduh, ka Ri Bhoi Myngken Hr Sec School ka la pynbam haduh 16-1 kol ïa ka South West Khasi Hills Mawbidong Sec School, ïa kine ki kol la thep da u Chanjib Chettri u ba la khyrwit haduh 9 kol (10,12,17,21,28,34,50,52,54 min), nangta u Iainehskhem Marboh (27,39 min), Emeral Sohiang (30,44 min), Mebankhraw Nongrum (36,46 min), Shanbok Basaiawmoit (40 min), katba ïa ka shi kol na ka bynta ka South West Khasi Hills la thep da u Ferdyson Shangdiar.
Ha ka kyrdan ïalehkai Under-17 jong ki shynrang, ka East Jaintia Hills Rymbai Presbyterian Hr Sec School ka la jop salit da 2-1 kol ïa ka South Garo Hills Nilwagre Sec School.
Kine ki kol la thep da u Taishah Bareh & Kenerous Dkhar.
Ka Ri Bhoi Mynken Christian Hr Sec School ka la pynliem da 5 kol ïa ka South West Khasi Hills Rangthong Christian Hr Sec School.
ïa ki kol la thep da u Alicestar Thangklhiew, Vicky Kharthangmaw & Daniel Nongspung.
Ka West Garo Hills Dobasipara Sec School ka la shah rem ha ka East Khasi Hills Assam Rifles Public School da 2-1 kol bad ïa kine ki kol la thep da u Milli Putum, Emanbha Marbaniang, katba ïa ka shi kol na ka kynhun ba ïakhun pyrshah la thep da u Changkambath D.Sangma.
Ha ka jingïakhun kaba khadduh, ka West Khasi Hills Sibsing Govt Memorial Hr Sec School ka la jop da 2 kol ïa ka East Garo Hills Rongrengiri Govt Hr Sec bad ïa kine ki kol la thep da u Banteilang Kharmusalman, Wankerlang L.Lyngkhoi.
Haba phai pat sha ki kyrdan ïalehkai jong ki kynthei ba dang hapoh 17 snem, ka East Khasi Hills Iewrynghep Sec School ka bteng ban khur ïa ka namjop da 2-1 kol ïa ka South West Khasi Hills Rangthong Christian Hr Sec School, bad ïa kine ki kol la thep da ka Larihun Songthiang , Ibadarihun Nongsiej, katba na ka bynta ka Christian Hr.
Sec School la thep da ka Juviality Lyngdoh.
Ka East Jaintia Hills Khliehriat Hr Sec School ka la ïakhaid da mar 3 kol bad ka Ri Bhoi Saiden Sec School, ïa kine ki kol la thep da ka Odakani Nongtdu shi kol bad ka Danishisha Lyngdoh 2 kol, katba ïa ka Ribhoi la thep da ka Daphishisha Syngkli, Phibanrica T Nongkseh , Daiamon Makhroh.
Ka West Jaintia Hills North Liberty Hr Sec School ka la jop kput haduh 7 kol ïa ka South West Garo Hills Birin Nuchong Sec School kine ki kol la thep daka Daphimon Khyriem, Eiladki Ksoo, Dakani Shylla , Deigracia Dan.
Ka East Garo Hills Chachat U.P.School Rongjeng ka la mad namrem ha ka West Khasi Hills Sibsingh Memorial Govt Hr Sec School da 3 kol.
ïa kine ki lai kol la thep da i Ibadondor Nongsiej, Philasakhi Marngar, Younisha Thabah.
Ha ka kyrdan ïalehkai Under-14 (shynrang), kiba ïoh ban ïakhun ha ka semi final ki long ka East Garo Hills pyrshah ïa ka East Jaintia Hills, nangta ka Ribhoi pyrshah ïa ka West Jaintia Hills.
Ha ka kyrdan Under-17 (Shynrang), ka West Khasi Hills pyrshah ïa ka East Khasi Hills, bad ka South West Garo Hills pyrshah ïa ka East Jaintia Hills.
Katba ha ka kyrdan ïalehkai jong ki kynthei, ka West Khasi Hills pyrshah ïa ka Ri Bhoi, bad ka East Khasi Hills pyrshah ïa ka West Jaintia Hills.
Jowai, Naitung 25: Shi bynta na ka jingdap ‘3rd Anniversary’ jong ka National Education Policy 2020 (NEP) 2020, ka Jawahar Navodaya Vidyalaya (JNV) Mukhla West Jaiñtia Hills District kum kawei na ka jaka pule kaba la shah jied hapoh ka NEP-2020, mynta ka sngi kane ka skul kala pynsngewthuh halor ka rukom treikam jong ka NEP-2020 lyngba u Principal jong ka u Neeraj Kumar.
Ha ka jingkren sha ki lad pathai khubor ha Conference room jong katei ka skul utei u Principal ula ïathuh ba ïa kane ka NEP 2020 la pyntreikam kumba 3 snem mynta naduh bala dep mynjur daka sorkar kmie haka 29 July, 2020 da ka jingthmu ban pynlong ïa ka Ri kaba khlaiñ bor ha ka pule puthi.
Kane ka rukom ai jinghikai ïa ki khynnah skul hapoh ka NEP 2020 kan lynthup haka 5+3+3+4 kata san snem ha ka Foundational stage, 3 snem ha ka Preparatory stage, 3 years haka Middle stage bad 4 snem haka Secondary Stage.
Kane kan ïarap kumno ban pynkiew ïaka pule puthi kaba ïar ha ki jingmut jingpyrkhat jong ki khynnad skul bad ha baroh ki liang naduh ka ktien ka thylliej, ka jingsngew, ka jinglehkhuid, ka juk jong ka jingstad saiañ, ka jinglaitluid, ka jingkitkhlieh halade nalor kiwei de.
La ïathuh hapoh ka ri na ka liang u Myntri Rangbah ula dep pynbna ïa ki 14,500 tylli ki skul hapoh ka ri kiba ïoh jingïarap lyngba ka skim Pradhan Mantri Schools For Rising India (PM-SHRI) Yojana bad kine ki skul kin pyntrei kam hok ïa ka NEP-2020.
Ha ka juh ka por kine ki skul kim pynleit jingmut bha ban ai jinghikai katkum ka juk ba mynta bad pynbiang ïa ki kor ki bor, ki kamra klas (smart), ki jait jingïalehkai nalor kiwei de.
Shi bynta ban pynsngewthuh shuh shuh ïa ka rukom treikam jong ka National Education Policy 2020 (NEP 2020), Na ka liang ka JNV kum kawei na ki skul hapoh ka Ri kaba la shah jied, kan sa pynlong ïa ka jingleit pynsngewthuh shaphang ka NEP-2020 hapoh ka District ha kine ki sngi ban wan kiba kynthup ha ki lai tylli ki Block kata ka Thadlaskeiñ, Laskeiñ bad Amlarem Block.
Halor ka jingpyntreikam ïa kane ka NEP 2020 na ka liang u Kumar ula ïathuh kiba bun na ki khynnah pule jong ka skul kala plie lad plie lynti ïa ki ban shah jied ha ka ban leit pule naduh ka MBBS, Engineering hadien ki jingïakhun jong ki ïa ki Exam.
Mawkyrwat, ‘Naitung 26: Ka ophis jong ka District Mental Health Programme (DMHP), South West Khasi Hills District kaba hap hapoh ka jingpynïaid jong ka ophis treikam jong u District Medical and Health Officer (DM&HO), South West Khasi Hills District ka la pynlong ïa ka street play lane ka drama lyngkot halor ka koit ka khiah jong ka jingmut jingpyrkhat bad jong ki khynnah samla kiba 10 haduh 19 snem kyrta hapoh Ïew Mawkyrwat, South West Khasi Hills District.
Ka jingthmu jong kane ka drama ka long ban pynshai paidbah halor ka koit ka khiah ka ba ïa dei bad ka jingmut jingpyrkhat bad ki jingpang kiba ïa dei bad kajingmut jingpyrkhat khamtam ïa ki khynnah samla ki ba dang hap ha ka Adolescence Age Group kata 10 – 19 snem.
Ha kane ka sngi ïa ka Street Play ne ka Drama la shimbynta da ka PHL Group napoh Shnong Mawten, South West Khasi Hills District kaba ki la ai kyrteng “Phikir" bad ha kane la pyni ha ki paidbah ïa ki daw kiba pynlong ïa u briew ba un ïoh ïa ka jingpang ha ka jingmut jingpyrkhat.
Shuh shuh ki la ban bniah halor kumno ki kmie ki kpa ba ki dei ban sngewthuh ïa la ki khun ki kti khamtam ha ka por ba ki dang khynnah bad ka jingbym ïa sngewthuh jingmut jong ka kmie bad u kpa ka lah ban wanrah jingsniew ïa ki khun ki kti.
Kumta, kum ki kmie ki kpa ki dei ban shimkhia ïa ka koit ka khiah ha ka jingmut jingpyrkhat.
Ban pynshai shuh shuh ïa ka jingmut jong kane ka prokram ki la don ruh ki nongkren kiba kynthup ïa ka kong Alcydalyne Lyngkhei, Clinical Psychologist bad kong Wanteidamon Lyngkhei, Adolescence Counsellor ryngkat ka jingïadonlang ruh ka kong B.Snaitang, Psychiatric Nurse, kong E.Syiemiong, Case Registry Assistant, kong D.Marweiñ, Ward Assistant.
Ha ka jingkren jong ka kong A.Lyngkhei kaba la kren halor jingkordor jong ka koit ka khiah ha ka jingmut jing pyrkhat bad kiei kita ki jingpang kiba ki lah ban ïoh ha ka jingmut jingpyrkhat jong ngi ki briew.
Ka la pynshai ruh halor ka jingbun jong ki briew kiba ïoh ïa kane ka jingpang, hynrei bun na ki kim tip ïa ki dak ki shin bad ka pynlong ïa ki ruh ba kin nym shimkhia ban sumar ïa lade ha kaba ïa dei bad ka jingmut jingpyrkhat.
Ka la pynshai ruh ba ka District Mental Health Program (DMHP) ka long kawei ka tnad treikam kaba peit halor ka koit ka khiah ha ka jingmut jingpyrkhat.
Katbaka ha ka jingkren jong ka kong W.Lyngkhei, Adolescence Counsellor ka la pynshai halor ka ‘Adolescence Health Clinic’ kaba don ha Civil Hospital, Mawkyrwat, South West Khasi Hills District bad katto katne ki kam kiba ïa dei bad kane ka clinic.
“Kane ka clinic ka dei na ka bynta ban ai jingïasyllok ïa ki khynnah samla kiba 10 haduh 19 snem ka rta", ïathuh ka kong W.Lyngkhei.
La pynïaid ïa ka program da ka kong Nydia Marbaniang, Monitoring and EvaluationOfficer bad kumjuh ruh kaba la ai jingruh ki kyntien khublei.
Watla ka Sorkar Jylla ka la buh thong ban pynlutda ki spah klur tyngka na ka bynta ban pynbiang pynbit ïa ka rukom ai jingsumar kaba paka sha ki paidbah nongshong shnong ha ka jylla, hynrei ki jaka ai jingsumar ha ki shnong nongkyndong kim da biang haduh katta katta.
Ka jingpyntreikam jong ka Sorkar Jylla ïa ka Meghalaya Health Systems Strengthening Project (MHSSP) lehse kan dei kawei pat ka thong kaba ka Sorkar kan dup lah ban shakri kham bha ïa ki paidbah ha ka Koit ka Khiah hynrei kane ka thong kan ym lah satia ban kynjoh katkum ka lada ka Sorkar kam phaikhmat lem sha ki jaka sumar sha ki nongkyndong, ban pynbiang ïa ki dawai dashin, ki nongtrei naduh ki Nurse bad ki Doctor kiba long ki nongtrei kiba hakhmat eh ban ai ïa ka jingsumar sha ki paidbah kiba donkam shisha ïa ka jingkoit jingkhiah.
U Bah Himalaya Shangpliang uba long u MLA barim jong ka Mawsynram Constituency u dei ban ïoh jingïaroh na ki paidbah ba bun balang namar dei ma u uba rah ïa kane ka mat hapoh ka Dorbar Mang Tyngka jong ka Iingdorbar Thawaiñ jong ka Jylla bad ban kren halor ka jingeh jong ki jaka ai jingsumar kiba don ha ki thaiñ nongkyndong kiba dang duna bha ha ka jingïoh ïa ki lad jingïarap.
Toi, watla ki jaka ai jingsumar ha ki shnong nongkyndong lehse ki kham duna ha ka jingdon jong ki nongpang hynrei haba wad bniah ïa ka jingshisha kane baroh ka dei namarba ki jaka ai jingsumar sha ki Nongkyndong ki dei ki bym da biang satia watla ki don makna ïa ki nongtrei hynrei ki lad ai jingsumar ki duna bad kim long satia kiba biang.
Dei na kane ka daw, ka pynduh mynsiem ïa ki paidbah nongpang ban leit wad jingsumar sha ki jaka ai jingsumar kiba don ha ki shnong ki thaw kiba ka Sorkar ka la shna khnang ban pynsuk ïa ka leit ka wan jong u paidbah.
Ha kaba khatduh hi, ki paidbah na ki shnong nongkyndong ki hap ban wan tur sha ki jaka ai jingsumar kiba don ha ki jaka Sor, la ka long tang ha Shillong Civil Hosital ne ha NEIHGRIHMS ne ha ki Hospital ba la pynïaid da ki kynhun jong ki riewshimet.
Hato ka T.325 klur kan treikam pura neem katkum ba ka Sorkar ka la buh thong ïa kaba ka World Bank kan siew 70% katba 20% kan bei pat ka Sorkar ha ki san snem ban sa wan na ka bynta ban pynbiang pynbit ha kaba ïa dei bad ka koit ka khiah ha ka Jylla? Lada ka Sorkar kan bhah ban pynlut tang 75 klur ban pynbiang ïa ki PHC bad ki CHC ha ka Jylla hato ka la biang? Namar ki dang don ki CHC ki bym pat biang ki tiar ai jingsumar ba ki paidbah ki donkam haba leit wad jingsumar sha kine ki Hospital jong ka Sorkar.
Lehse tang 75 klur tyngka ka la biang palat ban kyntiew ïa ka rukom treikam ban ai jingsumar ha ki Health Centre kum ki District Hospital, ki Ccommunity Health Centre, ki Primary Health Centre bad ki Sub Health Centre.
Hynrei ka jingkylli kaba mih mynta ka long ha kano ka rukom ka tnat ka Koit ka Khiah kan pyntreikam ïa kane ka 75 klur.
Katno snem kan shimpor ban pynlut ïa kane ka pisa na ka bynta ban kyntiew ïa kine jaka ai jingsumar kiba rit kiba don ha ki kyndong bad ha ki kyntoit bapher bapher jong ka Jylla Meghalaya.
Kaba kham isangsot shuh shuh ka dei ïa ki shnong kiba don ha ki jaka khappud jong ka Jylla Meghalaya bad ka ri Bangladesh bad kumjuh bad ka Jylla Assam.
Kine ki shnong naduh ba ka Jylla ka la ïoh ïa la jong ka Jylla bapura kam shym la phaikhmat satia sha kine ki shnong kiba jngai da ki phew kilomitar na ki jaka Sor bad khamtam lei lei sha rilum Garo kaba buh ïa ki paidbah ha ka suhsat bad ha ka shyngkan hi khait nalor ba ki nongpang ki hap ban ïaid ïa ki lynti kiba jngai bad nalor ba ka surok ka long kaba sniew bad kaba buh jingeh haduh katta katta ban ïaid lynti.
Nalor kata, ka Sorkar ka la dei ban pynleit jingmut ruh ha kaba shna ïa ka Medical College namar haduh mynta ka Jylla Meghalaya kam pat don satia ïa ka Kolej pule doctor la kajong hynrei lait noh ha NEIGRIHMS kaba dei ka Hospital jong ka Sorkar India.
Ka Sorkar MUA ba la ïalam da ka Seng Congress ka la pruiddak ïa kane ka thong ban tei ïa ka Medical College hynrei mynta la lai snem kynthih naduh ba ka Sorkar MDA ka la ïoh bat ïa u lakam synshar ha kane ka Jylla kam pat lah satia ban leh eiei halor kane ka jingangnud jong ki samla kiba kwah ban ïohi noh la ka jong ka Medical College khnang ba kin ïoh pyntbit ïalade ha kaba pule ha ka laiñ Doctor hapoh ka ri lajong khlem da donkam shuh ban leit ïaknieh Seat sha ki Medical College kiba don shabar ka Jylla.
Dei kane ka lad ka ban sa plie ïa ki jaka ai jingsumar sha ki jaka ba kyndong tam ha ka jylla ha kaba ki samla kiba la pas ïa ka MBBS kin ym kyrngah satia ban leit shakri ha kine ki jaka namar kin sngewthuh shisha ïa ka jingkordor jong ki mynsiem ki parari kiba shong basah ha ki jaka ba wat ka surok kali ruh kam pat don.
Sa kawei pat ka jingkhmihlynti jong u paidbah ka long ban ïohi ba ïa ka 108 ka Sorkar ka dei ban pyrkhat bha da ki hajar sien ha shwa ban aiti biang sha ki Kynhun Shimet kumba ka la long baroh shikatta.
Ka jingaiti ïa ka 108 sha ki Kompeni kiba nabar ka jylla ka long pynban kumba khñiot ïa ki paidbah lada ki nongtrei jong kane ka tnat ai jingsumar kaba kyrkieh baroh 24 kynta ha ka shi sngi kin shah leh beiñ ha ki bor jong ka Management.
Ka jingïakhih jong ki nongtrei kumba la jia ha kine ki snem ba la leit noh ka wanrah ïa ka jingduhnong hi jong u paidbah ka jylla.
Nongstoiñ, Naitung, 26: Ka Jawahar Navodaya Vidyalaya Nongstoiñ, kum shi bynta ban kyntiew bad puson bniah ïa ka pule puthi hapdeng ki khynnah ym ban shu pule lyndet, ban wanrah ruh ïa ka sap kaba kham kyrpang kaba don ha ki khynnah pule, ban don ka mynsiem sngew sarong ïa la ka Ri India, ka la rakhe ïa ka National Education Policy mynta ka sngi balang ha katei ka skul.
La ong ba ka sorkar lyngba katei ka NeP, ka thmu ban wanrah ïa ka jingnang jingtip kyllum naduh ki kyrdan pre skul haduh ki kyrdan secondary bad haduh 100% ka jingwan rung skul ki khynnah pule haduh u snem 2030.
Ïa kitei ki kyntien la pynpaw da u Brajesh Singh Principal ka Jawahar Navodaya Vidyalaya Nongstoiñ bad u Umesh Kumar Vice Principal ka Jawahar Navodaya Vidyalaya Nongstoiñ, ha ka jingïakren bad ki nongthoh khubor mynta ka sngi ha ophis trei kam jong katei ka Shlem.
U la ong ba ka thong jong ka NEC ka long ban kyntiew ïa ka puson bniah hapdeng ki khynnah, ym ban shu pule lyndey lyndet hyntei ban kyntiew ïa ka jingnang jingtip ha kaba ïadei ruh bad ka jingstad saïan.
Ban wanrah ïa ka sap kaba kham kyrpang kaba don ha ki khynnah pule.
Ban bsiap ha ka jingmut jingpyrkhat ki khynnah ban don ka mynsiem sngew sarong ïa la ka ri India bad ban kyntiew ïa ka jingnang jingtip.
U la ong ruh ba ki mat ba donkam ha ka NEP 2020 ka long ban wanrah ïa ka jingnang jingtip kyllum naduh ki kyrdan pre skul haduh ki kyrdan secondary bad haduh 100% ka jingwan rung skul ki khynnah pule haduh u snem 2030.
Ki kyndon pynïaid skul kiba la pynithuh thymmai ki 5+3+3+4 ryngkat 12 snem ka jingshong skul bad 3 snem ka pre skul.
Ban kyntiew ïa ka jingpyndonkam kaba salonsar ïa ki kor ki bor Saïan bad teknoloji.
U la ong ruh ba ki khynnah skul ki donkam ia ki rukom pule katkum ka jingiaid jong ka por khnang ba kan myntoi hi ia ki.
Mawkyrwat, ‘Naitung 26: U bah Renikton Lyngdoh Tongkhar, MLA ka Mawkyrwat Constituency bad uba dei ruh kum u Nongaibuid hapoh ka tnad Social Welfare jong ka Sorkar Meghalaya mynta ka sngi u la leit ban jurip ïa ka jingshna ïa kawei na ki jaka jngohkai pyngngad kaba don ha Shnong Mawten, South West Khasi Hills District ka ‘Synrang Mawrin’.
Lah ban kdew ba ïa kane ka jaka jngohkai ka ‘Synrang Mawrin’ haduh mynta la shna lyngba ka jingïatreilang jong ka shnong Mawten bad kumjuh ruh na ka tnad jong ka Sorkar lyngba ka ophis jong u Block Development Office kaba dei na ka skhim 100 sngi ne ka MGNREGA ha kaba ka jinglut ha kane ka la kot mynta haduh 1 klur 20 lak ei ei ha kaba watla kane ka jingshna kam pat da long janai bha.
Lah ban ong ruh ba kane ka jingleit jurip jong u nongmihkhmat ka long kawei na ki lad ba ma u ryngkat u Myntri jong ka tnad jngohkai jong ka Sorkar Meghalaya kin sa thaw ki lad ki lynti ban ïoh ban pyndep noh ha ka por kaba biang khnang ba yn lah ban plie paidbah noh kumba la buh ha ka 4 tarik u ‘Nailur, 2023.
U bah Renikton Lyngdoh Tongkhar haba kren ha ki lad pathai khubor u la pynpaw ka jingaikhublei na ka bynta ki rangbah jong ka shnong naduh u Myntri Shnong kiba la buh ïa kane ka sngi ba kin ïoh ban jurip ïa kane ka Synrang Mawrin kaba la sdang ban shna pynwan dur itynnad khnang ba ki briew na kylleng ki jaka kin ïoh ban wan kai ne bam lyer pyngngad ha kane ka jaka.
U la ong ruh ba watla ka la don ka jingsdang hynrei kane ka jaka ka dang donkam shubun ki jingpynlut khnang ba yn lah ban pynwan dur ha ka rukom kaba dei katkum ka jingthmu ba la buh.
“Nga don ka jingthrang ban pynkylla dur ïa la ka jong ka Mawkyrwat konstitwensi, bad ïa ka South West Khasi Hills District baroh kawei ba kan dei ka ‘Tourist Destination", ong u bah Renik bad ïa kane lah ban pynurlong da ka jingïatreilang jong ki paidbah nongshong shnong, ki khun samla khnang ba kan long ka jingïarap ban ai ki lad jingkamai bapher bapher.
Ha kawei pat ka liang u la ong ruh ym tang ka shnong bad ka ophis u BDO kin ïa don bynta ha kane ka jingshna ïa kane ka jaka jngohkai, hynrei u don ka jingkyrmen ba kiwei de ki tnad treikam jong ka sorkar kin sa ai ka kti kamon ka kti kadiang kumno ban pynwan dur ïa kane ka jaka ha ka dur kaba itynnad namar kane ka dei kawei na ki jaka jngohkai kaba don kham hajan haba ïa nujor bad kiwei de ki jaka jngohkai.
U la ong ruh ba shwa kata ka sngi ba la pynbeit ban plie paidbah, u bah Renik u kwah ba ïa kane ka jaka jngohkai yn sa lah ban shna pyndep lut kat ïa ki jaka ba dang sah bad ïa kane ka donkam ïa ka jingïatreilang na baroh ki liang.
Katba na ka liang u bah L.Lyngdoh, Myntri jong ka Shnong Mawten pat u la ong ba kane ka sngi jong ka jingwan jurip jong u bah Renikton Lyngdoh Tongkhar ka dei hadien ka jingkyrpad jong ka shnong namar lyngba ka jingwan jurip jong u un ïohi ïa ki jingbym pat lah ban pyndep jong ka shnong ryngkat ka Tourism Committee.
“Nga kyrpad ïa u nongmihkhmat hadien kane un sa thaw ki lad ki lynti kumno ban leh khnang ba yn lah ban pyndep noh kham kloi ïa ka jingshna ïa kane ka jaka jngohkai namar ha ka 4 tarik u ‘Nailur, 2023 yn sa ïoh ban plie paidbah noh", ong u bah Lyngdoh.
Shuh shuh u la ïathuh ruh ba kane ka jingleit jurip na ka liang u nongmihkhmat ha ka jinglam khmat jong u Myntri Shnong ki la ïoh ruh ban rung lyngba ki 5 tylli ki krem kata ka Synrang Set Masei, ka Synrang Bah, ka Synrang Hap Myrsiang, ka Synrang Lieh bad ka Synrang Mawrin.
Ha kane ka sngi la ïadonlang naduh u Block Development Officer (BDO), Mawkyrwat C&RD Block, u bah I.Lawryniang, MCS, u Sub Divisional Office (SDO) ka PWD (R), Mawkyrwat Division, u bah S.I.Lasso, u Myntri Shnong Mawten, u bah L.Lyngdoh, ki dkhot ka Tourism Committee bad kiwei de ki riew rangbah jong ka shnong Mawten.
Jowai: U MLA jong ka Jowai Constituency u Bah Wailadmiki Shylla ha ka sngi ba-ar u la sam ïa ki tiar pyndonkam ki nongrep (Agri-Tools and farm machineries) sha ki 12 tylli ki Integrated Village Co-operative Societies (IVCSs) kiba don ha Thaidlasken bad Amlarem Block ha ka jingïalang kaba la pynlong ha Tyrshi Inn, Khliehtyrshi.
Ïa kane ka program la pynïaid da ka District Project Management Unit, West Jaiñtia Hills District.
Haba ai jingkren ha kane ka sngi u ma Wailadmi Shylla ula ong ba ka long kaba donkam bha ban don ka jingïatreilang hapdeng ki tnat sorkar, ka IVCS bad ki nongrep hapoh kine ki Block khnang ba yn lah ban kyntiew shaphrang ïa ka ïoh ka kot jong ki nongrep.
U la ai mynsiem ïa ki nongrep ban kin peit ïa ka kam rep kum ka lad pynïohkam pynïoh jam bad ula kyntu ruh ïa ki ba ki dei ban pynmlien lem ïa ki khun ki kti jong ki ha ki kam rep.
Shuh shuh u ma Shylla ula ai jingmut ïa ka kynhun jong ka DPMU ba kin pynlong ïa kum kine ki prokram ha ki jaka paidbah kum ha ki ïew ki hat na ka bynta ban khring ïa shibun ki nongrep.
U la pyntip ruh ba ula don ka jingthmu ban don ka jingïakynduh lang hapdeng u Deputy Chief Minister ma S.Dhar, u DC bad ki tnat ba dei peit ïa ka rep ka riang ryngkat ki nongrep na ka bynta ban ïasyllok ïa ka ka jingdonkam ban pynbha shuh shuh ïa ka rep ka riang.
Kiwei de kiba la ai jingkren ha kane ka sngi ki long u Deputy Commissioner ka West Jaiñtia Hills District u bah B.S.Sohliya, IAS, u ma A.Suting Deputy Project Director, M-LAMP, u ma M.Lamare, Assistant District Agriculture, kong E.Buam, Deputy Manager, DPMU bad u bah S.Rani, District Horticulture Officer.
Kham hashwa la ïoh ïa ka jingkren pdiang da u bah S.Lyngdoh, DPM, DPMU bad ïa ka jingïalang la pynïaid da u bah Starwell Paduna, Deputy Manager, DPMU bad ka kong M.Syngkon, Assistant Manager, DPMU, ka la ai ïa ki kyntien ai khublei.
Khliehriat, Naitung, 26: ki Waheh Shnong jong ka thaiñ Narpuh bad ka Khasi Students Union Narpuh Circle, mynta ka sngi ki la leit ban buh da ka jingthoh ha ophis u Deputy Commis-sioner ka East Jaiñtia Hills District bad ha ka jingthoh ki la pynpaw ka jingsngew khia halor ka jinglong jingman ka surok National Highway-6 kaba naduh Mynkre shaduh Malidor kaba la jot la pra bad buh jingeh ïa ki paidbah, halor kane ki la ai por hynñiew sngi ïa ka sorkar bad ïa ka National Highway Autho-rity of India ba maramot ïa katei ka surok, lym kumta ki Waheh Shnong bad ka KSU na Narpuh kin shim da kawei pat ka lynti bad khang lynti ïa ka surok national highway ha Narpuh.
Ha ka shithi sha u Deputy Commissioner, ba la soi da ki Waheh Shnong na Narpuh bad ki nongïalam jong ka KSU Narpuh, ki pynrem jur ïa ka jingleh bym salia ka sorkar bad ka NHAI ka bym shim khia satia ban maramot ïa katei ka surok, ki la dawa ruh ba lada maramot ïa ka surok ym dei ban trei tang ban dep, hynrei dei ban da thep da ki maw ba heh, hadien pat sa thep sa ki maw kiba rit bad nangta pat sa siang rong bha ïa ka surok, dei ruh ban wanrah da ki engineer kiba la tbit bha ha ka kam shna surok, dei ruh ban pynbun ïa ki kor ki bor (machine) bad ki nongtrei ki ban trei, kumjuh ruh ka NHAI ka dei ban shim khia ban weng noh ïa ka jingeh ha ka jingtwa khyndew kaba ju jia ha ka tunel ha Sonapyrdi kaba ju buh jingeh ïa ki nongleit nongwan, kine ki long ki kyndon ba la buh ba ka NHAI ka dei ban bud.
Ki Waheh Shnong bad ka KSU na Narpuh, ki la byrngem ba lada ka NHAI kam bud ïa kitei ki kyndon ban maramot ïa ka surok, kin shim ïa ka synjam ban khang tala noh ïa ka jaka khrong pisa, Toll Gate, kin khang ïa ka lynti na ka surok national highway ha Narpuh bad ruh kin ujor da ka ejahar pyrshah ïa ka NHAI.Haba kren sha ki lad pathai khubor, u President ka KSU Narpuh Circle Bah K.S.Suchiang, u la ong, ka jinglong jingman ka surok national highway naduh Mynkre shaduh Malidor ka la sniew shaba palat, la bun sa tang ki thliew ba lang um kum ki pung dohka, bun ruh ki kali kiba la julor bad sniew ha lynti na ka daw ka jing sniew palat ka surok, kumjuh ruh kane ka jinglong ka surok ka buh jingeh bad buh jingma ïa ki nongñiah kali bad ki paidbah kiba leit ba wan, ka buh jingeh ruh khamtam ïa kito ki kali kit nongpang “Ngim lah shah shuh namar ngi la shah ban beiñ shaba palat pud, kane ka jingleh mynti ka sorkar bad ka NHAI ka pynbor ïa ngi ba ngi dei ban leh eiei bad mih shakhmat namar ngi pyrkhat ïa ki jingeh ba ki paidbah ki ïakynduh ha ka leit ka wan, lada ka sorkar bad ka NHAI kim leh eiei ngin shim noh da kawei pat ka synjam.
".
Shillong, Naitung 26 : Ka KSU Shillong Mihngi ha ka sngi Balang ka la leit ban ujor sha u Myntri ka tnad Bording, AT Mondal halor ka jingthut thut khah khah palat ka jingpynlip bording ha katei ka thaiñ.
Ka Seng hapoh ka jingïalam jong u samla Hamar Wanshong, dkhot jong ka Legal Cell KSU Seng Kmie, ki la pyntip ruh ha u Myntri ba nalor ka jingthut ka rukom ïoh bording, ki paidbah ki mad ruh ïa ka bording kaba tlot bha.
Ha katei ka jingkynduh ka Seng ka la dawa ruh na u Myntri ban thung khambun ki nongtrei lane ki Line-man ha New Shillong Township ban peit haba ïadei bad ka jingthut khah khah ka bording.
“Ka jingduh bording hapoh ka thain New Shillong Township ka long sha ba palat bad teng teng ka thain kam ju ïoh bording haduh 24-48 kynta bad kane kala kthah bha ïaki paidbah naduh ki samla pule bad khmatam kito kiba pyntyllun ïa ki kam ki jam lyngba ka bording," ong utei u nongïalam ka KSU.U samla Hamar ula ïathuh ba haduh mynta ka thain New Shillong Township ka don tang uwei u Line-man u ba treikam na NEIGRIHMS bad u khmih ïa ki bun tylli ki shnong ba kynthup ka shnong Lumkhyriem, Mawpat, Itshyrwat, Saisiej, Mawlong, Mawkynring, Mawkasiang, Diengiong, Siejiong, Tynring, Mawpdang, Diengpasoh, Mynriang nalor kiwei kiwei.
La ïathuh ba ha ka jingïakren u Myntri u la kular ban shimkhia ïa katei ka mat bad shen un sa kren bad ki ophisar ka tnad Bording ban pyntikna ba katei ka thaiñ kan ym thut shuh ha ka jingïoh bording.
Shillong, Naitung, 26: Ka Hynñiewtrep Border Dispute Redressal Forum (HBDRF) ha ka sngi Balang ka la maham ba lada ka Sorkar Jylla kam lah ban weng noh ïa ka Entry Gate jong ka Karbi Anglong Autonomous Council (KAAC) kaba don ha ka shnong Khanduli, khlempep kan mih biang ka jingjia kumba la jia ha ka shnong Mukroh.
Ha ka jingïakren bad ki lad pathai khubor, u Chairman ka Forum u Bah Chandame Sungoh u la ong, “lada ka Enty Tax Gate jong ka Karbi Anglong Autnomous Council (KAAC) ka dang neh dang sah ha ka shnong Khanduli, kan jia biang kumba la jia ha Mukroh.
Haba pynshai halor ka jingkren jong u dang shen ha kawei na ki lad pathai khubor lada ki Karbi kim hun ban shong ban sah ha Meghalaya ki lah ban leit phai noh sha Asssam, u Bah Sungoh u la ong, “ngi long ki trai shnong trai muluk kiba shong nyngkong eh ha kane ka jaka.
Ki briew jong ngi ki shah pyndik lait phew jait ha kine ki briew (Karbi) nalor ba ki shong ki sah hapoh ka khyndew ka shyiap jong ngi.
Ngi ladep ïakren la bun bunsien bad u Deputy Commisioner jong ka West Jaiñtia Hills District.
Ngi la ai bun tylli ki dorkhas.
Ngi la ïakynduh ruh wat ïa u Chief Secretary jong ka Jylla ha ka 3 tarik, Jymmang, 2023 bad ngi la ïathuh lut ploiñ ïa ki jingjia hynrei kim shym la shimkhia ïa ki jingeh.
"“Ka jingïakynad, ka ladep jia.
Namarkata, ka Forum ka ïaiban ïa ka Sorkar ban shimkhia ban pynneh pynsah bad ban wanrah biang ïa ka shongsuk shongsaiñ bad kumba ngi la ïoh jingtip ba ki Myntri Rangbah ka Meghalaya bad ka Jylla Assam kin sa leit jurip ha ka 15 tarik mynta u bnai hynrei kane ka jingjurip kam pat urlong satia haduh mynta wat haba ladep shna wat ïa ka rynsan," u la ong.
“Hadien ba la mih ka jingïakynad ki Pnar bad ki Karbi, ki arngut ki Myntri Rangbah (Conrad Sangma bad Himanta Biswa Sarma) la arsien ki ladep ïakynduh bad la saw sien ki Symbud Myntri Rangbah, ki DC bad ki SP jong ka West Karbi Anglong bad ka West Jaiñtia Hills ki ladep ïakynduh.
Hynrei kim shym la shimkhia da ka rukom kaba dei," la bynrap u Bah Sungoh.
