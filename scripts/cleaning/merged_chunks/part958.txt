Lah ban pynkynmaw ba ka JHADC ka la pas ia katei ka Bil ha ka 12 tarik u naiwieng  hadien ba ka komiti phiah konstitwensi ka la dep ban pynlong ia ka jingpynsngew paidbah bad katei ka bill mynta ka ap sa tang ka jingmynjur na ka sorkar jylla.
Shuwa ba ka JHADC kan pass ia ka Bill, ka komiti ka la pynlong ia ki jingialang pynsngew paidbah ha kylleng ki jaka ka Ri-Lum Jaintia bad ha kiba bun ki jingialang ki paidbah ki ieng pyrshah ia ka tei ka jingthmu ban pynkylla thymmai ia ki konstitwensi MDC.“Kiba bun hi ki paidbah kiba la wan sha ka jingialang kim pdiang ia ka tei ka bill ba ka JHADC ka la pynkhreh" ong u President ka Jaintia People Movement Forum (JPMF) u  Mabeitlang Pohsngap haba kren sha ki nongthohkhubor.
Haba kynnoh ba la pass ia katei ka Bill ha ka jingkyrkieh khlem kino kino ki jingjurip ia ki shnong kiba hap ha ki thain bad ki jaka bapher bapher.
U la kynnoh ruh ba la wanrah ia ka tei ka bill sha u paidbah da ka jingleh donbor ha kaba ym shym la ailad ia ki paidbah ba kin ia aia jingmut lang halor katei ka phiah konstitwensi.
U President ka Synjuk Ki Rangbah Shnong (RKRS) na  West Jaintia Hills u Kolmen Pohshna haba kren sha ki nongthohkhubor ha Shillong Press Club u la ong “Ngi dawa na ka sorkar jylla ba kan pynsangeh noh shuwa ia ka jingphiah konstitwensi ha JHADC namar kan ktah ia kiba bun ki shnong".
Shillong, 13 Nohprah:Ka dorbar shnong Nongkwar kan pynlong ia ka jingpynkhuid shnong ha ka 17 tarik Nohprah naduh ka por 8 baje mynstep.
Ha katei ka sngi kan don ka jingkhang shnong ha baroh u pud u sam jong ka Mawlai Nongkwar bad ym shah ban iaid kali ha ki surok shnong ha ka por ba pynkhuid lait noh ki kali kit niut.
La kyrpad ia ki nongkhaii bad ki trai jaka ban iamih ryntih lang bad ban iai shah shipor haduh ban da dep pynkhuid shnong.
Ban dep kham kloi, la kyntu ia ki samla kynthei bad shynrang kynthei bad shynrang ki longkmie bad ki longkpa ban iamih paidbah ban iashim bynta ban pynkhuid ia ka shnong, la ong ka kyrwoh na u publicity secretary ka shnong Balajied L Dkhar.
Shillong, 12 Nohprah:U MLA barim ka Mawlai u Bah Founder Strong Cajee u la ong ba ka Mawlai Secretariat ne ka Greater Mawlai Coordination Committee for development ka dang plie bad na ka liang jong u bad ki nongpeit kim pat shim kano kano ka rai la yn khang ne yn bteng.
Haba iakren mynta ka sngi bad u Rupang, u Bah Founder u la ong ba ia haduh mynta um pat lah bad rai la kin khang noh ia ka Mawlai Secretariat ne ban dang pynsah.
U la ong ba halor kane ka Secretariat kin sa rai da kaba shong jing ialang ha shwa ka MDC elekshon.
Ia kane ka Secretariat la plie da u Bah Founder ha ka por ba u dang long MLA, ha kane ka Secretariat ki ju pynlong ki jingia lang bad ki dorbar shnong, ki sengbhalang bad kiwei kiwei ki kam paidbah.
“Ia mynta ngim pat lah ban ong ei ei la yn khang ne em ia ka Secretariat", la ong u Bah Founder bad bynrap, ngin sa iashong ban iapyrkhat halor kane bad yn un sa khot ia ka jingialang shwa ka elekshon MDC.Ha kane ka Mawlai Secretariat, u Bah Founder u ju pynlong ia ka jingialang ban iapyrkhat ia ki kam pynroi ka Mawlai bad kum ka jaka treikam ban iakynduh ban iakren kam paidbah.
U Bah Founder u la thaw ia kane ka Secretariat ha kaba ma u, un long kum u Myntri Rangbah bad ki nongialam shnong ki rangbah shnong kin long ki nongia aijingmut ban iakren ia ki kam jong ka Mawlai.
Katkum ka jingong u Bah Founder, u la buh ia ki nongtrei kumba 30 ngut eiei ha kane ka Secretariat, hynrei mynta namar ba u la rem elekshon, ki kham duna sha ka 4 ngut eiei bad ia ki nongtrei la siew tulop na la pla jongu hi.
Shillong, 12 Nohprah:Ka KHADC ka la khot ia ka dorbar kypang ban iakren ia ka kaiphod jong ka Delimitation Committee la sngi Saitjain.
“Ngi la khot ia ka dorbar kyrpang jong ka Council hadien ba 20 ngut ki MDC ki la sngew ba ka long kaba donkam halor kane" la ong u CEM ka KHADC Bah Pynshngain N Syiem.
U Bah Syiem u la ong ba ka Executive Committee (EC) kam pat lah ban shim ia ka rai halor ka kaiphod jong ka Committee.
“Dei tang ka iing dorbar kaba lah ban shim ia ka rai la kan pdiang ne kyntait ia ka kaiphod", la ong u CEM.Ha kajuh ka por, u  CEM u la iathuh ba ka EC kam lah ban iakynduh ha kane ka sngi Palei namar ba bun ki dkhot ka Executive Member ki don shabar.
“Ka  EC  kan iakynduh biang la sngi Thohdieng ban iaken ia kane ka kaiphod, la ong u Bah Syiem.
Ha kajuh ka por, ka thymmei khubor ka la iathuh ba bun ki MDC ki kwah ban pynlong elekshon da ka constituency thymmai.
“Ka rai halor ban khot ia ka dorbar ka long tang ka jingpyndep rukom", la ong ka thymmei khubor.
Katkum ka jingthmu ban phiah constituency, ka Council ka kwah ban thaw ia ka Umsning constituency da kaba pynduh noh ia ka Laitkroh constituency.
Da ka jingpynduh ia ka Laitkroh, ki jaka ba hap hapoh ka Laitkroh constituency kin pharia noh sha Mylliem, Langkyrdem bad Sohra.
Shwa ia kane, ka Delimitation Committee ka la aiti ia ka kaiphod sha ka EC ha ka 9 tarik Nohprah.
Shillong, 13 Nohprah:Ka Executive Committee (EC) ka KHADC ka la pdiang ia ka kaiphod jong ka Delimitation Committee halor  ka jingphiah thymmai ia ki constituency.
“Baroh ki dkhot jong ka EC ki la sngew hun ia ka kaiphod jong ka Committee," la ong u CEM u Bah Pynshngain N Syiem mynta ka sngi Thohdieng hadien ba la wai ka jingialang.
U la ong ba ka Committee  ka la wanrah ia ka jingpynkylla malu mala halor ka jingphiah ia ki constituency ba la pas da ka Council.
“Hynrei, ngi hun ia kaei kaei kaba la leh da ka Comcittee" la ong u Bah Syiem.
Ha kajuh ka por, ka dorbar kyrpang jong ka KHADC kan long lashai ka sngi Saitjain ban iakren ia kane ka kaiphod jong ka Delimitation Committee.
Kham mynshwa, u Bah Syiem u la ong ba ka Executive Committee (EC) kam lah ban shim ia ka rai halor ka kaiphod namar ba kan shong ha ka dorbar ban pdiang ne em ia ka.
Hynrei ha kajuh ka por, la iathuh ba kiba bun ki MDC ki pdiang ia ka jingphiah constituency ban long kumba leh ia ka MLA constituency.
“Ka jingkhot ia ka dorbar kan long tang ka jingpyndep rukom"  la ong ka thymmei khubor.
Katkum ka Delimitation Bill, ka Council kan thaw ia ka Umsning constituency  da kaba pynduh noh ia ka Laitkroh constituency.
Da ka jingpynduh ia ka Laitkroh, ki jaka kiba hap ha kane ka constituency kin pharia noh sha ki MDC constituency kum sha Mylliem, Langkyrdem bad Sohra.
Ka Delimitation Committee ka la aiti ia ka kaiphod sha ka EC  ha ka 9 tarik Nohprah.
Mumbai, 13 Nohprah:“Ka Suzanne, ka la rai ban ia pyllait noh bad nga bad ban pynkut noh, ia ka kam ia poikha jongngi, kaba 17snem kynthih" ong U Hrithik Roshan, u actor ba pawkhmat jong ka bollywood, ha ka jingpynmih khubor mynta ka sngi.
Ka Susan bad U Hrithik, ki la ia poi kha, ha ka 20tarik Nohprah 2000, ha ka por, ba ka iaid iew bha ka phlim jongu, Kahona Pyar Hai.
Ki don arngut ki khun shynrang, U Hreehan bad U Hridhan.
“Ngam kwah ba kane ka khubor, kan pynkhih jingmut ia kito kiba ieid ianga.
Nga dei uba ngeit skhem ia ka maian jong ka shongkha shongman bad nga ju burom bha ia kane ka kam" ong ka jingthoh U Roshan.
Ha u bnai ba ladep, U Hrithik, ula leit shah sumar shabar, na bynta ka jingpang, kaba don ha ka khlieh jongu bad ha u naitung ba ladep, ula shah puid, na ka jabieng, namar ba ka don ka jinglang jong ka snam.
U Hrithik, u kyrmen, ba un sa lah ban sdang shen, ia ka kam ak phlim jongu, ha ki khyndiat por, ban sa wan, ong katei ka jingthoh da utei u khlur ka bollywood.
Shillong,13 Nohpraha:U President ka Jain tia Student Union Midlle East Jaintia u Ma D.Kyn dait u la iehnoh na ka kam President bada ka jinglong dkhot ka seng.
Halor ka jingiehnoh jong u ia ka kam seng u la ong ba u la ieh  da ka jingkhuid mynsiem khlem ia don daw eiei bad ka seng hynrei ki dei ki daw shimet jong u hi kiba um lah ban kiar, haba phaidien noh na katei ka seng u Ma Kyndait u la kitbok kitrwiang bad kyrkhu kyrdoh ia ki nongialam ka JSU naduh kiba rit haduh kiba heh ba kin nang trei shitom nangne shakhmat na ka bynta ka ri bad ka Jaitbynriew.
Shillong,13 Nohprah:Mynta ka sngi kawei ka jaka buh skum kba jong u wei u khar Bihari ka la shah thang ha ki riew runar ki bym shym la ithuh bad katei ka jingjia ka la jia ha ka por 4 baje janmiet ha Umkaliar Bihar Colony.
Katei ka skum kba kaba la shah thang ka dei ka jong u  Rajendra Rai.
Katkum ka khubor na ki pulit ka jingjulor ha katei ka jingjia ka la kot sha ka T.7000 hajar tyngka.
Ki pulit ki dag pynlong ia ka jingtohkit halor katei ka jingjia.
Shillong,13 Nohprah:Ka Mawlai nonglum dorbar kan pynlong ia k jingpynkhuid shnong ha ka 18 tarik mynta u bnai naduh ka por 9 baje mynstep, ka dorbar ka la kyntu ia baroh ki kilai kiba iaid na ka Long Round road, Mawlai Nonglum ba kin niah suki bad don akor khnang ban lait na kino kino ki jingjia ba sngewsih.
Ka la kyntu ruh ia baroh ki kali kit nuit kiba iaid lynti lyngba ka Long Round Road,Mawlai Nonglum ba kin da tap bha ia ki klai kit nuit khnang ba ki nuit kik nier kin ym hap ha ki surok.
Ka Dorbar ka la bthah ruh ia baroh kito  ki ba don ing lane kiba don jaka hapoh u pid u sam ka Mawlai nonglum ba kin wan ban pynkhuid ia ki jaka jong ki ha katei ka sngi bad nba ki dei ruh ban leit ia kynduh ia ki Rangbah dong jong ka dong jong ki.
Katei ka long katkum ka kyrwoh ba la pynllait paidbah da u Bah S.D Khongwir Rangbah shnong Mawlai nonglum.
Ha kawei pat ka khubor, kan don ruh ka jingpynkhuid shnong jong ka dong mission ha ka 14 tarik mynta u bnai ha kaba yn sdang naduh ka por 7 baje mynstep.
Ha katei ka sngi yn khang ia ki kali ban rung tang haduh ka por 11 baje mynstep bad ki dukan kin khang lut haduh ban da dep ka pynkhuid shnong khnang ba ka pynkhuid kan long kaba iaid beit iaid ryntih.
Katkum ka kyrwoh ba la pyllait da u Rangbah shnong ka mission u Bah G.S Basan ka la kyntu ia baroh ki nongshong shnong bad ki ophis/skul/hostel bada nongshong dukan ha ki shopping Complex bada ha kiwei ki jaka ba kin ia mih ryntih naduh ka por ba la buh.
Ka jingpynbeit ia ka jingpynkhuid shnong ka long ha block I nadudh Waia ki ki sharum yn ialam a u Bah Thio Passah,Randal Ryngad, Aite Massar,Baika Lyngdoh,B.K Laitphlang.
Block II yn ialam da u Bah Tom  Rumnong, Bah C.R Tariang,Hamlet War.
Ha block II Na ing Ri-Bhoi Presbytery haduh Madan Mission yn ialam da u Bah Symper Dkhar, K.Nongkhlaw.
Block III ka bynta ba shadien lum jingtep ter tere shaduh Nabaon College yn ialam da u Bah S.S Syiemlieh,T B War, L Pamthied bad Block III naduh madan student haduh khmat ing Dorbar yn ialam da u Bah Chesterfield Lyngdoh, Tbn.H.Mawroh, Bhaiti Rynjah bad Bah Wing.
Kitei ki jingpeit ia ka jingpynkhuid shnong baroh yn khlieh da u Bah G S Basan ,Rangbah Shnong, D.War Secretary,D.Blein Asst.Secretary, Sandy Rumnong President Seng Samla ,Wer Sumer Secretary Seng Samla.
Ka dorbar ka la mana ban ym sei ia ki nuit na ki ing ne ban pruid dak da ka pushara ne rong ha ki kynroh bad lynti syngkien.
Ka dorbar ka la khmih lynti ruh ba ki paidbah kin pyndep ia la ka kamram na ka bynta ka bha ka miata bad ka khuid ka suba ka shnong ka thaw.
Shillong, 13 Nohprah:Ka dorbar shnong Lama Villa kan pynlong ia ka jingpynkhuid shnong ha ka 18 tarik Nohprah naduh ka por 7 baje myn step kum ka dak ban kynmaw burom ia u Myl lung ka ri u Paieid Soso Tham.
Ha katei ka sngi kan don ka jingkhang dukan ha baroh u pud u sam jong ka Lama Villa bad ym shah ban iaid kali ha ki surok shnong ha ka por ba pynkhuid.
La kyrpad ia ki nongkhaii bad ki trai jaka ban iamih ryntih lang bad ban iai shah shipor haduh ban da dep pynkhuid shnong bad yn sa leit buh syntiew ha u mot jong u Myllung Soso Tham.
Ban dep kham kloi, la kyntu ia ki samla kynthei bad shynrang kynthei bad shynrang ki longkmie bad ki longkpa ban iamih paidbah ban iashim bynta ban pynkhuid ia ka shnong, la ong ka kyrwoh na u general secretary ka shnong Bah Riten Kma.
Shillong,13 Nohprah:Mynta ka sngi ka dei ka sngi kaba ki sengbha lang ki la pynbna da ka pakhang ophis kum ka jingiakhih na ka bynta ban pynbor iaka sorkar ban pyntreikam ia ka ILP ha ka jylla.
La iohi ba kane ka pakhang ophis ki sengbhalang ka iapher na kiwei pat ki sngi ba ki la pynlong ha kaba mynta la iohi ba kham bun na ki nongtrei ki la poi sha ki jaka trei jong ki bad jan baroh ki ophis ki iaid beit ka jingtreikam lait noh tang ki Bank bad katto katne tylli ki ophis sorkar.
Kat kum ka jingioh lum jingtip na ki tyllong khubor , la ioh jingtip ba ha kane ka District East Khasi Hils ka jingwan poi trei ki nongtrei ka la kot sha ka 55 na ka shispaha kaba la long palat ia ka mar shiteng katba ha Ri-Bhoi pat tang 35%, ha West Jaintia Hills ki nongtrei kiba la poi trei ki la kot sha 82% katba ha East Jaintia pat 70%, ha South West Khasi Hills ki nongtrei ki la poi 62% katba ha West Khasi Hills pat baroh ki ophis ki la khang lut namar ka dei ka sngi shuti jong la lyngkhuh sngi kha jong u Sib Sing Syiem.
Ha Ri-Lum Garo la ioh jingtip ba ha baroh ki ophis ka jingwan poi trei ki nongtrei ka long hi kumba ju long manla ka sngi kata 100 na ka shispah lait noh tang ha East Garo Hills kaba ki la poi tang kumba 10%.
Ha katei ka sngi pakhang ophis la iohi ba ka sorkar ka pynrben ia ki bor pahara ha ki ophis ki surok bad kylleng ki jaka ha kaba ia ka jingiaid ki pulit  pahara ha kylleng ka nongbah.
Ym shym la don kano kano ka jingjia ha katei ka sngi pakhang ophis.
Shillong, 13 Nohprah:U MDC ka KHNAM na Jaiaw u Bah Adelbert Nongrum u la ong ba ki paidbah ka jaitbynriew ki dei ban sngewthuh ba ka Assmbly ne ka iing dorbar thawain ka jylla, ka dei kum ka kamra shongkai ha kaba ki briew bym dei ki trai shnong ruh ki lah ban wan bad shongkai, katba ka District Council ka dei kum ka kamra shetja ha kaba ki lah ban shong dei tang ki trai shnong.
Haba kren hynne ha ka jingpynlait paidbah ia ka thup kyrteng jong ka party na ka bynta ka MDC elekshon ban wan, u Bah Adelbert u la ong ba ka long kaba donkam ba kum ki paidbah ka ri Khasi ba kin jied ia ka party kaba ieng na ka bynta ka ri bad ka jaitbynriew.
“Ka iing dorbar ka jylla ka long kum ka kamra shongkai katba ka district council ka dei ka kamra shetja, kaba dei trai tang ma ngi", la ong u Bah Adelbert bad bynrap, ba ki paidbah ki dei ban sngewthuh ba ki don bun ki seng trai ri ha kane ka jylla hynrei ki dei ban bishar kaei kaba long seng trai ri kaba shisha.
U Bah Adelbert uba dei ruh u Vice President ka KHNAM, u la ong ba ia ka jylla da ka jinglaitluid hynrei ka long kaba sngewsih ba la ailad laitlan pynban ia kiwei ban wan rung.
“Ka ILP ka long ka atiar ba donkam bha ban iada ia ka ri bad ka jaitbynriew rit paid", la ong u MDC ka KHNAM.U la ther ia u Myntri Rangbah ka jylla u Mukul Sangma uba la iaw na ka bynta ialade shimet.
“U Mukul u la iam ialade shimet, bad lada ka jinglong jingman kan neh kumba long mynta, wat ki synran jongu ruh, kin sa iam lut", la ong u Bah Adelbert.
U la ong ba haba ong nongialam kam mut ban klun lut, ban ioh lut ialade hynrei ka dei ban duh lut ialade na ka bynta ka ri bad ka jaitbynriew.
Kumjuh u President ka KHNAM u Bah Pyndapbor Saiborn, u la ong ba ka ILP ka dang im ha kane ka jylla katkum ka Eastern Bengal Frontiar Regulation Act 1873 bad ka jingkam jong u Mukul ka dei tang ka jingthmu ban pynbeit ia ki paidbah ka jylla.
Katba u Bah James Ban Basaiawmoit u la ong ba ka jingkren jong u Bah HDR Lyngdoh ba ki paidbah ka ri Khasi, ka mut ba u matlah bad kyllut.
Lada u pule khubor, u peit ha TV ia ka jingialang ha madan Students halor ka ILP, um dei ban kren kumte", la ong u Bah Basaiawmoit bad bynrap, Lada u Bah HDR u ong ba ki paidbah ka Sohiong kim kwah ILP, kata te lah ban ngeit hynrei ban ong ki paidbah ka ri Khasi, ngim lah ban pdiang’.
Shillong,13 Nohprah:Ka Laitlyngkot Primary Health Centre ka la kynjoh sha u mawmer jong ka jingiaid lynti kaba 25 snem jong ka ha kaba la pynkut ia ka jingrakhe donburom mynta ka sngi ha katei ka PHC, kaba don ha Laitlyngkot.
Ha katei ka jingrakhe ia ka jubili Rupa la wan ban ia shim bynta da u Bah A.L Kek u Myntri ka tnad ka koit ka khiah ka jylla, uba long ruh ha ka juh ka por u kongsan, ha kaba  la ia don ryngkat u Bah Titos W Chyne, MLA ka thain uba long ruh u symbud kongsan, u Bah Prestone Tynsong, Myntri sorkar uba long ruh u MLA barim ka thain bad kumjuh ruh u kongsan ba kyrpang ba la shah khot sngewbha, la ia don ruh u Bah J.Tynsong MDC ka thain, u Deputy Commissioner ka East Khasi Hills u Sanjay Goyal, ka DM&HO,East Khasi Hills ka Dr.R M Lamare, ka kong E.L Warjri BDO Khad-ar shnong – Laitkroh C&RD Block nalor kiwei pat ki ophisar sorkar, ki  doktor bad ki nongtrei katei ka PHC bad ki paidbah  kiba la wan ban ia shim bynta lang.
La pyniaid iaka jingialang da ka Medical and Health Officer Incharge ka Dr.( Miss) C.Lamin.
Haba kren ha katei ka jingialang u Myntri ka tnad ka koit ka khiah u Bah A.L Hek u la ai ka jingiaroh ia katei ka PHC ha kaba u la ong ruh ba haba sngap bad peit ia ka jingtreikam katei ka PHC ka la don ka hok ban ioh ia ka nam kum ka PHHC kaba bha tam ha ka jylla baroh kawei.
“ Kane ka PHC ka don ka hok ban ioh ia ka nam kum ka PHC ba bha tam ha ka jylla" ong u Myntri.
U la kyntu ruh ia ki doktor bad ki nongtrei ba kin trei ia ka kam jong ki naduh mynsiem bad kim dei ban shah longmraw ha kata ka kyndon treikam kiba la buh ( Rules and Procedure) , kaba u Myntri u thew ba ki nongtrei ki trei tang ha kito ki por bad ki kynta ba la buh ban trei hynrei u la kyntu jur ia ki nongtrei katei ka PHC ba kim dei ban thew ia ka por hynrei ban trei haba ka kam ka shah ia ki ban leh.
“Trei naduh mynsiem, trei da ka khmat ba phuh samrkhie, ka jingphuh samrhie ka dei ka dawai kaba lah ban pynkoit shsiteng jong ka jingpang" kyntu u Myntri ia ki nongtrei ka Laitlyngkot PHC.Kum u MLA ka thain u Bah Titos W chyne u la ong ba ha ka jinglong MLA jong u kaba dang shisnem dunan eiei u la wan ban jngoh ar sien da la de hi ia katei ka PHC bad u la ia kynduh bad ki nongtrei jong ka ban ia phylliew jingmut halor ki jingeh ba katei ka PHC ka don.
U la ong ba haba ia nujor ia ka jingtreikam katei ka PHC ka la i dei ban kyntiew kyrdan noh ia ka sha ka CHC khnang ba kan lah ban ai ka jingshakri ba khambha ia ki paidbah.
Da ka jingkwah ban kyntiew kyrdan noh ia katei ka PHC u MLA u la ong ba ka don ia ka daw kaba biang ba kan shah pynkiew kyrdan, kawei na ki daw ka long bay m don tang kawei ruh ka CHC ha Khad-ar shnong –Laitkroh Block hynrei la don tang ki PHC bad Sub-Centre bad sa kawei katei ka PHC ka dei kaba la iaid lynti ha ki jingtreikam jong ka la 25 snem mynta.
Haba phai sha ka jingiaid lynti kaba 25 snem jong katei ka PHC, la pynkynmaw da ki nongkren bapher bapher na ka liang ka tnad ka koit ka khiah ba la plie ia ka 13 tarik u nohprah 1988 kum ka PHC ba pura  bad la pynjanai shuh shuh ia ka rukom treikam jong ka da kaba ai ka jingshakri kaba 24 kynta ha ka shi taiew naduh u snem 2009.
Shuwa ban plie ia ka ha u snem 1988 katei ka PHC ka dang long tang kum ka Dispensary naduh u snem 1960.
Ka dei ka jaka ai jingsumar kaba la ai ka jingshakri ia kumba 35 tylli ki shnong ha ka jingbun briew kaba haduh 16,602 ngut katkum ka jingkhein kaba la ioh ha ka 1 tarik u iaiong 2013.
Katei ka PHC ka la thaw ia bun tylli ki komiti ban wanrah ka jingshakri ba khambha sha ki paidbah ha kaba ha ki komiti bapher bapher ki nongkitkam shnong , ki rangbah shnong bad ki sordar ki la long ki dkhot jong ka.
Ki don ruh ki Asha kiba ai ka jingshakri kaba kyrpang ia ki kynthei ba ar met bad ki khyllung khynnah.
Ha ka jingrakhe ia ka jingdap 25 snem jong ka mynta ka sngi ki la don shibun ki nongkren kiba la ai ka jingkren kynthup ia u Bah Prestone Tynsong, ka DMHO Dr.R M Lamare, u sordar barim ka  Elaka Laitlyngkot u Bah Dastik Shabong, Dr.L.L Sawian DHS, u DC Sanjay Goyal.
La ai ia ki jingkren khublei khadduh da ka Dr.L.Lyngdoh,Chairperson,Silver Jubillee Celebration Committee Inspection jong ka PHC.Hapdeng ba dang iaid ka jingialang la don ruh ki jingpynbyrngia kum ki jingrwai bad ki jingshad.
La sam ruh ia ki khusnam bapher bapher sha ki nongjop ha ki jingialehkai bapher bapher ba la pynlong da katei ka PHC.La sam rurh ia ki khusnam kyrpang kaba la ai sha ki nongtrei kiba la shah jied ban ioh khusnam.
Shillong,13 Nohprah:Ka long ka khubor ba sngewlehrain ba kat ha Meghalaya House, ka jaka sah ba ka sorkar ka  la pynkhreh na ka bynta ki ban sah ki briew jong kane ka jylla  haba ki leit shabar jylla,  ka la long pynban kum ka ktem ki nongtuh.
Mynta ka step haduh 6 tylli ki mobile ki la shah tuh na ka Meghalaya house kaba don ha Kolkata, bad ha ka 8 tarik u nohprah la shah tuh 10 tylli na kamra sah ki kynthei bad 3 tylli na kamra sah ki shynrang bad tang ha katei ka sngi haduh 13 tylli ki mobile ki la shah tuh na katei ka ing sah ki briew ka jylla.
Kane ka jingjia shah tuh mobile ha Meghalaya House kam dei shuh ka jingjia kaba sngewphylla ha kaba ha u snem ba la dep tang ha u bnai kyllalyngkot ki la don haduh 19 tylli ki mobile kiba la shah tuh.
Ym tang ia ki mobile ba ki nongtuh ki ap thap ban tuh na katei ka jaka, hynrei kim shym la map wat ia ki pla thep jain bad ki jain phong ruh ha kaba u wei u samla u la shah rong noh ka pla  jong u bad um ioh shuh wat tang ia ki jain ban phong ruh, bad sa uwei pat u la shah tuh sa ka jaket snieh jong u.
Halor katei ka jingjia shah tuh ha Meghalaya House u President ka Jaintia Student Union ,Shillong Circle u ma E C Dkhar u la iathuh ba u la kylli na kiba trei ha katei ka ing, ha kaba la iathuh ba ka long kaba shisha, ha kaba uwei u nongtrei ha katei ka ing u la pynpaw ia ka jingsngew lyngngoh ia ka jingioh lad ki nongtuh ban rung sha ki jaka sah ha Domitries , u la iathuh rurh ba kane ka jingjia kam dei shuh ka sien kaba nyngkong.
Ka JSU ka la kynnoh ba katei ka jingjia ka jia namar ka jingleh sting jong ki nongpeit ia katei ka ing , haba pynrem jur halor katei ka jingjia ka la dawa ruh na u Director bad u Incharge  ka Meghalaya House ba ki dei ban siew ia baroh ki tiar jong ki khynnah ba shah tuh kynthup iaki mobile.
Lah ban kdew ba ka JSU ka la ioh jingtip ia katei ka jingjia lyngba ka phone na ki samla pule kiba la leit ban sah sha  katei ka ing jong ka jylla ha kaba ki la iathuh ba kim don shuh ka jingshngain ban sah ha katei ka jaka.
Shillong, 13 Nohprah:Ki samla pule ka North Eastern Hill University hapoh ka lama ka North Eastern Hill University Hostellers’ Welfare Committee (NEHU-HWC) ki la byrngem ban khang kdam noh ia ka ophis ka Dean Students’ Welfare (DSW) bad Provost Dean of Students’ Welfare lada ym weng noh ia u Prof SN Sharan bad Provost Prof DK Nayak halor ka jing kynnoh ba kim bit ban pyniaid ia katei ka tnad.
Ka rai halor kane ka wan hadien ba ki bor pyniaid jong ka NEHU kim sngap ia ki jingeh jong ki samla pule ba kynthup ia ki research scholar ba la buh kham mynshwa.
Ki la dawa ba ia u Prof Sharan bad Prof Nayak dei ban weng noh kim lah ban pynbeit ia ki jingeh ba la buh hakhmat jongki da ki samla pule.
“Ngin hap ban khang noh ia ka ophis jong ka DSW bad provost, haduh ba kin weng ia kitei ki ar ngut", la ong u vice chairman ka NEHU-HWC u Atanu Banerjee haba iakren hynne bad ki nongthoh khubor ha nongbah.
U Banerjee u la ong ba ki samla pule ki la rai ban nym ithuh shuh ia utei u Dean bad Provost lada ki bor ba dei peit kim lah ban shah shkor ia ka jingdawa jongki.
U la ong ki la rai ruh ban thoh sha ka Human Resource Development (MHRD) pyrshah ia kitei.
U chairman ka NEHU-HWC u Rusievan Shangpliang  u la kynnoh ba kine ar ngut ki heh  kim shym la lah ban leh ia ka kamram ba la bynshet ia ka kam ha ki kaba la wanrah ia ka jingiakhih jong ki samla pule bunsien.
U Shangpliang u la kynnoh ba u Dean bad Provost ki la niew bein khlem peit ia ki baibam jong ki samla  ba leh ia ka  fellowship bad scholarship nalor kiwei pat ki jingeh.
Kumba 200 ngut ki research scholar ki la shah ktah namar ka jingleh sting jong kitei ki ar ngut.
“Ha jaka ban pynbeit ia ki jingeh jong ki samla pule, kitei ki ar ngut ki la pyrshang pynban ban pyndik ia ki samla pule da ka ktien bad da ki jingthoh", la ong u Banerjee bad kane ka la pynlong ia ki samla pule ban duh ia ka jingshaniah ia kitei ki briew.
Shillong, 13 Nohprah:Ka dorbar kyrpang ka KHADC ban phiah ia ki constituency thymmai kan long lashai ka sngi Saitjain.
Ka KHNAM kaba don saw ngut ki MDC ka la byrngem ban leh da ki kam phylla ha kane ka dorbar ban pyrshah ia ka jingthmu ban phiah ia ki constituency namar ba la shu leh lymmuh tang ban pyndep khlem da iaid katkum ki kyndon ba dei ban leh.
Mynta ka sngi, ki MDC ka KHNAM bad katto katne ki bym dei na ka KHNAM, ki la leit iakynduh ia u Lat ka jylla u Dr KK Paul ban pynpaw pyrshah ia ka jingleh ka Executive Committee jong ka KHUDA ba ialam da ka Congress ban phiah ia ki constituency khlem da iaid katkum ki kyndon.
Ka thymmei khubor, ka iathuh ba ha kane ka jingiakynduh, ki nongialam ka KHNAM bad kiwei, ki MDC ki la kyntu ia u Lat ba un nym shu pdiang matlah ia ka Bill ba ka KHADC kan ai sha u namar ba ia ka jingbishar paidbah ban phiah ia ki constituency la shu leh khlem bud ia ki kyndon ba dei.
Katkum ka khubor ba la iohlum, ki don kumba 7 ngut ki MDC ki bym iahap ia kane ka jingleh ka EC bad kin sa ieng pyrshah lashai ha ka iing dorbar jong ka Council.
“Katkum ka rukom, ia ka jingbishar paidbah dei ban leh ha jaka jong ka constituency hynrei ka Delimitation Committee ka la khot pynlong ia ka jingbishar paidbah ha ophis ka KHADC ha Shillong", la ong uwei u MDC ka KHNAM bad kane kam dei kaba bud katkum ka jingbthah jong u Lat ka jylla.
“Ki la pynkhein ia ka hukum ne ka jingbthah jong u Lat da kaba pynlong ia ka jingbishar paidbah ha ophis ka KHADC ha Shillong", la ong biang u MDC bad bynrap, ba ka KHNAM kan ieng beit ban pyrshah ia kane ka jingleh ka EC khlem da iaid katkum ki kyndon.
Ka HSPDP kaba don mynshwa ha ka KHUDA, ka la weng noh hadien ba ka la don ka jingiapher jingmut halor ka ILP.Kumba long mynta ka EC hapoh ka jingialam u Bah Pynshngain ka don sa ka UDP, ka Congress bad ki MDC shimet.
Lah ban kdew ba ka EC hapoh ka jingialam jong u Bah Pynshngain ka la thung ia ka Delimitation Committee ban bishar paidbah ia ka jingthmu ban phiah ia ki constituency da kaba thmu ban pynduh ia ka Laitkroh bad ban pynmih thymmai ia ka Umsning kaba don ha Ri-Bhoi.
Shillong, 15 Nohprah:Ka Pyndensohsaw Youth Social Welfare Organisation (PYSWO) kan pynlong ia ka jingpynkup burom ia ki khynnah skul kiba dei na Pyndensoh saw, Mawsynram Block, East Khasi Hills District kiba la ioh ia ka kyrdan ba hakhmat eh kata naduh ka 3RD Position haduh 1st Position naduh Class-I haduh Class-IX ha ki skul bapher bapher.
Ia kane ka jingpynkup burom yn pyndep ha ka 30 tarik Nohprah 2013.
Kumta baroh kito ki khynnah kiba poi sha katei ka thong kin sngewbha ban submit ia ki Xerox copy marksheet, report card jong ki ha u samla Risingstar Sohmat (Education secretary) lane ha u samla Sainpyniar Khardewsaw (Assistant Education secretary) shuwa ka 24 tarik Nohprah 2013.
Shillong,15 Nohprah:Bunsien ngi ju iohi ba haba ioh ia ka jingpang kaba la kham jur ki paidbah kim ju ap shuh ia ki jaka sumar ka sorkar kaba kim don kam ban lut pisa hyn rei ki la mareh beit wut wut sha ki jaka sumar ki Hospital Private bad lehse mynta ki paidbah kin ym donkam shuh ban khuslai ban dang beh sha ki hospital Private bad haba ki ioh ia ki jait jingpang kiba pher ba pher ki dei ban leit beit sha ki PHC, ne ki jaka sumar sorkar baia  jan bad  ki namarba ki don ka lad ban ioh ka jingsumar watla lehse ka jaka sumar kaba ki leit kam lah ban sumar katkum ka jingdonkam jong ki hynrei ka don pat ka lada ba ki Ohspital sorkar kin phah ia ki sha kino kino ki jaka sumar ba bit katkum ka jingdonkam ka jinglong ka jingpang jong ki.
Ka tnad ka koit ka khiah ka jylla lyngba ka Director of Health Service ( MCH&FW) ka kong L.L Sawian ha ka jingkren jong ka ha ka jingdap 25 snem ka PHC Laitlyngkot ka la pynpaw ba ka tnad ka koit ka khiah ka don ka jingangnud ban ai ka jingshakri kaba bha tam ia ki paidbah ha ka liang ka koit ka khiah, ka la ong ba ka tnad lyngba ki PHC kin ialeh ban ai kata ka jingshakri kaba bha tam ia ki paidbah kiba wan ban shah sumar ha ki PHC, ka la ong ba lada ka donkam ia ka tnad ban pynlut da ka pisa ruh na ka bynta ka jingshakri kin iaid shakhmat ban ai ka jingsumar ia ki.
“Lada ki rung lyngba ki PHC watla donkam ban hap pynlut da ka pisa ruh ka aPHC kan iaid shakhmat ban ai ka jingsumar ia ki" ong ka kong L.L Sawian kaba ka jingong jong ka lehse ka long ba lada ka PHC kam laha ban sumar bad lada phah sha kiwei ki jaka ai jingsumar ruh katei ka PHC kan bah khlieh hi ia ka lut ka sep.
Ha ka juh ka por katei ka  ophisar ka tnad ka koit ka khiah ka la kyntu ia ki paidbah ba kim dei ban pynlut ksan ia ka pisa jong ki haba ki pang ki shitom hynrei ki dei ban mareh wut wut sha ki jaka ai jingsumar ba ka sorkar ka la buh.
Ka kong Sawian ka la ioh jingiaroh na u Myntri ka tnad ka koit ka khiah u Bah A L Hek halor ka jingaiti jong ki doktor met bad mynsiem ban ai ka jingshakri ia u paidbah khamtam ka mynsiem ba don ka jingbah khlieh  na ka liang ki PHC watla ki hap ban lut da ka pisa ruh.
Dhaka, 15 Nohprah:Ki la don haduh 154 ngut ki kyrtong kiba la shu shah jied suk khlem don ba aireng ha kane ka elekshon MP ka ban long ha ka 5 tarik u kylla lyng kot namar bym don kyrtong kiba iakhun pyrshah ia ki.
Na kitei ki 154 ngut , 127 ngut ki dei na ka Awami League, 20 na Jatiya Party, 3 na Jatiya Samajtantrik Dal, 2 na  Workers Party, bad 2 na  Jatiya Party (Manju), katkum ka jingkhein ka   Election Commission.
Ka jingbun ngut ki kyrtong kiba la shu shah jied suk khlem da donkam ban ia khun ia ka elekshon ka dei hadien ka jingweng noh ki kyrtong ba thmu ban ia khun pyrshah ia ka kyrteng jon g ki.
Katei ka jingbun ki kyrtong ba shah jied lypa ka dei ka ruh ka sien ba nyngkong kaba la lah ban pynkhein ka rikod jong ka elekshon ka ba la ong ha u Rymphang, 15 tarik 1996 kaba la don haduh 49 ngut ki ba la jop suk khlem don nongiakhun.
Katkum ka jingkhein kaba la ioh haduh kaba kut jong ka jingthep kyrteng ki kyrtong la shem ba ki don tang 651 ngut ki kyrtong ban ia khun ha ka elekshon ka ban wan.
La ong ba ha ki 9 tylli ki jingiakhun naduh ba la pynlong ha ka snem 1973 ki la don palat 1000 ngut ki kyrtong.
Ka BNP kaba don ka jingtehlok bad ki 18 seng ka la rai ban ym buh kyrtong, ka Ershad- Jatiya Party  ruh ka la pynbna ban ym pynieng kyrtong.
Shillong,15 Nohprah:Ka shnong Rongme sek kaba jngai tang 3 km eiei na surokbah kan sa long kawei na ki jaka shangkai pyngngad ba pawnam ha Ri Bhoi District bad ha ka jylla hi baroh kawei.
Watla ka long kaba dang sahdien ha ki surok bad ki lynti ki syngkien, ba kam pat don ia ki surok rong kum kiwei ki shnong pynban kan sa kup ia ka dur ba itynnad da ka jing leit niuh kjat ka tnad Tourism ha katei ka shong hynne ka sngi Palei.
Ki paidbah nong shong shnong bad ka dorbar shnong baroh kawei ki la lah ban shna ia ka pung kaba itynnad bad ia u lum Mawkyndur ban pynlong ia ka jaka shangkai pyngngad ban khring ia ki briew na shabar jylla bad ki shnong ban marjan.
“Ka tnad tourism kan sa iarap na bynta ban pynitynad ia ka pung kaba la shna da ka shnong hapoh ka jingpeit jong ka Rongmesek Promotion Society ban shna ia ki jaka shongkai, ka lieng bad ki iing shong pyngngad harud katei ka pung," ula ong Bah KC Khyriem haba kren ha ka jingleit jngoh ia katei ka shnong bad u lum Mawkyndur dang shen ba la don u Dr Ceslestine Lyngdoh, MLA ka Umsning konstitwensi, ka Kong RC Sohklet, Director ka tnad Tourism, bah Plielad Tiewsoh Chairman ka Ri-Bhoi Tourism & Environmental Development Forum (RBTEDF) u Rangbah shnong Rongmesek bah Albinus Timung bad kiwei ki ophisar.
“Ka jingtrei shitom jong phi ryngkat bad u MLA, nga tharai kam don jingeh ban ioh ia ka surok ha kaba ki briew na shabar jylla bad na kiwei ki shnong ka Ri Khasi Jaintia kin sa wan ban shangkai pyngngad ha katei ka pung bad kumjuh ha halor lum Mawkyndur," ula ong Bah Khyriem.
Na utei u lum Mawkyndur lah ban iohi kyndiang ia u lum Mawkasiang (Himalaya) uba don shatei ka Ri India, u lum Shillong, Lum Kyllang bad ki shnong ha Ri Bhoi District.
Shillong,15 Nohprah:U Superintendent of Police ka East Khasi Hills Bah M.Kharkrang u pyntip ba yn pakhang iaid trok na Mawdiangdiang sha Tyn ring ha ka 17 tarik haduh 21 tarik Nohprah namar ka jingdon jong ka Physical Efficiency Test (PET) ba pynmareh ia ki samla ba ialeh kam Meghalaya Police Service (MPS).
U Bah Kharkrang u la ong ba kane ka jingkhang iaid kali heh ha kane ka surok kan long naduh ka por 7 baje haduh 5 baje janmiet ha kine ki saw sngi (17-21 tarik), bad tang ia ki Bus ba kit nongleit nongwan yn pyllait iaid ha kine ki sngi.
U la kyntu ruh ia baroh ki kali ba iaid ha kane ka surok ha kine ki saw sngi, ba kin iaid suki suki ha kine ki kynta khnang ba kan shngain ia ki nongmareh.
Ia kane ka eksamin thungkam MPS la pyniaid da ka Meghalaya Public Service Commission (MPSC) bad ka jingjngai jong ka jingmareh kan long 10Km ia ki shynrang bad 5 km ia ki Kynthei.
Shillong, 15 Nohprah:Ka jingdap shiphew snem jong ka Balang Presbyterian  ka Pohkseh ka la rakhe ha kane ka sngi Saitjain.
Ha kane ka sngi, ka long ka jingkmen ba ka Balang ka la lah ban plie ia ka jaka shong ki briew ka Balang ba la noh rta ne ka Youth Centre and Felicitation of Octogenarian.
Kum ka jing kmen halor kane, la pynher ia ki balloon bad hapdeng ka jing iadon ryngkat ki nong mihkhmat na kiwei kiwei ki Ba lang jong ka Balang Presbyterian.
U Rev G.S Umwi uba peit ia katei ka Balang u la plie ruh ia ka Lam Jingshai Youth Centre kaba dei ka jaka na ka bynta ban kyntiew ia ki samla hapoh ka Balang.
Ha kane ka sngi, la pynlong ruh ia ka jingsam khusnam  sha ki lai ngut ki dkhot ba la rim bha jongkatei ka Balang da kaba ai da ki jingsahkynmaw  kum ka jingsngew burom baad sngewnguh halor ka jingshakri jongki ia katei ka Balang.
U Tymmen Basan jongka Balang bah J.S Syiem ula pynapw ba kane ka dei ka jingleh phylla jong u Blei ban plie lad ia ka Balang ba kan shakri ia ki briew.
U la ong ba u Blei ula thaw ia ka Bneng bad pyrthei bad baroh ki jingthaw ba im bad ki bym don jingim.
U Bah P.S Keri, Tymmen Basan u la ongba ka Lam Jingshai Youth Centre, ka dei ka jaka ba la thaw ha ka jingheh kaba 9,853 Sq phut hapoh ka phyllaw jongka Iing Mane hi ha ka jinglut kaba T.2 klur tyngka.
Katei ka Centre kan don ka jaka pule kot, ka jaka ban duwai, ka hall, ka kamra computer, ka jaka sah riew paidbah bad ka jaka na ka bynta kito kiba heh jong ka Balang Presbyterian kiba bat ia ki kyrdan bapher bapher.
Ha kane ka sngi la sam ruh ia ki khusnam sha ki nongiashim bynta ha ki prokram bapher bapher ba la pynlong da ka Seng Samla hapoh shitaiew.
Shillong, 15 Nohprah:Ka ophis jong U SDO (Civil), Sohra Civil Sub-Division, hapoh ka jingialam jong U Bah Cyril V.D.Diengdoh IAS kum u shongknor ha ryngkat ka jingkyrshan lang jong ka tnat   kam jngohkai pyrthei ka Jylla (Tourism Department) kin pynlong ia ka ‘lehrong – leh tamasa’ (festival) kaba shisngi ha ka 18.12.2013 ha Sa-I-Mika Park, Sohra naduh ka por 9 baje mynstep.
Kane ka sngi ka iatyngkhuh ruh bad ka jingrakhe ia ka lyngkhuh sngi iap jong u Soso Tham-U Myllung bakhraw ka jaidbynriew jong ngi.
Ia kane ka Tamasa la ju pynlong manla u snem da ka jingthmu ban kyntiew ia ka kam jngohkai pyrthei ym tang ha Sohra hynrei ha ka Jylla hi baroh kawei.
Kane ka tamasa kan par ym tang sha ri phlang ne ri lakhiat-lakhar, hynrei kan pur – kan ngam ruh shaduh ri them – ri riat ka thain Sohra.
Ha kane ka tamasa ka ophis jong u SDO (Civil) kan sei lut bor bad buit ban pynieng ia ka dawbah kaban kynting biang joit sa shisien ia ka Sohra, ka ri u ‘tiewkhah-u tiew pawang lum, ka ri jong ka sim pieng-ka ri u kaitor, ka ri ka jingshynrang-ka ri ka akor-burom, ka ri u ngap-ka ri u lwai, ka ri u soh-u pai, ka ri ka kolshor Khasi kumba la phawer da u Myllung bakhraw jong ngi U Soso Tham.
Ha kane ka tamasa ki nongrep jong ki shnong ka thain Sohra (Sohra Civil Sub-Division) kin wan ban pyni ia ki jingbam tynrai la jong, u sohphlang-u nei, ki sohthiang – ki sohjew bunjait, u ngap-u lwai, ki syntiew – ki skud mariang ba har rukom, ki sap tem-ki sap put tynrai, ka phawar-ka phawer dei por na ki ‘rang-ki ‘thei ka thain, ka shad rong – ka shad phur na ki Hima bad ki dawai kynbat.
Bun ki nongrep na ki shnong ka Sub-Division ki la ia pynkhreh ryntih ban iashim bynta ha kane ka tamasa.
Kin don ruh ki jingiakop bun jait kum ka iasiat- ia sum, ka niah kali tuk-tuk, ka pule poitri, ialehkai maw poin, ka bam soh niamtra, ka phawar, ka put-ka rwai tynrai bad kiwei.
Ka IHM, Shillong kan pyni paitbah ia ka rukom shet jingbam na u soh niamtra bad kiwei pat.
Ki ‘kynhun seng kam la jong’ (self-help groups) kin wan ban pyni paitbah ia ki jingshna kti jong ki bad kin pynsngewthuh ruh ia ki paitbah nongwan sha ka tamasa ia ka jingmyntoi ba ngi ioh na kaba thung krai (millet) bad na kaba dihsha da ka um ba mih na u thning phan jong u ‘shiah krot’ (wild root) ha ka jaka ban pyndonkam da u slasha(tea leaf).
Kine ki kynhun na ka thain Ri War Sohra kin pynphalang ia ka tamasa lyngba U sohniamtra, ka ngap, ka ‘yiadum-ka ‘yiad rot  bad ka kait babun ha katei ka sngi.
Yn wan ruh ban pynshongshit ia kane ka Tamasa da ki nongrwai bapaw nam na ki thain Sohra bad na Shillong ruh kumjuh kum ka ‘Strait Brothers’, ‘Bah Rana Kharkongor’, ‘Summer Salt’ bad kiwei.
Yn pynmuja ruh ia ki paitbah nongwan shim bynta sha kane ka Tamasa da kaba yn pyni ruh ia ki phlim Khasi.
La khmih lynti ruh ba U Myntri Rangbah ka Jylla, U Dr.Mukul Sangma un wan ban pynphuh-pynphieng ia kane ka Tamasa Sohra ha katei ka sngi.
Lyngba kane ka Tamasa, U SDO (Civil) ka Sohra u ngeit skhem ba ki jingangnud bad ki jingphawer jong u Myllung Soso Tham lyngba ki jingthoh jong u na ka bynta ka pyrthei ban sa wan, kan sa kyrsiew thiah bad iarap ia ngi ban nang ban saindur thymmai ia ka jaidbynriew jong ngi ban im bad iaid ha ka lynti jong ka hok tynrai khlem da pyndam-pynngam jyllop ia ka Mynnor sha kaba dum.
Shillong,15 Nohprah:‘Nongkhardot’ ka dei ka shnong ka bym ju ioh sngew koit ba kan don hangne ha nongbah Shil long, hynrei katkum ka bill phiah konstitwensi thym mai ka KHADC katei ka shnong kaba ngi lah ban sngewthuh na ka kyrteng jong ka ba ka dei ka shnong ka shnong ba sah ki khar dot ka la rung kyrteng, bad ka la rung kyrteng syndon hapoh Mawkhar Konstitwensi.
Ka jingrung kyrteng ka Nongkhardot ha Mawkhar ka la pynbitar jur ia u Bah James Ban Basaiawmoit MDC jong ka, ha kaba u la ieng ban pyrshah jur ia ka jingmih kyrteng katei ka shnong kaba ki thoh ka Nongkhardot ‘A’ , Nongkhardot ‘B’ bad u la phah ban pynkylla sha ka Khliehshnong bad Pdeng shnong bad u la ong ruh ba kam ju don kata ka Nongkhardot ha Mawkhar.
Chennai,15 Nohprah:Ka Dravida Munnetra Kazhagam(DMK)  lyngba u President jong ka u M Karunanidhi  mynta ka sngi ka la pynbna ba ka la weng noh ia ka jingia tehlok bad ka seng Congress na ka bynta ka elekshon Lok Sabha ka ban wan.
U Karunanidhi haba kren ha ka jingialang ka party jong u , u la ong ba ka seng kam lah ban klet ia ka jingshah kem ki nongialam jong ka namar kabam sap 2G, u la ong ruh ba ka seng Congress kam shym la leh eieie ruh ia ki Tamil bad kumta kan ym don shuh ka jingiadei bad katei ka seng.
U la pynkynmaw ha ka por ba ka DMK ka la ia tehlok bad ka BJP ha kak por ba u Atala bihari Vajpaye u la long u Myntri Rangbah duh ka Ri, hynrei u la ong pat ba ka seng kan ym iateh lok rurh bada ka BJP.Ha ka jingialang la pynkup bor ha u President bad u General Secretary jong ka na ka bynta ban jied ia ka jingiatehlok bad kano kano ka seng kaba ki la ibit.
U nongbat ia la pla tyngka ka seng u M K Stalin u la iathuh ba ka party ka la pynkup bor ha u President bad Secretary na ka bynta bana jied ia kanao ka seng ba kin ia teh lok thymmai.
Shillong, 28 Jylliew:Ka shnong Mylliem ka la ioh palat T.1 klur tam  na ka tnad Water Resources na ka bynta ban iada ia ka jingshlei um ha ka thaiñ Mylliem bad ka jingtrei ia kane, kan sdang noh shen.
Ia kane ka skhim la urlong hadien ba u MLA ka Mylliem u Bah Ronnie V Lyngdoh ryngkat ka jingiatreilang bad ki bor shnong bad ki paidbah ka thaiñ Mylliem ki la wad lad ha kine ki snem ba la dep.
U Rangbah Shnong ka Madan Iing Syiem, Mylliem u Bah Hampher Khyriem u la iathuh ha ki lad pathai khubor ba ka jingioh ia kane ka skhim kan long ka jingkyrkhu ia ki paidbah katei ka thaiñ Mylliem kiba iakynduh jingeh man ka por namar ka jingshlei um ki lyngkha rep bad ka madan ialehkai.
“Ngi sngew ban ai khublei ia u MLA uba la shim khia ia kane ka kam hadien ba ngi la leit ud hakhmat jong u", la ong u Bah Khyriem.
U la ong ba katei ka thaiñ ka ju jur bha ka jingshlei um ha ka por ba lyiur bad bunsien ki surok, ki lyngkha rep bad ki madan ialehkai bad ki iing ki sem ki shah ktah jur na ka jingshlei um.
Haduh mynta la dep khot tender kumba T.50 lak tam bad ka kam, kan sa sdang noh shen bad ia kaba sah yn khot shuh hadien.
U la ong ba kane ka skhim na ka Water Resources kan khang lad ia ka jingshlei um da kaba ker kynroh khnang ba ka um kan ym iaid sharud na ka lyhuh.
Ha kajuh ka por u Bah Khyriem u la ong ba ka shnong Madan Iing Syiem, Mylliem ka la bthah ba ki paidbah kim dei ban leit skud jaka ban shna iing shna sem ha phut wah khnang ba kan ym wanrah kano kano ka jingeh haba iaid lynti ka wah.
“Ngi dei ban kiar na kaba shna iing  hajan wah ioh ka wan jia kumba jia sha Uttarakhand", la ong u Bah Khyriem ba la don lang ki riew rangbah jong katei ka thaiñ bad u MLA mynta ka sngi.
Ia kane ka skim la phah jingtyrwa sha ka tnad ha u snem 2010 bad ka la urlong mynta u snem 2013 bad khlem pep kan long ka jingmyntoi ia ki paidbah ka thaiñ.
Ha kajuh ka por, u MLA u Bah Ronnie u la ong ba ka long kaba bha ia ki paidbah ban kiar na kaba pynjot pathar ia ka mariang da kaba pom pathar ia ki dieng ki siej namar ba kane ka ktah ia ka jingmih ki umpohliew.
“Ngi don ka synjuk jong ki rangbah shnong ka thaiñ Upper Shillong ngi la dep iakynduh ia u Syiem Mylliem halor kane ka kam kumno ban thaw ia ki lad ki lynti ban iada ia kane", la ong u Bah Ronnie.
Shillong, 28 Jylliew:Ka Martin Luther Christian University  ka la ai certificate ia ki 13 ngut ki samla pule na Burma kiba la wan pule ha MLCU naduh u snem 2010.
Kine ki khynnah pule ki la ioh sertiphiket, ha ka kyrdan BSW, BBA bad BCA.Ha kajuh ka por ruh u Chancellor ka MLCU u Dr KM Shyamprasad u la pynkhamti kam ia u Bah RG Lyngdoh kum u Vice Chancellor ba thymmai jong kane ka skulbah, bad u Bah Lyngdoh un sa sdang noh shen ha kane ka ophis.
Ha kane ka prokram, ba la pyniaid da u Chancellor Dr KM Shyamprasad la iadon lang ki paralok jong ki samla pule ba la pass bad ki nongkyrshan jong ka University.
Ka Dr Achan Mungleng kaba la sdang ia kane ka EBO Scholarship Program na ka bynta ki khynnah Burma, ka la ai jingkren ha kane ka jingialang, ryngkat ruh bad U Bah Toki Blah, Kong Patricia Mukhim, U Tbn Torist Mark.
Ia u Dr Glen C Kharkongor u VC ba la shong thait, la thung pat ha ka kam kum u Pro Chancellor jong ka MLCU.U Bah RG Lyngdoh u la kren shaphang ka jingiaid lynti bad ki jingiakynduh jingeh jong kane ka University, bad u la ai ka jinpynshlur bad jingkyrmen na ka bynta ka MLCU ba un ialam ia ka University shakhmat ha kaba iai bteng ban ai ka jinghikai kaba iahap bad kine ki por bad kaba iarap ruh ia ki nongpule ban ioh ia ki jingtbit bad jingpyntbit ki ban myntoi na ka bynta ka lawei jong ki, bad ha kajuh ka por ruh ban ai ia ki khynnah samla ia ki jinghikai akor bad burom ba bha ha ka jingim.
Shillong, 28 Jylliew:Lashai ka sngi, ka kynhun rwai jong ka Hoobastank, kaba na California, kan ai ia ki jingrwai jongka, naduh ka por 3baje nohsngi ha madan Polo.
Ha ka jingiakren bad ki kotkhubor mynta ka nohsngi ha Tripura Castle, u nongrwai jong katei ka kynhun, U  Doug, u ong “Ngi ioh pdiang ia ka email na kane ka kynhun bad ngi la ia pyrkhat.
’ Ngim pat ju wan sha India, ka long kaba sngew pyngngad shibun bad ngin ia trei tyngeh" Ka jingrwai The Reason, kaba dei ka jingrwai kaba la pynkiew nam ia katei ka kynhun, na ka thup jong ki jingrwai Billboard ha u snem 2004, kan sawa lashai ka sngi ruh, ha kaba katei ka kynhun, kan rwai ia katei ka jingrwai lashai ka sngi ruh.
U Pradyot Deb Burman, uba dei u nong seng  jong katei ka makasin bad uba dei ruh u editor jongka, u iathuh ba kane ka thain kam pat ju mad ia ki jingrwai kiba dang shongshit shisha bad kumta, u iathuh ba ula thoh da ka email sha katei ka kynhun rwai, ha kaba ula leit hi dalade ruh sha America bad kumta, mynta ki la don ha Shillong, na ka bynta ban pynshongshit lashai ka sngi, ban kynmaw burom ia ka jingdap ba 6snem jong katei ka makasin.
Katei ka kynhun, ka don ia u nongrwai, U  Doug Robb, u nongtem kaitar, U Dan Estrin, u nongtem bass U Jesse Charland bad u nongtem bom, U Chris Hesse, ha kaba ki la poi ha ka nongbah Shillong, ha ka 27tarik Jylliew 2013.
Ki paidbah, kiba leit lashai ka sngi, kin da shah talasi bha, ha shwa ba kin rung sha katei ka madan ia rwai ha Polo.
Shillong,30 Jylliew:Ka Meghalaya Basin Development Authority (MBDA) ha ryngkat ka jingiatreilang bad ka  Garo Hills District Basin Unit kan pynlong ia ka tamasa pyni sohphan kaba –ar sngi ha ka 11 bad 12 tarik u Naitung bad ia kane ka tamasa la tip kum ka “Jackfruit Festival" ka ba hap hapoh ka  Meghalaya Integrated Basin Development and Livelihood Promotion Program (MIBDLP).
Kat kum ka jingwad jingtip,  kaba la pyrshang ban wad jingkhein kyllum ia u sohphan, uba la shu bret kai ha Ri-Lum Garo, la lap ba u shongdor palat T.118 klur u sohphan la shu bret kai ha East Garo katba T.434 klut pat haba khein lang ha baroh kawei ka ri-lum Garo ha ka shi aiom.
Ha katei ka tamasa kaba yn pynlong haduh ar-sngi kynthih kin don ki rong pyni kiba bun jait bad kumjuh ruh ki jingiakop kiba kynthup ia ka jingpyni ia ka rukom shet kaba pher bapher ia u sohphan, ka jingpyni ia  sohphan uba heh tam,ka iakop bam sohphan  bad kiwei ki ijingiashim bynta ban pyni ia u sohphan.
Ka jingia pyni ia u sohphan uba heh tam lyngba katei ka Tamasa ka lah ruh ban long kaba yn lah ban pynrung ha ka thup World Record, lada lehse un don uba khamtam kilo ia uba la don lypa uba khia haduh 34.4 kilo uba la iakop ha ka thup ia kop jong ki nongrep  ka Hawaiian bad la khmih lynti ba ka Garo Hills, kan lah ban tam ia katei ka jingkhia, lada don kiba wan ia shim bynta thikna na ki dong bapher.
La ong ba shi bynta ka jingpynlong ia katei ka Tamasa ka dei ban pyntip sha ki paidbah ia ki rukom ban pyndonkam a u sohphan uba ki shu ia pynlehnohei baroh shikatta bad ba kin ioh jingtip ruh ia ka jingmyntoi lada bam ia u, ong ka kyrwoh na U Vijay Kumar Mantri, DC East Garo Hills, ha ka jingpynmih khubor mynta ka sngi.
Nongpoh, 28 Jylliew:Uwei u nongtuh kali uba dei u bar jylla mynta ka nohphai sngi, kumba ha ka por 3:30 ei ei, u la shah bat noh ha ki paidbah ka Umsning, katba u dang thmu ban rong ia ka kali sumo kaba don ia u number ML10 A 1738, kaba dang ieng ha Stand Sumo Umsning.
Katkum katkum ka khubor ba la iohlum, la ong ba utei u nongtuh u ba ym pat ioh satia ia kyrteng jong u, kat haduh ba thoh ia kane ka khubor, u la thmu ban rong tuh ia katei ka kali kamai kaba dang ieng ha ka jaka ieng kali kamai na Umsning sha Shillong, katba u nongñiah kane ka kali u dang pynieng ia katei ka kali kamai ha katei ka jaka, hadien ba u dang shu hiar na Shillong ban ap pali ban kiew biang sha Shillong.
Hynrei katba u nongñiah u dang hiar na kali bad ieng kai bad kiwei pat ki para nongñiah kali, utei u nongtuh bar jylla u la shim kabu da kaba rung hapoh katei ka kali kamai bad pyrshang ban rong tuh ia ka.
Ha kum katei ka por, kiwei ki para nongñiah kiba la iohi ia kane ki la hylla ia u bad iathuh ba la don ba rah ia ka kali ba u ñiah.
Pynban ha kum kata ka por, utei u nongtuh bar jylla, u la leit tynrah pynban ia kawei ka dukan kaba don mar shiliang surok, hajan ka dukan RJ Lyngdoh, kaba don ha Umsning.
Dei ha kum katei ka por, ki paidbah ym tip nangno ki la mih, ki la leit ban bom jem ia utei u nongtuh kali, uba la pyrshang ban krad ha katei ka por.
Donbok ba utei u nongtuh u lait thaw na ka jingiap ha ka kti ki paidbah, hadien katto katne por ba la wan shimti noh da ki pulit ka Umsning Out Post bad rah syndon ia u sha thanat ban pynlong ia ka jingtohkit.
Na ka liang ka HNYF, Umsning Circle, haba ioh iakren bad u Samla Bantei Umbah, President, u la ong ba ka seng ka maham ia baroh ki nongñiah kali ha sor Umsning ba kin long kiba phikir bha ban pynieng kali ha katei ka sor, namar ka jingjyllei palat ki nongtuh ha kine ki sngi, kaba kim tieng shuh wat ban tuh pylleiñ pylleiñ wat ha ka por mynsngi ruh.
U la bynrap ruh ba ki nongñiah kali kim dei ruh ban ieh ia u shabi kali ha ki kali jong ki, ha ka por ba ki mih leit donkam shabar, hynrei ki dei ban rah lang ia u shabi kali, namar ka jingstad palat ki nongtuh, khamtam ba ka sor Umsning mynta ym ithuh shuh uno u briew uba bha bad uno u briew uba sniew, ba la jyllei sa ki dkhar kiba wan bylla na kylleng ki jaka.
Ban long MDC bad MLA u juh u briewShillong, 28 Jylliew:U MLA ka Mylliem u Bah Ronnie V Lyngdoh u la ong ba ym sngew iahap ia ka jingong ba uwei u briew u bat ar tylli ka kam.
“Ngam iohi ei ei ba kan don ka jingeh ban long MLA bad ban long MDC ha kajuh ka por.
Ha ka jingshisha nga sngew ba ka long kaba bha lada ujuh u briew u mihkhmat ia ka constituency ha Assembly bad ruh ha District Council namar ba un lah ban iakren ia ki jingeh jong ki paidbah kham bha" la ong u Bah Ronnie ha kane ka sngi Thohdieng.
U la pynpaw ia ka jingbym iahap ban phah ia ki briew kiba duna ka jingstad sha ka District Council.
‘Ka The Autonomous District Councils (ADCs) ka dei ka met kaba peit ban iada ia ka riti dustur jong ka jaitbyntriew ha kane ka jylla.
Haba shim ia kane ka phang, nga sngew ba ka kham long donkam ban phah ia ki briew kiba stad bad shemphang sha District Council wat ha Assembly ruh" la ong u Bah Ronnie.
U MLA ka Mylliem u la pynpaw ia ka jingsngew khia halor ka jingpyrshang jong ki bor ban pyntlot ia ka district council ban duh noh ia ka.
“Nga sngew ba ka long kaba ma shibun ban pynduh ia ka district council.
Ngi dei ban pyrshah jur ia kane ka jingthmu ban pynduh iaka district Council" la ong u Bah Ronnie.
Dei na ka jinglong ba kordor jong ka Council, ba donkam ban don ki briew kiba stad bad shemphang ha ADC khnang ban rah ia ka nam bad ka rukom treikam sha jrong.
Halor kumno u sngew halor ka elekshon MDC, un iakhun ne em, u Bah Ronnie u la ong ba um pat rai namar ba kan shong ha ki paidbah.
U Bah Ronnie u la jop MDC ha u 2004 haduh 2009.
U la rem noh ha u 2009 ha ka Kong Teilinia Thangkhiew.
Hynrei ha kawei ka liang, u MLA ka Pynursla u Bah Prestone Tynsong um iahap ia ka jingsngew ban bat uwei u briew ar tylli ki kam.
U Bah Tynsong u la ong ba u la shah takrain ha ki paidbah ka constitency ha ka por ba u long MLA bad MDC.Ha man ki jaka ne ki iing iap briew, la ju shah kylli ha ki paidbah ba kumno u MLA um ai lada da kiwei ban kit lem ia ka lyngkor.
U la ong ba ka long kaba eh ia u MLA ban trei ia ki kam ha kajuh ka por kum u MDC khamtam lada u MLA u shah jied ban long minister.
“Dei na kane ka daw ba nga khlem iakhun elekshon MDC shuh ha u 2009", la ong u Bah Prestone ha ka por ba iakren kham mynshwa, halor kumno u sngew ia ka jingbat ar maloi.
Shillong, 30 Jylliew:Hapdeng ka jinghap u slap bad ba thut ka jingsawa, ki paidbah kim ngiah satia ban kynther da ka sur jong ki nongrwai ka kynhun Hoobastank na California, Amerika, ha madan Polo ha kane ka janmiet sngi Saitjain.
Ka Concert ka long kaba shongshit bha wat hapdeng jong u slap hynrei ka jingthut jong ki tiar pynsawa kala pynjew ruh ia ki hajar ngut ki paidbah kiba la phet shiteng jong ka Concert.
Ka kor pynsawa ka la thut namar ka jingthut ka Generator.
Ia kane ka Concert la pynlong da ka TNT Magazine, kaba rakhe ia ka lyngkhuh snem ba hynriew bad la bei tyngka ia ka da ka kompani AIRCEL.Namar ka jingthut ka generator kala sdang ha ka por ba ka kynhun kala tem ia ka jingrwai ba hynriew bad ka jingthut kala nang jur ha ka jingrwai ba khyndai haduh ba la hap pynsangeh shuwa shipor ia ka jingtem, na ka bynta ban pynbeit ia ki jingduna baroh.
La hap ban sangeh tem haduh 15-20 minit eiei namar kane ka jingthut bad dei ha kane ka khyllipmat ba u hajar ngut u paidbah ula phet noh namar ka jingartatien ba ka kynhun kan nang bteng biang.
Hynrei tang mar syndep pynbeit,  ka Hoobastank kala mih biang ha rynsan bad kala pynkut ia ka Concert da ki 4 tylli ki jingrwai ba kynthup ia ka jingrwai “Reason", kaba la pynshongshit haduh katta katta ia u paidbah.
Kham hadien, haba pynmih khubor, na ka liang jong ka TNT, ka iathuh ba u nongrwai jong katei ka kynhun U Doug Robb, ula ong “Ban da dei ba ngam don jingleit shawei pat, ngan jin da sah, sa katto katne sngi ha Shillong".
Na ka liang jong ka North East Today, ka ai khublei ruh ia ki paidbah, kiba la don bynta ha katei ka jing ia rwai ia siaw bad kiba la iai shah bad ki bor pyniaid jong katei ka makasin bad ba ki iai ap ruh, haduh ban da kut katei ka jing ia rwai, ha ka Sngi Saitjain ba ladep.
Jowai, 30 Jylliew:Ka seng ki nongniah trok kaba la tip kum  ka Jaintia Hills Truck Owners Assiotion (JHTOA)  ha ka jingialang jong ka kaba la long ha ka 28 tarik mynta u bnai ha 7mer ka la shim ia ka rai ban ai por san sngi ia ka Star cement ka karkhana pynmih dewbilat kaba don ha Jaintia hadien ba ka seng ka la ai da ka jingthoh.
Ka seng ka la byrngem ruh ba la da katei ka kompeni kam patiaw eiei ka seng an khangtala noh shisyndon ia ka.
Ka seng ka la byrngem kumtei namar ka jingbym khein snep satia katei ka kompeni ia ki trok hynriew shaka ban ai kit dewbilat  ne kiwei kiwei ki mar kiba dei ban kit bad pynhap ha kane ka jylla.
Ha katei ka sngi ka JHTOA ka la shim ruh ia ka rai ban sam noh ia ki Identity Card (ID) iaki dkhot jong ka  ha kaba yn sam noh ha ka 2 tarik u Naitung ha ophis treikam ka seng kaba don ha Lad-Shangpung 8 mer, ka la kyntu ruh ia ki trai trok ban rah lang bad ka  Registration Certificate (RC) jong ki.
Ha kane ka jingialang la ioh ruh iaka jingpynshai na u Shri: D.Choudhury, Branch Manager ka State Bank of India (SBI) Jowai  halor ka Meghalaya Personal Accident Insurance Scheme.
(Kane ka dei ka Scheme ai jingiarap pisa ka sorkar ia ki Driver Trok lada jia ba ki accident shitom jur kim lah shuh ban niah Trok lane lada jia ba ki iap ruh ka sorkar ka lah ban ai iarap ia ki haduh kumba  Rs 2 lak 95 hajar tyngka/-.
La ai ia ki form sha ki Driver trok ban pyndap bad ban submit ha kano kano ka tnad jong ka SBI, ki dei ban submit  lang  ia ki Licence kiba dang biang por, ka resident certificate na u Rangbah shnong, bad ki dur Passport 2 tylli.
Shuh shuh ha katei ka jinglang la khot lang ruh ia u Ma Helping Phawa ba un  wan ban pynshai paidbah ia u ba bun balang halor ka jingiai bteng jong u ban kam ba u dang dei uta u president ka JHTOA.Hynrei,ha kane ka jingialang u ma Helping Phawa president barim ka JHTOA  um shem la wan satia sha kane ka jingialang.
Te kumta baroh ki nong buh trok ki la pynpaw ia ka jingsngewsih kaba khraw ia u ma Helping Phawa u ba  dang kam ba u dang dei uta u president ka seng, kane ka pynpaw ruh ba u dei tang u nongdie nongshet kylla ia ki trai trok bad ban pynthohbria ia ka seng bad u dei ruh uta u briew uba khwan myntoi shimet bad ka don kaei re kaei sha lyndet ba u kwah rhah bor bad kwah buaid bor ban bat ia katei ka kam president hadien ba la kut ka aiom trei kam jong u.
Hadien ba ki dkhot ka seng kim ioh lad ban ia kynduh ia u,  larai ban ap beit shuwa ia ka rai jong ka court halor kine ki lai tylli ki jingmudui mukotduma ba la mudui pyrshah ia u.
Te kum ka dak jong ka jingsngewsih bad jingpyrshah jur ia kane ka kam ba u la leh,te  tang shu dep ka jingialang  ki dkhot ka Executive committee ki la rai  ban  leit  ia kynduh ia u ban pan jingshai na u ha ka jingsakhi lang bad ki nongthoh khubor hynrei ma u pat tang shu ioh jingtip ia kane u la phet krat noh.
Shillong, 30 Jylliew:Ka jingialang jong ki 45 tylli ki shnong ka thain Sohra kan long ha ka 4 tarik Naitung ha Sohra ban iakren halor ka jingshah knieh ka bhah ba T.27 klur na ka sorkar jylla ba dei jong ka thain na ka skhim Sohra Ecological Project.
Ha kane ka jingia kynduh, ban wan ki nongkitkam shnong na duh ki rangbah shnong, sordar kiba hap ha ka Sohra Civil Sub-Division kan iakren sani halor ka jingknieh syndet ka sorkar haduh T.27 klur kaba la ai ia ka thain Sohra.
U Asst secretary ka Synjuk ki Khlieh Nong synshar shnong, Sohra u Bah Ethelbert Sawian u la iathuh ba ka jingiakynduh kan long ha  ophis u Syiem ka Hima Sohra por 1 baje janmiet.
Lah ban kdew ba ka Synjuk kham mynshwa ka la dep phah ka jingthoh sha sorkar jylla ban pyrshah jur ia ka jingshim noh ka pisa ba la mang ia ka thain Sohra.
La rai ruh ban leit wad shaei katei ka pisa ka leit balei ka sorkar ka shim noh ia katei ka T.27 klur.
Ym tang katta, ki la rai ruh ban pynlong da ka jingiakhih halor kane ka jingshah knieh syndet ka hok jongki.
Ia kane ka projek la ai da ka sorkar pdeng ban pynjyrngam ia ka thain Sohra kaba jur slap tam ha ka pyrthei hynrei ka tyrkhong um kaba la wanrah ka jingeh ia ki paidbah ka thain Sohra.
Ka tnad Soil and Water conservation ka la pyntreikam ia kane ka skhim ryngkat ka jingiatreilang bad ki bor shnong ka thain Sohra.
Shillong, 30 Jylliew:U Deputy Chief Minister  ba peit ia ka tnad Soil and Water Conservation department u Bah Rowell Lyngdoh u la ong ba ki Khlieh Nongsynshar  shnong kim lah ban tuklar ia ka sorkar haba ka pyntreikam ia ki skhim pynroi bad kino kino ki projek.
“Ka long shisha kaba sngew sih ba ki Khlieh Nong synshar hapoh ka Soh  ra Sub Division kin khot ia ka dorbar Hima ban batai ia ka sorkar kumno ban pyntreikam ia ka skhim sorkar", la ong u Bah Rowel ha kane ka sngi u Blei.
Da kaba ong ba kam long kaba dei ia ki Khlieh Nongsynshar ban leh ha ka ne ka ru kom, u Bah Rowel u la ong ba ki Khlieh Nong synshar  kim lah ban len ba ka dei ka mon laitluid jong ka sorkar jylla haei bad kumno yn pyntreikam ia ki skhim sorkar.
“Ngam tharai ba ka sorkar ka donkam ia ka jingai jingmut jong ki khlieh nongsynshar shnong ban pyntreikam ia ki skhim pynroi.
Ngi don ka Planning bad ka Finance department ban leh ia ka kam" la ong u Deputy Chief Minister.
U Bah Rowel u la ong, “Ngam don jingeh lada u MLA u rah ia ka jingkylli kumno ban pyntreikam ia kano kano ka skhim".
Haba kylli kaei ka daw ba pynlong ia ka sorkar ban knieh noh ia ka T.27 klur ba la mang ia ka Sohra Ecological Project, u Bah Rowel u la ong ba kam don kano kano ka daw kaba shai namar ba ia ka pisa la weng na ka bynta ki katto katne ki projek ba donkam kyrkieh jong ka sorkar.
“Hynrei ka jingweng ia kane ka pisa kam mut ba ka sorkar ka la ieh noh ia ka Sohra Ecological Project.
U Myntri Rangbah u Dr Mukul Sangma  u la dep pynthikna ba kane ka projek kan bteng" la ong u Deputy Chief Minister.
Lah ban kdew ba 45 tylli ki shnong ka thain Sohra kin iakynduh ha ka 4 tarik Naitung ban iakren ia kane ka rai ka sorkar ban knieh noh haduh T.27 klur ka pisa kaba la mang na ka bynta ka Sohra Ecological Project.
Kham mynshwa ki Khlieh Nongsynshar ki la thoh sha u Myntri Rangbah ha ka 27 tarik Jymmang da kaba kyrpad ba un sangeh ban knieh ia katei ka bhah jong ka Sohra kaba T.27 klur ba la mang na ka Sohra Ecological Project.
Ki Khlieh Nongsynshar ki la ong ba kane ka projek kan long kaba donkam eh ia ka Sohra bad bynniaw ia kane ka rai jong ka sorkar ban pynduh ia ka hok jongki khlem ki daw kiba biang.
Kham mynshwa, ki MDC ka KHADC kim sngew tynnad ia ka shithi ba la thoh da u Under Secretary ka Soil and Conservation  uba la bthah ia u secretary ka KHADC ban thoh sha ki Khlieh Nongsynshar ka Sohra Sub Division ban ym tuklar ia ka jingpyntreikam ia kane ka skhim sorkar.
Ki la dawa ba ka sorkar kam dei ban niew poh ia ki khlieh nongsynshar bad dawa ba ka sorkar ka dei ban weng shi syndon ia ka jingkren kynthah ia ki khlieh nongsynshar.
Shillong, 1 Naitung:Mynta ka sngi, ka North Eastern Hills University (NEHU), ka la pynmih ia ka result jong ka IInd Year Bacherlor of Arts (Honours).
Kiba ialeh ia katei ka eksamin ki long 2896ngut bad kiba pass, ki long 2337ngut, ha kaba ka percentage kiba pass, ki long 80.70 percent.
Na bynta ka IInd Year Bachelor of Arts (Pass), kiba ialeh, ki don 5898ngut bad kiba pass, ki don 3,929ngut bad kiba pass baroh ki long 66.62 percent.
Shillong, 30 Jylliew:Ka sorkar jylla kam pat ioh jingtip ei ei na ka sorkar pdeng halor ka jingthmu ban thung ia u Lat ba thymmai ha ha kane ka jylla Meghalaya, namar ba ka por jong u Ranjit Shekhar Mooshahary kan kut noh.
Ka thymmei khubor na ka Governor Secretariat ka la iathuh ba u Lat ba myn ta u Ranjit Shekhar Mooshahary un kut noh ha kane ka sngi u Blei.
Haba kylli la ka sorkar kan tyrwa iano iano ban shimti ia kane ka kam kum u Lat, ka thymmei khubor ka la ong ba ym pat phah kyrteng iano iano.
“Ngim pat leh kumta namar ba ngi dang ap ia ka jingthoh na ka sorkar pdeng" la ong ka thymmei khubor sorkar.
Ha kajuh ka por, ka thymmei khubor ka la iathah ba u Mooshahary un neh shwa haduh ban da thung da uwei pat.
U Mooshahary u la shimti kum u Lat ka jylla Meghalaya naduh ka 1 tarik Naitung 2008.
Shillong,30 Jylliew:Ka jingjia Aksiden khamtam ha ki surok Upper Shillong ki dei kiba ju jia khah khah bad kiba bun hi ki jingjia aksiden ki ju mih na ka jingiabuaid bad ki jingialeh sngewbha hapoh kali.
Mynta,  ka sngi ka la dei shisha ka sngi ba u Blei u dang Ri sumar ia ar ngut ki heprit kiba dang iaid lynti harud surok ha ki thain 7 mer, namar ki la jan shah tynrah ha kawei ka kali Alto private, kaba la iuh da ka speed ka bym I lah shuh ban teh-la-kam  bad kata ruh ym dei ha ki khongdong, hynrei ha ka lynti kaba beit.
Ha katei ka jingjia ym shym la don mano mano ruh I rangbah hynrei ki shu iohi na kham pajih bad ki la pyrshang ban bat ia katei ka kali da kaba shu pyrta na jngai hynrei ka la suh beit wia sha ki thain Shillong ka kali kaba wan na sha ki thain  Sohra , la iathuh ba ha katei ka kali ki la don kumba san ngut eiei ki briew kynthei bad shynrang kiba dang iashad ia kmen ryngkat ka jingpynheh jingrwai kaba la palat hapoh kali.
“Haba shu peit I kumba baroh shi kali ki la buaid" ong uwei u rangbah uba la iohi ia katei ka jingjia da kaba iathuh ba kitei ki ar ngut ki heprit ki dei kiba dang thmu ban leit thied jingbam na dukan.
Kiba kum kitei ki jingjia ki dei kiba ju khah khah ha ki thain Upper Shillong ba ki kali sngewbha sngewbha ki kynrei bha ka iaid lynti khamtam ha ka sngi u blei, bad la ju iohi ruh ba bunsien hi ki dei kiba la shoh khawiang ka khlieh ha kaba ka jingpyntem Tape hapoh kali ka long kaba sngewkhlem akor palat, nangta sa ka ia shad ia kyrkait shynrang bad kynthei.
Dehradun/Haridwar,30Jylliew:Haduh mynta ym pat shym la kut ka jingkhein ia ka jingiap ha ka jingjia shlei um kaba la jia ha uttarkhand katba na ka liang u Myntri jong katei ka jylla u la kam ba la kumno kumno ka jingiap briew ha katei ka jingjia kan kot sha ka phew hajar ngut.
U  Myntri Rangbah katei ka jylla u Vijay Bahuguna u la ong ba haduh mynta sa kumba 3000 ngut ki briew ki dang jah bad ym pat shym la lap satia.
Ha kawei pat ka liang u Myntri ka koit ka khiah ka Uttarakhand u   Surinder Singh Negi um pat shym la pyntikna ia ka jingkam u Lamphang ka Ing Dorbar Uttarkhand u  Govind Singh Kunjwal’ ba ka jingiap ka lah ban poi sha ka 10,000 hajar ngut, hynrei u la ong pat ba ka jingiap ka lah ban hiar bad ka lah ruh ban poi sha ka 10,000hajar kumba la ong u lamphang dorbar  bad haduh mynta ym pat lah ban batai ia ka jingkhein kaba biang ha katei ka jingjia kaba la ktah jur ia ka jylla baroh kawei.
U Myntri u la kubur pat ba ki don haduh kumba 3000 ngut ki briew ki ba dang jah haduh mynta, “Hadien ba ngi la ioh jingtip ia ka jingjah ki briew katkum ki report la iathuh ia nga ba ki don haduh kumba sa 3000 ngut kiba dang jah rngai" ong u Bahuguna.
Ki sengbhalang ha katei ka jylla ki la kam ba don ki briew kiba la shah rong noh ha ka um ne kiba la shah tap,n bad ki la kyntu ruh ba kitei ki briew   ki donkam kyrkieh ka jingiarap ban pyllait im lym kumta ki lah ruh ban iap tang na ka jingthngan.
Ha katei ka jingjia ki don ruh bunbah ki met iap kynthup ia ki briew bad ki mrad kiba la shah tap bad ki la pyut kaba ka sorkar ka dang thm ban leit khlong da kaba pyndonkam da ki tiar ksam khyndew kiba ka dang dawa na ka sorkar pdeng bad kumjuh ruh ka la dawa kumba 100 ton eiei ki dawai bleaching powder ban ber ha katei ka jaka ba ki  briew kin ym iap ei tang na ka jingsma jong ki mrad kiba la pyut.
“Kam long kaba suk ban shu tih kumto ia ki met kiba dang sahkut ha katei a jaka ngi dang pan tiar na ka sorkar pdeng bad ane ka tiar ka long ruh kaba lah ban ai lyer bad da kane ka rukom ngi lah ban tih ia ki met kiba dang sahkut ha kedarnath" ong u Negi Myntri ka koit ka khiah ka Uttarkhand.
Ha ka juh ka por u Myntri Rangbah a Madhya Pradesh u Shivraj Singh Chouhan u la dawa na ka sorkar pdeng ba ka dei ban pynlong ia ka jingai jingtip ban sangeh noh ia ki jingtei ia ki jingtei be-ain ban lait na ka jingshah lynshop ha ka mariang kumba ka la jia ha uttarkhand.
Shillong, 1 Naitung:Uwei u tymmen uba la 75 snem ka rta u la shah ujor da ka FIR ha Sohra Police Station halor ka jingkynnoh ba u leh beijot ia 3 ngut ki khynnah rit ha shnong Rymmai.
Katkum ka khubor na u SDPO ka Sohra u Bah Ian Onel Swer, une u tymmen uba la tip kyrteng kum u Moren Khonglam na katei ka shnong u la leh beijot ia lai ngut ki khynnah kiba 10, 11 bad 12 snem.
U bah Ian u la iathuh ba une u la leh ia kane kam sang ha khlaw kaba don hajan iing jongu hi bad  u la leh ia kane naduh ka taiew ba nyngkong jong u Jylliew mynta u snem.
Hadien ba la ioh ia ka jingujor ia ka FIR, ki pulit ka Sohra ki la leit kem noh ia u bad ia kitei ki khynnah la phah ban leh ia ka medical test.
“Ka jingtohkit pyrshah ia utei u tymmen ka dang iaid", la ong u SDPO.Shillong, 1 Naitung:Ka Dorbar Shnong Mawpdang, ka la pyneh beit ia ka jingkynnoh ba ka la thmu ban die jaka khlem ka jingmynjur ki paidbah ka shnong.
Haba kren hynne sha ki lad pathai khubor, u sordar ka shnong Maw pdang lem bad ki nongkitkam ka shnong u Bah Issac Syiem u la ong ba ka shnong ka la rai ban   ia ka jaka jong ka shnong sha ka sorkar na ka bynta ban shna ia ka New Shillong, ha ka jingheh kaba 1800 akar.
U la kam ruh ba wat u Syiem ka Hima Khyrim u la dep ai jingbit ia ka shnong ba ka jaka jongka, ka lah ban leh katba ka sngew mon.
“Ka jaka ba ngi die sha ka sorkar, ka dei ka khlaw" la ong u Sordar ka Mawpdang Bah Issac.
Kane ka jingkren jong ka dorbar shnong Mawpdang ka long hadien ba ka Raid Nongkrem ka la pyrshah jur ia kane ka jingthmu ka shnong Mawpdang ban die ia ka jaka paidbah.
“Ngi la rai ban die ia katei ka jaka sha ka sorkar khnang ban wan ki kam pynroi", la ong u sordar.
Ia kane ka jingthmu la ioh ia ka jingkubur wat na u Syiem jong ka Hima Khyrim, u la ong.
Hynrei ha kajuh ka por, ka dorbar shnong kam shym la ai jingtip sha ka Khasi Hills Autonomous District Council (KHADC).
U la Sordar u la kyntait ruh ia ka jingkynnoh ka Nongkrem Raid ba kim lah ban die bad u la ong ba lada ka Raid Nongkrem kan kiew sha Supreme Court, ma ki ruh kin bud beit ban iakhun ia ka jingshisha.
Ngi pdiang ia ka jingwan ka New Shillong Township", ki la pynpaw ki nongkitkam ka shnong Mawpdang.
Shillong,1 Naitung:Ka Meghalaya Youth Foundation ka la pynpaw ia ka jingsngew khia halor ka jingduh bording kaba khah khah ha ki thain jong ka Nong krem kaba ju ioh bording na ka jaka sam bording na  Mawryngkneng.
Ka seng ka la iathuh ba dang mynshem taiew ka jingpynduh bording ha katei ka thain ka long kumba 6 haduh 8 sien ha ka shi sngi bad kane ka wanrah ka jingduhnong kaba khraw ia ki paidbah jong katei ka thain.
Kane ka jingja ka dei kaba ju jia khah khah ha kitei ki thain.
Ka seng ka la pynkynmaw ruh ba katei ka mat ka dei kaba u MLA ka thain u la wanrah teng ha ka miej jingiakren hynrei kaba haduh mynta ruh ym pat shym la patiaw eieibad ym pat shym la leh eiei haduh mynta.
Kumta ka MYF ka la kyntu ia ki bor pyniaid bording jong ka MeCEL  bad ka tnad ba dei peit ba kan shim khia ia kane ka mat khnang ba kan ym mih kano kano ka jingeh ia ki paidbah nongshongshnong kiba la shah ktah jur ha kum katei ka jingpynduh bording.
Nongstoin,1Naitung:Khyndai ngut ki rangbah kiba dei ruh ki nongialam  jong ka Joint Dorbar jong ki saw tylli ki shnong kiba kynthup ia u Bah S.Marngar, Bah Throsking Peinlang , Rington Lyngkhoi na ka shnong Khyllem, Bah David Sohshang, Gorit Sohshang, Tih Shangoi na ka shnong Tiehsaw  , Bah Sping Marngar na ka shnong Mawkohnoh, Geophrin Marshingbai na Mawkohnoh, bad u Bah Bungyit Syiemlieh na Nongkasen, ki la shah ujor  pyrshah ha thanad Nongstoin  ha I kong Sirda Mangar halor kajingkynnoh ba ki la don kti ban shoh  ia ka,  ha ka 9 tarik jong u bnai ba la lah.
Ka  Kong Sirda Marngar ka la ujor pyrshah ia ki khyndai ngut kitei ki rangbah da kaba kam ba ki la ktah kti bad shoh ia ka ha kaba la khot hajir ia ki da ki pulit ka thanad Nongstoin bad la wan synran lang ia ki da ki paidbah jong 8 tylli ki shnong da ka jingthmu ban dawa pyllait noh ia kitei ki lain gut khlem da teh kyndon eiei ha kaba ki la kam ruh ba katei ka kam kam dei ka jong uwei -ar hynrei ka dei ka kam jong u paidbah.
Haba kren bad ki nongthoh khubor u Bah T.R.Marwein u la ong ba ki pulit ki la pyndep ia ki jingdon kam baroh bad la pyllait noh ia kitei ki khynndai ngut katkum ki kyndon.
Shillong, 1 Naitung:I Prof Streamlet Dkhar, Dr Anita Panda, Dr Bikika Laloo, Kong Mini mon Laloo, S.Sweety Diengdoh, Alfidarie Khar syntiew bad Ibilian Syn rem kiba dei ki myllung jong ka jaidbynriew Khasi, ki la wan ïa shim bynta sha ka 11th AIPC  International Congress ba la pynlong ha Pataya bad Bangkok naduh ka 24-29 tarik u Jylliew 2013.
La ai ïa ka khusnam “The Blessed Juno" na bynta ka jingnoh synñiang bad ki kam pynroi ha ka  thoh ka pule.
La pyllait ïa ka kot U Raikut Revised edition ba la thoh da i Prof Streamlet  Dkhar bad Lilting Melody ba la thoh da i kong M Laloo.
Ki la ïoh jingïaroh shibun na bynta ka “Shad Shoh Kba" “Shad Pliang" kiba dei ki kolshor jong  ka jylla ha ka Embassy jong ka Ri India, Bangkok.
U Ambassador jong ka Ri India sha Thailand, U Anil Wardhwa u la long u Kongsan jong kane ka jingïalang.
La don ruh ka jingpyni ïa ki  kolshor bapher jong ka Ri India, la don ka jingïapule poitri ryngkat ka jingïashim bynta lang  jong kiwei pat ki myllung ba don ha Thailand.
Ïa ka nam “Miss Bangkok AIPC" la ïoh rah da i Miss Alfidarie Khar syntiew bad ïa ka nam “Miss Beauty with Brain" la rah da I Kong S.Sweety Diengdoh.
Dr Anita Panda ruh dei I Khasi mo ?.
Shillong, 1 Naitung:Ka seng HANM (Northern Border Baridua bad ka Mawlai Circle) ka lakynnoh ba u Syiem ka raid Marwet ryngkat ka jingiadon kti lang ki Lyngdoh Raid bad kumjuh ruh ki rangbah shnong kiba hap hapoh ha kane ka raid Marwet ki la die pathar ia ka khyndew ka shyiap sha ki bar jylla.
“la kyntu ia ki Rang bah Shnong  ba kim  dei ban long kum ki Judas lane ki ingkhong sha langmat ban shah thied dor na ka bynta ka jing myntoi shimet bad kaba tang shipor", la kynnoh ka HANM-Mawlai bad Baridua ha ka kyrwoh ba la pynlait hynne ka sngi Nyngkong.
Ha ka kyrwoh khubor ba la pyllait u nongialam ka seng u Bah Jeffrey Pathaw u la kynnoh bun ki Rangbah Shnong kiba hap hapoh ka Ri Bhoi District ba kim dei satia ban long kum kita ki Dalal neki Agent Khyndew ha ka bri u Hynniew Trep.
Na ka liang ka seng ka la maham jur ia ki nongialam ne ki nongkit kam shnong kiba die tad ia ka ri bad ka jaid bynriew hi baroh kawei.
Ka seng ka la kam ba ka la lap ba u rangbah shnong ka Baridua, Byrnihat, Khanapara ki la die tad dor ia ki jaka sha ki Marwari.
“Ko ki rangbah shnong katno la thied ia phi ba phin die tad dor ia ki jaka puta", la ong ka HANM.Ha kajuh ka por ka pynrem jur ia ka KHADC ka bym shym la leh ei ei halor kane ka jingdie jaka puta sha ki Marwari.
Hynrei ha kajuh ka por ka dawa ba ka dei ban tuklar ban khang lad noh shi syndon ia kane ka jingdie jaka ki rangbah shnong sha ki dkhar ha katei ka Them Marwet namar ba ka la long pyrshah ia ka ain bat khyndew ha kane ka jylla.
Ki paidbah ka thain Ri-Bhoi ba kin long kiba husiar bad ban peit pyrman ia kane ka jingdie khyndew sha ki bar jylla khamtam ia ki dalal lane ki agent, la ong u Bah Jeffrey Pathaw ha ka kyrwoh ba la pynlait.
Shillong, 1 Naitung:Haduh mynta, ym pat lap dien satia ia ki hynriew ngut ki nongleit iaid pilkrim  sha Kedarnath  ka Uttarakhand na Shillong bad la suba jur ba ki la khlad noh ha ka jingshah lynshop ha ka bor jong ka mariang kaba ka la jia ha katei ka jylla ka ri.
Kine ki hynriew ngut kiba la suba ba ki la iap la tip kyrteng kum u Shigan Agarwal (80), Kasturi Devi Agarwal (70) , Satya Narayan Agarwal (58), Hiramani Agarwal (50), Mahabir Prasad Agarwal (47) bad Saroj Agarwal (45) kiba dei na Garikhana, Shillong.
Katkum ka jingiathuh u Agarwal,  uwei na ki nongsakhi na Jaipur, u la iathuh ba u la iakynduh ia ki dkhot jong ki longing khyndiat minit shwa ban iakynduh ia kane ka jingjia.
“Une uba iohi ia kane ka jingjia, u la iathuh ba ka um ka wan ha kata ka jaka kaba ki don bad ma u, u la kiew shalor u lum hadien ar sngi ba u wan phai um iohi shuh ia ki bad la tieng ba ki lah ban shah rah ha ka umsaw" u la iathuh ha ki nongthoh khubor.
U la ong ba ki longing na Shillong ki leit sha Uttarakhand ban wad ia ki hynrei kim shym la lap satia.
“Ngi leit wad ha hospital hynrei ngim lap satia ia ki" la ong u Agarwal ha kane ka sngi Nyngkong.
Kiba haiing jong kine ki longing ki la iakynduh ia u Deputy Commissioner ka East Khasi Hills u Sanjay Goyal kham mynshwa bad ki la aiti ia ka jingthoh ia ki kyrteng jong kiba haiing kiba jah ryngkat ki dur.
Watla u DC u la dep ai ia ki dur jongki sha ka sorkar Uttarakhand, hynrei ym pat ioh jingtip haduh mynta.
Haba iakren bad u Deputy Commissioner u Sanjay Goyal u la ong ba ym don jingtip ei ei la ki iap ne ki im kitei ki briew.
Shillong, 1 Naitung:San ngut ki snar nongtuh kali jong ka nong bah ki la ngat ha shrip jong ki pulit hadien ba la py nlong ia ka jingthwet kaba jur ia ki.
Kine ki snar nong tuh kali kiba shah kem ki kynthup u Mithu Sharma uba la dei u boss jong ka kynhun.
Kiwei pat kiba shah kem ki long u Sanjay Biswa u nongniah ka kali tourist, u Sidhart Thapa, u Prakash Purkayastha bad u Gautam Tati.
U SP (City) u Bah Vivek Syiem u la ong hynne ka sngi ba kine ki nongtuh ki dei kiba satar kiba la shah thwet pulit la slem namar ba ki donkti ban tuh kali bad ban pyniap briew ruh.
U nongniah ka Swift Desire u Samuel Mawlong u shah pyniap ha kine ki runar bad ki la rong tuh ruh ia kali, la ong u bah Vivek bad bynrap ki bret ia ka met jongu ha Lumshnong, ka East Jaintia Hills.
Ki pulit ki la ioh kurup ia ki mobile kynthup jong u Samueal Mawlong uba shah pyniap bad ka pisa kaba T.25,000.
U la SP (city) u la iathuh ba ong ba shwa ba kin leh ia kane ka kam, ki leh mynleh kum ki briew kiba bha da kaba leh kum ki nongleit jingleit (passanger) bad ki tyrwa jingdih sngewbha ia ki nongniah ba la khleh pynbuaid.
Hadien ba la pynbuaid, ki sa pyniap ia u nongniah bad ki sa rong tuh ia ka kali, la ong u SP (city).
La kem ia kin a ki bynta jong ka sor Shillong kynthup na Pynthor, Iawduh, ha kine ki sngi ba la dep.
U bah Vivek u la ong ba ki la die ia katei ka Swift Desire ha Silchar ha ka dor T.1.2 lak.
Ym tang ki nongtuh kali hynrei ki dei ki snar nongdih drok ruh bad u boss jongki u Mithu Sharma u la shah kem teng ha u snem 2005 halor ka jingsuba ba u donkti ban rah bor ia ki ar ngut ki khynnah.
Bunsien kine ki nongtuh ki peit beit kmong ban ioh tuh ia ki kali thymmai bad ki tourist taksi.
Ki ju leh mynleh da kaba tyrwa jingdih ba la khleh da ka jingpynbuaid ia u nongniah.
“Haba ki nongniah ki la buaid, ki ksih bad bret ia ka met shano shano bad ki rah pat ia ka kali", la ong u Bah Vivek.
U la iathuh ba ha ka 24 tarik Jylliew, uwei u trai kali (Bolero) u la ujor ha ki pulit ka Laban police ba ka kali jongu ba niah da u Sanjay Biswa ka la jah.
Haba u trai u phun ia u Biswa, u la iathuh ba u don ha Guwahati.
Hynrei ha ka 25 tarik Jylliew, u Biswa u la shah kem ha ki pulit ka Silchar bad la wanrah sha Shillong.
U Bah Vivek u la iathuh ba u Biswa  u dei uwei na ki dkhot jong kane ka kynhun ki runar hapoh ka jingialam u Mithu Sharma.
Shuh shuh ha u Nohprah 2012, u Sharma la ujor ba u la rah ia ka Scorpio hadien ba la u la wai na Shillong sha Guwahati da kaba ak pang.
Mynshem ruh ka met iap jong u nongniah ka kali (Indico) la ioh tam na thain Sohra hadien ba la wai da kine ki kynhun runar na Shillong.
U Bah Vivek u la ong ba ki nongniah kali khamtam ki kali turis ki dei ban pyrkhat arsien shwa ban shim ia ka jingdih ba la tyrwa bun ki briew ioh ngat kum ha kine ki runar.
Shillong, 1 Naitung:La ioh jingtip, ba ka sorkar India, ka la thung ia U KK Paul, uba dei U Police Commissioner barim jong ka Delhi, ba un shimti kum U Lat ba thymmai jong ka Meghalaya.
Ki lad khubor, ba dang shu ioh mynta ka miet, ki iathuh ba U Paul, un sa wan shimti noh shen, ha ki khyndiat sngi ban sa wan, ia katei ka kam jongu, kaba la bat, da U RS Mooshahary, uba la kut por, ha ka 1tarik Naitung 2013.
Shillong, 2 Naitung:Bun ki nongbylla sngi kim ju tip ba ki don bun ki skhim ba ka sorkar ka la pynkhreh na ka bynta ka jingbit jingbiang jongki.
Ka myntri ka tnad Labour ka jylla ka Kong Ampareen Lyngdoh ka la iathuh ba ka tnad Labour department ka la pynkhreh bun ki skhim ia ki nong bylla sngi kiba trei ha ki jingtei kum ka kam shna iing, shna surok bad kino kino kiba dei ki jingtei.
Ka la iathuh ba ki nongbylla kin siew tang T.30 shi snem ha ka tnad Labour bad kin sa ioh jingmyntoi na ka tnad baroh shi iing.
Ka la ong ba ka sorkar ka la buh ia ka skhim jingiarap ia ki nongbylla da kaba shim khajna (cess) ha ka dor 2 percent na kano kano ka jingtrei kaba la kot 25 lak shaneng.
“Uno uno u nongpyntrei ia kano kano ka kam kaba la kot T.25 lak shaneng un hap ban siew ia ka khajna (cess) sha ka sorkar", la ong ka Kong Ampareen bad bynrap ba kane ka khajna kan leit sha ka pla jingiarap ia ki nongbylla sngi.
Katkum ka jingiathuh ka myntri, kane ka skhim kan treikam noh naduh u Naitung mynta u snem bad haduh mynta ka sorkar ka la ioh pynlang haduh T.2 klur ei ei  bad yn sa pynlong ia ka jingialap paidbah ha man ki dong jong ka sor Shillong ia kane ka skhim.
Ka la iathuh ban a kane ka skhim, ki nongbylla sngi lada ki iakynduh kum ka jingur jinghap ka jingmynsaw haba ki trei, ki lah ban wan dawa na ka sorkar ba kan siew ia ka jinglut jingsep bad ka jingdonkam jong ka longing jongki bad ka jingshah sumar ha ki hospital.
“Ngi don ruh ka skhim ba ki khun jong kito ki nongbylla kin ioh jingiarap kum ban siew ia ka bai skul, ban ai jinghikai ia ki jait kam bad bun kiwei de",la ong ka myntri ka tnad Labour.
Shillong, 1 Naitung:Ka jingsangeh kamai kloi jong ki kali sor kar(SPTS)kala wanrah jingeh shibun ia ki briew khamtam kito ki basah kham pajih.
Kane ka jingleit set kali dang kloi than sha sem (jaka set) ka la ktah ia ka leit ka wan jong ki paidbah kylleng ki dong jong ka sor shillong khamtam eh ia kito ki briew ki ba kham teh ha ki kam ki jam.
Ka  jingdon jong kine ki kali saw ka long kumba ki shakri tang iaki briew sorkar kiba lait trei  dang kloi ym ban shakri ia ki paibah.
Ha ka jingiakren bad u Rupang hynne ka sngi nyngkong ka Myntri jong ka Urban Affairs ka Kong Ampareen Lyngdoh kala iathuh ba kine ki kali la buh khnang na ka bynta ban suk ka leit ka wan jong u paidbah.
Ka la iathuh katkum ka jingia lang ba la long kham mynshuwa la iakren ba ki kali sorkar ki dei ban iaid kamai haduh ka por 10 baje da miet.
Hynrei katkum ka jingshem jong ki paidbah kine ki kali sorkar ki pynkut pynsangeh noh ia ka jing kamai ka jong tang haduh ka por 8 baje da miet.
Ka jingset kloi ia ki kali na kaba kamai ka la ktah shibun eh ia ki briew ki ba sah jngai kum sha Nongrah, Nongmensong, Laban bad ha kiwei kiwei de ki jaka.
Ha kajuh ka por ka Myntri ka la iathuh ba ia kine ki kali saw, ka Sorkar ka la aiti sha ki riew shimet (self help group) ban pyniaid ia ki kali hadien ka jingpyniaid jong ka MTC kam ler.
Ka la iathuh ba hapoh ka jingpyniaid jong ka MTC mynshuwa, ka la sniew haduh 70 tylli ki kali, hynrei mynta ka sorkar ka la pynbha lut ia kito ki kali kiba ka MTC ka la buh pynsarang kai ia ki.
“Lada ngi ai pyniaid ha ka MTC kane ka tnat ka hap thaw sa kawei ka tnad ka ban peit ia kane namar ba kam don nongtrei",la ong ka kong Ampareen.
Shuh shuh ka la iathuh ruh ba shwa ban aiti noh sha ki riew shimet ka sorkar ka la la dep ban pynbha lut ia kito ki kali.
Mynta baroh ki kali ki la don haduh 160 tylli ki kynthup 100 tylli ki bus SPTS bad 60 tylli ki kali rit SSPS.Lada don kino kino ki jingeh ba ki paidbah ki shem ne ia kynduh ha ka leit ka wan ki paidbah ki lah ban ai jingthoh ne ia kynduh ia ka, la ong ka kong Ampareen.
Nongpoh, 01 Naitung:Mynta ka sngi ka Ri-Bhoi Youth Federation (RBYF) ka la hiar sha Byrnihat bad ka Confederation of Ri-Bhoi People (CORP), Eastern Zone ha ICAR, Umiam ban khang tala ia ki ar tylli ki ophis sorkar, halor ki jingdawa ba shongnia hadien ba la kut ka jingaipor kitei ki seng bhalang.
Hadien ba la kut ka jingaipor jong ka RBYF ban dawa thung kam ia ki ar ngut ki nongtrei ka MUDA kiba la shah beh kam noh dang shen, kane ka seng hapoh ka jingialam u Bah B.B Makdoh, President, ka la khang tala noh ia ka MUDA ophis jong ka Byrnihat Unit, ban pyrshah halor katei ka jingshah beh kam ia kitei ki nongtrei.
Kitei ki nongtrei kiba la shah beh kam ha katei ka tnat ha Byrnihat, ki kynthup ia ka Kong Subita Lapang bad ka Kong Hundalin Warjri, la ong u Bah B.B Makdoh.
Ha kaba iadei bad kane ka jingshah beh kam kitei ki ar ngut ki nongtrei, na ka liang ka RBYF, ka la ong ba ka la leit kynduh bunsien ia ka Kong Ampareen Lyngdoh, Myntri ki kam pynroi sor ka jylla kaba dei peit ruh ia ka MUDA.Ha katei ka jingiakynduh, ka seng ka la buh jingkyrpad ia katei ka myntri sorkar jylla ban pynrung biang ia kitei ki ar ngut ki nongtrei ka MUDA kiba la shah beh kam ha kine ki bnai ba la lah.
Hynrei ka jingkyrpad kam shym la seisoh satia, namar katei ka myntri ka la jubab ha kawei na ki jingkynduh ba ka tnat MUDA kam don pisa ban siew tulop ia kitei ki ar ngut ki nongtrei ba la shah beh kam.
“Kane ka jingkhang tala ka dei ka jingsdang ban iakhih halor katei ka ishu, lada ka MUDA kam sngap ia kane, ka seng kam banse ban shim da kiwei pat ki lad jingiakhih ba kham tyngeh shuh shuh, na ka bynta ban pynioh ia ka hok jong kitei ki nongtrei ba la shah beh," la byrthen tyngeh u Bah Makdoh, President ka RBYF.Hynrei, tang hadien katto katne por, ki 18 ngut ki dkhot ka RBYF, ki la shah kem noh ha ki pulit ka Ri-Bhoi District.
Ha katei ka jingshah kem kitei ki 18 ngut, la kynthup ruh ia u Bah S Rangslang, uba bat kum u Education Secretary ka seng kmie.
Kumta na ka liang katei ka seng, lyngba u Samla Denis Syngkli, President ka Nongpoh Circle uba long ruh u Dkhot ka Sengkmie, haba pynrem ia kane ka jingkem ki pulit, u la dawa na ki bor District ba ki dei ban pyllait noh mardor ia kitei baroh 18 ngut hapoh ka 24 kynta.
Kum uwei na ki nongialam, u la byrthen ruh ba lada ka sorkar lyngba ki bor District kim lah ban pyllait ia kitei kiba la shah kem, na ka liang ka seng kam banse ban shim da kiwei ki lad ki lynti ba kham tyngeh, halor katei ka ishu.
U la bynrap ruh ba ka seng ka dawa ruh ia ki bor ka aiñ bad ki bor sorkar ba kim dei ban kthong sah ia ki dkhot ka seng tang namar katei ka ishu, namar ki ieng halor ka hok iohkam iohjam kitei ki ar ngut ki Longkmie.
Lada ki pulit ki dang iai bteng ban kthong bad kem ia ki dkhot ka seng, na ka liang ka seng baroh kawei kam banse ban pynlong syndon da ki lad jingiakhih ba kham tyngeh syndon, u la ong.
Ha kajuh ka sngi, sa kawei pat ka seng bhalang na Ri-Bhoi District, ka CORP, Eastern Zone, hynne ka sngi ka la leit ban khang tala syndon ia ka ophis tnat sorkar kmie, kata ia ka National Bureau of Plant Genetic Resource Regional Station (NBPGR), kaba don ha Umiam, ICAR.Ka jingkhang tala katei ka seng ka long ba ka seng lem bad ki nongtrei bylla (Casual Labour) katei ka tnat ki la dawa ban kyntiew kyrdan noh ia ki nongtrei bylla kiba la shakri da ki bun phew snem, pynban katei ka tnat kam shym la shah shkor satia halor katei ka jingdawa.
Kane ka jingkhang tala ia katei ka ophis sorkar kmie ka long ba hadien ba katei ka tnat kam shym la lah ban kyntiew kyrdan ia ki nongtrei bylla ha katei ka ophis kiba la shakri bun phew snem, hynrei la pynneh beit ia ki kum kita ki Casual Labour haduh kine ki sngi.
Katkum ki nongtrei kane ka tnat, ki la ong ba ki kwah ban katei ka tnat kan kyntiew kyrdan noh ia ki sha ka TLS, hynrei ki bor ba dei peit ia kane ka tnat kim shym la patiaw bad kumjuh ruh ki la pan jingkyrshan na u MLA barim ka Umroi, u Bah Stanlywiss Rymbai, ha ka por ba u dang long u MLA ha u snem ba la dep, une u MLA ruh u la leit mih sha katei ka ophis, hynrei kane ka tnat kam shym la patiaw bad pynurlong ia katei ka jingdawa.
Kumta ka CORP, ka la buh syndon ia ka por ba hapoh shi bnai katei ka tnat kan pynurlong ia kane ka jingdawa, kaba la kut noh hynnin ka sngi.
Ha kaba kum ka seng kam banse ban shim syndon ia kane ka lynti ban khang tala ia kane ka ophis, namar kam don jingmyntoi ban buh ia kane ka ophis haba ia ki trai muluk jong kane ka jaka, kam lah satia ban kyntiew kyrdan wat haba ka la dei ka por ban kyntiew ia ki, la ong u Samla Bandari Ryntathiang, President ka CORP, Eastern Zone.
Ha kawei pat ka khubor, ki pulit ka Umiam, hynne ka sngi, hadien ba la ioh jingtip ia kane ka jingkhang tala ia kane ka ophis, ki la hiar kyrkieh ban peit ia ka shongsuk shongsaiñ, hynrei haba kim lap shuh ia ki dkhot kane ka seng, ki pulit ruh ki la plie noh ia katei ka ophis, la ong ka khubor.
Ranchi, 2 Naitung:U Superintendent of police jong ka Pakur u Amarjit Bahilar, 45 snem karta u dei uba la shah uba ki lehnoh Maoist ki la buh thong ha khmat eh ban pyniap ia u, u la la shah siat iap hynne ka sngi ryngkat bad san ngut kiwei pat ki pulit ha ka jingther kuli kaba kynsan jong katei ka kynhun lehnoh hapoh Dumka District ka Jharkhand.
U Bahilar u dei u heh pulit uba tbit bha uba iai beh kthong ia kitei ki kynhun lehnoh bad dei na katei ka daw ba ki la thwet ia ka lad ban ioh pyniap ia u.
ki kynhun lehnoh Maoist ki la ioh ban siat iap ia utei u heh pulit ka Jharkhand hadien ba ki la ap ktem bha ha kaba ki la ther da ki kuli bad bret bom ruh ha u Bahilar karba u dang wan phai na Dumka, ong u N N Pandey state home secretary.
U Balihar, u dei u pulit  IPS Ophisar jong ka  batch 2003 u la long teng ruh u  commandant jong ka Jharkhand Armed Police, u dei u wei na ki heh pulit uba la shah thwet bha ha ka kynhun Maoist namar ka jingbym pynneh shong jong u ia kitei ki lehnoh naduh ba u la poi ha Pakur.
Jowai, 2 Naitung:Kumba ju long man la u snem ban rakhe ia ka jinglehniam Behdeinkhlam ka Sein Raij Tuber mynta u snem  kan pynpynlong ia kane ka jing lehniam ha ka 19th , 20th  & 21st  Naitung 2013, ha Tuber Kmai Chnong.
Kumta ha ka jingiadei bad kane, na ka liang ka shnong ka la kyrpad ia baroh ka shnong ki ba hap poh ka Sieñ Tube, kin wan sha ka jingialang ka ban long  ha ka 6th  tarik mynta u bnai ha Duwan syiem Rynkaw ha ka por 10.00 mynstep bad kane ka long ka jingialang kaba la ju pynlong shisien shi snem jong ka Sein Raij Tuber Kmai Chnong.
Shillong, 2 Naitung:U Lat thymmai ka jylla Meghalaya u Dr Krishan Kant Paul un shah pynbam smai kum u Lat ba thymmai ka jylla ha ka 8 tarik Naitung ha Raj Bhawan por  2.45 janmiet.
Une u Police Commissioner barim ka Delhi un mih bujli ha jaka u RS Mooshahary uba la kut ka por ha kane ka sngi u Blei.
U Mooshahary un mih noh na Raj Bhavan ha ka 6 tarik Naitung.
Shillong, 2 Naitung:Bun ki nongbylla sngi kim ju tip ba ki don bun ki skhim ba ka sorkar ka la pynkhreh na ka bynta ka jingbit jingbiang jongki.
Ka myntri ka tnad Labour ka jylla ka Kong Ampareen Lyngdoh ka la iathuh ba ka tnad Labour department ka la pynkhreh bun ki skhim ia ki nong bylla sngi kiba trei ha ki jingtei kum ka kam shna iing, shna surok bad kino kino kiba dei ki jingtei.
Ka la iathuh ba ki nongbylla kin siew tang T.30 shi snem ha ka tnad Labour bad kin sa ioh jingmyntoi na ka tnad baroh shi iing.
Ka la ong ba ka sorkar ka la buh ia ka skhim jingiarap ia ki nongbylla da kaba shim khajna (cess) ha ka dor 2 percent na kano kano ka jingtrei kaba la kot 25 lak shaneng.
“Uno uno u nongpyntrei ia kano kano ka kam kaba la kot T.25 lak shaneng un hap ban siew ia ka khajna (cess) sha ka sorkar", la ong ka Kong Ampareen bad bynrap ba kane ka khajna kan leit sha ka pla jingiarap ia ki nongbylla sngi.
Katkum ka jingiathuh ka myntri, kane ka skhim kan treikam noh naduh u Naitung mynta u snem bad haduh mynta ka sorkar ka la ioh pynlang haduh T.2 klur ei ei  bad yn sa pynlong ia ka jingialap paidbah ha man ki dong jong ka sor Shillong ia kane ka skhim.
Ka la iathuh ban a kane ka skhim, ki nongbylla sngi lada ki iakynduh kum ka jingur jinghap ka jingmynsaw haba ki trei, ki lah ban wan dawa na ka sorkar ba kan siew ia ka jinglut jingsep bad ka jingdonkam jong ka longing jongki bad ka jingshah sumar ha ki hospital.
“Ngi don ruh ka skhim ba ki khun jong kito ki nongbylla kin ioh jingiarap kum ban siew ia ka bai skul, ban ai jinghikai ia ki jait kam bad bun kiwei de",la ong ka myntri ka tnad Labour.
Shillong, 2 Naitung:Ka kynhun ki Khlieh Nongsynshar na ka thain Hima Sohra, Saitsohpen, Mawsmai bad kiwei kiwei, ba la ialam da u Bah John F Kharshiing, Chairman, The Grand Council of Chiefs of Meghalaya, Chairman, Ka Dorbar ki Khlieh Nongsynshar Ka Ri Hynniewtrep, bad Spokesperson, Federation of Khasi States, ki la ia kynduh ia u Bah WMS Pariat, IAS, Chief Secretary, Sorkar Meghalaya, hapoh office treikam jong u mynta ka sngi, ha Secretariat, Shillong ban ia kren halor ka Sohra Ecological Project kaba la trei mynta la palat ar snem na ka bynta ki 45 tylli ki shnong ha ka thain Sohra baroh kawei.
Na ka liang ki Khlieh Nongsynshar ka thain Sohra, u Bah E R Sawian, Secretary, Synjuk Ki Khlieh Nongsynshar Thain Sohra, u la ai ia ka dorkhas ha u Chief Secretary, Sorkar Meghalaya, kaba la kyntu ia ka Sorkar ban nym pynduh ia katei ka project, bad la kyrpad ruh ban ai jingshai halor katei ka lawei jong katei ka project kaba donkam bha na ka bynta ka thain Sohra.
Na ka liang u Bah John F Kharshing, Chairman, Ka Dorbar Ki Khlieh Nongsynshar ka Ri Hynniewtrep, u la ai jingmut bad tyrwa sha ka Sorkar ban pynlong ia ka jingiakynduh lang jong ki officer katei ka project bad ki nongialam shnong khnang ba ki paidbah kin ioh jingshai halor katei ka kam.
Hadien ka jingiakren kaba sani bha halor katei ka project na ka liang u Bah WMS Pariat, IAS, Chief Secretary, Sorkar Meghalaya, u la kren skhem bad kren shai ba ka project ka nym sangeh bad ym lah ban rah ia katei ka project shawei,  u la ong ba ha ka jingshisha kan dang iai bteng, bad lehse lah ban nang pynbha shuh shuh ia katei ka project da kaba ia mir lang ki jingthmu jong kiwei ki tnad sorkar, bad halor kane u la kyrpad ia ki Khlieh Nongsynshar ban lum thup ia ki jingmyntoi lane ki jingduna kiba ki shem lada don kiba la mih na katei ka project kum shibynta ban ai jingtip sha ka ki officer bad ka Sorkar halor ka jingseisoh jong katei ka project bad ban wanrah ka jingiatrei lang hapdeng ka tnad Sorkar bad ki paidbah kiba dei kiba ioh ia katei ka jingmyntoi.
U Chief Secretary, Sorkar Meghalaya u la mynjur ruh ia ka jingai jingmut ban bthah ia ka tnad bad ki officer kiba dei peit ia katei ka project ban pynlong ia ka jingiakynduh lang ban ia kren halor ki kam kiba la dep trei bad kiban sa dang trei (review) ha kaba yn ia donlang ki officer tnad Sorkar bad ki Khlieh Nongsynshar kiba hap ha katei ka project ha ryngkat ki officer Soil, Tourism bad kiwei kiwei khnang ban wanrah ia ka jingiaid beit iaid ryntih ka rukom treikam jong katei ka project.
Kiba la ia kren bad kiba la ia don lang ki long u Bah R Liam, Secretary, Pdengshnong, Sohra Syiemship, Bah R Rymbai, Sordar, Elaka Saitsohpen, u Bah B Sohklet, Secretary Elaka Mawsmai,  u Bah E.R Sawian, Secretary, Synjuk Ki Khlieh Nongsynshar thain Sohra bad u Bah J Khyriemmujat, Rangbah Shnong, Nongmadan.
NewDelhi, 2 Naitung:U Myntri ka sorkar pdeng u  Beni Prasad Verma u paralok ba la kylla nong shun jong u nong ialam ka SP, u Mulayam Singh Yadav, u la ong ba u tei u heh duh jong ka SP um long uba biang wat tang ban sar ia ka jaka sah jong u Myntri Rangbah Duh ka Ri ruh, " U Yadav u kwah ban long Myntri Rangbah Duh ka Ri , u dei ban pyrshang shuwa ban ioh ia ka kam jong u nongsar ing ha ka jaka sah u MRD" ong u Verma ,77 snem ha kawei ka jingialang kaba la long ha Uttarpradesh Faizabad.
Kane ka thma ktien ka la mih hadien ka jingiakynad seng hapdeng jong kitei ki ar ngut.
U Verma u la ong ruh ba ka SP ka dei ka party kaba thok bad kaban sa shah pynduh pyndam shen ha ka seng Congress.
U Verma u la long teng u nongiatrei ba mar synrap bad ka SP hynrei uba la jah rngai noh hadien ka jingwan mih u Amar Singh.
U la mih noh na ka party ha u snem 2007 bad leit pyniasoh Congress ha u 2009 shuwa ban long ka elekshon Lok Sabha.
“Ngam tip la u la ong shisha ne em kumtei , lada u la ong ka long shisha kaba sngewsih ban ong kumtei namar ba u Yadav u dei u nongialam uba khraw bad uba la don ruh la slem ha ka politik" ong u nongaiktien ka seng u Meem Afzal ha  Delhi.
Haba la kylli da ki nongthohkhubor hato ka seng kan shim ia ki jingiakren iasuk hapdeng ka jingiakawang ktieh jong kitei ki ar ngut ne kan leh eiei ia u Verma u afsal u la ong ba u Verma u dei u Myntri sorkar bad  ngim tip shuh shuh kaba kumno ka jingpynsaja ka seng kan ai ia u.
Ka Congress ka la dep kren ia u Verma ba um dei ban buh ia kiba kum kitei ki jingkynthoh pyrshah ia u Yadav, bad kiba bun ki jingkynthoh jong u , lah ruh ban pynkynmaw ba u Verma u la kynthoh ruh ba ka don kaei kaei shalyndet ba don ki nongialam ka congress kiba iatreilang bad ka SP.Shillong,2 Naitung:Ka Meghalaya College Teachers’ Association  ka la pynlong ia ka jingialang ba kyrkieh jong ka ha ka 1  tarik mynta u bnai ha  CTE (PGT) College, Shillong ha kaba ha kane ka jingialang la ia phylliew jingmut ia ki mat  kiba ia dei bad ka Association.
Ka Association ha kaba nyngkong eh ka la pynpaw ia ka jingsngew khia kaba jur, namar ba ba ia ki ktien jong u Myntri Rangbah ym  don ba khein kor  ei ei.
U Myntri Rangbah u la dep ban kular ha ki nongialam ka Association ha ka jingiakynduh jong ki ia u ha ka 5 tarik u Iaiong, ba 80 na ka shispah ka arrear ba dang sah jong ki yn pyndep noh hapoh u Jylliew 2013 sha baroh ki nonghikai Kolej, hynrei na ka daw jong ka jingbym shimkhia bad ka jingbym don mon ki ar ngut ki  Myntri Rangbah ba-ar ka jylla ba dei peit ia ka tnad pule puthi ym shym la lah ban pynurlong ia ki jingkular u Myntri Rangbah.
Ka Association ka la pynpaw ruh ia ka jingsngewsih jong ka halor ka rukom treikam ka tnad pule puthi ha ka jylla, ka jingbymler  jong ka tnad pule ka la paw pyrthei ha ka 28 tarik u Jylliew kumba la mih ruh ha ki khubor ha kaba ka   sorkar jylla sa shisien biang ka hap ban pdiang ha ka sien ka ba-ar ban ithuh ia ki nonghikai kolej ne ki Lecturer kum ki  Assistant Professors bad ki Associate Professors katkum ki kyndon jong ka  UGC.Lah ruh ban pynkynmaw ba ka sorkar ka la pdiang ia katei ka jing ithuh ia ki nonghikai kolej ha ka 2010 ha kaba ka la ai jingtip ruh katkum ka shithi vide No.EDN.34/2009/91 kaba 22.03.2010  kaba don ruh ia ka  No.EDN.34/2009/93  kaba dated 14.05.2010.
Ha ka jingshisha ka  Association,  ka la phah ia ka shithi No.MCTA/GS/20012-14/0019 kaba dated 13.05.2013  sha u Principal Secretary, Education Department, Bah P.S.Thangkhiew, I.A.S, da kaba phah copy ruh sha u Prof R.C.Laloo, Deputy Chief Minister i/c Education Department and Director, Higher and Technical Education, Smt.
L.R.Sangma, I.A.S, ha kaba ki la iathuh ba ia katei ka jingithuh ia ki la dep pdiang da ka sorkar jylla.
Hynrei imat dei na ka daw kaba ki kham sngewthuh kham bha kim shym la shimkhia eiei  kaba pyni ba ki niew bein bad ki kyntait bad ki la leh beit kumba ka long mynshuwa, kynnoh ka Association ki nonghikai ha kaba ki la ong ruh ba kane ka jingleh jong ki bahalor ka tnad pule ka pyni ba kim suid niew ia kaei ba ka sorkar ka bthah.
m Lada kane ka dei rukom treikam jong ka tnad pule aiu kan jia ia ka lawei ki khynnah pule ha ka jylla, ong ka MCTA.Ka Shillong ka dei ka nongbah kaba la tip kum ka shlem jong ka jingnang jingstad kaba lah ban ai ia ka jingstad kaba nylla phewse kane ka nongbah ka la sdang hiar dor namar ki jaka pule shimet bapher bapher ki bym pynleit jingmut ia ka jingshakri kaba bha hynrei kiba la wan pynban tang ban ioh kamai pisa.
Ka  Association ka la pynpaw ruh ka jingsngewkhia ia ka lawei ki khynnah pule ka jylla lada ki hap ban leit pule sha kiwei pat ki jylla namarba ki la mih ki jingthohbria ia ki jaka pule ha kane ka jylla  kumba la mih ka CMJ University.
Katba kiwei pat ki jylla ha ka Thain shatei lam Mihngi ki dang ia ksaid ban pynioh ia ka pule ka puthi kaba bha tam ia ki khynnah pule ka jylla jong ngi pat ka sorkar ka nang ai ksai ia ki riew shimet ban pynlong kam khaii pynban ha a kyrteng jong ki jaka pule da kaba mih bun tylli ki jaka pule kiba khlem biang katkum ki kyndon ka UGC, ka Association ka la pynkut ia ka kyrwoh da kaba ban jur ia ka sorkar ban shim ia ki lad ki lynti ban leh eiei khnang ba ki ka jylla kan ioh shisha ia kata ka jingpule kaba paka.
Shillong,2 Naitung:Ka surok 7 mer Upper Shillong ka la shlei da ki mit mit ha manla ki  rud surok bad ia kitei ki mit mit la shu bret napoh kawei ka kali ka bym shym la ithuh,  bad don ruh katto katne ngut ki khynnah kiba la ia tam ia kitei ki mit mit hynrei dang bun pat kiba dang sah ha surok namarba ki rangbah ki la mai ia ki khynnah ban tam da kaba ong ba ioh lehse u dei pynban uba sniew.
Katkum ka jingiathuh ki riew paidbah kiba la ia don harud surok ki la ong ba ym shym  la iathuh satia ia ki briew kiba don ha katei ka kali kaba la bret mit mit bad ki la iathuh ruh ba katei ka kali ka shu wan tang harum 7 mer bad ka phai dien noh hadien ba la bret ia kitei ki mit mit.
Katei ka kali ka la wan bret mit mit ka la poi ha katei ka jaka ha ka por kumba 1:30 ne 2:00 janmiet iathuh kiba la iohi ia kane ka jingjia.
Bun na ki riew paidbah ki la pyntieng ia ki khynnah rit ban tam ia kitei ki mit mit ioh lehse ki dei kiba la shu bret da ki briew kiba sniew ha kaba k la kynnoh ruh ba kane ka dei ka jingleh khyllah,  hynrei don pat ki khynnah rit kiba bam ia kitei ki mit mit ha kaba ki la iathuh ba kam lei lei ki long hi kum kiba thied na dukan.
Shillong, 2 Naitung:U  Bah K.Mechaldo Roy Khylleb, Deputy Commissioner of taxes, ba la shongthait,  jong ka Taxation Department Meghalaya, u la ioh pdiang ia ka “Bharat Jyoti Award" na ka India International Friendship Society New Delhi ha ka 10.6.2013, ka sngi ba la pynlong ia ka Seminar on “Economic Growth and national Integration".
Ia kane ka Award la ju ai tang ia kito ki briew kiba tbit bha ha ki kam ba ki trei bad ruh ki ba trei shitom shijot ha ki kam ki jingtrei jong ki na ka bynta ban kyntiew ia ka ioh ka kot bad ka jingialong kawei ha ka Ri (Economic Growth and National Integration), ka Science and Technology, Education, Industry, Fine Arts, Politics and Social Work, khamtam eh na ka bynta ka jingtrei shitom ba khlem tynkai(Yeoman Services) da ka jingtbit ka ba khraw(Excellence) ha la ki kam bad jingtrei.
Ki katto katne ngut ki riew pawkhmat kiba la iohpdiang teng ia ka Bharat Jyoti Award na ka India International Friendship Society ki long:  ka Mother Teresa, U Ex Vice President ka India u B D Jatti, ki Governors kum u General G V Krishna Rao, Shri M M Jacob, Dr Bhisham Narain Singh etc., ki Chief ministers kum u Prem Kumar Dhumal, Digambar Kamat etc., u Air Chief Marshal N.C Suri, Ex Director CBI Joginder Singh, Ex Chief Justice of the Apex Court kum u Justice P.N.Bhagwati etc.Ex Election Commissioner G.V.G Krishna Murthy, Ki Educationist, Vice Chancellors, Film stars, Cricketers and Olympic Gold Medalist.
Nongstoin, 2 Naitung:Ka jingiakhih ban pyrshah ia ka jingthmu jong ka Assam ban shna dam ha Wah Khri kaba kot haduh 2 MW haka jing lut kaba 13 klur ka la nang khamjur ha kaba hynne ka sngi ki seng bhalang kiba kynthup iaka HANM  West Khasi Hills kumjuh ka KSU bad FKJGP Rambrai Circle kila iashimbynta shitrhem ban iakhih pyrshah haka jing ialang kab la long ha iew Rambrai.
Ha katei ka jing ialang bala ioh ban pyniaid da u Samla G.Sohlang Finance Secretary jong ka HANM West Khasi Hills la iadon lang ruh u Samla Lamphrang Kharbani President HANM sengkmie, u Samla P.Jyrwa President KSU Rambrai Circle, u Samla Wadborlin Nongphud President ka FKJGP Rambrai, ki nongialam ka seng HANM na kylleng ka ri lum khasi bad jaintia.
Haba kren ha katei ka sngi baroh ki nongialam jong ka seng HNM kumjuh ka seng KSU bad FKJGP ki pynpaw iakajuh ka phang kata ban pyrshah horkit hordang iaka sokar Assam ban den um iaka Wahkhri naka bynta ban ioh bording Electrict.
U samla Pyrshang Jyrwa haba kren ha katei ka sngi ula iathuh ba ka jing thmu jong ka sorkar Assam ban den ia katei ka Wahkhri kadei ka buit ban phah phetwir iaki 5000 ngut ki nong shong shnong khasi khara kiba shong shnong hajan katei ka wah, shuh shuh ula ong ruh ba ka wanrah ka jing phetwir kaba jur bad shaei kitei ki san hajar kin shong mano ban ai jaka iaki.
Ula ong ruh ba ka sorkar Assam ka ju thaw tang ki lad kumno ban pynjem knap iaka sorkar Meghalaya ha kaba iadei bad ka jing iakren bad u pud u sam namar shisien bala den ia katei ka wah shaei u pud u sam nalor bala shah knieh man ka por iaki jaka jong ka Meghalaya ka jing den sa ia katei ka wah khri kan wanrah shuh shuh iaka jing skud jaka kaba khraw ha kitei ki khappud.
U Samla Lamphrang Kharbani haba kren ha katei ka sngi ula pynpaw ka jing sngewsih halor ka jing thmu jhong ka sorkar Assam ban thmu pynlong duriaw lut ia baroh ki shnong khasi ha kaba ula dawa iaka sorkar Meghalaya ba kan tuklar mardor namar lada kam shym leh eiei halor kane ka seng kam banse ban mih sha madan thma ban kheinduh naka bynta ki paitbah ka thain khappud.
Kumta nakabynta kane ka ishu, kaba khraw kaba ktah ia u paradoh para snam ka donkam iaka jing iatylli jong baroh ki sengbhalang ha kaba iadei bad kane, hakajuh ka por nakaliang jong u ula phah ka khubor sha ka KHADC ba kan shimkhia namar kane ha kaba kadei ka kamram jong ka District Council ka ban shimkhia nakabynta ka khydew ka shyiap namar dei maka kaba long ka nong iada iaki jaka ki puta.
Hakatei ka sngi la sakhi ruh ia u paitbah uba bun balang uba la iawan ban sngap da ka jing sngewkhia ban pyrshah ia kane ka jing thmu jong ka sorkar Assam ban den um ha Wahkhri kumta ha katei ka sngi kila shim iaka rai ban lei tai jing thoh sha ka sorkar halor kane kumjuh sha ka KHADC ban pyrshah horkit hordang bad lada ka sorkar Assam kan leh da ka bor ka seng kam banse ban pyni daki kam ban iada iaka ri bad ka jaitbynriew.
Shillong, 2 Naitung:Ka UDP ka la tangon jur ia ka sorkar jylla halor ka jingshah kem jong ki ar ngut ki tymmen na ka thain Langpih ha ki pulit Assam bad kine ki tym men ki la don ha kti ki pulit Assam naduh ka 15 tarik Jylliew.
“Ka sorkar ka dei ban tuklar ban pynlait ia kine ki tymmen ar ngut kiba shah kem ha ka Assam.
Hynrei kaba sngew lyngngoh ka long ba ka sorkar haduh mynta kam shym la sngap ei ei halor kane ka kam da kaba pynlong ia kitei ki ar ngut ban shong phatok  la ar taiew", la ong u working president ka UDP u Bah Paul Lyngdoh ha ka kyrwoh ha kane ka sngi Hatmajai.
U la buh jingkylli ia ki pulit ka Assam balei ki kem ia ki nongrep haba ki don ka police outpost ha Langpih.
“Watla ki leh ia ki kam bym dei, ki dei ban kem da ki pulit ka Meghalaya" la ong u Bah Paul.
U working president ka UDP u la dawa ba ka sorkar ka dei ban tuklar wut wut ban pynlait noh ia kitei ki ar ngut kiba shah kem.
Ar ngut ki Khasi kynthup u Bah Skendro L Mawnai (68)  bad Bah Twendro L Mawnai (70)  na shnong Mawnai, Nongdron  ha West Khasi Hills District ki la shah set phatok ha Guwahati.
Ki pulit ka Assam ki la kem ia ki halor ka jingkynoh ba kim lah ban jubab ia ka jingkylli jong ki pulit ka Assam bad kawei pat ka jingkynnoh ka long ba ki pyrshang ban pynshit ia ki Nepalai kiba sah ha katei ka thain.
Kine ki ar ngut ki la shah rah sha Boko Police Station bad nangtei la pynkynriah sha phatok Guwahati.
Shillong,2Naitung:Ka Agriculture ka tnad  kaba dei peit ia ki jingthung jingtep, ka dang wad bniah ban lap ia ka bih kaba don ha uwei u jingthung uba ki sniang ki iap hadien ba la bam ia u.
Ia utei u jingthung la wanrah sha kate ka tnad ban lap ia ka bih kaba don ha u ne kiwei pat ki bor kiba lehse ki lah ban don ha utei u jingthung kiba lah ban pyniap ia ki sniang.
La ioh ia une  jing thung hadien ba la wanrah ia u sha katei ka tnad da ki nongri sniang kiba la pyntip ba dei hadien ba la bam ia utei u kynbat ba ki ar tylli ki sniang kiba la ri ha ka juh ka sem ki la iap noh.
Bun na ki nong ri sniang ki la don ka jingtip ba ka long bih ia ki sniang ban bam ia kitei ki jingthung hynrei namarba la theh phlang ha sem sniang da ki khynnah ki bym ithuh ia u , utei u jingthung u la ngat lang  ha kaba ki sniang kiba la bam ia ki phlang ryngkat bad kitei ki jingthung ki la iap tang hadien katto katne kynta.
Ban pynshisha hato utei u jingthung u long bih ne em na ka bynta ki sniang u nongthohkhubor u la leit rah sha ka tnad Agriculture ban leh ia kaba donkam  bad ban  lap ia ka jingshisha khnang ba kan long ruh ka jingpyntip sha ki paid nongri sniang ia ka jingma jong utei u jingthung.
Ki bor ba dei peit ha katei ka tnad thung tep ka jylla ki la iathuh ba kane ka dei ka sien kaba nyngkong ba kin ioh sngew ba don kum uta u jait jingthung ha kaba ki la pynpaw ruh ba hap ban da leh da ki kynja test kiba bniah ban tip don aiu hapoh jong u bad mynta katei ka jingwad bniah ka dang shaid shaid ha kaba shen yn sa tip shaphang utei u jingthung.
Ia kiba kum kitei ki jingthung lah ban shem ha bun ki jaka khamtam ha ki thain Mylliem bad Upper Shillong bad katto katne ha ki jaka sor.
Shillong, 2 Naitung:U Lat ka jylla ban sa mih u RS Mooshahary ha kane ka sngi Hatmajai u la ong ba ka kynrum kynram ha CMJ University kan poi sha kaba kut bad ong ba kam long kaba suk ia ka sorkar ba kan pynbakla ia ka.
U Mooshahary uba la kut ka por jong u ha kane ka sngi Blei, u la ong ba um tharai ba lah ban pyniaid bakla ia kane ka kam bad kan sa poi beit sha kaba kut.
“Kane ka kam kaba dei kaba don kti kiba heh ba hain bad kam long kaba suk ban shu bret sha jaka theh niut", la ong u Lat.
Haba pynpaw ba ki pulit CID ban kem ia u heh ka CMJ University u chancellor u CM Jha uba phet rieh, u Mooshahary u la ong, “U la dei ban shah kem, nga sngew".
Ka tnad ka la kem saw ngut ki heh ka CMJ University kynthup registrar Mrinal Kanti Deb, deputy registrar Premlal Rai bad ar ngut ki heh hynrei kim pat ioh kem ia u Jha.
U Lat uba dei U Visitor jong ka CMJ University, u Mooshahary uba thad madan ia ki kynrum kynram ha kane ka CMJ University, u la ai jingmut ia ka sorkar ba ka dei ban pynwai noh ia kane ka CMJ University Act, 2009.
Nongpoh, 02 Naitung:Hadien ba ki dkhot ka RBYF ki la shah kem hynnin ka sngi ha ki pulit ka Ri-Bhoi District, namar ka jingkynnoh ba ki la leit ban khang tala be-aiñ ia ka ophis MUDA ha Byrnihat, Ri-Bhoi District bad ba ki dang don mynta ha ka kti jong ka aiñ, na ka liang ka RBYF ka la dawa ba dei ban pyllait noh ia kitei ki dkhot jong ka, khlem don ka jingteh kyndon.
U Bah B.P Thangkhiew, Vice President ka RBYF, haba iakren bad ki nongthoh khubor, hynne ka janmiet, u la ong ba ka seng ka la bah jamin hynne ka sngi ia baroh ki 18 ngut ki dkhot jong ka, hynrei ki la tip ba na ka liang ka ïing bishar, kam pat lah satia ban pyllait jamin noh ia ki ia mynta ka sngi, kumta ka seng kam banse ban kyrpad ia ka aiñ bad ka sorkar ba kan pyllait noh ia ki lashai ka sngi bad ha kajuh ka por ka kyrpad ruh ban pyllait ia ki khlem don kano kano ka jingteh kyndon pyrshah ia ki.
Kum u Symbud Nongialam kane ka seng, u Bah Thangkhiew u la ong ruh ba lada ka sorkar ka pyllait noh ia kitei ki 18 ngut ki dkhot jong ka lashai ka sngi Balang lem bad ki jingshahteh kyndon, na ka liang ka seng kumba ka la dawa, kan ym lah satia ban pdiang bad kan shim syndon da kiwei ki lad jingiakhih kiba tyngeh.
Kumta, ka sorkar ka dei ban weng lut baroh ki kyndon aiñ pyrshah ia ki dkhot ba shah kem, u la ong.
U DC ka Ri-Bhoi, u Akash Deep Singh, haba la ioh ban iakren bad u, u la ong ba na ka liang jong u, um lah ban shim rai, namar kitei kiba shah kem baroh ki hap hapoh ka kyndon aiñ bad ka shong ha ka ïing bishar ba la khlieh da ka Kong I Mawlong ban leh ia kaba donkam.
Baroh 18 ngut ki dkhot ka RBYF, ba kynthup ia ki nongialam ka seng kmie bad ki nongialam na ki Circle bad ki Unit, ki la shah pynngat ha ki kyndon aiñ bapher bapher, ba kynthup ia ka 124 A IPC, kaba dei ka kyndon aiñ ba ym lah ban bah jamin (Non Bailable Offence) bad kiwei pat ki kynthup ia ka 447 IPC, 341 IPC bad 34 IPC.Shillong, 2 Naitung:U myntri ka tnad PWD u Bah Sniawbhalang Dhar u la kyntait ba ka kompeni ba pyntrei ia ka surokbah Four Lane ka la shu ieh jyndet ia ka kam.
U Bah Sniawbhalang u la ong ba ka long kaba bakla ban ong ba ka jingtrei ia kane ka surok NH-40 na Jorabat sha Umiam ka la sangeh noh hynrei ha kajuh ka por u la kubur ba ka long kaba suki.
“Ka long kaba shisha ba ka jingpyntrei ia kane ka surok mynta ka long kaba suki.
Ngi khmih lynti ba ka jingtreikam kan sa sdang sted ha ki taiew ban wan namar ba ka NHAI ka la dep pynthikna ba ia kane ka projek yn pyndep hapoh u Lber 2014" la ong u Bah Sniawbhalang ha ka jingiakynduh bad ki nongthoh khubor hynne ha ka sngi Hatmajai.
U la ong ba kawei na kid aw na ka bynta ka jingbym hun ia ka jingtreikam kumba la kam da ka NHAI ka dei ka jingmih ka huri hura halor ka jingpyniaid ia ka surok ha ka thain Umsning Bypass.
“Wat haduh mynta la don ka jingiapher jingmut hapdeng ki paidbah la yn pyniaid ia kane ka surok na kaba la don lypa ne yn pyniaid na kaba thymmai.
Nga kyrmen ba kane ka jingeh yn sa weng noh shen" la ong u myntri ka tnad PWD.Haba kylli la ka don ne em ka jingpynshitom ia ka kompeni kaba pyntreikam ia kane ka surok lada kam lah ban pyndep ha ka por kaba la buh, na ka liang u myntri u la iathuh ba um lah ban ong ei ei halor kane namar ba ia kane ka surok la peit da ka sorkar kmie.
Ka jingsngew khia jong ngi ka long beit ban pyndep kloi ia kane ka surok"  la ong u Bah Sniawbhalang bad bynrap ba ka NHAI ka la kam ba haduh 30-40 percent ka jingpyntrei la dep haduh mynta.
Ha kajuh ka por u Myntri Rangbah ka jylla Dr Mukul Sangma u la pynpaw ia ka jingsngew skhem ba kane ka projek yn sa lah ban pyndep ha ka por kaba biang lashem snem.
“Ngam iohi ei ei ba kan don jingeh ban pyndep ia kane ka projek ha ka por kaba biang.
Nga la bthah ia ka NHAI ban pyrshang ban pyndep ia kane ka prpjek ha ka por kaba la buh", la ong u Myntri Rangbah hadien ba la pynlong ia ka jingialang bad ki heh ka National Highway Authority of India (NHAI) halor ka jinglong jingman jong kane ka surok.
Ia kane ka surok la sdang trei naduh u snem 2010.
Ka don 62 km naduh Umiam sha Jorabat bad la ioh pyntrei da ka kompeni Ms Ramky ha ka jingmang pisa kaba T.536 klur.
Guwahati, 3 Naitung:Ka Adventure Sports Organization (ASO) kan sa pynlong ia ka jingleit iaid kjat ne trekking sha u lumbah Makashang ha kine ki sngi ki ban wan.
Ka jingthmu kane ka long ban wanrah ia ka khubor jinghikai ban jingtip khamtam eh ia ki samla pule halor ka jingma kaba ap na ka jingkylla ka mariang bad ban iada ia ka jing kylla um noh kine ki lumbah kaba jia manla u snem.
Ha kane ka jingiaid trekking yn shim bynta da ki khynnah pule ki jylla ka thain shatei lam mihngi baroh kawei , ki samla pule kolej bad ia baroh lang ki samla ka thain.
Ha kane ka prokram kiew lum kin don ruh ki nonghikai kiew lum ba lah paw jong ka thain NE ba kynthup naduh u Biswajit Barman, u Abdul Aziz, ka Banisha Diengdoh, u Bulen Barman bad kiwei kiwei ki nonghikai na ka bynta ki jingdonkam ha kane ka prokram kiew lum khamtam eh sha ki jaka thah ka ban sdang naduh ka 25 tarik August haduh 1 tarik u September.
Ki jaka bad ki lum ki ban pyndep kilong ban leit sha San-Dak-Phu ka jaka kaba don haduh 12,000ft na sla duriaw, bad na ka bynta kane ka jingleit trekking ka kynhun ka khot ka wer lang ia baroh ki samla kiba long 100% ka bor met ba khlain ba shait kynthei bad shynrang ruh kumjuh.
Ka jingsdang ka prokram ka long ban leit nyngkong shwa ha ka Base Camp ba la tip ka “Manebhanjan" kaba don ha ka jingjrong 2134meter na sla duriaw, ter ter lyngba ka Meghama sha Tumling bad Jawbari kaba dei ka bynta khappud ka ri India -Nepal, na kane ka jaka yn mih ban leit biang sha San-Dak-Phu kaba dei kawei na ki thain ba lah ban iohi kyndiang ia u lumbah Mt.
Everest, Mt.
Makalu bad kumjuh ruh lah ban iohi najan eh ia ka jingitynnad ka mariang ia u Nandadevi Peak.
Ha kaba iadei bad kane ka prokam ka kynhun ka la khot la wer ruh ia ki ba kwah ban shim bynta ban submit ia ki jingdonkam baroh, bad na ka bynta ki jingtip ba bniah ki lah ban contact ha u number 88221 41591/ 98648 93905.
Shillong, 3 Naitung:Ia ka Inter House Football Tournament ba la pyniaid ka Mawkasinag Sports Club & Social Welfare kaba la sdang naduh ka 13 tarik u Jymmang 2013 la pynhap pyrda  noh dang shen da u DSO ka East Khasi Hills Bah Bah George E Lyngdoh.
Ia kane ka jingialehkai la pynkut ha ha madan Kyntoit Umroh bad ha kane ka jingialehkai la iohi ba ka Group B ka la pynliem ia ka Group D da 3-1.
Ka jingialehkai  ka la long kaba shongshit ha kaba ki ar kynhun kiba dei ki rangialehkai na ka shnong Mawkasiang , ki la pyni ia ka jingiakhun kaba itynnad bad ia ka kol ba nyngkong ha ka kylla step la thep u Shansing Mylliempdah ha ka minit kaba 25.
Hynrei ha shwa ban kut ka kylla step ka Group D ka la ioh ban thep biang sa shi kol lyngba u Teddy Suting.
Na ka liang u Kongsan u Bah.
George u la ong, “ Kane ka long ka sien kaba nyngkong ba ngan wan ban iuh kjat ha kane ka madan wat lada ha ki porba la dep nga la juh wan sha kine ki thain  hynrei ym pat don ba pyntip ia nga shaphang kane ka madan"U Bah George kum u khliehduh ki kam ialehkai ha ka District ka East Khasi Hills ha kane ka sngi u la ai ki kyntien sneng ki kyntiew kraw ia ki khynnah ialehkai phutbol ka Mawkasiang ha kaba u la ong.
“Ki khynnah ki dei ban don ia ka mynsiem kum ki nongialehkai bad kiba ieid ia ka jingialehkai kumjuh ruh ba kin kynmaw barabor ba kin don ia ka mynsiem kaba sngewrit" la ong  u Bah George.
U Bah L.K Sohtun president jong ka Mawkasinag Sports Club & Social Welfare u la iathuh ba na ka liang jong ka Sports Club ka don ka jingthrang ban kham phai khmat noh sha ki khynnah U-15 bad yn pynlong noh bun ki lympung ialehkai khnang ban ai lad kham bun shuh shuh ia ki khynnah rit.
Ha kane ka lympung ialehkai ki kynhun kiba la wan ban iashim bynta ki long hynriew tylli tang kiba napoh ka shnong Mawkasiang.
Ka kynhun kaba long ka lahduh ka la ioh da ka song pisa kaba kham heh bad ia kane la sam da u Bah George E Lyngdoh,DSO bad ia ka khusnam sha ka kynhun ba wan ba ar la sam da u Bah.
Balamut Chyne Secretary Shnong Mawkasiang.
Shillong, 3 Naitung:Ka Meghalaya Tourist Transporters’ Association (MTTA) ka la thmu ban pyntreikam noh da ka rukom thymmai ia ki nongleit nongwan khamtam kito kiba wai ne kiba shong ia ki kali turis sha jngai khnang ban lait na ka jingma ia ki nongniah bad kumjuh ia ki nongshong kali.
Ban sdang ia kane, na ka liang ka MTTA ka la rai ban ai Identity Card sha baroh ki nongniah kali turis bad khlem ka ID ki nongniah kim lah ban kamai ia ka kali.
Haba kren hynne sha ki lad pathai khubor, u general secretary ka MTTA u  Diganta Nath u la ong ba ki nongleit nongwan kiba kwah ban leit jingleit da ki tourist taxi sha jngai da kaba shu wai, kin hap ban pyni ia ki ID jongki shwa ban shim wai ia kata ka kali.
U la ong ba ki dkhot jong ka MTTA ki la iakynduh shibun ia ka jingeh khamtam ka jingshah pyniap ki nongniah kali ha ki runar kiba leh mynleh kum ki nongleit nongwan kumba la jia ha kine ki sngi.
Dang shen, u nongniah ka Swift Dzire u Bah Samuel Mawlong u la shah rahbor bad shah pyniap ha ka 25 tarik Jylliew bad ia ka met jongu la bret sha khlaw ha Tongseng kaba don ha ka thain Lumshnong jong ka East Jaintia Hills.
“Kum kane ka jingjia ka la jia bunsien khamtam ia ki dkhot jong ka MTTA," la ong u Nath bad bynrap ba lai ngut ki nongniah kali tourist ki la shah pynap mynshem hynrei ia ka met iap la lap tang ar ngut katba uwei ym shym la lap shuh.
U general secretary ka MTTA u la iathuh ba lai ngut ki runar kynthup u Prakash Purkayastha,u  Gautam Tati bad u Sanjay Biswa  ki la shah kem ha ki pulit mynshem taiew kiba donkti ban rahbor bad pyniap ia u Bah Samuel Mawlong bad na ka liang ka seng ka kyntu ia ki bor jong ka ain ban ym pynlait jem ia kum kine ki runar.
Nalor ki lai ngut kiba shah kynnoh, la kem ruh da ki pulit ka nongbah ia u Sidhart Thapa bad Mithu Sharma uba dei ruh u boss jongki runar.
Ka MTTA  ka la seng kam ym shah shuh ruh ia lai ngut ki runar ban niah kali kynthup u Prakash Purkayastha, Gautam Tati bad u Sanjay Biswa.
Ka MTTA ka la ong ba ka sorkar ka dei ban ai jaka ieng kaba kham biang ia ki kali tourist khnang ban kham suk ka rukom pyniaid ia ki kali namar ba kumba ka long mynta ki la shu iaid sharum shaneng ban wad ia ki nongleit nongwan khlem ka jaka kaba biang.
Ka la ong ba ka jaka ieng kali ha Polo bad ha Anjalee  kam long kaba biang ia ki tourist taxi namar ba ki hap ban siew ka dor kaba heh bha ban ieng ha kitei ki jaka.
“Ngi kwah ba ka sorkar kan ai jaka ia ngi kaba kham biang khnang ban lah ban leh tang na kawei ka jaka khlem donkam shang sharum shaneng ia ki kali" la ong u Nath.
Ha ka shi sngi, ki kali turis ki iaid kumba 100 haduh 150 tylli na Shillong sha Guwahati.
Ka la kyntu ruh ia ki trai kali ban iatreilang bad ka seng khnang ban lah ban weng ia kane ka jingeh.
Lah ban kdew ba ki pulit ki la ai jingmut ia ki nongniah taksi ba kin long kiba husiar haba ki iaid ne shim ia ki nongleit nongwan namar ba don ki runar kiba shim.
Kane ka jingong ki pulit ka long hadien ba ki la ioh kem ia san ngut ki runar nongtuh bad nongpyniap briew.
Shillong,3 Naitung:Hadien ba la ioh jingtip ia ka jingjah rngai kawei ka samla na la ing ki pulit ha ryngkat ka jngiatreilang bad ki bahaing ha sem kiba la wad jingtip shaphang jong ka ,ki  la lap ia ka na Guwahati.
Katei ka samla  ka dei kaba la tip kyrteng kum ka Lona Mary P.Sangma, 19 snem karta kaba dei na ka shnong Nogapara PS Tura, ka dei kaba la jah na ing mynhynin ka sngi naduh ka por 12:15 baje eiei mynsngi.
Ha kajuh ka janmiet ki pulit ki la lapdien ia katei ka samla ha  kaba la ioh jingtip ba ka don sha Guwahati , kumta ki pulit ka jylla mar mar ki la ai jingtip sha ki pulit ka Guwahati kiba la wanrah ia katei a khynnah sha paltan Bazar Police Station.
Hadien ba la ioh jingtip biang ba ka la don ha katei ka PS mar-mar ki pulit jong ka Tura ki la leit sha Guwahati ban shimti ia katei ka khynnah na kti ki pulit Assam mynta hi ka step bad la wanrah noh ia ka sha Tura Police Station.
Haba la tohkit da ki pulit ka Lona ka la iathuh ba ka leit sha katei ka jaka marwei hi bad da ka mon lajong ha ka step jong ka 1 tarik mynta u bnai namar ka jingkwah peit jaka bad ka la iathuh ba ka shong da ka kali kamai bad ynda la poi sha Guwahati ka la leit ban sah miet ha Meghalaya House.
Ha ka step ka ba bud ka la leit sha Shillong  bad ka leit phai biang sha Guwahati ka jaka ba la lap ia ka.
Hadien ba la pyndep ia baroh ki jingdonkam  ki pulit ki la aiti ia katei ka khynnah sha ki bahaing ha sem.
Shillong, 2 Naitung:Watla u Syiem Tirot Sing Syiem u khlad noh na kane ka pyrthei la kumba 178 snem ban sa dap ha kane ka 17 tarik Naitung ha ka jingiakhun pyrshah ia ka sorkar phareng hynrei kaba sngew phylla ka long ba ka sorkar kam don jingmut ei ei ban tei nam kum u kynja mot ia une u riew khraw jong ka jaitbynriew.
Ia une u riew khraw ka jaitbynriew ba la ju rakhe pyndonkam ia ka sngi iap jongu ha ka 17 tarik Naitung man u snem naduh ba u la khlad ha u Naitung jong u snem 1835 ha phatok Dhaka, ka Bangladesh kaba mynta.
Ha ka jingshisha la bun ki mot ba la shna ia u Tirot Sing hynrei kim dei satia ba la shna da ka sorkar.
Ki dei ba la shna da ki kynhun bad ki sengbha lang.
Ha ka jingtwad jingmut u Rupang bad ka director jong ka Arts and Culture ka jylla, ka Kong Mat siewdor War Nong bri ka la iathuh ba kat kum ka jing tip jongka, kane ka tnad kaba dei peit ia kane ka kam, kam pat shym la tei mot ia u Tirot Sing, hynrei la ju leh da kiwei ki kam ban pynsah nam ia u.
“Katkum ka jingtip jong nga, kam pat don ka jingtei mot ia u Tirot Sing hynrei kaei kaba ka tnad ka leh ban pynsah nam ia une u riew khraw, ka long lyngba ka jingpynmih da ki phlim (documentary), ki kot bad ki kam da kaba rakhe ia ka sngi jong u", la ong ka Kong Matsiewdor.
Ha ka jingsngew ka director, ka jingshna mot kam da don jingmut eh lada ym kynmaw ia u hynrei kaba kham kong san ka long ban tei mot da ki kot, ki jingshna phlim bad kiwei ki kam.
Hynrei ka la kubur ba na ka liang ka tnad Arts and culture kam pat don shisha ka jingtei mot ia une u riew khraw bad baroh ki jingtei ba don ha phyllaw ka State Central, Shillong kiba la ai nam ha u Tirot Sing Syiem ki dei ba la shna da ki kynhun bym dei sorkar.
U mot ba ieng jrong bha kynjreng ha phyllaw ka State Central dei ba la shna da ka Meghalaya Pradesh Congress kaba la ai nam ia ki lai ngut ki riew khraw ka jylla kynthup u Tirot Sing, u Kiang Nangbah bad u Patogan Sangma.
Nangta u mot jong u Tirot Sing ha Mairang la shna da ka Hima Nongkhlaw.
Ka director ka la ong ruh ba katkum ka rai ba la pynmih da ka Supreme Court dang shen, la mana pyrshah ban shna ne tei mot ha kino kino ki jaka paidbah.
Ka la iathuh ruh ba ka tnad  ka la noh synniang ruh kum ka jingpynneh pynsah ia ki jaka sah, ki jaka ba pyndonkam da u Syiem Tirot Sing, ki tiar ki tar kum ki krem khnang ba kin long ki nongmuna ia ka jaitbynriew ban ym long tang ki khana puriskam.
“Haba ngi pynneh pynsah ia ki tiar ki tar ki jaka ki pute kim ym long shuh tang ki khana puriskam hynrei ki ieng kum ki nongmuna", la ong ka director bad bynrap ba katkum ka kyndon kano kano ka jaka kaba la dap 100 snem ka jingrem bad kaba idei hadien ba la eksamin, lah ban pynneh pynsah ia ki jaka jong ki jaka hyndai ne heritage site.
Shillong,3 Naitung:U Syiem ka  Raid  Marwet ryngkat ka Dorbar 9th Mile Baridua (Hima Mylliem) Ri-Bhoi District u la pynshai paidbah ba katkum ki jingmih khubor  kaba kynnoh ba u Syiem u dei u nongdie duh ia ka khyndew ka shyiap ki long  tang ki jingkynnoh jong ki katto katne ngut.
U Syiem u la pynshai ba ka jingai dulir ia ka Smti.
Ratna Gogoi Thapa  ia kawei ka lyngkhot jaka ka dei kaba la dep ban Rejistar ha Sub-Registrar Nongpoh ha ka 6 tarik u Jylliew 2003 ha ka kyrteng jong ka Smti.
Bebi Momin khun jong u Mitchill Sangma kaba dei ka pyrsa kurim jong ka hynrei tang namar ka daw ing daw sem kaba la mih hapdeng kitei ki ar ngut bad da ka jingpynshit jong kiwei, ka Ratna ka kwah ban shim biang shalade ia katei ka jaka.
Katkum ka jingpynshai u Syiem ka long ba hadien ba ka la kwah ban shimti biang sha lade ka Ratna ka la wan sha ophis treikam  ka Dorbar ha ka 6 tarik u Jymmang 2013 ha kaba ka la ai kyrteng ha u Peon ban kyntiew ia ka kyrteng jong ka ha ka Rejistar bad haba la kylli ia ka kot ia teh  jong baroh ar ngut ka la ong ba ka don ha ing bad ruh ba  kan sa wan buh kham shibit, kumta kum ka jingiatip lem para briew khamtam ka dei kaba la shaniah hapoh shnong poh thaw kum ka trai shnong kaba la wan sah slem bah ha ka shnong Baridua naduh ka por ba sdang trei ia ka CRPF Camp, kumta halor kitei ki nongrim ka ophis u Syiem ki la ai ia ka dulir sha ka.
Hynrei namarba jia ryngkhat ba ha katei ka por ka don ka jingiakhluit bad ka jingiakynad hapdeng ki nongshong shnong bad ki nongialam shnong ban weng noh ia u rangbah shnong barim u Shri Hemu Manar khun jong u (L) M.Thapa kumta ka dorbar u Syiem ka la weng rangbah shnong noh iautei u rangbah da kaba pynlong noh da kawei pat ka elekshon jied Rangbah shnong ha kaba la don haduh lai ngut kiba la iakhun.
Napdeng ki lai ngut la jop da u Bah Ioanis Narleng uba ka ophis u syiem ka la kynnoh ba ka jingjop jong u ka dei lyngba ka jinglehkhlieh shrieh jong u Rangbah shnong barim namar ka jingbuhnud ia ka jingshah weng kam Rangbah shnong.
La iathuh ba hadien ba la ioh bat ia ka kam Rangbah Shnong u Bah Narleng hapoh ka jingialam lynti jong u Rangbah shnong barim ha ka 24 tarik u Jylliew 2013 ki la leit sha ing ka kong Ratna ban pan ia ka dulir khlem kano kano ka jingai jingtip ne ka rai bad dei ha kane ka por ka ophis u Syiem ka la kynnoh ba ka kong Ratna ruh ka don jingiadei bad kitei ki briew ha kaba ka kwah ban shet kylla ia ka Dorbar bad ia u Syiem.
La ong ba ha ka sngi kaba bud kitei ki ar ngut ki Rangbah shnong barim bad ba thymmai ki la kiew sha Shillong ryngkat bad uwei pat u briew ban wan ia kynduh ia ki Nongialam ka CSWO.Ka ophis  Syiem ka la pyntip ba hadien katto katne por ka kong Ratna ka la pynphai noh ia ki Orginal Dulir khyndew jong ka  kaba ka ophis u syiem ka la kynnoh ba dei ba la shu leh jubor bad pyndonkam da ka CSWO.Kumta halor kitei ki mat baroh ka Raid Marwet ka la pyntip ba lada dang don kino kino ki jingartatien ne ki jingbakla ki dei ban wan sha ka miej jingiakren ban ia kren sngewthuh jingmut ban ia kaba ia thad burom ia ka riti ka dustur.
Lah ban pynkynmaw ba ha kine ki khyndiat sngi ka CSWO ka la phah ia ka jingujor  sha ka KHADC pyrshah ia u Syiem ka Raid Marwet da kaba kynnoh ba u dei u dalal uba la die duh ia ka khyndew ka shyiap  sha ki bar jylla ha kaba ka la dawa ruh ba dei ban weng ia u na ka jinglong Syiem.
Shillong,  03 Naitung:Namar  ka jingjia  iap shah bat ding elektrik jong ki 7 ngut ha Khliehriat myn 27 tarik u Jylliew, na ka liang u Inspectorate of Electricity Meghalaya Shillong, u  pynpaw ba kum katei ka jingjia la donkam ban kiar katlah kat iai, da kaba bud ryngkhi iaki kyndon ki ain, ha ka por shna iing shna sem.
U Inspector u maham ia ki paitbah nong shong shnong ba kin long husiar bad peit ngor, khnang ban lait na ka jingma jingmynsaw ban kiar na ka jingtei iing ki bynta ba pyniaid ilektrik khamtam kito kiba line bah eh bor 11000 volt, 33000 volt bad 132000 volt.
Shuh shuh u pynkynmaw ruh ba ki paitbah ki dei ban bud ia ka ain Regulation 61(1) jong ka Electricity Rules kaba maham ban shna iing shna sem ha ki lain kiba pyniaid bor ding ilektrik khnang ban lait na kajingma jingmynsa bad ba kum katei ka jingjia kan ym wan jia shuh.
Shillong,3 Naitung:Ka Meghalaya Aids Controll Society kan pynlong ia ka iakob nam lahduh jong ka Meghalaya Icon IV ha ka 6 tarik mynta u bnai ha Laban Sport Club Shillong naduh ka por 12 baje mynsngi.
Ka jingthmu ba ka MACS kan pynlong ia katei ka rynsan ka long shi bynta ban pyntip sha ki paidbah ryngkat ka jingpynshai ia ki ia ka jingma jong ka jingpang HIV bad AIDS.Ka jingpynlong ia ka Meghalaya Icon IV ka long ruh ym tang ban sei madan ia ki riew donsap hynrei  ba kin kham pynsngewthuh bad ban pynsaphriang ia ka jingtip jong ki shaphang ka jingma ka  HIV bad AIDS.Ka MACS ka la khot sngewbha lut ia baroh ki kynhun tem kynhun put ka jylla ban ia shim bynta ha katei ka rynsan ha kaba kan pynbna ruh ia ka nam jop da kaba ai khusnam haduh t!lak tyngka ia kiba jop ha ka kyrdan kaba nyngkong, T.30 hajar tyngka ha ka kyrdan kaba –ar bad T20 hajar tyngka ha ka kyrdan kaba lai.
Kan don ruh ka khusnam kyrpang ia ki nongrwai , ki nongtem kiba tbit kum ki nongtem Bass, Drum bad kiwei da kaba aikhusnam T10 hajar tyngka.
Shillong, 3 Naitung:U Ma Justine Dkhar, MLA Khliehriat, ula plie ia ka iing skul ba dang shu tei thymmai jong ka  Tia Chaphrang Secondary School Sohkymphor East Jaintia Hills.
Ha ka jingplie ia katei ka skul, la iadonlang ruh u ma Pro Suiam u nongseng kane ka skul,u ma Seven Tang Ex- MDC kane ka thain, u ma Rikut Parien President JSU uba ju long ruh kum U Principal kane ka skul, ha kaba la iadonlang ruh u ma Risjam Langstang U Rangbah Shnong Sohkymphor,  ryngkat ki khynnah skul kane ka skul.
Ia kane ka skul la seng naduh u snem 2007 da u ma Pro Suiam bad haduh mynta la shna ia kane ka iing skul, ha ka jinglut kaba 30 lak tam na ka pla lajong u ma Pro Laitnoh bad sa ka 13lak 18 hajar kaba u ioh naka SSA.Ka ba khamsngew tynnad ka long kaba kane ka skuk ka long kaba nyngkong na ki skul ba don ha nongkyndong jong ka East Jaintia Hills  ban pyntrei kam ia ka TATA Class Edge na ka Smart ClassU kongsan u la plie ruh  ia kane ka smart class mynta ka sngi.
U kongsan haba ai jingkren u la ai ka jingiaroh ia u ma Pro, ia ka jingshemphang bad ka jingioh I jngai ka jong u ia ka lawei ki khynnah, wat lada u hi ialade um long u ba nang bastad.
U kongsan u da ong ruh ba ka jingstad bad ka jingsemphang ka dei ka bynta ka jong u briew bad ru ka dei ka spah ka bym don mano mano balah bantuh na kata ka daw u kyntu iaki khynnah kane ka skul bakin trei minot  ban poi shaduh ka ka kliar jong ka nam.
Shillong, 3 Naitung:Ha ka jingkyllain ka kam halor ka kynrum kynram ha ka CMJ university,  ka Chandra Mohan Jha Foundation (CMJ) ka la kob ia ka jingai jingmut jong u Lat ka jylla uban leit noh u Ranjit Shakhar Mooshahary ban pynwai noh ia kane ka jaka pule.
U nongai jingmut jong ka ain ka CMJ Foundation u SP Sharma ha kane ka sngi Balang, u la ong ba ka jingai jingmut jong u Lat ka jylla ban pynwai ia ka CMJ University la iakhun ha Kashari High Court ka jylla.
Ka High court ka la pdiang ia ka dorkhas jong ka CMJ university ha kaba la iakhun pyrshah ia ka jingai jingmut jong u Lat ban pynwai ia ka CMJ University kaba la pynmih ha ka 12 tarik Jylliew katkum ka Section 48 jong ka CMJ University Act, 2009.
U Lat u la kdew ba kane ka University ka la don bynta ha ki kam bym iahap katkum ba dei naduh u 17 tarik Risaw, 2010 bad ka la treikam da ka hukum jong u Chancellor ba shu thung hi khlem ka jingmynjur jong u Visitor kaba long ka jingpynkhein ia ka Section 14 (1) jong ka CMJ University Act, 2009.
Ka CMJ university kaba treikam hapoh ka jingkyrshan ka CMJ Foundation ka la iakhun pyrshah ia ka FIR ba la ujor da u Mooshahary ha ka 30 tarik Iaiong pyrshah ia kane ka skulbah.
“Ngi la aiti ia ka dorkhas ban pynduh noh ia ka FIR ba la ujor da u Lat" la ong u Sharma ha kane ka sngi Balang.
U nongiasaid ain ka CMJ u la kdew ba u Lat kum u Visitor um don bor ban pynwai ia kane ka skulbah wat ka la don ka ain ha CMJ Act.
Lah ban kdew ba ki pulit jong ka tnad CID kiba pynlong ia ka jingtohkit ia kane ka kam ki la kem ia ki heh jong ka CMJ University hynrei khlem pat ioh kem satia ia u Chancellor Chandra Mohan Jha, uba leit phet rieh.
La iathuh ba ka jingbishar ia ka jingthmu ban pynwai ia kane ka skulbah kan long ha ka taiew ban wan bad ia ka FIR kan long lashem taiew.
Shillong,15 Nohprah:Da ka jingbitar ia ka jingpas ia ka Bill phiah constituency khlem da iaid ia ki kyndon, u  Bah Adelbert Nongrum u la kura ia ka miej katba u Bah Carmel Sohtun u la tar ia ka kaiphod jong ka Deleimitation Committee ba la wanrah ha iing dorbar.
Hapdeng ka jingpyr shah jur na ki MDC ka KHNAM, ka dorbar kyr pang ka KHADC ka la pas ia ka Delimitation Bill ban phiah constituency da kaba pynduh ia ka Laitkroh bad ban pymmih thymmai ia ka Umsning, nalor ka jingpynpynbeit bun ki shnong.
U Bah Adelbert u MDC na Jaiaw, u la ong, “Phi khor dorbar kyrpang tang na ka bynta ka jingmyntoi jong ki politishian, ym na ja bynta ka im ka iap jong ka jaitbynriew" bad dain u la tied miej syndon.
“Lada khot dorbar ban iakren ia ka im ka iap jong ka jaitbynriew ka long shongnia hynrei ka jingkhot dorbar kyrpang na ka bynta ka jingmyntoi ki politishian ka long kamkai", la ong u MDC ka KHNAM, bad bynrap, ka jingleh jong ka EC ban shu psa jubor khlem da iaid katkum ki kyndon, ka long ka synshar donbor.
Ka jaitbynriew ka don ha ka saw ka sian, ngi donkam ban iakren ia ka Land Bill, ia kiwei ki bill ba ktah shisha ia ka jaibynriew hynrei, ka EC ka khot dorbar kyrpang pynban tang ka bynta ka jingmyntoi jong ki politishian, u la ong u Bah Adelbert.
“Namar ba phi iaid la ka mon, ngi ruh ngin iaid la ka jong ka lynti", la ong u MDC ka KHNAM na Jaiaw.
Katba u Bah Carmel uba dei u MDC na Laitkroh, u la ong ba kaba lyngngoh kumno kat ka dorbar kyrpang u khlem ioh shithi eiei.
“Nga khlem ioh jingtip eiei ban don kane ka dorbar hynrei la shu ioh da ka SMS na u secretary ka KHADC uba pyntip ba kan don ka dorbar kyrpang", la ong u bah Sohtun.
“Kumno kat ka dorbar la shu text da ka SMS, hato kane ka lah ban long, nalor ba khot dorbar ha sngi shuti ka sngi Saitjain, lada ka long kumne, bha ba khot dorbar syndon ha sngi u Blei", la ong u Bah Carmel.
U la ong ba kane ka Bill phiah constituency, dei ban sangeh shwa namar ba kam iahap satia katkum ka jingdonkam bad ka jingkwah jong ki paidbah.
Hynrei hadien ba ka dorbar ka la pas ia ka Bill, u Bah Carmel, u la tar lyngkhot lyngkhai ia ka kaiphod jong ka Delimitation Committee, bad u la ong artad, “Ka kam kai suda, phi ialeh katba mon, ngan pyrshah beit haduh ba kut".
Kumjuh Bah Latiplang Kharkongor, u MDC na Nongthymmai, u la ong ba kumno lah ban long ban khot dorbar da kaba pynpoi shithi tang 2 kynta shwa ban sdang ka dorbar.
“nga dang shu ioh shithi ar kynta shwa ban long kane ka dorbar", la long u bah Latiplang bad bynrap, ba ha ka shithi ruh khlem kdew eiei ban iakren ia ka sobjek aiu.
Na ka liang u Bah James Ban Basawiawmoit pat u la ong, ba ka jingpynlong bishar paidbah kam long kaba iahap bad la shu leh khohreh.
“Na ka bynta 18 tylli ki constituency, la pynlong jingbishar paidbah tang san kynta, ka bym lah long", la ong  u Bah Ban bad bynrap, ka election commission ka ri ka da pynlong jingbishar paidbah da ki snem.
Hynrei halor kane ka jingthalain ki MDC ka KHNAM, na ka liang u CEM Bah Pynshngain N Syiem u la ong ba katkum ka rule, shisien ba la soi 20 ngut ki MDC, lah ban khot ia ka dorbar kyrpang.
Kumjuh u chairman bah FB Lyngdoh u la ong ba la dep phah shithi sha ki MDC baroh ha ka 12 tarik.
Hadien ba la iatai, ka iing dorbar ka la pas ia ka Bill phiah constituency bad mynta ka la pynkhreh ban phah noh sha ka sorkar jylla ba kan phah pat sha u Lat ban pdiang ia kane ka Bill khnang ba kan treikam noh ha kane ka elekshon MDC ban wan.
Shillong, 15 Nohprah:La ki 14tylli ki sengbha lang, kin dang iakhih biang ne kin shongthait Khristmas noh shwa? Katei ka dei ka jingkylli, kaba kiba bun ki ia kwah tip bha ha kine ki sngi.
Man ka sngi u Blei, ka ju mih ka khubor, kaba dei halor ki prokram thymmai jong ki Sengbhalang, kiba ju sdang man la ka sngi hat majai bad ter ter, hynrei haduh mynta ka miet, ha ka por ba thoh ia kane ka khubor, ym shym la ioh kyrwoh khubor eiei, na ki Sengbhalang bad katei ka paw, ba imat, kumba kam don satia kano kano ka prokram, ka ban mih noh la Sngi Hat majai ne ha kine ki khyndiat sngi ban sa wan.
Ki don ki lad khubor, kiba iajan ba ki Sengbhalang, kiba iathuh ba kan lah ban don da ka pakhang surok miet, tangba katei kan lah ban sdang ha ka Sngi Palei, namar ba ka 18tarik ruh kan dei ka sngi shuti Soso Tham bad kumta kan lah ban nym don prokram iakhih eiei, ha shwa jong ka Balang, ong ka khubor.
Ki don ruh ki khubor, kiba iathuh ba kitei ki Sengbhalang, kin dang ia kynduh lashai ka sngi, ha kaba lehse, kin sa shim ia ki rai jongki, la kin dang bteng ia ki jingiakhih jongki, ne kin shim shuti Khristmas shwa ia mynta katto katne taiew.
Namar ba ka jingkhot pakhang shnong ruh, ka long kaba ki briew, ki sngew pyrshah bha ha kine ki sngi bad nangta sa ka pakhang ophis ruh, ka long kaba ki nongtrei ophis, kim shym ia trei lang satia, kumta ki Sengbhalang, kim banse ban pynlong da ka pakhang surok miet, lane da kaba kin hap ban pynsangeh shwa shipor, ia ki jingiakhih jongki.
Shillong,15 Nohprah:Ka Jaintia students’ Union (JSU) sengkmie ha ka jingpyllait khubor mynta ka sngi lyngba u General Secretary samla Emperor Bareh ka la ai ka jingiaroh ia ka Thadlaskein Block da kaba kam ba ka seng ka la lap ba katei ka block ka la pyntreikam bha ha kaba ia dei bada ka scheme NREGS ne ka scheme bylla 100 sngi.
Ka seng ka la iathuh ba ha ki khyndiat sngi ba la dep ka la leit ban jngoh ia ki katto katne tylli ki shnong hapoh ka jingialam u General Secretary , ki shnong kiba kynthup ia ka Raliang, Shangpung, Mookhap, Mookaiaw,.
Mootyrshiah, Kyrwen bad kiwei bad ka la lap ba kitei ki shnong ki la ioh jingmyntoi shibun na katei ka scheme kum ki  lynti iaid kjat, ki surok shnong, ki umbam um dih, ki pung um bad kiwei kiwei.
ka seng ka la ong ba naktei ka scheme ym tang ba ki paidbah ka thain ki la ioh jingmyntoi ha ka roi ka par hynrei ki la ioh kam ioh jam rurh ha kaba ki  lah ban trei bylla 100 sngi ha ka shisnem.
Ka la kyntut ia kiwei pat ki shnong ba kin bud ia ka nuksa kaba ka Thadlaskein block ka la pyntreikam.
Shillong,16 Nohprah:Ka Garo National Liberation Army (GNLA)  ha ka 13 tarik mynta u bnai  ka la siat iap ia ar ngut ki briew kiba la donkti ban dawa pisa jubor ha kyrteng ka seng.
Kitei ki ar ngut kiba la shah siat iap ki dei kiba la tip kyrteng kum u SemionMarak bad u Sangwai D Sangma , la siat iap ia ki ha ka shnong Meka A du kaba don hajan Gasuapata.
U SP ka South Garo hills u Davis Marak u la iathuh ba ki pulit ki la rejistar case pyrsha ia ki kynhu lehnoh kiba donkti ha ka ban siat iap ia kitei ki ar ngut bad ki pulit Commando ki la pynlong ka jingkhynra ban lap ia ki dkhot ka GNLA kiba la donkti ha katei ka kam pyntriem.
La ong ba kitei ki ar ngut kiba la shah siat iap ki la leit dawa pisa jubor ha ka kyrteng ka GNLA bad hadien ba ka seng ka la lap pyrshah ia ki ka la siat iap shisyndon ia ki.
Shillong, 16 Nohprah:Ka Seng Khasi Nong mynsong kan pynlong ia ka Seng Kyrsiew ka jong ka ha ka 22 tarik, ha madan Urkaliar naduh ka por 10 baje mynstep.
Ha kane ka sngi, kan da don ruh ka nguh Blei dem Blei,  hadien kane yn sa pynbud pat da ka jingialang ka jong u kur u kha.
Ka Seng ka kyntu ia ki parakurt parakha ba kin ia wan sha kane ka Seng Kyrsiew,.
Shillong,16 Nohprah:Ha ka miet 14 tarik mynta u bnai uwei u rangbah u la shah shoh ha ki runar ki bym lah ban ithuh , utei u rangbah u dei u dei uba la tip kyrteng kum u Younus Khongdkhar, 40 snem karta bad katei ka jingjia ka la jia ha ka shnong ha ka shnong Mawshun ka shnong kaba don sharum Pynursla.
La iathuh ba utei u rangbah u la mynsaw jur bad la pynkit ia u sha Woodland Hospital na ka bynta ka jingsumar.
Shillong,16 Nohprah:Ha ka 13 tarik u nohprah ha ka por 1 baje mynstep ki pulit ki la kem ia u Tirot Sing Khardewsaw , 26 snem hadien ba ki la lap pyllein pyllein ba u la pyrshang ban rong tuh ia uwei u battery uba dei trai ka M/S BSC-C&JV ka kompeni kaba don ha Mawkasa.
Ki pulit ki dang pynlong ka jingtohkit ia u.
Shillong,16 Nohprah:Ka Purnima Subba kaba shong bas ah ha Jhalupara ka la ujor sha ki pulit ka Lumdiengjri PS ba ha ka 26 tarik u naiwieng 2013 ka Kunti Limbu kaba shong ba s ah ha Rynjah ka la pan ram na ka haduh T.8 lak tyngka, hynrei kam shym la siew pat ia katei ka ram.
Ki pulit ki dang tohkit ia katei ka jingjia.
Shillong,16 Nohprah:Ka Dorbar shnong Mawkhar ryngkat ka jingiatreilang bad Seng kynthei Welfare organisation lem bad ka seng Samla Mawkhar kan pynlong ia ka jingpynkhuid shnong ha ka 21 tarik u nohprah naduh ka por 7 baje mynstep.
Ka dorbar ka la kyntu ia baroh ki paidbah nongshong shnong kumjuh ruh ia ki nongdie dukan, nongshong dukan hjong ka synod bad kiwei ki trai dukan, ki nongniah kali taxi/Auto bad kiwei kiba hap hapoh u pud u sam jong ka Dorbar shnong Mawkhar ba kin ia mih ryntih ha katei ka sngi.
Ha katei ka sngi, kan ym don kano kano ka jingkhang pyrshah ia ki paidbah ban iaid kjat ne iaid da ki kali lyngba ka surok bah Mawkhar hynrei khang ba ka jingpynkhuid shnong kan ym thud ka Dorbar ka la pyntip ia baroh ba kim dei ban pynieng kali ha shilynter ka surok bah Mawkhar.
La kyntu ia baroh ban ia mih paidbah ha katei ka sngi, ong ka kyrwoh na u Rangbah shnong Mawkhar.
Shillong,16 Nohprah:U Myntri  ka tnad kam pynroi nongkyndong ka sorkar u Bah Prestone Tynsong u la ong ba ka sorkar ka don ka jingthmu ban pynurlong ia ka mang tyngka ba kyrpang ia ka tnad ka koit ka khiah kaba haduh T.1800 klur tyngka, kaba la mang kyrpang tang na ki bynta ki Hospital, ki PHC,CHC bad ki Sub-Centre.
