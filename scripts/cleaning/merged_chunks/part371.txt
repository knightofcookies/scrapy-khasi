Mukhim, uba long u Principal, u la ong kumne, “Ka long kaba kongsan ban kynmaw ba ngi dei ban wad ïa ki jingsneng ha ki jingbakla jong ngi khnang ban ngin ym leh biang ïa kajuh.
" U la pynpaw ïa ka jingsngewnguh sha ka kynhun AVENUES kaba la pyntreikam ïa ka prokram naduh kaba sdang haduh kaba kut.
U la pynkut da kaba ong kumne, “Nga ngeit skhem ba ki khynnah jong ngi ki la ïoh ïa ka jingsngewskhem jingmut ban ïaid shaphrang sha ka thong bad ka lawei jong ki.
"Ka samla Bashisha Thabah, 3rd Semester, ka la kren shaphang ba kumno ki jinghikai bad jingtbit kiba ki la ïoh lyngba kane ka prokram ki ai mynsiem bad jingkyrmen ïa ki khynnah ba kin beh sha la ki thong jong ki.
Ka la ong kumne, “Kawei na ki jinghikai kaba nga sngewtynnad bha ka long ba lada ngi long ki briew kiba don ka jingmut jingpyrkhat kaba shai, bad lada ngi kloi bad thrang ban wad jingnang-jingstad, ngin long kita kiba la pynkreh ban ïoh mad ïa ka jingjop.
" Ka la pynshlur ruh ïa kiwei ki khynnah samla ban ym kynran dien bad ban don ka jingngeit bad jingshaniah kaba pura halor ki sap kiba ki don.
Ka samla Fancy Mylliem Umlong, ba la pass na kane ka college ha ki snem ba la dep, ka la ong kumne, “Ki prokram kum kine ki ïarap bad pynkreh ïa ngi ki khynnah samla ha kaba ïadei bad ka lawei jong ngi.
Nga ngeit ruh ba baroh na ngi ngin ïoh ban mad ïa u soh jong ka jingjop.
"Lah ban ong ba ka AVENUES ka ju ai ïa kum kine ki Soft Skills bad Career Readiness training ha ki samla kylleng satlak ka jylla Meghalaya bad shatei lam mihngi jong ka Ri India mynta la palat 19 snem, ha kaba palat 100,000 ngut ki samla kynthei bad shynrang ki la lah ïoh jingmyntoi.
Shillong, Nailar 11: U Nongïalam seng bhalang barim bad u kyrtong ka Congress na Mawlai u Bah Marbud Dkhar ha ka sngi Palei u la leit ban pan jingpynshai na ka Assistant Commissioner jong ka FSSAI halor ka hukum ba la pynmih ban tah ïit ïong kaba 50% ïa ki dukan die doh kiba don ha kylleng ki surok shnong khnang ban nym ïohi shuh ïa ka doh da ki nongleit nongwan.
Haba kren sha ki lad pathai khubor, hadien ka jingïakynduh bad ka Asst Commissioner Kong DBS Mukhim, u Bah Marbud u la ong ba ka jingbuh ïit kan pynlong pynban ïa ki nongsiew nongpet ban jynjar namar kim ïohi shuh ïa ka doh la ka bha ne sniew ha shuwa ban thied.
U Bah Marbud u la buh jingkylli balei ba shu pynlamwir tang ïa ki nongdie doh, u la ong ba ka FSSAI lada ka ïaleh ban wanrah ïa ka jingkhuid jingsuba jong ki mar bam, kadei ban leit peit lem ruh ïa ka khuid ka suba jong ki dukan die sha ‘dairy’ kiba shong da ki bym dei Khasi.
U la kynnoh ruh ba kane kadei namar ka kynhun Gau Gyann Foundation ka la ai da ka PIL pyrshah halor ka rukom die doh ha ka jylla da kaba ki la kdew ba ka isait met palat.
Haba ïakren pat bad ka Asst commissioner ka la ong ba ka daw kaba pynlong ïa ki ban bthah ïa ka jingtap ïit ïong ka long khnang ba kan nym paw madan eh, bad ruh ban wanrah ïa ka jingitynnad bad ka jingkhuid, bad namar ka jingbthah katkum ka High Court.
Ka la ong ba kane ka jingtah ïit ïong kan treikam lang ha kylleng la jylla.
Ka la pynshai ba ka jingthmu ba phah tap ïit ïong ka long ba nym ïohi pyrshah eh ïa ka doh, “Lada ki nongthied doh ki kwah ban ïohi ïa ka doh hashuwa ban thied te ki lah ban shu phah pyni shuwa,"Haba kylli, ka la ong ba ka don ka aiñ lada pynkheiñ pat ïa ki jingbthah, shuh shuh ha kaba ïadei bad ki dukan die sha ‘dairy’ ka la ong ba kine ki dukan ki la pynkheiñ ïa shibun tylli ki kyndon kumta ka la bthah ïa ki ruh ba kin pynkhuid bha ïa ki dukan bam ha shuwa ba kin plie.
Shillong, Nailar 11: U President ka MPCC u Bah Vincent H Pala ha ka sngi Palei u la kam ba ym baroh ki MLA kiba ryngkang dieng kper na ka seng Congress kin ïai bteng ban jop ilekshon kumba long u Symbud Myntri Rangbah ka jylla u Bah Prestone Tynsong uba ïai jop wat hadien ba u ryngkang na ka seng Congress sha kawei pat.
U Bah Vincent u la ong ba kumba long mynta ki paidbah ki ieid bad shaniah tam ïa ka seng Congress bad u la kam ruh ba ka Congress kan long ba nyngkong ha kane ka liang katba ka NPP bad ka UDP pat kin wan ba nyngkong ha ka jingthok bad jingïalam bakla ha ka ilekshon MLA ha u snem 2023.
U Bah Vincent u la kyntait ruh ïa ka jingkam u nongïalam ka NPP u Bah Prestone Tynsong ba ka history jong u snem 1972 kan urlong biang ha ka saiñhima ha kaba ka Congress kan jop tang khyndiat tylli eh ki seat.
“ U Prestone u dei hi Prestone, ym baroh kin long kum ma u.
Kum ka nuksa mynba u Bah Prestone u dang don ha ka seng Congress u la jop da bun bun hajar vote ïa uba ïakhun pyrshah bad peit hi katno vote u tam ynda u ïakhun noh na kawei pat ka seng" ong u Bah Vincent.
U Bah Vincent u la ong ba ka jingkren u Bah Prestone ka dei ba u kren beit tang ïa lade bad u la ong ruh ba ym baroh ki MLA kiba la phet na ka seng kin dang jop biang ha ka ilekshon ha u snem 2023.
Shuh shuh u Bah Pala u la ong ba ki paidbah nongthep Vote jong u snem 1972 bad ki nongthep Vote jong u snem 2023 ki ïapher bak-ly-bak bad u al bynrap, ‘ka ilekshon ha u snem 2023 ka dei ka ilekshon kaba ki paidbha nongjied kin pynshong nongrim ha ka jingnang jingstad bad ka technoloji.
Lada ngin pynshong nongrim ha ka jingdon spah ban khroh vote bad jingthok bad jingïalam bakla ki banka NPP bad ka UDP kin long ba nyngkong hynrei lada ha ka nongrim jong ka jingïoh jingshaniah bad ka jingieid na u paidbah ka Congress hi kaban wan shakhmat eh"“Phi hap ban peit bha ba kin don kiban thep Vote da kaba pynshgong nongrim ha ka jingieid bad ka jingshaniah bad kin don ruh kiba thep ha ka jingïoh pisa dei ha u 2023 keiñ kan phin sa ïohi mano ba kham tam" ong u Bah VincentU la ong ruh ba ka Congress kan sa pynïakhun ha u 2023 da ki briew kiba dang eh dang khlaiñ bad kiba la biang ka jingnang jingstad bad kiba khuid ba suba na ka bam sap bad ki kam shukor.
“Hooid, ngam len ïa kaba u (Presrone) la kam ba kiba bun hi kiban ïakhun ki dei kiba dang thymmai bad kaei kaba jia ha u snem 1972 kan pher bak-ly-bak bad kaei kabn jia ha u 2023 bad nga sngewskhem ba kum ka party ngin leh bha ha ka ilekshon" u la bynrap.
U Bah Vincent u la kam ruh ba u Symbud Myntri rangbah u don ka jingïasngewthuh jingmut bad ka jingïadei kaba khlaiñ bad ka BJP.“Ka BJP kan ai ruh ka jingkyrshan kaba khlaiñ ïa ka NPP ha baroh ki liang ba kynthup ha ka jinglut jingsep, ka jingpynbieit ïa u paidbah bad kat kiba ka NPP hi ka donkam ka BJP kan theh lut" ong shuh shuh u Bah Vincent.
Shuh shuh na ka liang jong u, u la kyntait ba kan don kano kano ka jingïatehlok shuwa ka ilekshon bad ki party ba don ka jingïajan nongrim bad ka Congress da kaba ong ba ka Congress kan ïakhun hi beit marwei.
“Ngin ym don kano kano ka jingïatehlok bad kiwei ki seng hynrei kum ka party ngin pynïeng kyrtong ha baroh 60 tylli ki constituency" u la ong.
Shillong, Nailar 11 : U Myntri ka tnad Jal Shakti and Tribal Affairs ka sorkar pdeng, u Bishweswar Tudu un wan bad don ha Shillong ha ka 12tarik bad 13 tarik mynta u bnai.
Ha katei ka jingwan jong u, un buddien ruh ïa ka jingpyntreikam ïa kiba bun ki kam pyntoi, ki skim bad ki projek jong ka sorkar pdeng bud pat sa ka jingïalang bad ki tnad bapher bapher kynthup haba ïadei bad ka skim JJM, SBM, PMKSY bad kiwei kiwei ki flagship programme jong ka Jal Shakti bad Tribal Affais Ministry.
U Myntri un sa don ruh ka jingïalang bad u Myntri ka tnad Water Resources, Tribal Affairs ka sorkar Meghalaya.
Hadien kane un leit ruh ban jurip ïa ki projek ba dang pyntrei jong ka sorkar pdeng kiba don ha ka jylla.
Shillong, Nailar 11 : Ka ophis treikam jong ka Deputy Commissioner ka East Khasi Hills ka la pynbna ba ka 15tarik mynta u bnai kan dei kum ka sngi tyrkhong kyiad ha baroh kawei ka East Khasi Hills kum shi bynta ka jingrakhe ïa ka Independence Day.
Kumta, la bthah ïa baroh ki jaka die kyiad la ka long naduh ki Bonded Warehouse, ki jaka die bapher bapher ba kin khang lut ha katei ka sngi.
Shillong, Nailar 11 : Ka ïing bishar High Court jongka jylla mynta ka sngi Palei ka la bthah ïa u Nongbishar ba la shongthait u Justice BP Katakey ban ai jingkheiñ katno u don u dewiong uba la dep tih lypa bad u ban lilam ha ka jylla Meghalaya.
ïa u Justice Katakey la thung da ka ïing bishar HC ban bud dien bad ai jingmut ïa ka sorkar ki ei kiba ka dei ban leh kat kum ka jingbthah kyndon da ka ïing bishar Supreme Court bad ka National Green Tribunal (NGT) kynthup ruh ïa ka jinglilam ïa u dewiong ba la dep tih.
Ha ka jingshong bishar da baroh ki nongbishar hapoh ka jingïalam u Chief Justice Sanjib Banerjee la bthah ba ka sorkar ka dei ban leh mar mar ban die lilam ïa u dewiong ba la dep tih namar ki la mih ki jingkynnoh na kiba bun ba ka jingtih dewiong beaiñ ka dang ïai bteng beit ha ka jylla bad la kynnoh pat ba une u dewiong ba dang tih u dei uto u dewiong uba rim.
“ Ha kajuh ka por u Justice Katakey u dei ban ai jingkheiñ katno u don u dewiong uba la dep tih hapoh ka jylla bad ka sorkar jylla ka dei ban ai ka jingïarap ïa u ban ïoh ïa ka jingkheiñ kaba bniah" ong ka ïing bishar.
La pynpaw ba tang shu ïoh jingkheiñ kaba biang yn sa pynthikna ba kan ym don shuh ka jingtih dewiong beaiñ.
La bthah ruh ba ka sorkar ka dei ban siew 1.5 lak tyngka sha u Justice Katakey.
ïa ka kaiphod ba lai la aiti da u Justice sha ka ïing bishar ha ka 9 tarik Nailar 2022.
La rai ruh ban ai kopi sha kito ki kynhun kiba ïasaid ïa ka mukotduma da kaba ki lah ban ïoh na u ophisar jongka ïing bishar.
Ka ïing bishar kan shong bishar biang halor kane ka mukotduma ha ka 25 tarik mynta u bnai.
Shillong, Nailar, 11: U nongïalam jong ka, Ka Sur ka Bri u Hynñiewtrep, u Bah Donbok Kharlyngdoh ha ka sngi Palei u la shah khot hajir ha ki Pulit ka Mawlai Police Station halor ka jingkynnoh ba kane ka kynhun ka la pynsaphriang ïa ka jingpynbna ha ka rynsan jong ka Social Media da kaba kyrpad ïa ki paidbah nongshong shnong ka rilum Khasi bad Jaiñtia ban wah da ki lama iong ha ka jaka jong ka lama India.
Ha kane ka jingthoh ba la saphriang ha ka Social Media, Ka Sur ka Bri u Hynñiewtrep ka la ong, “ka kynhun ka kyrpad ba ha ka jaka jong ka Har Ghar Tiranga naduh ka 13-15 tarik, August ban wah lama India ha ki iing, kumba la pynbna da ka Sorkar.
U paidbah ka Ri, ha kitei ki sngi, u dei ban wah da ki lama iong ha ki ing ki kali, ki ar shaka, kum ka dak ba ngi pyrshah sorkar pynïap briew, namara kam pat shym la lah ban pynshitom, ban weng kam ïa kita ki nongpynïap briew kiba la dkhat jubor ïa ka jingim jong u Bah Cherishtarfield Thangkhiew.
"Ïa u Bah Donbok Kharlyngdoh, la synran lang da ki nongïalam jong ka, Ka Sur ka Bri u Hynñiewtrep ha kane ka jingleit shah hajir hakhmat ki Pulit ka Mawlai Police Station.
“Ka Kynhun kam pyrshah sorkar India, hynrei ka pyrshah sorkar MDA namar la shisnem kynthih kam pat don ka jingmih kaba pynhun ïa u paidbah.
Ai ba ngin ïohi shwa ïa ki Nongpynïap briew ha ki uniform kin shah pynshitom katkum ki kam jong ki, lehse ha kiwei pat ki snem, ngin sa wah kita ki Lama India, lada ngi ïohi ba ka hok ka ieng rasong," la pynpaw kane ka jingthoh ba la pynsaphriang ha ka Social Media.
Ha ka jingïakren bad ki lad pathai khubor hadien ba la mih na thanat, u Bah Donbok Kharlyngdoh u la ong ba ka KSKBuH kam pynbor ïano ïano ruh ban ym wah ïa ki Lama India ne lama iong hynrei ka long tang ka jingkyrpad ïa ki paidbah na ka liang jong kane ka kynhun.
“Ki don kiba la pyrshang ban pynjah ïa ka jingthmu da kaba ba ngi la shu pynbor ïa ki paidbah ban ym buh ïa ka lama jong ka ri India ha ki tarik ba la kdew," u la ong bad bynrap, ‘ngi la pynshai ba ngim kwah ban pynïadei eiei ïa ka jingdawa jong ngi na ka bynta ka jingbishar ba hok ïa u Bah Cheristarfield Thangkhiew bad ka jingrakhe sngi laitluid ka ri hapoh ka jylla.
"“Ngi kyrpad ïa ki Pulit ba kim dei ban ïa khleh lang bad ïa ar tylli ki prokram ki ban long naduh ka 13 tarik, Nailar, namarba ka dei ka lyngkhuh sngi ïap jong u Bah Thangkiew bad ka 15 tarik, Nailar ka dei ka jingrakhe ïa ka Independence Day," u la ong.
“Ngi ieh beit ha ka mon u paidbah la ki kwah ban buh ïa ki lama iong lane ki kwah ban buh ïa ka lama India, kata ka shong ha ki," ula ong.
Dang shen ka KSKBuH ka la tur paidbah sha Main Secretariat ban dawa sei madan ïa ka kaiphod tohkit jong u Nongbishar ba la shongthait u Justice T.Vaiphei uba la shah pynkhamti ban tohkit halor ka jingshah siat ïap jong u Bah Cherishtarfield Thangkhiew ha ka jingleit khynra jong ki Pulit ïa ka ingsah jong u ha Mawlai Kynton Massar ha ka step synñia jong ka 13 tarik u Nailar, 2021.
Ha ka jingïakren bad u Symbud Myntri Rangbah la pyntip sha ki nongïalam jong ka KSKBuH ba ka Sorkar kan sa rah shwa ha Iingdorbar Thawaiñ ka Jylla ha ka 9 tarik, Nailur, 2022.
Ka Sorkar ka la pynmih ïa ka jingpynbna ba kyrpad ïa ki paidbah nongshong shnong jong ka jylla Meghalaya ban ïasnohkti lang bad ka ri India baroh kawei da kaba wah ïa ka Lama lai rong jong ka ri ha la ki ing ki snem naduh ka 13 tarik haduh ka 15 tarik mynta u bnai ha ka jingrakhe ïa ka sngi laitluid kaba 75 snem jong ka ri India.
Nongstoiñ, Ïaïong 05: Na ka bynta ban ïoh jingtip lut ïa ka jinglong jingman jong ki jaitbynriew bapher bapher hapoh ka ri baroh kawei, ka sorkar pdeng lyngba ka Ministry of Culture kan pyntreikam noh shen ïa ka National Mission in Cultural Mapping ha baroh ki jylla.
Ka Ministry ka la bthah ruh ïa ka sorkar jylla ba kan pyntreikam ïa katei ka Mission ha baroh ki District.
Kumta na ka liang u bah P.D.Sangma Deputy Commissioner ka West Khasi Hills, u la pyntip ba ha West Khasi Hills ruh yn pyntreikam ïa katei ka Mission.
Ka jingpyntreikam ïa katei ka mission, ka long ban lum jingtip ïa ki jingstad tynrai, ki riti tynrai, ki jaka ba pawnam, ki jinglong ba kyrpang jong ki jaka, ki briew ba pawnam, ka mariang, ki buit treikam ba kham kyrpang jong ki jaitbynriew bapher bapher kiba don ha ka ri India.
Ki nongtrei jong ki CSC kiba la tip kum ki Village Level Entrepreneurs kin long ki nonglum jingtip bad ki hap ban leit haman la ki shnong, ban ïakynduh ïa ki nongshong shnong kiba kham tip ïa ka jinglong jingman bad ïa ki khana pateng naduh mynshuwa.
Kino kino kiba kwah ban tip kham bha shaphang kane ki lah ban phone ha kine ki number 9436344580/8014673620.
Shillong, Nailar 11 : U Nongïalam ka Liang Pyrshah ha Iing Dorbar Thawaiñ ka Jylla, Dr.Mukul Sangma u la ong ba mynta ki politishan ki pyrkhat beit tang na ka bynta ka jingmyntoi shimet bad ki shu kwah beit ban don ha ka bor ym ban shakri ïa ki paidbah.
Ïa kane u Dr.Mukul u la kren ha ka jingïalang pynrung dkhot sha ka Trinamool Congress kaba long ha Shella constituency hynne ka sngi.
“Ki party kiba don ha ka MDA ki khlem treh ban don ïa ka pre-poll alliance namar bun na ki paidbah ki kwah ban weng noh ïa katei ka alliance na ka bor synshar," u la ong.
Nalorkata, u Dr.Mukul u la ong ruh ba kane ka bor synshar ba mynta ka la kular ba kan ïakhun na ka bynta ka hok jong ki paidbah ha shwa ka elekshon hynrei u buh jingkylli pat kaei kaba jia ïa kitei ki jingkular baroh hadien ka elekshon.
“Ka Meghalaya Trinamool Congress dei tang maka kaba lah ban ïakhun pyrshah ïa kane ka rukom treikam," u la bynrap biang.
Nalorkata, u ong ruh ba ha ka por ba ki synshar ma ki, ki la pyrshang ban kyntiew ïa ka Meghalaya kum ka jaka pdeng jong ka pule puthi bad ka jaka jngohkai pyrthei.
Shuh shuh u ong ruh ba ha u 2011 na ki ar tylli ki college sorkar, ki la tei shuh sa hynriew tylli.
Tangba u ong pat ba mynta ka pule puthi ka don ha ka kynrum kynram.
U la kynnoh da kaba ong ba naduh ki nonghikai SSA, ki ASHA bad ki nongtrei MeECL kynthup ïa ki longkmie ba kamai marwei ki la mad bad kynduh jingeh ha kane ka sorkar.
Kumta, u la kam ba dei tang ka Meghalaya TMC kaba lah ban ïakhun bad kaba donka thong ban trei na ka bynta ka bit ka biang jong ki paidbah ka jylla.
Nongpoh, Jymmang 05: Ban pynpaw ïa ka jingsarong bad ka jingsngewkmen ïa u Samla Gabriel Nongrum kum uwei na u samla uba wat hapdeng ka jingduna ka khmat bad u bym lah ban iohi ki khmat, ka HNYF Northern Region ha ka sngi baar jong ka taiew ka la kner ïa ka jingïarap lyngba ka song pisa kum shi bynta ban kyrshan ïa utei u samla uba la ioh ban leit mihkhmat ïa ka ri India sha ka jingïalehkai phutbol ha England lyngba ka Indian Blind Football Team.
Ka seng HNYF Northern Region ka la shim ruh ïa kane ka sienjam ban ïa kner lem ki jingïarap sha u Samla Gabriel Nongrum, ka dei hadien ba ka la ioh jingtip ba une u samla u la shah jied ban leit mihkhmat ïa ka ri India lyngba ka Indian Blind Football Team ban leit ïakhun ïa ka Football sha England.
Ha katei ka sngi, ka seng HNYF wat la kam lah ban ïa kynduh markhmat bad une u samla, hynrei ka la aiti ïa katei ka song pisa sha ki kmie bad ba kiba haing hasem jong u samla Gabriel Nongrum kum ka dak ka jingai mynsiem bad ka jingkyrshan ba une u samla na ka them Ri Bhoi un dang lah ban wan rah ïa ka nam bad ka burom ïa ka District, ka jylla bad ka ri hi baroh kawei.
Na ka liang u Bah Marcus Marten kum u President ka seng HNYF Northern Region u la ai ruh ka jingkitbok kitrwiang ïa une u samla na them Ri Bhoi ba un dang lah ban pyndonkam hok ïa ka sap ka phong ba u don ha ka jingim wat lada u don ka jingduna ha ka khmat kaba ym lah ban iohi bad kane ka long hi ka jingsarong ïa ka Ri Bhoi bad ka jylla hi baroh kawei.
Kum u nongïalam ka seng HNYF u Bah Marcus Marten u la pynpaw ba ka seng ka sngewsarong ba une u samla wat hapdeng ka jingduna ka dkhot met kaba um lah ban iohi, hynrei ka sap ba kyrpang kaba u don ka la long ka jingsarong ïa ka ing ka sem jong u, ka imlang ka sahlang, ka District, ka jylla bad ka ri hi baroh kawei.
Kum ka seng ka khmih lynti ba une un long u ka nuska na ka bynta kiba ba balang ba ki hap ban pyndonkam hok ïa ka sap kyrpang ba la ai da u Blei.
Ha kajuh ka por ka seng ka ai khublei ruh ïa u Incharge ka Byrnihat Police Outpot bad kumjuh ruh ïa u Ranger ka Forest jong ka Beat House 13mer, kiba la don kti lang ban ïa rap na ka bynta une u samla bad u khmih lynti ba lada don ki riew kylluid mynsiem ngin dang lah ban kner ki jingïarap na ka bynta kito kiba don shisha ka sap ha ka jingim jongki hapoh ka District bad ka jylla hi baroh kawei.
Mawkyrwat, Jymmang 05: Kum shibynta jong ka jingrakhe ïa ka Azadi Ka Amrit Mahotsav (AKAM), ka ophis jong ka Deputy Commissioner (Planning Department), South West Khasi Hills District ka la ïoh ban pynlong ïa ka Self Help Group (SHG) Mela-cum-Financial Literacy Camp ban ïa snohktilang ha ka North East Festival 2022 bad ïa kane la pynlong ha shnong Khangkhlak kaba hap hpoh ka Ranikor Civil Sub Division.
Ïa katei ka prokram la pynlong ruh da ka jingïatreilang ka National Rural Livelihood Mission (NRLM), ka Meghalaya State Rural Livelihood Society (MSRLS), ka Block Mission Management Unit (BMMU), Ranikor C&RD Block bad ka Meghalaya Basin Management Agency (MBMA), South West Khasi Hills District lem bad ka jingwan ïa shimbynta jong ki Self Help Groups (SHGs) bad ki Village Organisation (VO) na ki shnong bapher bapher ha kaba u Sub Divisional Officer jong ka Ranikor Civil Sub Division, u bah L.G.M.Kharmih, MCS u la long kum u kongsan.
Ka jingthmu ba kongsan ban pynlong ïa kane ka mela ka long ban ïasnohktilang ruh ha ka jingdap 75 snem jong ka Ri India bad kumjuh ruh ïa jingdap 50 snem jong ka jingïoh ïa ka Jylla Meghalaya ba pura.
Lyngba ka National Rural Livelihood Mission ka don ruh ha ka ïa ka thong ban wanrah ki jingkylla ha ki ïing ki sem jong ki nongkyndong lyngba ki longkmie.
Kane ka SHGs Mela ka long ruh kum kawei na ki bynta ban pynkynmaw ïa ki jingioh jingmyntoi lyngba ka jingdon jong ki longkmie ha ki Self Help Groups la ka long ha ka kamai kajih, ka koit ka khiah, ha ka jingnang jingtip bad ha kata ka jingithuh (dignity) burom ïa ki.
Ai ba kane ka SHGs Mela kam dei ban kut tang hangne, hynrei ka dei ban long ba kum ki para longkmie ki dei ban ïa sam lem ïa ki jingnang jingtip sha kiwei de, ong u bah Eson Kharymmai, DMM, MSRLS ha ka jingkren lamphrang ha kane ka sngi.
Ha kajuh ka por u la batai ruh ïa ka jingmut jong kane ka program kaba dei ka Self Help Group (SHG) Mela-cum-Financial Literacy Camp ha kaba ka dei kawei na ki bynta ba kum ki SHGs ki dei ban tip kumno ban pynïaid ïa ki kam pisa pilaiñ da kaba pynkynmaw ïa ki san tylli ki nongrim jong ka ‘Panchitra’ ha kaba kawei ka dei ka plan, kumno ban kynshew ïa ka pisa ne smart saving, kumno ban kunai ban pynlut ïa ka pisa ne wise spending, kumno ban shimram ne wise borrowing bad kaba san ka dei ka insurance bad ka pension.
U Sub Divisional Officer ka Ranikor Civil Sub Division, u bah L.G.M.Kharmih, MCS, haba kren kum u kongsan, u la ong ba kane ka Mela ka dei kawei na ki rynsan ban don ka jingïapeiñ bad ïa phylliew jingmut ïa ki sap ki phong bad ban ïoh ruh ïa shibun ki jingbatai lyngba ki tnat sorkar kiba ïa don bynta lang ha kane, da kaba u wer ïa ki paidbah ba kin shim kabu lyngba ki jinghikai kiba lah ban ïoh hangne mynta.
U la ong ba khnang ban weng ïa ka jingsahdien, donkam ban kiar na ka khwang myntoi shimet, kdew kti ïa kiwei pat bad kiwei kiwei ki jinglong ba sniew ki ban ym lah ban kyntiew ïa ka roi ka par ha ka dong ka thaiñ, hynrei kaba donkam ka long ba kin long kiba trei shitom bad kiba tip kumno ban kyntiew ïa ka kamai kajih.
U la bynrap ruh ba lyngba kane ka SHG Mela kan ai mynsiem ruh ïa ki paidbah naduh ki rangbah bad ki longkmie ba kin nang kumno ban ïeng ha la ki jong ki kjat ban pyntyllun ïa ki kam.
Ha kajuh ka por u kyntu ïa ki paidbah ba ki dei ban kiar na ka jingbishni, ka khwan myntoi shimet ban ymdei ban khmih lynti lymne kwah tang ban ïoh ei bad ban kdew kti ïa kiwei hynrei dei ban trei shitom bad ban pyndonkam da ka sboh kaba mih hi (organic farming) na ka bynta ban thung ban tep ym ban pyndonkam da ki sboh dawai bad khmih lynti ba da kaba kiar na ka jingpyndonkam dawai ïa ki jingthung kin sa lah ban kiew ha ka rep ka riang.
Ha kajuh ka por u la kyntu ïa ki Self Help Groups ba kin shim kabu ban register lyngba kine ki stall kiba pher bapher kiba don ha kane ka mela na ka bynta ki jingmyntoi jong ki hi bad ban kyntiew ïa ka ïoh ka kot da kaba ai mynsiem ba dei ki SHGs ki ban kyntiew ïa ka roi ka par ha kane ka dong ka thaiñ.
U BDO ka Ranikor C&RD Block, bah A.Bareh u la kyntu ïa ki paidbah ba kin pyndonkam hok ïa kiba kum kine ki ïew ïa die bad pyni ïa ki mar ki mata na ka bynta ban pynroi ïa ka kamai ka kajih ka ban kyntiew ïa ka ïoh ka koit ha ka jylla baroh kawei.
U bah Commander Shangpliang, President ka Hills Farmer Union jong ka Central Body, u la ong ka jingpynlong ïa kane ka Mela ha kaba la buh ïa ki tiar ba ki Self Help Groups ki pynmih ha ki jingshna bapher bapher.
U la pynpaw ïa ka jingkmen ba ki nongrep ki la phai pat sha kiwei pat ki rukom rep kum ki ‘cash crops’.
Ha kajuh ka por u la batai ruh ïa ka jingmut jong ka projek kaba la tip kum “Focus" na ka bynta ban khmih bniah kino ki mar ba ki nongrep ki pynmih bha bad ban ïarap nang kyntiew shuh shuh ïa ki ka sorkar ka ai jingïarap mar T.5000/- uwei u nongrep lyngba ki group na ka bynta ban thied symbai bad ban pynïar shuh shuh ïa ka rep bad lada ki trei kham bha kan ïoh shuh shuh bad lyngba ka jingïaphylliew jingmut bad ka jingtrei shitom jong ki ynsa lah ban thaw ïa ka kompeni jong ki nongrep bad lada ki don ïa ka Farmers Producer Organization kin lah ban pynïaid ïew hi ïa ki mar rep.
U la bynrap ruh ba ka jingïatylli jong ki nongrep ka long kaba donkam bad lada ki don la ka society kin lah ban bat ïa ka dor ka mur bad kin lait na kaba shah khñiot beiñ ha ki khar-kaïa da kaba khmih lynti ba lyngba ka jingïatreilang bad ka jingïarap mar kylliang yn lah ban pynurlong ïa ki jingthmu.
U bah D.Pakyntien, Labour Inspector jong ka Ranikor C&RD Block u la ong ba lyngba kum kine ki Mela ki lah ban pynpaw pyrthei ïa ki sap bad ki mar ba ki pynmih bad ban ai ka jingïarap kaba ki nongrep ki donkam lyngba ka Ministry of Labour and Employment ka pynïaid ïa ar tylli ki skhim bad kawei ka dei ka E-shram bad kiba don 18 haduh 59 snem ki lah ban register ïa lade ha ka E-shram Portal bad hadien ba la dep register kin ïoh ïa ka Accidental Insurance kaba la tip ruh kum ka Pradhan Mantri Suraksha Dema Yojna ka ban ai jingïarap lada jia kano kano ka jingmynsaw kaba long T.1/- lak bad T.2/- lak tyngka ïa ka longïing lada jia ba khlad noh bad na ka bynta ban ïoh ïa kane kin hap ban don ïa u Aadhar number bad ïa u phone number uba la link bad u Aadhar bad ka account ha ki banks bad ki lah ban register hi da kaba pyndonkam da ki mobile phone bad ki lah ruh ban leit sha ki Common Service Centre (CSC) kiba ju tip kum ki Rainbow, ki Digital Seva ne ki Cyber na ka bynta ban register khlem donkam siew ei ei lait noh na kaba print bad lamination ïa ki ID’s ïa kata kin hap ban siewdor.
U la ong ruh ba ka don sa kawei pat ka khim kaba la tip kum ka Pradhan Mantri Shram Yogi Mandhan ka skhim pension na ka bynta ki nongbylla kiba 18 haduh 40 snem bad ki lah ban pynrung kyrteng ïa lade bad ynda ki la kynjoh 60 snem kin ïoh ïa ka pension kaba T.3000/- shi bnai bad kin hap ban leh kum juh na ka bynta ban register bad kin hap ban kynshew na ka bynta ban ïoh ïa ka pension bad lada ki don kino kino ki jingkylli kin sngewbha ban rung bad ban kylli na ka stall kaba la buh khnang ha kane ka sngi.
Ha kane ka sngi la ïoh ruh ban sam ïa ki cheque sha ki 40 tylli ki Producer Groups ha kaba ka mang pisa ka la kot haduh T.25 lak tyngkat, bad la sam ruh ïa ki khusnam ne momentous sha ki 10 tylli ki Self Help Groups bad kumjuh ruh sha ki 5 tylli ki Village Organisation namar ka jinglah jong ki ban pyni ïa ki mar ki mata kiba biang tam ha kane ka SHGs Mela.
La pynshit pyn-shngaiñ ïa ka Mela da ka jingshad jong ki ar tylli ki Village Organisation kata na ka Munai VO bad na ka Nongnah VO.Ïa ka jingïalang la pynïaid da u bah L.Pariong, BPM, MSRLS jong ka Ranikor C&RD Block bad kiwei pat ki nongkren ki long u bah Powerfull Lyngdoh, APO jong ka Ranikor C&RD Block, kong Prelyne Marweiñ, DPM, MHIS, South West Khasi Hills District, u bah Ivan Renold Marbaniang, DPM jong ka MBMA, u bah Basanta Meitei, Branch Manager jong ka State Bank of India Ranikor Branch.
Nongpoh, Jymmang 05: Kiba bun ki Longkmie bad ki riew rangbah mynta ka sngi ki la mih shakhmat ban wan ban pynïasoh sha ka Congress party ha Umroi Constituency, kaba dei hadien ba u MLA ka Congress dang shen u la pynïasoh ïa lade sha ka Party Trinamul Congress ba bun ki nongkyrshan ka Congress ki la shah iehnoh khunswet.
Kine ki Longmie bad ki riew rangbah ha ka jingdon lang u Bah G.S Shadap, u Bah Josaia Shadap bad u Bah Rangkynsai Rympei ki la wan ban pynïasoh sha ka Congress Party ha ka jingïalang kaba la long mynta ka sngi ha Lumsohpieng Bhoirymbong ba la lum la lang da ki Adhoc Secretary, u Samla Isynei Hinge bad u Samla Apbor Nongrum.
Ïa kine ki longkmie, ki rangbah bad ki samla ba la wan ban pynïasoh sha ka Congress party la pdiang sngewbha da u working President ka MPCC, u Bah P.N Syiem bad ryngkat ka jingdon lang u Vice President ka MPCC, u Bah P.Lyngkhoi, u District President ka Congress bad uba dei u MDC ka Mawhati, u Bah Charles Marngar lem bad kiwei kiwei ki nongïalam ka Congress Party.
Haba kren ha kane ka sngi, u working president ka MPCC, u Bah P.N Syiem u la ai khublei kyrpang ïa kitei ki riew rangbah, ki samla bad ki Longkmie kiba la wan ban pynïasoh sha ka Congress party bad kane ka jingwan pynïasoh jongki sha ka Congress party ka don ka daw ba ba ki sngewieit ïa ka party kaba dei kawei na ka party kaba la wan shibun ki jingkylla hapoh ka jylla.
U la ong ruh dei ka Congress party kaba la wan rah shibun ki jingkylla bad ki matti ba ka Congress ka la wan rah na ka bynta ka jingmyntoi ki paidbah ka dei kawei na ka daw ba ki paidbah ki dang ieit ïa kane ka party ba wat hadien ba bun ki la pyrshang ban kynthoh kylla ïa kane ka party kaba la noh synñiang shibun ki kam pynroi hapoh kane ka jylla.
U la niew tang ruh ïa ki matta ka Congress party kum ha kaba pynioh ïa ka jylla ba pura, ka jingwan rah ïa ka NEHU, ka NEIGRIMS bad ki lynti ki synkien bad lada ym dei na ka Congress party ka jylla jongngi ka dang dei kawei na ka jylla kaba dang sahdien hapoh ka ri.
Namarkata, u la bynrap ruh da kaba ong ba ka party Congress kan nym tieng nym riej ba kan dang bteng ban ai ka jingshakri sha ki paidbah ka jylla bad ha kane ka election ban sa wan ruh ka party kan dang trei shitom bad kum ka party kam pat duh ka jingkyrmen wat la shibun ki la phet na ka party namar ba ki paidbah ka jylla haduh kine ki sngi ki dang phai khmat sha ka party Congress ban dang wan rah ïa ki jingkylla hapoh ka jylla, u la bynrap.
Amlarem, Jymmang 05: Ka Sub-Divisional Officer (Supply) jong ka Amlarem Sub–Division ka la pynbna paidbah ba ïa u Khaw u ba hap hapoh ka PMGKAY Scheme na ka bynta u bnai May, 2022 la pyllait sha baroh ki long ïing kiba hap hapoh ka NFSA (AAY bad PHH) naduh ka 5 tarik jong u bnai May 2022 haduh ka 15 tarik u bnai May, 2022.
Ïa utei u khaw yn sam katkum kine ki kyndon harum na ka bynta u khaw AAY kan long mar 5 kilo shi khlieh, ym donkam siew pisa, katba ïa u khaw PHH yn sam mar 5 kilo shi khlieh ym donkam siew pisa.
Lada don kino kino kiba shim da ka pisa ne ki bym ïoh ïa ki tei ki mar jong ki, ki lah ban ujor sha ka ophis jong ka S.D.O, (Supply) da ka ba thoh shai ïa ka kyrteng bad ka shnong jong ki khnang ba yn lah ban pynshitom ïa ki.
Ha ka juh ka por ki paidbah ki lah ban ujor ha kine ki Number harum.
Sub-Inspectors – 8414806738/9436110184/8731025753 Email: sdo_amlarem@outlook.
com.
Jowai, Jymmang 05: U Deputy Commissioner (Supply) ka West Jaiñtia Hills District, ula pynbna paitbah ba ïa ka bhah jong u khaw Antyodaya Anna Yojna (AAY), Priority House Hold (PHH) bad Non-NFSA na ka bynta u bnai Jymmang (May) jong ka snem 2022 la pyllait sha ki dukan Wholesalers na ka bynta ban pynpoi sha ki F.P.Shop Center kiba don hapoh District naduh ka 4 tarik u Jymmang haduh ka 15 tarik u Jymmang 2022.
Ïa u khaw Antyodaya Anna Yojna (AAY) yn sam ha ka jingthew 35 kilo shi khlieh manla ki F.I Card ha ka dor 3 tyngka shi kilo ha sor bad nyngkyndong.
Na ka bynta u khaw Priority House Hold (PHH) yn sam ha ka jingthew ba 5 kilo shi khlieh shi bnai ha ka dor 3 tyngka, katba ïa u khaw Non-NFSA yn sam ha ka jingthew kaba 7.215 kilo manla kawei ka thliew ïing ha ka dor ba la pynbeit kaba long 14 tyngka shi kilo ha sor bad nongkyndong.
Kumta la bthah ïa baroh ki Fair Price Shop Dealers ba ki dei ban sam pyndep ïa u khaw PMGKAY hapoh ka 30 tarik Jymmang 2022 da kaba pyndonkam ïa ki e-Pos machine ha ki Centers jong ki.
Khliehriat iaiong 5: U Deputry Commissioner ka East Jaiñtia Hills District, u Abhilash Banarwal, IAS mynta ka sngi u la plie paidbah ïa ka surok dewbilat ban ïaid kali (Cement Concrete) kaba jrong 550 mitar bad kawei ka lynti iaid kjat kaba jrong 680 mitar ha shnong Pamrakmai, kiba la pyntrei da ki skim shi spah sngi.
Ha kane ka prokram, la pyn kup burom ruh ïa ki trai jaka kiba la ai sngewbha ïa ka jaka ha kaba la ioh ban shna ïa ka surok bad ka lynti iaid kjat kaba long shibynta ban wanrah ïa ka roi ka par, ka bha ka miat hapoh shnong poh thaw, kumjuh ruh la pynkup burom ïa ki nongkitkam kiba nyngkong eh jong ka Village Employment Committee jong ka shnong kiba kynthup u Chairman VEC, u bah Archi Siangshai bad u Secretary ba nyngkong, u bah Phringstar.
M.Pariat.
Haba kren ha ka jingïalang, u Abhilash Banarwal, ula ai ka jingïaroh ïa ki nongïalam shnong bad ïa ka VEC kiba la trei shitom bad kiba pyntrei hok ïa ki skhim, u la ong ruh ba u long la kloi ban ai ka jingïatreilang bad ka shnong ha Kano Kano ka por.
Kumjuh ruh u BDO Wapung C&RD Block, u la kyntu ïa ki nongshong shnong ba kin nang ai shuh shuh ïa ka jingïatreilang, u la kular ba na ka liang ka ophis ruh Kan sa ai shuh shuh ïa ki skim kiba kyntiew ïa ka shnong ban warah ïa ka roi ka par.
Na ka liang ka Dorbar Shnong Pamrakmai, kala aiti ruh ïa ka memorandum ha u Deputy Commissioner bad lyngba kane ka memorandum, ka shnong ka kyrpad ïa u Deputy Commissioner ba un sngewbha ban thaw ki lad ki lynti ban pynioh ia ka ïing Dorbar Hall kaba thymmai ïa ka shnong, u Secretary Shnong Pamrakmai, u bah Wellson.
R.D.Siangshai, la ong ba na ka liang u DC u la kular ban pynïoh ïa kane ka jingkyrpad ka Dorbar Shnong.
BDO Ha kane ka sngi la ïa don ryngkatlang ruh u Block Development Officer jong ka Wapung C&RD Block, u bah N Saioo, u Waheh Shnong ba rim, u bah Hilarius Siangshai, ki nonghikai skul, ki khynnah skul bad kiwei kiwei ki riew rangbah jong ka shnong.
Ia ka prokram la pynïaid da u Waheh Shnong, u bah Iaikiewbha Rymbai, la ïoh ïa ki kyntien pdiangburom na u Chairman Shnong, u bah Jamris Siangshai bad ki kyntien ai khublei na ka Secretary VEC ka kong Ronica Dkhar.
Khliehriat iaiong 5: U Superintendent of Police jong ka East Jaiñtia Hills District, Jagpal Singh Dhadoa, IPS, u pynpaw ka jingsngew khiah kaba khraw halor ka jingduh ei ïa ki mynsiem kiba kordor kiba ïap ha ka jingïatyngkhuh kali hapoh East Jaiñtia Hills District, ula ïathuh ruh ba tang hapoh u snem 2021 ki la don haduh 21 ngut kiba la ïap ha ki jingïatyngkhuh kali bad kat-haduh mynta u bnai jymmang 2022 lada khieñlang ki la don haduh 29 ngut kiba khlad.
Halor kine ki jingjia aksiden kali, u Jagpal Singh, u kyntu jur ïa kiba ñiah kali khamtam kito ki nongñiah kali kiba dang kham samla bad baroh kito kiba ñiah ia ki saw shaka bad ki ar shaka ba kim dei ban ñiah thurmur ïa ki kali, ym dei ban pynher stet than, ym dei ban ñiah kali haba dih kyiad, ym dei ban ñiah kali haduh ba la ima, u buh ïa kitei ki jingkyntu khnang ba kan nym buh jingma ïa ka jingim jong kiba ñiah kali bad kumjuh ruh ïa kiba shong hapoh ki kali bad ruh ba kan nym buh jingma ïa kito kiba dang ïaid ha lynti ne ha ki surok.
Lyngba u kyrwoh, u Superintendent of Police jong ka East Jaiñtia Hills District, u buh ruh ïa ka jingpynbna ba ka tnat pulit jong ka district kan shim khia ban pynlong ïa ki checking (intensive checking drive) ha baroh kawei ka district bad lada lap ïa kino kino ki nongñiah kali kiba ñiah khlemakor, kiba pynher stet ïa ki kali, kiba buaid kyiad ha ka por ñiah kali bad kino kino kiba pynkheiñ ïa ki aiñ ki kyndon ñiah kali, yn pynshitom tyngeh ïa ki katkum ka aiñ.
Jowai, Jymmang 05: Ka Hynñiewtrep National People Federation (HNPF) West Jaiñtia Hills lyngba ka kyrwoh na u President ma R.N.Suchiang, la ong ba ka seng hadien ka jingïalang pyrkhatkam mynta ka sngi ka la rai ban ai ka jingkyrshan ba pura ïa ka jingdawa jong ka Synjuk Ki Waheh Shnong Ri Jaiñtia ban pynsangeh ïa ka jingpyndait Smart Meter hapoh ka Ri-Lum Jaiñtia.
Ka seng ka la kynnoh ba kane ka jingthmu jong ka sorkar ban pyndait ïa ki smart meter kam long satia kaba pynmyntoi ïa ki paidbah nongshong shnong ka jylla, la kynnoh ruh ba kane ka jingleh jong ka sorkar ka long kaba bakla namar ka sorkar ka khlem da ai jingtip shwa sha ki paidbah nongshong shnong.
La pynsngew ba kane ka jingthmu pyndait smart meter khlem ka jingpynshai bniah shaphang ka rukom treikam jong u meter kala buh shuh shuh ha ka jinglyngngoh ïa kiba bun balang.
Utei u President ula ong kumba long mynta kiba bun ki shnong hapoh Ri-Lum Jaiñtia kila duh ïa ka bording tang namar ka jingbym treikam jong ki Transformer bad kane ka long ka jingduhnoh kaba khraw ïa ki paidbad lada pyndait sa ïa ki smart meter.
Halor kane u ma Suchiang ula ong ‘lada ka sorkar kam sngap ïa ka jingdawa ka Synjuk Waheh Shnong Ri Jaiñtia ban pynsangeh ïa katei ka jingthmu pyndait Smart Meter’ na ka liang ka seng kan ban se ban leh ïa kaba donkam.
Shillong, Jymmang: Ka Dorbar u San Kur u Khatwei Kur ka Raid Mylliem ha u kyrwoh lyngba u Myntri MB Kharlukhi ki pynbna ba ka lehniam jong ka Raid Mylliem ïa ka ba yn pyndep ha Mawnarian bad ha Lum Shyllong, kan sdang ha ka 16 tarik mynta u bnai (Nongkrem) bad kan kut ha ka 21 tarik mynta u bnai (Umni) ha ka por 9 baje mynstep.
Ka Dorbar ka pynpaw ba kane ka jingleh niam kam mut kam thew tang ïa u San Kur u Khatwei Kur jong ka Raid Mylliem bad ïa u khun u hajar jong ka Hima Mylliem bad jong ka Raid Mylliem kumjuh, hynrei ka kdup bad ka kynthup ïa baroh ki khun ki ksiew jong u Hynñiew Trep Hynñiew Skum, Hynñiew Pansngiat u Hynñiew Panpoh ha shibyndar jong ka Ri u Laiphew Syiem bad Khat-ar Doloi.
Shillong, Jymmang, 05: U Bah Myghter Marweiñ ha ka sngi Palei u la leit ban ai jingïarap ïa kawei ka longïing jong ka Kong Drula Snaitang da ki tin sop iing namarba kane ka iing ka la shah pynjot ha ka jingshahrong noh ha ka eriong ha ka 26 tarik u bnai Ïaiong, 2022.
U Bah Marweiñ uba dei Rangbah Shnong na ka shnong Nongjri u la ong ba ka jingleit ai jingïarap sha katei ka shnong ka long namarba ki Nongmihkhmat ka thaiñ kim shym la leh eiei ban ïarap ïa kane ka longïing kaba la mad ha kane ka jingwan lynshop jong ki bor ka mariang.
Ha ka jingaiti ïa ki tin sop ïing sha ka Kong Snaitang, la don lang ruh ki riewrangbah bad ki marjan marpa.
Ha kane kajuh ka sngi u Bah Marweiñ u la ai jingïarap ruh ïa ka kynhun ïalehkai hapoh ka shnong Domskhen da ki sopti ïalehkai sha ki samla jong ka shnong kiba don ha ka lama jong ka Domskhen Rum Sport Club bad Domskhen Sport.
Guwahati, Jymmang, 05: U Myntri ka Sorkar Pdeng uba khmih ïa ka Development of North East Region (DoNER) u Kishan Reddy ha ka sngi Balang u la pdiang sngewbha ïa ki Lat bad ïa ki Myntri Rangbah jong ka thaiñ Shatei Lammihngi bad ïa ki Myntri Sorkar Pdeng ha ka jingïalang ïamir jingmut halor ki mat ba kongsan ba ïadei bad ka roi ka par jong ka thaiñ Shatei Lammihngi.
Ha kane ka jingïalang la ïadonlang u Lat jong ka jylla Arunachal Pradesh u Brig.
B D Mishra, u Lat ka jylla Manipur u L.A.Ganesan, u Myntri Rangbah jong ka jylla Arunachal Pradesh u Pema Khandu, u Myntri Rangbah jong ka jylla Tripura u Biplab Kumar Dev, u Myntri Rangbah jong ka jylla Nagaland u Neiphiu Rio, u Myntri Rangbah jong ka Manipur u N.Biren Singh, u Myntri ka Sorkar Pdeng ba khmih ïa ka tnat Law and Justice u Kiren Rijiju ji, u Myntri Khynnah jong ka Sorkar Pdeng ba dei khmih ïa ka tnat DoNER bad Cooperation, u B.L.Verma, ka Myntri Khynnah jong ka Sorkar Pdeng ba khmih ïa ka Tnat Social Justice and Empowerment ka Kumari Pratima Bhowmik, u Myntri Khynnah jong ka Sorkar Pdeng ba dei khmih ïa ka tnat Labour and Employment u Rameshwar Teli, u Myntri ka tnat Jngohkai Pyrthei ka jylla Mizoram u Robert Romawia Royte bad u Myntri ka tnat Jngohkai Pyrthei jong ka jylla Sikkim u B.S Panth.
U Reddy u la ai ka jingïaroh ïa baroh ki kynrem ki lyndan kiba la ïasam ïa ki bynta ba kongsan bad ki jingeh jong ki Jylla jong ki bad ka thaiñ Shatei Lammihngi hi baroh kawei.
U la ong ka jingïalang ha kane ka sngi ka dei kawei ka nuksa jong ka jingpynthikna ka jingïatreilang hapdeng ka Sorkar Pdeng bad ki Sorkar Jylla na ka bynta ka roi ka par kaba pura jong ka thaiñ Shatei Lammihngi.
U la ong ba ki jingsngewthuh ba la ïoh lyngba ki jingïalang kin long kiba kongsan ha ka jingsaiñdur ïa ki polisi, ki prokram bad ki projek kiba ïadei bad ki jinglong jong ka thaiñ Shatei Lammihngi.
U Reddy u la ong ruh ba ka la don ka jingkiew kaba haduh 100% ha ka mang tyngka na ka bynta ka thaiñ Shatei Lammihngi.
U la ong ruh kumba 6000 klur la mang na ka bynta ki jylla ka thaiñ Shatei Lammihngi hapoh ka Oil palm Mission.
U la ong baroh ki mat ba la pynsngew la shimkhia da ki ophisar jong ka tnat DoNER.U la bynrap ba ha ka jingïalang G20 ka ban sa long, yn pynlong kumba 8 tylli ki jingïalang ha phra tylli ki jylla bad yn ithuh ïa ki jaka ba biang na ka bynta kane.
U la kren ruh halor ka jingleit sha ki shnong khappud kaba yn sa pynbeit bad ki Nodal Officer na ka bynta ka jingurlong ki kam.
U la pyntip ruh shaphang ka jingthmu jong u na ka bynta ka Yoga Day bad ki jingrakhe ha ka 15 tarik Nailar.
U la ong ba dei ban pynlong ïa ka prokram ‘har ghar jhanda’ da ka mynsiem shitrhem, ha kaba man ka iing kadei ban pynher ïa la Lama jong ka ri da ka jingsngewsarong.
U la kyrpad ruh ka jingleit jngoh ïa ka thaiñ Shatei Lammihngi bad pynthikna ka jingthmu ban leit jngoh ïa ka thaiñ Shatei Lammihngi bad ka thong jong kane ka prokram kan urlong.
Kane ka long ka thong jong u Myntri Rangbah duh u Narendra Modi ban pynthikna ka roi ka par na ka bynta ka thaiñ Shatei Lammihngi.
Baroh ki Myntri Rangbah bad ki Lat jong ki jylla ka thaiñ Shatei Lammihngi ki la ïasam ïa ki jingsngew, ki la ai jingmut ban jop ïa ki jingeh bad ki jingthut.
Ki Myntri Sorkar Pdeng kiba la ïadonlang ha kane ka jingïalang ruh ki la ïasam ïa la ki jingsngew bad ka thong ba ïadei bad ka thaiñ Shatei Lammihngi bad ki jingeh kiba ka Sorkar Pdeng ka donkam ban tuklar.
Shillong, Jymmang 05: U Myntri Rangbah ka Jylla Conrad Kongkal Sangma hynne ka sngi palei ula pynthikna ba ka Sorkar Jylla kan sa shim ïa ki sienjam ban pynthikna ïa ka jingshngaiñ jong ka Jingkieng ka Pung Umiam.
Kane ka jingkren u CM kala mih tang shisngi ba ka Ïingkashari High Court kala hukum ïa ka Jylla ban khang noh ïa ka jingïaid ki kali kit mar ba palat 10 metric ton na Jingkieng Umiam hadien ka jingai jingmut ba kane ka jingkieng ka lah ban nym lah kyrda ïa ka jingïaid ki kali ba kit khia.
Haba ïakren bad ki nongthoh khubor, u Conrad ula ong ba ka Sorkar Jylla kan sa shong bishar ïa ka hukum jong ka Ïingkashari bad kan sa shim ïa ki sienjam ba dei ban shim.
“Ka jingsngewkhia bala pynpaw da ka Ïingkashari ka dei ruh ka jingsngewkhia jong baroh ki Nongshongshnong bad wat ka Sorkar Jylla…namar kata ngin sa shong bishar bin pa bin bad ngin sa shim ïa ki sienjam ban pynthikna ba kaei kaba ngin leh ha kaban pynthikna ïa ka jingshngaiñ jong ka Pung" ong u Myntri Rangbah.
Ha ka jingshong bishar ïa ka PIL hynnin ka sngi balang, ka Ïingkashari kala shimkhia ïa ki jingai jingmut jong ka National Highway Authority of India (NHAI) bad Border Roads Organisation (BRO) ba dei ban tei thymmai noh ïa kawei pat ka jingkieng ban bujli ïa ka jingkieng Umiam ba mynta khnang ba kan lah kyrda ïa ka jingïaid ki kali manla ka sngi.
Ka BRO kala pynpaw ruh ha ka affidavit ba ym dei shuh ban sha ïa ki kali ba khia palat ïa ka 10 MT ba kin ïaid na kane ka jingkieng.
Ka Ïingkashari ki arngut ki Nongbishar ba kynthup ïa u Chief Justice Sanjib Banerjee bad u Justice W Diengdoh, kala ong ba ym don satia ka jingartatien ïa ka jingai jingmut ba kane ka jingkieng ha Umiam, ka lah ban nym lah kyrda ïa ka jingïaid ki kali heh ba khlem sangeh.
“Kane ka jinglong jingman ka dawa ba dei ban leh eiei noh mardor khnang ba kan nym dkut ka jingpyniasoh ïa ka Nongbah Shillong lada ym don ka jingkieng da kawei pat ha kane ka pung" kala ong.
Ka Ïingkashari kala bthah ïa ka Sorkar Jylla ban pyrshang kat ki lynti ha kaban pynthikna ba kan don ka jingpyrkhat ïa ka jingkieng thymmai bad ban pyntrei ruh wut wut ïa ka khlem da ap haduh ban da khyllem ne twa kane ka jing kieng ba mynta.
“Ka Sorkar Jylla ka dei ruh ban phah pynïaid ïa ka rukom ïaid jong ki kali ha kane ka jingkieng khnang ban pynthikna ba ym tang ïa ki kali ba kit palat ïa ka 10MT ba ym shah ban ïaid hynrei ban ym shah ruh wat ban ïaid haduh artylli ki kali heh ha kajuh ka por kaba lah ban nang wanrah ïa ka jingsynjor" kala ong.
Ka Ïingkashari kala png ba ka sorkar ka dei ban shim ïa ki lad ki lynti kumno ban pynïaid ïa ki kali na baroh ar liang bad ruh ban nym shah ïa bun tylli ki kali ba kin ïaid ha kajuh ka por na ka jingkieng, haba buh ha ka jingmut jing pyrkhat ïa ka jingkhlaiñ bor jong ka jingkieng ban kyrshan".
Ka Ïingkashari kala pynpaw ruh ba ka Sorkar Jyla ka lah ban leit ïakren bad ka Sorkar Pdeng ba kan iarap pyllait pisa khamtam ba kane ka jingkieng ka dei kaba pynjan eh ïa ka nongbah Shillong.
Kolkata, Jymmang 05: U Myntri korbar ri jong ka ri India, u Amit Shah, u la ong ba ka sorkar kan pyntreikam noh ïa ka Citizenship Amendment Act tang shu kham duna ki jingteh kyndon na ka jingpang COVID 19.
Haba kren ha ka jingïalang paidbah ha Siliguri mynta ka sngi, u Shah u la ong ba ka sorkar kan pyntreikam beit ïa kane ka aiñ ha baroh kawei ka ri India.
“Ngin pyntreikam noh ïa kane ka aiñ tang shu kham kham synjor ki kyndon ba la buh ban teh lakam ïa ka jingsaphriang ka jingpang COVID 19", la ong u Myntri ka sorkar pdeng.
U Shah u la kyntait ruh ïa ka jingpynphriang khubor ka Myntri Rangbah jong ka West Bengal, ka Mamata Banerjee, kaba la ong ba ka sorkar pdeng kan nym pyntreikam satia.
“Ka Myntri Rangbah jong ka West Bengal, kadei ka briew kaba ju mlien ban ïalam bakla ïa ki paidbah na ka por sha ka por, wat nym ngeit ïa ka", u la ong.
Lah ban kdew hangne ba ka kane ka aiñ, ha ka por ba wanrah kum ka Bill ha Parliament, kala wanrah ka jingpyrshah bad ka jingïakhih kaba jur na ki paidbah jong ka ri India,khamtam na ki jylla ka thaiñ shatei lammihngi jong ka ri India, kynthup hangne ha jylla Meghalaya ruh.
Kane ka aiñ ka thmu ban pynlong nong India ïa ki Hindu, ki Sikh, ki Khristan, ki Jaiñ bad kiwei de ki niam rit kiba wan phet na Bangladesh, Pakistan bad Afghanistan sha India shuwa jong ka snem 2015.
Ka jingpyrshah ha ki jylla shatei lamihngi kadei namar ka jingsheptieng ïa ka jingwan rung kyrthep ki briew na Bangladesh, namar ka jingïajan bad ki jylla kane ka thaiñ.
Katba sha kiwei pat ki bynta jong ka ri India pat ka jingpyrshah ka long ba kane ka aiñ kan ktah ïa ka jinglong trai shnong ki paidbah ha la ka jong ka ri.
Shillong, Jymmang 05: Ka Jylla mynta kala kiew biang sha ka 8 ngut ha ka jingdon jong ki briew ba dang pang Covid-19 ne ki active case.
Kane ka jingpang kala rung biang ha ki lai tylli ki District ka Jylla kiba kynthup ïa ka East Khasi Hills kaba don 3 ngut ki Nongpang, ka Ri-Bhoi kaba don 4 ngut bad ka West Garo Hills-1.
Ha kine ki arphew saw kynta bala leit noh, 5 ngut ki briew kila ïabit thymmai ïa ka jingpang bad kiba koit ki don 2 ngut.
Ka jingdon jong kiba ïap haduh mynta kala kot 1593 ngut.
Haduh 93805 ngut ki briew kila ïabit ïa kane ka jingpang ha kine ki laisnem mynta hynrei haduh 92204 ngut kila ïoh pat ïa ka jingkoit.
Shillong, Jymmang 05: Ha ka 4 tarik mynta u bnai, ka HYC Sengkmie ka lah ïoh ban pynskhem bad pyntiam smai ia ki Nongkitkam jong ka Ri War Mihngi Circle ha ka Shnong Pynursla na bynta ka samoi treikam 2022-2025.
Ka kyrwoh ba la phah da ka Seng, ka ïathuh ba la pyniaid ïa ka jingïalang da u Samla Teibor Marbaniang.
Ki Nongkren kiba lah ai jingkren ha katei ka sngi ki long u Samla Edmund Khongngai, u President ba la shongthait jong ka HYC Ri War Mihngi Circle uba la ai ki kyntien kyntu kynpham ïa ki dkhot bad nongialam ba thymmai jong ka Circle.
U la kyntu ruh ïa ki ba kin buddien ïa ki kam kiba ka Seng ka la shim ha kine ki 7 snem ba lahdep naduh ba la thaw ïa ka Circle hanka dong ka thaiñ Pynursla hi baroh kawei.
U la kyntu ruh ban ïatreilang bad ki Nongshong shnong, ki riew rangbah bad ki Longkmie kiba ju kyrshan ïa ka Seng ha man la ki khep bad ki por baroh bad ban ïai trei ban ïoh ka jingshaniah na ki ha man la ki kam kiba kum ka Seng kan leh nangne shakhmat.
La ïoh ruh ka jingkren na I Kong T.Marbaniang, President ka Women Social Welfare Organisation, Pynursla bad u Rangbah Dong ka Dong Umkor Bah A.Khongsni kiba la ai ki kyntien kyrkhu kyrdoh ïa baroh ki dkhot bathymmai ka Seng.
Ïa ka bynta ba kongsan ban pyntiansmai ia ki Nongkitkam kane ka Circle lah pyndep da u Samla Rangbah Roy Kupar Synrem, General Secretary HYC Sengkmie.
Ki Nongkitkam kane ka Circle ki long U Samla Donalson Pyngrope, President- Samla Teibor Marbaniang, General Secretary- Samla Lamphang Khonglam, Organising Secretary bad sa kiwei kiwei ki Nongkitkam bad ki EC Member.
Shillong, Jymmang 05 : U Myntri Rangbah ka jylla, Conrad K Sangma ryngkat u Myntri Rangbah ka Sikkim, u Prem Singh Tamang ha ka sngi Palei ki la plie paidbah ïa ka lympung North East Food Show (NEFS) kaba long ha madan Polo, Shillong ha ryngkat ka jingdonlang u Myntri ka tnad Agriculture ka jylla, Bah Banteidor Lyngdoh kumjuh ruh u Myntri ka tnad Tourism ka Sikkim u Bidu Singh Panth.
Haba kren ha katei ka jingïalang, u Myntri Rangbah ka jylla u la ong, “Lyngba ka Northeast Food Show ka plie lad ïa ki nongtreikam la jong bad ruh ïa ki nongrep ka jylla bad na ka thaiñ shatei lam-mihngi jong ka Ri ban pynïaid iew ïa ki mar-rep jong ki sha barri.
"Kumban shu pynkynmaw, ka Meghalaya da ka jingïatrei lang bad ka SIAL, ka la sdang ban pynlong ïa kane ka lympung ha ka sien kaba nyngkong eh ha u snem 2019 bad kane kadei ka sien kaba ar ha kaba ki nongthied bad nongdie na kylleng ki bynta jong ka thaiñ kynthup ïa ki ri na dewbah South East Asia ki wan ban shim bynta lang.
U Conrad u la ong ruh ba katei ka rynsan ka long ruh kum ka kad khaïi na ka bynta ban pynkynduh lang ïa ki nongdie bad nongthied bad khamtam eh ban pynïaid ïew bha ïa ki mar ba pynmih na ki mar rep.
U ong ruh ba katei ka lympung kam dei tang ban pyni nam ïa ki marbam hynrei ruh kum ka jingkynduh lang naduh ki nongtreikam lajong, ki nongrep, ki cooperative society, ki self help group ba kin lah ban pynïar ïa ka jingtreikam.
“Kane ka long ruh kum ka jingpyni ïa baroh ka jingtreikam ba ïadei bad ki mar rep, la ka long naduh ka jingpynmih, ka rukom sop bad ka rukom pynbit pynbiang tad haduh ban da lah ban ïa ryngkat bad lah ban ïakob lang ha ka pyrthei baroh kawei," u la ong.
U Myntri Rangbah u la pyntip ruh ba katei ka lympung ka plie lad ruh ïa ki ban ïasoh lang bad ki ri ka dewbah South East Asia.
Da kaba kdew ïa ka nuksa jong ka Vietnam haba ïadei bad ka jinglah jong ka ban pynïaid ïew ïa ki marbam, u Myntri Rangbah u ong ba ka thaiñ shatei lam-mihngi jong ka Ri da ka jingïatrei lang kum ka kynhun ki lah ban poi lang ha ka rynsan ban pynpaw pyrthei bad pynïaid ïew ïa ki mar.
“Ka sienjam ba la shim da ka sorkar Vietnam kumjuh ki nongshong shnong jong ka, ki la lah ban pynkylla ïa ka ri da ka jingtrei borbah ki nongtreikam lajong lyngba ka polisi treikam jong ka sorkar.
Nga ngeit ba ka Vietnam kadei kawei ka ri kaba nga ñiew burom bha bad nga sngew ruh ba ngi don bun bha ba ngi hap ban tip na ki," bynrap shuh shuh u Conrad.
Ha kane ka sngi u la ong ruh ba ka Meghalaya kan ïai bteng ban pynlong ïa katei ka lympung bad ban pynheh shuh shuh katba nang ïaid ki snem.
Na ka liang u Myntri Rangbah ka Sikkim pat u la ai ka jingïaroh ïa u Myntri Rangbah ka jylla halor ka jingpoi kynmaw jong u ban pynlong ïa katei ka lympung ban kyntiew ïaki nongrep bad ki nongtrei kam lajong.
U ong ruh ba lyngba katei ka lympung kan ïarap bad kyntiew stet ïa ka rep ka riang ha ka thaiñ shatei lam-mihngi jong ka Ri.
Ha kane ka sngi la wan ban shim bynta ruh da u Pham Sanh Chau, Ambassador, Embassy jong ka Socialist Republic Vietnam, Ram Prasad Subedi, Charge d’Affaire, Embassy ka Nepal ha India, ki nongmihkhmat na Japan ha India, nangta u Myntri ka sorkar Sikkim, Chief Secretary, Meghalaya, Kong R V Suchiang, ki nongmihkhmat na kiwei ki ri kum na Chile, Poland, Austria, United Kingdom bad European Union, kumjuh ki heh sorkar na ka sorkar Pdeng bad na kiwei ki jylla nalor ki nongtreikam lajong, ki nongdie nongthied bad kiwei kiwei.
Shillong, Jymmang : Ka NPP Shella constituency ka la ïoh ban khring sa uwei u rangbah uba dei u nongïalam jong ka Congress, Bah Mosjo Wanswett, uba dei ruh uwei na ki kyrtong ba aireng ha ka elekshon shiteng samoi na katei ka constituency hadien ka jingkhlad noh jong u MLA ka thaiñ, u Dr.Donkupar Roy.
Ha ka jingpdiang burom ïa utei u rangbah ryngkat kiwei pat ha ka jingïalang kaba heh bha jong ka NPP Shella kaba long ha Saitsohpen ha kane ka sngi Nyngkong, la pynskhem ruh ïa utei u rangbah ban long kum uwei naki Vice President jong ka NPP Shella constituency.
U Bah Mosjo uba dei ruh u para trai jong u Bah Leston Wanswett, u kyrtong ba ju shah rem salit ha u Dr.Donkupar ha bun ki elekshon u la aireng na ka tiket PDF ha ka elekshon shiteng samoi kaba long ha u snem 2019.
Na ka liang utei u rangbah haba kren ha katei ka jingïalang u la ong, “Ha ka elekshon shiteng samoi manga bad i Kong Grace ngi dei ki kyrtong hynrei mynta nga sngewtynnad ba ngi ïoh pat ban ïatrei lang ha kajuh ka party hapoh ka jingïalam jong u Conrad Sangma bad u Bah Prestone Tynsong.
"Katkum ka jingïathuh jong u, ha kine ki khyndiat snem ka NPP kam pat da suhthied bha hynrei mynta pat hapoh ka jingïalam jong ka Kong Grace ki paidbah ki la mih shakhmat ban ïatrei lang ha katei ka party.
“Ha Shella ki paidbah la slem bha ki la don ka jingangnud ban kylliang noh ïa ki nongmihkhmat hynrei neh beit na kajuh ka party, kata na ka UDP.Hynrei mynta ngi don ka jingkyrmen ba da ka jingkyrshan borbah ki paidbah ngin lah ban jop ha kane ka elekshon ban wan," u la bynrap biang.
Na ka liang u Bah Prestone Tynsong, National Vice President ka NPP haba kren ha katei ka jingïalang u la pynbna paidbah ruh ba la pynskhem ïa ka Kong Grace Kharpuri kum ka kyrtong jong ka party ban aireng ha kane ka elekshon MLA ha u 2023.
Kumban shu kdew hangne, ha katei ka por ba don ka elekshon shiteng samoi, ka Kong Grace watla ka iakhun kum ka kyrtong shimet hynrei ka la wan ba-ar hadien ba u khun jong u Dr.Donkupar Roy u la ïoh ban khur ïa ka jingjop da ka jingkyrshan borbah jong ka NPP ryngkat ka UDP.Shillong, Jymmang, 04: U President ka Khasi Jaiñtia National Union (KJNU) u Bah Niman Shadap ha ka sngi Palei u la panmap na u President ka Meghalaya Peoples’s United Front (MPUF) u Bah Dapoiwanmi Laloo halor ka jingjia ha u snem 2021 hadien ba ki dkhot ka KJNU ki la bat ïa ki trok ba la kynnoh ba ki kit ïa ki masi ba la thmu ban shalan be-aiñ.
Kane ka jingjia ka la poi haduh u pud ba ki nongïalam jong kine ki ar tylli ki sengbhalang kin ïa mudui ejahar mar kylliang bad u Bah Ninam Shadap u la shah set along haduh 14 sngi kynthih hadien ba um shym la lah ban sei ïa ki sakhi sabud halor ka jingkynnoh ba u President jong ka MPUF u Bah Dapoiwanmi Laloo u la pynap ïa u da ka pistol.
Hadien ba kine ki arliang mamla ki la poi noh sha ka jingïasuk, u Bah Niman Shadap u la ong ba um bat nud eiei ruh em ïa u Bah Dapoiwanmi Laloo halor ki jingjia kiba ladep.
Ha ka jingïakren bad ki lad pathai khubor ha nongbah Shillong, u Bah Niman u la ong, “nga pdiang ïa ki jingduna bad ki jingbakla jong nga bad nga la shah set byndi 14 sngi bad ïa kata ka pdiang bad nga da kyrpad rit ba nga kwah ban ïasuk noh bad u (Dapoiwanmi Laloo) khnang ba ki kam nangne shakhmat kin long kiba ïaid beit ïaid ryntih.
"Haba kylli, u la ong, ba ka seng nangne shakhmat ban trei beit kumba ju long ban ym ailad ïa kino kino ki kam kiba long be-aiñ hakhmat ka imlang ka sahlang da kaba ïatreilang bad ki bor jong ka aiñ.
Shillong, Jymmang 05: Ka jingshongshit ki katto katne ki kyrtong, kynthup ïa ki Sitting MLA ban ïakhun ïa ka elekshon MLA ha u 2023 mynta ka la sdang ban kynjah.
Ki khubor ba la ïoh lum, ki ïathuh ba ki don katto katne ki daw kiba la pynlong ïa kine kiba thmu ban mih madan na ka Party kaba ïalam ïa ka jingsynshar ha Meghalaya ban sngew artatien noh.
Ki tyllong khubor ki ïathuh ba kawei na ki daw baba pynlong ba kin artatien kadei namar ka jingkylla kynsan ka jingïapynbeit pud hapdeng ka Meghalaya bad ka Assam na ka jingïaroh sha ka jingshah kynnoh bad shah beiñ na kiba bun ki liang.
Kawei pat ka daw ba ki la ai ka long ba wat ka mat jong ka Them Metor kaba la i kumba yn lah ban pynbeit noh dang ha kine ki khyndiat bnai baladep, mynta ka i kumba ka kyllaiñ bad lah ban mad jingeh.
Nangta ki don ruh ki daw kiba kim da kwah ban pynpaw paidbah hynrei ki la ong ba kin shu sngap shuwa kumto.
“Kane ka ishu pynbeit khappud hapdeng ka Meghalaya bad ka Assam, i kumba kan kyrtoh kylla ïa ki Party kiba don ha ka sorkar, khamtam eh ïa ka NPP, namar ba u Myntri Rangbah, u Conrad Sangma udei u nongïalam ka Party bad u khlieh duh ka sorkar ha ka jylla", la ong kine kiba kwah ban kynran dien noh bad kynthup ruh wat ïa ki Sitting MLA.Ki la ong ruh ba ka jingïeng bad ka jingkhih pyrshah ki paidbah ha khappud kan ktah shibun ïa ka Party.
Nangta ka jingpynpaw u Myntri Rangbah, u Conrad Sangma bad u Myntri Rangbah Symbud, u Bah Prestone Tynsong, baroh arngut ki nongïalam jong ka NPP ban ïeng beit halor ka nongrim jong ka MoU ba ladep ïasoi kan ktah shibun ïa ka Party ha ka elekshon 2023.
Dei halor kane ka nongrim ba kine kiba thmu ban ïeng ne mih ïakhun na ka Seng ki la kren artatien noh.
Lah ban kdew hangne ba ha kine ki bnai baladep, kiba bun ki nongmihkhmat khamtam ki MDC jong ka KHADC, ki la mih noh na ki Party ba ki don bad leit pynïasoh noh sha ka Seng NPP na ka bynta ban ïakhun ïa ka elekshon MLA ha u snem 2023.
Kine ki long u Bah Teibor Pathaw na ka UDP, u Bah Fantin Lakadong na ka Congress, u Bah Bajop Pyngrope na ka Congress, u Kong Macdalyne S.Mawlong na ka PDF bad kiwei kiwei.
Wat ki san ngut ki MLA jong ka Congress kiba dang don hapdeng ka jingshah sospon ruh ki don kiba la ïoh khubor ba ki kwah ban ïakhun na ka NPP.Shillong, Jymmang 05: Ka Bharatiya Janata Party (BJP)-Meghalaya Pradesh kala kyrpad ïa ka Sorkar Pdeng ba kan pynjlan ïa ka sngi thep form jong ka eksamin Common University Entrance TEast (CUET) ha Meghalaya namar kiba bun ki jingeh ban mad da ki samla pule ka Jylla.
U President ka BJP-Meghalaya Pradesh Bah Ernest Mawrie ula phah da ka shithi sha u Myntri ka Tnad Pule ka Sorkar Pdeng hynne ka sngi palei, kaba kdew ïa shibun ki jingeh jong ki samla lada pyntreikam ïa ka CUET.“Ka North Eastern Hill University (NEHU) ka don jingthmu ban pyntreikam ïa ka CUET na ka bynta ban pynrung klas ïa ki samla ba pule Under Graduate (UG) ha baroh ki College ba pyniasoh bad ka.
Kiba bun ki samla pule ka Jylla kim don jingtip satia shaphang kane ka CUET" ong u bah Ernest Mawrie.
Kat kum ka jingong jong u, baroh ki College ha Jylla ki dei kiba iasoh bad ka NEHU bad ka jingktah jong kane ka rai ka long ba baroh ki samla ba pass klas XII mynta u snem, kin hap ban pass ïa ka CUET ban ïoh rung college.
“Kaei ka ban jia ka long ba yn ym don satia ki samla pule ha baroh kawei ka Jylla ki ban ïoh rung klas ban pule BA, B.Com, BSc bad kiwei ki ki course Under Graduate"ula ong haba bynrap “Kiba bun kilah ban nym applai ban ïakhun ïa kane ka test (CUTE) namar ka sngi ba khatduh ban applai ka dei 30 tarik Ïaiong, 2022".
U Bah Ernest ula ong “Wat lada ki samla pule ki lah ban applai ha ka khep kaba khatduh, kan long kaba eh pat ïa ki ban ïoh shong eksam namar ba don tang kawei ka Online Exam Centre ha Shillong ym sha kiwei pat ki sor".
Une u Nongïalam ka BJP ula ong ba ka jingdon jong ki samla ba pass ïa ka klas XII ha Jylla ka long kaba bun bha ban lah ai jaka thoh eksam tang ha kawei ka exam Centre.
“Kan mih ka jingeh ba khraw ha u bnai Jylliew-Naitung, kaba dei ka por ba ïaid ka jingpynrung klas ha ki College ka Jylla" bad bynrap “Ka don ruh ka jingma ba lah ban mih ka jingkulmar".
Namar kata, ula kyrpad ïa ka Sorkar Pdeng ban pynjlan ïa ka sngi ba khatduh ban ailad ïa ki samla pule ba kin ïoh thep kyrteng ne applai ïa kane ka eksam.
Shillong, Jymmang 05: Ka Sorkar Jylla kala pan ïa ka song pisa ba kot T.215 klur na ka Sorkar Pdeng ban pyntreikam ïa ka New Shillong Water Supply Scheme (NSWSS).
Haba pyntip ia kane hynne ka sngi palei, u Myntri ba khmih ïaka tnad Public Health Engineering (PHE) bah Renikton Lyngdoh Tongkhar ula ong “Kat kum ka jingiamang tyngka, ngi donkam haduh T.215 klur ban pyntreikam ïa ka Water Supply Scheme jong ka New Shillong Township".
“Ngi la pyrshang mynta ban ïoh ïa ka song pisa na ka Atal Mission for Rejuvenation and Urban Transformation (AMRUT)" ula bynrap.
U Myntri ula pyntip ruh ba ka Wah Umkhen kan dei kawei na ki tyllong umbam umdih na ka bynta ka New Shillong Water Supply Scheme.
Ka sienjam ban wanrah ïa kane ka skhim kala wan hadien ba ka Sorkar Jylla kala rai ban pynkynriah noh ïa ka Secretariat bad kiwei ki Tnad Sorkar sha ka New Shillong Township.
Ka jingtyrwa ban pynkynriah ïa ki Ophis Sorkar sha Mawpdang, Mawkhanu ka dei kaba la rai da ka jingïalang jong ka kynhun Myntri bad la pynbud da ka jingleit buh maw nongrim da u Myntri Rangbah ka Jylla Conrad Kongkal Sangma myn ha u bnai Kyllalyngkot mynta u snem kum shibynta na ka jingrakhe ïa ka jingdap 50 snem ka jingïoh ïala ka jong ka Jylla.
Ka Sorkar Jylla kala dep thied haduh 807.7 acrea ka jaka ha New Shillong Township bad ka jingthmu jong kane ka long ban pynkynriah ïa ka Sorar khnang ban lah weng ïa ka jingkhapngiah jong ka Nongbah Shillong.
Ha kajuh ka por, ka North Eastern Indira Gandhi Regional Institure of Health & Medical Sciences (NEIGRIHMS) ka dei kawei na ki jingtei ba kongsan tam kaba la sdang ban treikam na ka New Shillong Township.
U Bah Renikton u pyntip baka Tnad PHE kala iarap ïa ka NEIGRIHMS ban ïoh ïa ka umbam umdih, “Ki Ophisar jong ngi kila pynkhreh ïa ka DPR ïa kaba la mynjur na NEIGRIHMS ba ka bei ïa ka tyngka ka ba donkam" ula ong.
U Myntri ula pyntip ruh ba katto katne na ki Tnad ba ki Institute kila pyrshang hi dalade ban pynbiang ïa ka um bam umdih.
“Ki lah ban leh ïa kane naba ki don ïala ka jong ka pisa, ym tang ka PHE kaba lah ban pynbiang ïa ka umbam umdih ïa ki"ula ong.
U Myntri u pyntip ba hapoh ka AMRUT, ka Sorkar Pdeng kala bei tyngka haduh T.119 klur ban pyntrei ïa ka Williamnagar Water Supply Scheme.
Shillong, Jymmang, 05: Ki nongïalam jong ka Khasi Students Union (KSU) ha ka sngi Balang ki la hiar sha ka Jylla Manipur ban leit jngoh ïa ki Khasi kiba shong basah ha ka shnong Khadengar Khasi, kaba hap hapoh ka Tamenglong District hadien ba la ïoh jingtip ïa ka jingshah dakhol jaka ha ki jaidbynriew Bengali kiba sah ha Jiribam District.
Katkum ka jingïathuh jong ki Khasi kiba sha Khadengar Khasi, ka Jirabam District ka dei kaba dang shu pynkha thymmai da ka Sorkar Manipur ha u snem 2016.
La ïoh jingtip ba kane ka jingshah kyntur pud jong ki jaka ba sah da ki Khasi ka dei na ka daw ba ki jaidbynriew Bengali ki kwah ba ki Khasi kin wan lang noh sha Jiribam District da kaba ïakhladnoh bad ka Tamenglong District.
Katba ki Khasi ki la shong la sah ha ka shnong Khadengar naduh u snem 1939 eiei naduh ba ka ri India ka dang shah synshar ha ki Phareng bad nalor kata ki don ruh ïa ki kot ki sla kiba biang ban pynshisha ïa ka jinglong trai halor kane ka jaka kaba ki la buhai shnong mynta da ki phew phew snem.
Kaba kham pyn lynngoh ka long ba ka Sorkar Manipur kam shym la ithuh satia ïa ki jaidbynriew Khasi kum ki riewlum watla ki dei ki riewlum hapoh ka jylla Meghalaya kaba long kawei na ki phra tylli ki jylla riewlum jong ka Thaiñ Shatei Lammihngi ka ri India.
Ha kane ka jingleit jngoh ïa ki Khasi ha kane ka shnong, ki nongïalam ka KSU hapoh ka jingïalam jong u General Secretary u Samla Donald V.Thabah ki la shah pdiang sngewbha ha ki Khasi kiba shong basah ha Khadengar.
Ïa ki nongïalam jong ka KSU la synran lang da ki nongïalam jong ka KSU Jaiñtia Hills Unit, ki nongïalam ka KSU Barrak Valley bad ki nongïalam jong ka Rangtei Naga Students Union.
Ka Rangtei Naga Students Union ka dei ka kynhun kaba ju ai jingkyrshan bha ïa ki Khasi ha kane ka shnong haba ki mad ïa ka jingshah thombor ha ki jaidbynriew Bengalee na ka Jiribam District.
Ha ka jingïalang ba la pynlong ha Khedangar Primary School, ki nongïalam shnong ki la pynpaw ïa kiba bun ki jingeh khamtam ha kaba ïadei bad ka jingïaleh mukotduma ban pynshisha ïa ka jinglong trai ïa la ka jong ka jaka ka puta.
Na ka liang jong ki nongïalam ka KSU, kiba dang don mynta ha ka jylla Manipur, ki la pyntip ba kin sa leit ïakynduh ïa u Myntri Rangbah ka Jylla Manipur u N.Biren Singh ban ïakren sani bha halor kane ka jingshah dakhol jaka jong ki Khasi ha ki jaidbynriew Bengalee bad halor ka jingbym ithuh ka Sorkar Manipur ïa ki Khasi kum ki riewlum.
Shillong, Jymmang 06: Ka MSOA ka pdiang bad sngewkmen ïa ka jingphah tohkit ka sorkar jylla lyngba u Conrad K Sangma halor ka jingpynkhreh ïa ka Meghalaya Games 2022.
Ïa kane la pynpaw da u Bah John F Kharshiing uba dei u Working President ka MSOA haba ïakren bad u Mawphor ha SAI Centre hadien bala kut ka jingïalehkai.
“Ka MSOA man ba dep ka jingïalehkai (Meghalaya Games) ngi phah beit ïa ka kaiphod kaba pura bad ngi da kmen palat bad ngi hi ngi la tyrwa ba ngin sa phah ïa ka kaiphod," ong u Bah John da kaba bynrap ba ka long kaba sngewkmen ban don kum kata khnang ba ban peit bniah ban pynjanai ïa kaei kaba la bakla.
U la ong ruh ba ka MSOA mynta kan hap ban ap ki kaiphod na ki state association bad na ki komiti bapher bapher bad ai por haduh ka 16 tarik Jymmang ba kin pyndep noh khnang ba ka MSOA kan ïoh ban rah sha ka sorkar.
U la kubur ruh ba ka la don ka jingbakla hynrei kam dei shuh ban pynlut ïa ka por ban kdew kti hynrei ban nang kham pynjanai shuh shuh ïa kane ka jingïalehkai da ka jingïakren ka MSOA bad ka sorkar.
Shillong, Jymmang 06: Ki nongïalehkai Judo kila pynpaw ïa ka sap ïalehkai kaba la pynshohbiej ïa ki nongpeitkai bad ruh ïa ki kongsan ha ka sngi kut jong ka Meghalaya Games 2022, kaba la pynlong ha Laban Indoor Stadium, ha ka jingsakhi lang u u D.D.Shira, M.C.S Director ka tnad Social Wefare, President ka Meghalaya Judo Association bad kiwei kiwei.
Ka jingïalehkai Judo kadei kawei napdeng ki 19 tylli ki jait jingïalehkai kaba la pynkut noh ha kane ka sngi da kaba sam ruh ïa ki takma ba kynthup naduh takma ksiar, rupa bad rnong sha ki nongïalehkai kiba la ïashim bynta shitrhem naduh ki khynnah bad ki samla shynrang bad kynthei.
Ki nongïalehkai kila pynpaw ka mynsiem ba kmen bad khmih lynti na bynta ka lympung ïalehkai kaban wan kaban sa long ha u snem 2023 ha Tura.
Shillong, Jymmang 06: Ka West Khasi Hills kala jop ïa ka nam lahduh ha ka football jong ki kynthei, katba ha East Khasi Hills kala jop lahduh ha ka liang ki shynrang ha ki jingïakhun final ha ka sngi kut jong ka lympung 4th Meghalaya Games 2022.
Ka East Khasi Hills kala lah ban wanphai da kaba thep kol pyrshah ïa ka Ri-Bhoi ha ka jingïakhun final kaba la long ha SAI Centre bad khur ïa ka takma ksiar da kaba pynliem noh da 5-1 kol, bad ïa kitei ki san kol la thep da u Aenam Jyrwa bad u Badonlang Rapsang kiba la thep mar ar kol.
Katba ka West Khasi Hills kala khur takma ksiar da kaba pynliem noh da 3-0 pyrshah ïa ka EKH 3-0 ha ka jingïakhun final ha Madan Hen, Mawlai.
Ka Rivilda Rynjah ka thep ar kol.
Ka East Jaintia Hills kala jop takma rnong da kaba pynliem da 4-0 pyrshah ïa ka West Garo Hills ha ka liang ki kynthei bad ka West Jaintia Hills kala jop da 7-3 pyrshah ïa ka East Jaintia Hills.
Haba phai sha kiwei pat ki jingïalehkai, ki ar sngi ki jingïalehkai Golf la pynkut noh ha Shillong Golf Course.
Da kaba ïoh rung sien ba nyngkong ha ka Meghalaya Games 2022, kila don shibun ki nongïalehkai tied golf kiba la ïashim bynta.
Ha ka liang ki kynthei ka Jyoti Agarwal ka jop ïa ka takma ksiar, ka Gunjan Singhania ïa ka takma rupa bad ka Ooma Tiwari Tariang ka jop takma rnong.
U Anil Pargal u la jop ha ka liang ki senior, u Col Jagdish Singh ha ka kyrdan ba ar bad Dilip K Borah ba lai.
Benu Malakar ïa ka takma ksiar, Hector Marweiñ takma rupa bad Billykid Sangma ïa ka takma rnong.
Ha ka kyrdan amateur la jop da Dr KI Singh, Gaurav Bajaj ha ka kyrdan ba ar bad S Khonglah ïa ka nam ba lai.
U Jonathan Iawphniaw u khur takma ksiar ha ka kyrdan amateur, Jason Passah ïa ka takma rupa bad Shaurya Goenka ïa ka takma rnong.
Ha ka Badminton, kaba la pynkut ha Indoor Hall, NEHU ki arngut ki shijur ki rangïalehkai ka West Jaintia Hills ba kynthup ïa u Mebanker Shullai bad Gregor Passah kala long ka lahduh da kaba pynliem noh ïa ki shijur Rituraj Nag bad Kiefer Shullai ha ka jingïakhun final bala sakhi lang da u Commissioner & Secretary u Syed Md A Razi.
Ha ka ïalehkai ba para marwei la jop da u Nag, katba u Andrew Lotzem bad Elsarica Umdor kila jop ha ka ïalehkai mixed doubles.
Ki arngut ki shi para ka Shagun Singh bad Shristi Singh kila jop lahduh ha ka women’s bad girls’ doubles.
Ka Shristi kala jop lahduh ruh ha ka kyrdan women’s singles bad girls’ singles.
U Cyrun Marak u la jop lahduh ha ka kyrdan boy’s singles bad u Jay Kshair bad Gaurav Singhand kila jop ïa ka doubles.
Ha ka Boxing, kaba la pynpep noh shwa ha ka sngi Palei na ka daw ka jingpynthut ha ki bor ka mariang, la ïoh ban pynkut noh ha ka sngi Thohdieng da ka jingïakhun final kaba la pynlong ha Community Hall, Mawlai Mawroh.
Ki nongjop ha ka liang ki shynrang ki long u Pynshailang Sohshang (46kg), Sanjeev Maskut (48kg), Prashant Dorjee (51kg), Batsilbert T Sangma (54kg), Sunil Limbu (57kg), Badonkupar Synnh (60kg), Baiamutlang Sungoh (63.5kg), Bhalang Shadap (67kg) bad Bolnas Sangma (71kg).
Ha ka liang ki kynthei ki long ka Bainlumlin L Nongpiur (46kg), Gracenylla Marbaniang (48kg), Rabiya Khan (50kg), Melina Basaiawmoit (52kg) bad ka Tredicia Lamare (54kg).
Shillong, Jymmang 06: Ka lympung ïalehkai Meghalaya Games 2022 kaba saw kala poi noh sha kaba kut ha ka sngi Thohdieng mynta ka taïew hapdeng ka jingphuh jingphieng bad kaba shongkun bha ïa kaba la pynlong ha Indoor Training Hall jong ka SAI kaba don ha NEHU bad kaba dei ruh ka jaka kaba pynlong ïa shibun ki jingïalehkai.
Ïa kane ka lympung kaba la plie pyrda ha ka 3 tarik Jymmang la wan ban pynhap pyrda noh da ka Kong RV Suchiang kaba dei ka Chief Secretary jong ka sorkar jylla kaba la long kum ka kongsan, ha ka jingïadonlang ka Kong WAM Booth Director ka tnad ïalehkai, Bah John F Kharshiïing Working President ka MSOA, General Secretary Bah Finely Pariat, ki nongkitkam jong ki state associaiton, ki nongïalehkai bad kiwei kiwei.
Ha kane ka sngi ka Kong RV Suchiang kala sam ruh ïa ki khusnam ha ka liang ka Athletics, ha kaba ka Shillong Sports Associaiton (SSA) ha ka liang ki shynrang kaba mihkhmat na bynta ka East Khasi Hills kala la ïoh rah ïa ka nam lahduh katba ha ka liang ki kynthei ïa ka nam lahduh la rah da ka Nongstoiñ District Sports Association kaba mihkhmat na bynta ka West Khasi Hills.
Ka West Jaiñtia Hills District Sports Association bad ka Ri-Bhoi ki jop ha ka kyrdan ba ar ba kynthup shynrang bad kynthei.
Shwa ban sam khusnam la pynlong ka jingpyni sap ïalehkai lyngba ki nongïalehkai Gymnastics kiba la pynshohbiej shi katdei eh ïa baroh ki nongïalehkai bad ruh ïa ki kongsan.
Ka jingïalehkai Gymnastics kala ïoh ban shim bynta ha kane ka Meghalaya Games 2022 hadien saw snem ba la pynkhie im biang ïa ka.
Kadei ruh kawei na ki jingïalehkai kaba itynnad ha kane ka Meghalaya Games ha kaba ki nongïalehkai kiba dei ruh ki khynnah bad samla kynthei kila lah shisha ban pyni bad sei ïa ka sap kaba kyrpang ha kaba kum kane ka jait jingïalehkai.
Ka Kong RV Suchiang haba ai jingkren ha kane ka sngi pynhap pynhap pyrda kala pynpaw ka jingsngew ieit ïa ka jingpyni ki nongïalehkai ïa ki sap ïalehkai“Man kiba la ïashim bynta ha kane ka jingïalehkai kidei ki champion," ong ka Kong RV Suchiang.
“Phi dei ka lawei jong ka jylla ha kaba u Myntri Rangbah ka jylla u Conrad K Sangma u kwah ban kyntiew shuh shuh ïa ki nongïalehkai bad kane ka sdang nala ka jong ka jylla.
Kala dei ka por ïangi kum ki kmie ki kpa ban pynshlur ïala ki jong ki khun ban shim bynta ha ki jingïalehkai," la ong ka Kong RV Suchiang da kaab bynrap ba ha India jan mar shiteng ki skul kim don ïa ki madan ïalehkai na kata ka daw ba u Myntri Rangbah u la pynthikna ban tei shuh shuh ki jaka ïalehkai ha kylleng ka jylla ban pynthikna ba kin ïoh ki jaka ïalehkai hala ki jong ki jaka.
Kala ai khublei ruh ïa ka MSOA, ïa u Myntri Rangbah, ïa u myntri ki kam ïalehkai Bah Banteidor Lyngdoh bad ïa ka tnad ïalehkai, ki volnteer bad ki nongïalehkai kiba la lah ban pynlong ïa kane ka lympung ïalehkai kaba jop.
Na ka liang u bah John Kharshiing haba kren shwa kane, u la pynkynmaw ba kane kadei ka lympung ïalehkai Meghalaya Games kaba heh duh, ha kaba la sdang nyngkong da khyndai tylli ki jait jingïalehkai ha u 2001 bad khatar tylli ha u 2004 bad haduh khat hynriew snem ym shym la pynlong shuh tad haduh u 2020 hadien ba ka sorkar kala rai ban pynkhie im biang ïa kane ka lympung ïalehkai.
Kane ka lympung kala kiew sha ka 14 jait ki jingïalehkai ha u 2020 bad mynta u snem 2022 kala kiew haduh 19 tylli ka jingdon ki jait jingïalehkai bala ïashim bynta da 3,000 ngut ki nongïalehkai, ha kaba kiba bun ki synjuk ïalehkai ruh ki kwah ban shah kynthup ban ïoh ïashim bynta ha u snem ban wan.
U Working President u la pynpaw ruh ha kaba ïadei bad ka Sports Policy kumjuh ka National Education Policy khnang ba ka jingïalehkai bad ki nongïalehkai ka jylla kin kiew shaphrang.
Na ka liang ka Indian Olympic Association, lyngba u President u Narinder D Batra, u la phah ka shithi bad ïaroh ïa ka jingtrei shitom bad ka jinglah jong ka MSOA ban pynlong ïa kane ka lympung, lyngba ka jingkyrshan jong ka sorkar jylla kaba la rai ruh ban pynlong ïa kane ka lympung manla u snem bad ong ba kane kan ïarap ïa ka Meghalaya ha ka jingpynkhreh ïa ka 39th National Games.
Ha ka sngi plie pyrda na ka liang u Myntri Rangbah ka jylla u Conrad K Sangma, u la pynbna ba ha u snem ban wan (2023) ïa kane ka lympung yn pynlong ha Tura bad ha Jowai ha u snem 2024, bad lyngba kane kan nang kyntiew ïa ka jingïalehkai, kan ïarap ïa ki nongïalehkai ba kin nang ïai kiew shaphrang.
Tit Budam u long uwei napdeng ki jait ba teimet ba la rep kylleng ka pyrthei bad u long uba ïaid ïew ruh khamtam ha ki sor heh ka ri India namar ba u long u jait tit uba tei met shibun.
Une u jait tit u ïadei bha ban rep ha kane ka jylla jong ngi khamtam ha ki jaka ba kham khriat bad uba ki nongrep ki ïoh myntoi.
Nalor kata, ka sboh (compost) kaba ladep thung ïa une u jingthung ka dang long kaba bha eh ban pyndonkam ha ka jaka ban pyndonkam da ka sboh eit/ñuit.
POR THUNGJaka syiad – Risaw haduh LberJaka Khriat – Rymphang haduh NaiwiengHa ki jaka khriat, wat lada lah ban rep lajan baroh shi snem, hynrei ka jingmih ha ki bnai lyiur ka kham duna ban ïa kiwei pat ki bnai.
KI TIAR BAD JINGDONKAM HA KABA SHNA LANE PDEM SBOH1.
U skum kba.2.
Ki sboh dawai – dawai mluh (urea), dawai dpei (SSP) bad dawai shyiap (MOP).3.
U skop kew (Wheat bran), ka mithai lali (Gur) bad Gypsum.4.
Ka jingker (ba la shna da ki lyntang bad dieng pyniar) ba pyndonkam ha kaba lum bad kynton ia u skum kba ba un kylla sboh.
Ka jingheh kumba kdew harum:-Thep ia ka sboh ha kine ki pla bad tynrong ia ki ha ki rynsan kumba la kdew haneng.1.
Ka kor kynshait um (sprayer).2.
U Thermometer (stirring rod type : 0-50 degree centigrade) – u ban pyni ia ka jingshit ne jingkhriat jong ka kamra bad ka sboh.
KA RUKOM REPKa rukom rep tit budam ka kynthup ia ki saw bynta ba la kdew harum:-I.Ka rukom shna lane pdem sboh.
II.Kaba bet lane pynpur symbai.
III.Ka rukom ai khyndew.
IV.Ka rukom sumar ha ka por soh.
KA RUKOM SHNA LANE PDEM SBOH.Ïa kane, donkam ka jinghikai kaba bniah bad thikna bha (lah ban ioh jingtip kham bniah na ka office shna symbai ba la kdew haneng) khnang ba u nongrep un sngewthuh ia ki jingdonkam ha kaba pynmih ia ka sboh ba janai, kaba long ka jingbam ia u tit.
Ka shim por kumba 25-28 sngi ia u skum kba ban kylla sboh haba ai ryngkat ia ki sboh dawai bad kiwei kiwei de ki jingdonkam kiba dei ban khleh lang bad ai ha ka rukom bad jingthew kumba la kdew harum:1.
U jyntang kba – 1 ton2.
Sboh mluh (Urea) – 9 kgs.3.
Sboh dpei (SSP) – 7.5 kgs.4.
Sboh shyiap (MOP) – 7.5 kgs5.
Skop kew(Wheat bran) -7.5 kgs6.
Mithai lali (Gur) -12 kgs7.
Gypsum -75 kgs.
Nongstoiñ, Jymmang 6: U Deputy Commissioner ka West Khasi Hills District, Nongstoiñ, u la pyntip ba ka sorkar India kan pyntreikam ïa ka National Mission on Cultural Mapping (NMCM).
Ka jingthmu jong kane ka survey ka long ban lum ïa ki jingtip tynrai, ki jingstad tynrai, ki jaka ba pawnam bad ki jinglong ba kyrpang jong ka mariang bad ki jingtreikam ba kham kyrpang jong ki jaitbynriew bapher bapher ba don ha ri India.
Ïa kane ka survey yn pyntreikam hapoh ka District lyngba ki CSC lane ki Village Level Entrepreneurs (VLE).
Kumta na ka liang u Deputy Commissioner u la kyrpad ïa ki sordar shnong, ki nongïalam shnong bad ki riew paidbah ban ïa trei lang bad kine ki nongwan lum jingtip.
Ïa ki jingtip ba kham bniah phi lah bah phone sha kine ki number 9436344580 lane 8014673620.
Katno ka long kaba sngew synei ban pyrkhat shaphang kito kiba ïa ngat ha ka apot jong ka jingkyrni ha ka jingdih drok, ym tang ba ka ktah ïa ki shimet hynrei ka ïing ka sem baroh kawei ka don ha ka jingim kaba dum.
Ki drok kiba dei ki jingdih ba pynbuaid ki long ki atiar jingdum ba shyrkhei tam bad ki dei ki mar ba remdor bad lah ban ong dei tang kiba riew spah kiba lah ban lalehkai bad ki.
Ka long kaba shyrkhei ban ngop ha kine ki jingriam kiba ym ju lah koit ban ïohi ïa ka jingsdang jong ki, hynrei dei tang haba kito kiba ïa kyrni kila poi ha u pud ba kim lah shuh ban rieh ba la lah ban ïohi paidbah ïa ki.
Ki drok ki dei ki jingdih ne ki dawai kiba trei jai jai bad namar ba ki dei kiba remdor ki samla kiba duk kin ym lah satia ban pyndonkam ïa ki lait noh ba ki shu ïoh ei na ki paralok kiba kloi ban pynlut pisa lem na ka bynta jongki.
Ka long kaba sngew suhjer ban tip bad ïohi ba kine ki atiar jingdum ki la ïoh wat ban rung sha ki dong jong ka nongbah Shillong kum sha Mawïai kaba dei ka shnong ba shong ba sah tang para Khasi.
Ki don shibun ki daw ba ïalam ïa ki samla sha ka jingkyrni dih drok, kawei na daw kaba hakhmat eh ka dei ka jing synjor jong ka longïing longsem.
Ka jingbym don ka rukom pyrkhat ha ki kmie ki kpa ban pyrkhing ïa la ki khun ha kaba pyn donkam ïa ka pisa.
Ka jingai pisa puk puk ïa ki khun bad pynbiang katba ki ang ka pynjot ym tang ïa ki khun jong ki shimet, hynrei ïa ki khun jong kiwei ruh bad ruh ka wanrah ka jingjah burom bad ka jingjynjar ïa ka ïing hi baroh kawei.
Ym lah ban len ïa ka jingriewspah jong ka imlang sahlang mynta ha kine ki sngi bad dei na ka jingbun palat ka jing kamai ne ka jingïoh pisa ba ki briew ha kine ki sngi kim don por shuh hynrei baroh ki bunkam beit ban kamai.
Dei na kane ka daw ba baroh baroh ki ong ba ka por ka la lyngkot bad imat kam don shuh 24 kynta ha ka shi sngi.
Toi ki kynta bad ki second kim shym pat kylla ki long beit kumjuh.
Uwei u Rangbah u la ong ba ka daw kaba kongsan bad kaba hakhmat eh jong ka jingïoh lad jong ki samla ka dei na ka daw ka jingkynrei palat ka kamai shukor ba ki kmie ki kpa ki ai beit puk puk ïa ki khun katba ki ang.
Ka jingïohlut jong ki khun ïa baroh ki jingkwah ha ka por ba ki dang rit dang lung ka rta ka pynlong ïa ki ban hiar dor noh ha ka longbriew man briew bad kiew dor ki kam sngewbha.
Ka jingsngewbha ne ka enjoyment kam lah satia ban pynhun ïa ki briew ha kano kano ka kyrdan, dei na kata ka daw ba ki ïit ïa kiwei pat ki jingsngewbha kiba kham khlain bor bad u drok u dei u wei na ki atiar ba khlain bor tam bad shisien ba la ngat la long kumba thep ha along dalade ïalade.
Ha kaba kut lada kim ïoh ïa u drok ki samla kim salia ban leh ïa kano kano ka kam ruh bad kin ïaleh kat lah katïai ban pynngop lem ïa kiwei khnang ba kin long ki nongkyrshan jong ki.
Ki nongdih drok kim lah ban shu long nongthied sah, hynrei kin ïit ïa ki lad ki lynti kumno ban ïoh ban die de ïa ki khnang ba kin lah ban kyrshan ïa ka jinglut ba shyrkhei.
Dei na katei ka daw ba la lah ban ïohi ba ki pulit ryngkat ka jingiatreïlang jong ki Dorbar Shnong ki la ïoh ban kem ïa ki samla kiba pyrshang ban pynïaid ïew ïa ki drok hapoh ka shnong.
Baroh shi katto la ju bna ba kum kine ki kam ki jia ha ki shnong kiba ïa shong khleh bad kiwei pat ki jaidbynriew, hynrei mynta kane ka kam ka la rung wat ha ki shnong ba ïashong tang para khasi ruh.
Ka long kaba shyr khei ba kumno kitei ki samla ba die drok ki ïa pyrshang ban pynngngop ïa ki khynnah skul kiba dang lung dang rit ka rta.
Ka long kaba donkam ïa ki longïing longsem ban long kiba husiar bad kum ki kmie ki kpa donkam ban peitngor bha ïa la ki khun ki kti.
Uwei u rangbah u la ong ba ki kpa khamtam lei, kiba dei ki nongkamai ka ïing kim dei ban pyni kop ne khyllew hakhmat ki khun ba haduh katno ki kamai namar ba kane ruh ka ïalam bakla ïa ki khun ki kti bad ka jingsngew riew spah jong ki ka wanrah ïa ka jingsngew sarong.
Katno ka long kaba sngewlyngngoh ba ki don ki longïing kiba ki kmie ki kpa ki la hap ban bsa ïa ki jingdonkam drok jong ki khun jong ki tang na ka daw ba kim lah ban peit ïa ki jingktah jong ka jingkyrni dih drok jong ki.
Haduh kumba 2000/- tam shi sngi ki don ki kmie ki kpa kiba shlan ban iarap kyrshan pisa ban pynïoh ïa ki drok na ka bynta ki khun jong ki.
Hynrei ha kaba kut kim shan bad ki hap ban leit ïalam noh ïa ki khun sha ki jaka aijingsumar.
Ki Dorbar Shnong ki donkam ban peitngor shisha bad shim khia halor kane ka phang kaba lah ban ktah jur ïa ka imlang shlang.
Ki bor pulit barabor ki long kiba iatreïlang bad ki paidbah ha kiba bun ki khep ba kum kitei.
Ka sorkar ka donkam ban shimkhla ban wanrah ïa ki lad jingpynsngewthuh paidbah kiba kham khlain halor katei ka phang khnang ba ki longïing kin long kiba phikir bad kiba peitngor.
Mawkyrwat, Jymmang 06: Ka Seng Samla Shnong Mawkyrwat (SSSM) da ka jingthmu ban pynsngewthuh ha ki paidbah bad kumjuh ruh ha ki khynnah skul halor ka jingma kaba ap lada kin pyndonkam ïa ka kyiad bad u drok ka la pynlong ïa ka jingai jinghikai ba shi sngi ne ka ‘Seminar on Drug Abuse & Alcoholism’ halor ka phang “Rat Diengkhong ïa ki jingdih pynbuaid, sdang na la rympei" hapoh ka Dorbar Hall Mawkyrwat, South West Khasi Hills District.
Ka jingthmu jong kane ka program ka long ban pynsngewthuh ha ki paidbah nongshong shnong ba ki dei ban long kiba ïatreilang bad ki nongïalam jong ki Seng Samla Shnong khnang ba yn lah ban tehlakam ïa ki jingsniew kiba la sdang ban jyllei ha kine ki sngi kiba mynta bad lyngba kane ka prokram kan long ruh ka jingai mynsiem ïa ki paidbah ba kin sa lah ban ai ki jinghikai ha ki longïing longsem jong ki na la ki jong ki khun ba kim dei da lei lei ban ngop ha kum kine ki jait jingsniew namar ki pyntroiñ ïa ka jingim ha ka shi khyllip mat.
Namarkata, kum ka Seng Samla Shnong Mawkyrwat kaba ju peit ju khmih ïa ka imlang sahlang na ka bynta ka bha ka miat hapoh shnong ‘poh thaw bunsien ki la ju lap ïa shibun ki jingsniew kiba la sdang ban suh thied hapoh shnong poh thaw.
Kumta shwa ban dier ka por, na ka liang ki samla kiba don ka jingkitkhlieh ïa ka lawei ki khun samla bad na ka bynta ki ban dang khie dang san ki la ïoh ban pynlong ïa ka prokram ai ki jinghikai namar kiba bun ki samla ki la shah ïalam bakla ha kine ki sngi ba mynta da kaba ki la sdang pynngop noh ha kine ki jingdih kiba sniew, kiba pynjot ym tang ïa ki shimet hynrei kaba wanrah ruh ka jingeh, ka jingshong syier hapoh shnong ‘poh thaw bad wat ha ka imlang sahlang tang namar ka jingkharoi jong kine ki kam sniew.
Ha kane ka program ai jinghikai halor ka phang, “Rat Diengkhong ïa ki jingdih pynbuaid, sdang na la rympei", la ïoh ban ïa shimbynta naduh ki longkmie, ki longkpa, ki samla ha ryngkat ki khynnah skul jong ka shnong Mawkyrwat ha kaba ki la ïoh shibun ki jingmymtoi lyngba jinghikai ba ki la ïoh lyngba ka jingpynshai napoh ka tnad ka koid ka khiah, na ka tnad pulit, ki seng trei mon sngewbha ha ryngkat ki jingai jingmut jong ki katto katne ki ‘riew rangbah jong ka shnong.
La pynïaid ïa kane ka jingïalang da u bah Kitborsing Lyngdoh, President Seng Samla Shnong Mawkyrwat (SSSM), la ïoh ki jingkren na u kongsan u bah L.Marthong MCS, EAC, South West Khasi Hills District, la ïoh ruh ki jinghikai na u bah S.Syiemlieh na ka Life Care Foundation, bah S.J.Kharbhih UBSI, Superintendent of Police, Dr.Bhalang Sumer, O/o DMHO bad na ka ophis DSWO South West Khasi Hills District bad kiwei de ki ophisar napoh jong ka distrik.
Nongstoiñ, Jymmang 6: Ka jingmih noh jong ki khat ar ngut ki MLA jong ka Congress bad ka jingsuspend jong ka All India Congress Committee ïa ki san ngut ki MLA kiba leit kyrshan ïa ka sorkar MDA, ka la kylla long kum ka bih kaba shyrkhei bha kaba ktah lut ïa baroh ki nongïalam jong ka party ha ka jylla, kat haduh ba ka party kam don MLA shuh namar u Dr Mukul Sangma uba la ïalam ïa ki khatar ngut ki MLA ban leit pynïasoh bad ka All India Trina Mool C ongress ki la dei kiba don ha ka liang pyrshah.
Haba phai ha ka jinglong jingman jong ka Congress haki lai tylli ki Constituency ha West Khasi Hills kata ka Mawshynrut, ka Rambrai Jyrngam bad ka Nongstoin ym long shuh ban ïakren, namar ka jingmih noh jong ki nongïalam ba khmat ka la ktah haduh katta katta ïa ka party.
Haba phai ha ka Mawshynrut Constituency ka jingmih noh jong u Bah Sraly Rashir MDC barim jong ka Congress, ka la ktah haduh katta ïa ka Constituency baroh kawei haduh lada twad jingmut na kylleng ki shnong bad ki jaka hapoh ka Constituency, ka kyrteng jong ka Congress ka la pjah slam slam lait noh hange hangtai.
Kat kum ki jingtip ba la ïoh lum na baroh sawdong ka Mawshynrut Constituency haduh kine ki sngi ka sur bad ka jingsawa na ki paitbah nongthep vote ka long tang ïa ki ar tylli ki party kata ka HSPDP bad ka NPP.Katkum ki jingtip ba bniah ba la ïoh ban lum na ki nongkyrshan jong kitei ki ar tylli ki party, la ong ba lada phai ha ka jingnang jingstad bad ka jingshemphang u kyrtong jong ka HSPDP, u la bit la biang bha hynrei u kyrtong jong ka NPP pat wat la u la biang pura ha ka jingdon ïa ka spah ka phew, hynrei ha ka jingnag jingtip te u dang duna bha ong ki riew rangbah na kylleng ki jaka.
Haba pyrshang ban kylli pat la ka Congress kan pynïeng kyrtong ne em ha u 2023 na Mawshynrut, don kiba ong ba tang ban lait na ka jing shah khylliap lama bad ka jingshah pynduh ïa ka party lada pan tiket da uba kumno kumno ruh yn ai beit bad ki la ong ruh ba ki nongkyrshan ruh lada shu antad haduh ban da pou ka election 2023 kin dang don palat san hajar ngut.
Haba phai pat sha ka Rambrai Jyrngam la ïoh jingtip ba u bah Golden Nonglong na Nongstoiñ u ba dei ruh u saiantis u lah ban ïakhun na ka Congress, namar ba u bah Kimfa S Marbañiang MLA ba mynta uba la shah suspend na ka Congress un ïaleh noh na ka NPP.Haba phai pat sha ka Nongstoiñ ka Congress ka dang don ïa u bah Gabriel Wahlang u ba long mynta u MDC, hynrei na ka jingmih pyrthei jong u bah Macmilan Kharbani kum u kyrtong na ka Trina Mool Congress, ka la pynduh jingkyrmen namar kiba bun ki nongïalam jong ki Prmary Unit ki la leit pynïasoh noh sha ka TMC ban ai ka jingkyrshan ba pura ïa u bah Macmillan Kharbani.
Nongstoiñ, Jymmang 6: Ka shnong Lawrynjam ka dei kawei na ki shnong kiba don ha ka thaiñ Parïong kaba hap ha Mawthadraishan C&RD Block Eastern West Khasi Hills District, ka dei ka shnong ka bym pat don surok satia haduh mynta bad kaba jngai kumba saw kilomitar ei ei na ka shnong Dommawlieh Parïong.
Ka jingbym pat don surok ban pynpoi sha katei ka shnong, ka la buh ïa ki paidbah ha ka jingeh ha ka kit ka bah, ka leit ka wan bad khamtam haba don kiba pang kiba shitom ban pynpoi sha ki jaka sumar kum ha Parïong PHC, Kynshi PHC sha Mairang bad sha kiwei kiwei ki jaka sumar.
Nalor kata ki khynnah skul na katei ka shnong ki shem jingeh bha ha ka por lyiur, namar ki hap ban kam lyngba ïa kawei ka wah duid kaba tuid lyngba ka kharai pynthor kba bad lada dei ha ka por slap lei lei ka um ka heh bha.
Kumta na ka liang ki nongïalam ka Hynñiewtrep Youth Council Mawthadraishan circle hadien ba ki la ïoh ïa ka jingkyrpad na ki paitbah shnong, ki la shimkhia bad ha ka 4 tarik Jymmang ki la leit ban ïakynduh ïa u bah L.Shabong Excecutive Engineer ka tnad PWD ha ka ophis treikam jong u ha Mairang, ha kaba ki la aiti ruh da ka jingthoh ban kyrpad ïa u, ban un ïakren bad ka sorkar ba kan phai khmat lem sha katei ka shnong, da kaba mang pisa na ka bynta ban shna surok, khnang ba ki paitbah kin lait na ki jingeh.
U bah Shembor Langrin secretary ka HYC Mawthadraishan circle haba ïakren bad u nongthoh khubor, u la ong ba katei ka jingleit ïakynduh jong ki ïa utei u heh sorkar ka long kaba seisoh, namar ba u la kular ha ki ba shen un sap hah ban leit sorbe ïa ka surok bad ynda ki nongsorbe ki la dep un sa phah ïa ka proposal sha ka sorkar ba kan leh ïa kaba donkam.
Utei u nongïalam ka seng u la kyntu ruh ïa u MLA ka thaiñ u ba dei ruh u Myntri ha kane ka sorkar MDA, ba un shimkhia bad phai khmat lem sha katei ka shnong bad kin sa leit ruh ban ïakynduh ïa u ban ïaphylloew jingmut kumno yn leh.
U la kyntu ïa ki paidbah jong katei ka shnong ba kin ïaishah shipor, haduh ba ka ophis jong u EE ka PWD kan da lah ban pynbiang ïa ki kot ki sla ban phah sha ka sorkar, na ka bynta ba kan mang pisa ban shna surok haduh katei ka shnong.
Nongstoiñ, Jymmang 6: Ka Seng UHM West Khasi Hills ryngkat kiwei pat ki sengbhalang hapoh ka District, ka maham ïa baroh ki Office treikam hapoh ka West Khasi Hills ba ha ka 9 tarik kaba hap ha ka sngi lah u Blei, ba ki dei ban khang lut na ka bynta ka jingrakhe ïa ka Shad Suk Mynsiem hapoh ka District, namar kumba lah ïohi ha ki snem ba lah dep bun ki jaka treikam kim kheiñ kor ïa kane ka sngi kyrpang u Khasi Khara.
Kumta ka seng ha kane ka snem ka kyrpad ïa ka jingïatreilang na ki jaka treikam bapher bapher hapoh ka District, ba kin khang ïa ki jaka treikam na ka bynta ka dak ban burom ïa kane ka sngi bad kiba pynkheiñ bad bym burom ïa katei ka sngi kyrpang jong ki khun ka Seng Khasi, na ka liang ka seng kam banse ban hap ban shim ki sien jam ba tyngeh bad lait noh ki jaka ai jingsumar ki lah ban treikam.
Kane ka long ka kyrwoh ba la phah da u President bad General Secretary ka seng UHM West Khasi Hills District.
Nongstoiñ, Jymmang 6: Hadien bun tylli ki snem ba ki la mad ïa ka jingeh bad ka kordit khait, namar ka jingsniew palat ki surok ki ban leit sha ki shnong ki thaw kiba don ha ka thaiñ Nongjri, kaba kdup ïa ki phew tylli ki shnong, mynta pat ki paidbah katei ka dong ka thaiñ ki la pynpaw ïa ka jingsngewkmen, hadien ba ka tnad ba dei peit ïa ka kam surok, ka la shna pynbha bad siang rong ïa kitei ki surok, kiba pynïasoh sha ki shnong ki thaw bad kane ka la pynsuk shisha ïa ka ïaid ka ieng bad ka kit ka bah jong ki paidbah nongshong shnong.
Kum ban shu pynkynmaw ba mynshwa eh na ka liang ki sengbhalang lem bad ki nongsynshar shnong katei ka thaiñ, ki la pynlong ruh ïa ka jingïakhih da kaba khang pyrshah ban ïaid kali heh na katei ka surok, namar ka jingsniew shaba palat kaba la pynlong wat ïa u District Magistrate ka West Khasi Hills, ban pynjari syndon da ka kyndon 144 CrPC ban khanglad ïa ki trok bad kali heh ban ïaid lyngba katei ka surok.
Ki nongshong shnong ruh ha katei ka por ki la hap ban pyndonkam ruh da ki kulai ban kit jingkit bad kumjuh ban leit iew leit hat.
Hynrei hadien u snem 2018, da ka jingshimkhia u MLA ryngkat bad ka tnad PWD, la ïoh ban shna pynbha ban siang rong noh ïa kitei ki surok, ba kynthup ïa ka surok ba 3 kilometer shiteng (3.5 KM) na Riangsih sha Riangkang, kaba la ïoh lyngba ka scheme RIDF ha ka mang tyngka ba 3 klur shiteng.
Na Riangkang sha Umkait 4 kilometer shiteng (4.5 KM) kaba la mang lyngba ka CRF kumba 4 klur shiteng bad na Umkait sha Nongjri-Nongmisei-Nongrathaw, kaba dang ïaid shait shait mynta ban pyntrei lyngba ka scheme PMGSY.Ha ka jingïakren bad ki nongpathai khubor, na ka liang ki nongïalam shnong katei ka thaiñ, ki la pynpaw ba ha kine ki khyndiat snem ba la lah, ki paidbah ki la mad shisha ïa ka jingeh la ha ka leit ka wan, ka kit ka bah bad khamtam ha ka pang ka shitom namar ka jingsniew palat pud jong ka surok.
Hynrei mynta pat ki la suk shibun ha ka leit ka wan ne haba don kino kino ki kam ba kyrkieh ruh ki la lah ban ïabeh.
Ki la ai khublei kyrpang ïa ka tnad PWD bad ïa u nongmihkhmat ka thaiñ u Bah Gigur Myrthong, kiba la pynïoh ïa ki ïa katei ka surok kaba la long ka jingkyrkhu ïa ka dong ka thaiñ.
Ki la pynkynmaw ruh ba ki la mad shisha ïa ka jingeh ba khraw ha kine ki snem ba la lah, namar ka jingsniew palat katei ka surok bad mynshwa haba ki leit sha Riangdo, ki sngew artatien hato la kin poi ne em, namar bun sien ki kali ki sahkut tang ha shiteng lynti.
Hynrei mynta pat ki la suk shibun namar ka jingshimkhia jong ki bor ba dei peit.
U sordar ka shnong Riangkang u Bah Tarphus Ïawphniaw u la pynpaw ka jingsngewnguh ïa ka sorkar ha ryngkat u MLA, kiba la pynïoh ïa kane ka surok.
Katba na ka liang u bah Donwell Rongrin, Organising Secretary jong ka Synjuk ki Nongsynshar shnong ka thaiñ Nongjri bad Langdongdai, u la ong ba namar ka jingsniew palat kane ka surok, mynshuwa ka synjuk ka la hap ban khang syndon ban ïaid kali heh na kane ka surok.
Na ka por sha ka por ka synjuk ka la dawa ban shna noh ïa kane ka surok, hynrei kam shym la don kano kano ka jingshah shkor na ki bor ba halor bad dei tad hadien u snem 2018, ba ka tnad PWD lyngba ka jingshimkhia u MLA ka la mang tyngka ban shna ïa katei ka surok bad mynta la ïoh ïa kane ka surok ka ba bha, kaba la long shisha ka jingmyntoi ïa ki paidbah nongleit nongwan, khamtam ïa ki nongrep ba ki la lah ban pynïaid iew bad pynpoi ïa ki mar rep jong ki sha ki iew ki hat ha kano kano ka por khlem jingeh.
Haba pynpaw ïa ka jingeh kaba ki nongshong shnong ki la mad baroh shikatta, na ka liang u Fr.Stephen Lamin u ba dei u Parish Priest ka Nongjri Parish, u la ïathuh ba mynshwa haba ki leit sha Riangdo na ka bynta ki jingdonkam, ki sngew artatien la kin poi ne em namar ki kali ki sahkut tang ha shiteng lynti.
Hynrei mynta pat kim don shuh ka jingkhuslai lada ki donkam ha kano kano ka por ruh, namar ka surok ka la bha bad kane ka la pynsuk ruh ïa ki paidbah nongrep kiba ju im ja ha ka kam rep kam riang.
Nongpoh, Jymmang 06: Ki nongïalam barim ka NPP na Nongpoh Constituency mynta ka sngi hadien ba ki la dep ban mih noh na ka NPP ha ki bnai ba la dep noh bad mynta ki la wan ban pynïasoh noh sha ka party UDP ha Nongpoh Constituency na ka bynta ban kyrshan ïa ka party UDP ha kane ka election 2023 na Nongpoh Constiteuncy.
Kine ki nongïalam barim ka NPP kba la mih noh bad kiba la wan ban pynïasoh noh sha ka Party UDP ka dei ha ka jingïalam u Bah Augustine Wahlang kum u President barim ka NPP na Nongpoh bad kynthup kiwei ki nongïalam ba kynthup ïa u Bah Tiplem Lymphuid, uba long kum u General Secretary barim ka nPP, ka kong Dolis Mallai, President Women’s wing, u bah Arvingstone Syiem, President Youth wings, u Ebanesar Shylla, Workong President Youth Wings, u samla Stanwell Manih, publicity Secretary lem bad shibun ngut kiwei pat.
Ïa kine ki nongïalam barim ka NPP na Nongpoh la pdiang sngewbha da u Bah Bah Brolding Nongsiej, MLA na Mawthadrai-shan, ha ryngkat ka jingdon u bah Jemino Mawthoh General Secretary UDP, u bah Donbok Khymdeit President UDP Ri Bhoi District, u bah Allantry Dkhar Vice President UDP central body, u bah Balajied Ranee MDC Nongpoh, u bah Andrias Syngkli bad kiwei kiwei.
Jowai, Jymmang 06: U MLA ka 2-Jowai Constituency ma Wailadmiki Shylla mynta ka sngi ula plie ïa ka prokram ai jinghikai ne ka (Training Programme) kaba 45 sngi bad ïa kane la pynkhreh kyrpang da u MLA na ka bynta ki samla ba kin tip kumno ban ïeng hala ki jong ki kjat ban seng ïa ki kam la jong.
Ïa kane ka prokram ai jinghikai ban seng kam seng jam la plie mynta ka sngi ha ka jingïalang ba la pynlong ha Thomas Jones Synod College Jowai, ha ka jingdonlang u Principal jong ka College u Dr.D.G.Lyngdoh, u Deputy Commissioner ka West Jaiñtia Hills ma Garod L.S.N.Dykes, IAS, ma P.Toi DIC Manager, u Chairman ba thymmai ka Jowai Municipal Board ma Lasooki Lakiang, u CEO ka ‘Jowai Co-operative Urban Ltd’.
Jowai ma A.N.Muksor, ki MDC ka NPP bad kiwei de.
Napdeng ki saw hajar ngut kiba ïakhun ban ïoh jinghikai ha kane ka prokram la jied tang 60 ngut kiba ïoh ban shah hikai’, na ka liang u MLA ula kloi ban ai jingïarap haduh 2 lak tyngka na ka pla la jong ïa U/Ka ba wan shakhmat eh ha kane ka prokram ai jinghikai sengkam khnang ba U/Ka kin ïoh ban sdang ïa ka kam jong ki.
U ma Wailadmiki ha ka jingkren ha kane ka sngi ula ong mynta dei ka pyrthei kyrduh kam kyrduh jam kumta la donkam ban pynleit jingmut ban wad ki lad ki lynti kumno ban seng noh ïa ki kam la jong, ym ban shañiah tang ha ka kam sorkar.
Ula ong hapoh ka jylla kiba riewspah hi ki dei ki briew ‘Businessman’ da kaba u ai nuksa ïa ki katto katne kiba la paw bha ha ka kamai kum u ma Nehlang Lyngdoh bad u ma Ngaitlang Dhar ha kaba ka kam jong ki mynta la lah ban ai jingtrei pat ïa kiwei de, da kaba ong ruh wat la ki long kiba duna ha ka pule ka puthi hynrei da ka jingtrei shitom haka kam kila lah ban poi sha ka thong.
U ma MLA ula pynsngew ruh shaphang ki lad jingïarap kiba lah ban ïoh lyngba ka Prime Minister Employment Generation Programme (PMEGP) kaba long haduh 25 lak tyngka ha ryngkat ka subsidy kaba 35% wat na ka liang ka ophis jong ka District Commerce & Industries Centre, West Jaiñtia Hills Jowai ka kloi ban ïarap ïa kane.
U kyrmen ba lynba kane ka prokram ai jinghikai kan long ka lad jingïarap kaba biang eh ïa ki samla ban kin ïeng ha la ki jong ki kjat bad kin long ruh ki nongai kam ïa kiwei ruh hadien ba ka kam jong ki ka long kaba ïaid shakhmat.
Ïa ka jingïalang ha kane ka sngi la pynïaid da u ma Eladmiki Suting (Programme Co-ordinator) katba ïa ki kyntien ai khublei la ïoh na u MDC ba shusieh (Nominated) ma Octomewot LaminLa pynsngew ba kane ka jingai jinghikai ïa kitei ki samla ba shah jied 60 ngut kan sdang naduh mynta ka sngi naduh ka por 3 – 5 baje janmiet kata naduh ka sngi Monday haduh sngi Friday ha katei hi ka College.
Khliehriat iaiong 6: Kum shi bynta ban bud dien ïa ka jingshah kurup ki dewiong ha East Jainytia Hills District, ka wei na ki sengbhalang napoh ka district, ka East Jaitntia National Council Khliehriat Circle, mynta ka sngi, kynthup ki nongialam bad ki dkhot ki la leit ban ïa kynduh ïa u Deputy Commissioner ka East Jaintia Hills District, u Abhilash Banarwal, IAS ban ioh jingpynshai na u ha kaba iadei bad u dewiong ba la kurup da ki bor synshar district.
U General Secretary jong ka EJNC Khliehriat Circle, u samla Mebanteilang Sukhlain, u la iathuh ba na ka liang u Deputy Commissioner u la ong ba um pat shym la ioh jingtip eiei ba kumno yn leh ha kaba iadei bad une u dewiong ba la dep kurup bad ka ophis u DC ka dang ap mynta ïa ka rai jong ki bor ba na neng.
“U Deputy Commissioner u la pynshai shuh shuh ruh ba ïa une u dewiong ba la dep kurup yn sa die lilam noh sha ki paidbah kaba long katkum ka jinghun u paidbah bad u la pyn tikna ruh ba ka jinglilam ïa une u dewiong kan long beit katkum ka jingngeit lang ki paidbah, u la kyntu ïa ki paidbah ba kim dei satia ban tieng ne ban don kano kano ka jingklumar jingmut hynrei ban kin long kiba iaishah’ ong u kyrwoh na ka EJNC Khliehriat Circle.
Khliehriat Iaïong 6: U President jong ka Hynñiewtrep Achik National Movement Narpuh Circle, u bah Pyndap Syiemlieh u la pynpaw ka jingsngew khia halor ka jingduh bor ding kaba khah khah ha ka thaiñ bad Ong ba khamtam ha ka por lyiur ba tang shu sdang hap u slap ka bor ding ruh ka la duh, kumta kane ka la ktah haduh katta katta ïa ki paidbah ka thaiñ khamtam ki khynnah pule.
La ong ruh ba nasuh Lumshnong ter ter don tang uwei u Lineman u ba peit ïa ka jinglong jingman ka bor ding.
Ha kajuh ka por utei u nongialam jong ka HANM Narpuh u la pynkynmaw ba Khyndiat bnai mynshwa ki la don ki sengbhalang kiba la leit ban jurip ïa ka Sub Station kaba don ha Lumshnong bad lap ba ki don da ki tiar kiba la rim bha ha katei ka Sub Station, kumta ka seng ka la kyntu jur ïa ka tnat ba kan shim khia ban pynbit pynbiang bha ïa katei ka Sub Station da ki tiar kiba bha ba kan nym thut than ka jingioh bor ding ha ka thaiñ.
Ka Hynñiewtrep Achik National Movement Narpuh Circle kaba hapoh ka jingialam u President, lem bad ki dkhot myn ha ka 5 Tarik mynta u bnai ki la leit ban ïakynduh ïa u Executive Engineer jong ka tnat bor ding East Jaiñtia Hills District bad dawa ba dei ban buh Lineman noh sa uwei ha ka thaiñ Narpuh ha Lumshnong, namar ka thaiñ Narpuh ka dei kaba heh bad ba ïar bha bad lada tang uwei u Lineman kam pat biang satia.
Katkum ka shithi ba la buh hakhmat u Executive Engineer ka seng ka pynpaw ba tang uwei u Lineman u la shem jingeh bha ban peit ïa ka thaiñ baroh kawei bad ka la long ruh kumba ban khia ïa u, lada jia ba don ka jingthut ha ka line bor ding ka la long ruh ka jingeh ïa u Lineman ba un wan poi mar mar, kane ka buh jingeh ym tang ïa u Lineman hynrei ka buh jingeh ruh ïa ki paidbah ka thaiñ, kumta ka seng ka kyntu jur bad dawa na ka tnat bor ding ba kan shim khia ïa kane kham kloi ban buh Lineman noh ha ka thaiñ Narpuh.
Nongpoh, Jymmang 06: Namar ka jingpyrshah jur ïa ka MOU ba la dep soi da u Myntri Rangbah ka jylla bad kumjuh ruh ban pyrshah jur ïa ka Regional Committee ka sorkar Meghalaya halor ki kam pynbeit pud hapdeng ka Meghalaya bad ka Assam, ka Hynniewtrep Youth Council seng kmie ryngkat ki nongïalam ka HIma bad ki padibah ki la thang syndon ïa ka tyngshop u Myntri Rangbah ka jylla bad kumjuh ruh u Symbut Myntri ha ka shnong khappud ha Bakhalapara kum ka jingpyrshah ba kim hun satia ïa kane ka jingïapynbeit pud.
Ka HYC, Sengkmie ryngkat ki nongïalam bad ki dkhot na Ri Bhoi mynta ka sngi ki la hiar sha ka Shnong Bakhalapara ban pynlong ïa ka jingïalang paidbah ha katei ka shnong bad shuwa ba kin ïa kren ne ïa thir halor kine ki kam pud ki kam sam , ki la thang shuwa ïa ka tynshop u Myntri rangbah, u Conrad K.Sangma bad ruh ïa ka tyngshop u Symbut Myntri rangbah, u Prestone Tynsong.
Kane ka jingthang tynshop ka dei ka jingpynrem jur halor ka MOU bad ruh ka jingbym ler ka Regional Committee ban bishar bniah ïa ki jaka ki puta shuwa ban ai kaipod sha ka sorkar ba bun ki jaka ka Meghalaya ka leit noh sha ka Assam ba la pyrshah jur naduh ki Hima, ki Raid bad ki paidbah nongshong shnong ha kitei ki shnong khappud.
Haba leit ban pynlong ïa katei ka jingïalang paidbah ha Bakhlapara la ïalam da u President ba rangbah ka HYC, u Samla Robert Kharjarin bad u President ka HYC Ri Bhoi, u Samla Jason Lennox Nongrum lem bad kiwei ki nongïalam na ka sengkmie bad na ka District bad la don lang ruh u syiem ka Hima Jirang, ki nongmihkhmat na ka Hima Nongspung bad kynthup ruh naduh ki rangbah shnong bad ki paidbah nongshong shnong na kitei ki shnong khappud kiba la shah ktah ha kane ka kam ïa pynbeit pud.
Haba kren ha kane ka sngi kum u nongïalam ba rangbah ka seng HYC, u Samla Robert Kharjarin u la pynrem jur ïa ka sorkar Meghalaya khamtam ïa u Myntri Rangbah ka jylla uba la leit ban soi ïa ka MOU bad u Myntri ka tnad ka kam pohing ka sorkar pdeng ba khlem da khein snep ïa ka hok nongkynti ki paidbah bad ruh khlem da bishar bniah la shu leit lilam ïa ka jaka jong ka Meghalaya sha ka Assam.
U la ong ruh ba ka sorkar Meghalaya ka la khein dew thala ïa ka District Council, ki Hima, ki Riad bad ki trai jaka ha kaba kumno un soi ïa ka MOU haba ïa ka hok longtrai ïa ki jaka ha Meghalaya kam dei ka sorkar bad dei ki paidbah bad kane ka jingleh u myntri rangbah ka la ktah shisha ïa ki paidbah kiba shah ktah ha kitei ki shnong khappud ba ïa ka hok long trai jongki ïa ki jaka la shu leit lilam jubor sha ka Assam.
U la ong ruh ha ka jingshisha shuwa ban soi ïa ka MOU la dei ban da bishar bniah bha ïa ki jaka ki puta rygnkat ka District Council, ki Hima, ki Raid bad ki Shnong, hynrei khlem da tip kipaidbah la shu soi matlah ïa ka MOU bad mynta pat kiba jynjar ki dei ki paidbah ha kitei ki shnoing khappud ha kaba tang na ka daw ka kam pud kam sam ki hap ban shong ban sah hapdeng ka jingsyier mynsiem bad ruh mih ka huri hura para trai jylla ha ki shnong kiba shah ktah ha kane ka kam pynbeit pud pynbeit sam.
Khliehriat iaiong 6: Kat kum ka kaiphot na ka ïing bishar lane ka Rulling of Supreme Court la ong ba u dewiong u don haduh 32 lak ton ha poh ka jylla Meghalaya bad tang hapoh East Jaiñtia Hills District u dewiong u don 16 lak ton, katkum ka jingong u Deputy Commissio-ner ka East Jaiñtia Hills District, u Abhilash Banarwal, IAS u la ong ba ha kane ka jingkurup dewiong kaba la sdang mynta khyndiat bnai la ioh ban kurup haduh kumba 50000 hajar ton u dewiong, kata na Rymbai Road bad na thaiñ Sutnga.
Mynta, ka jingkylli kaba mih na ki paidbah ba khaiï dewiong na East Jaiñtia Hills District ka long ba ‘Halor kano ka nongrim la kurup ïa une u dewiong? Balei ki kurup? Ha kaba ym shym la don satia kano kano ka hukum ne ka jingpynbna paidbah (public Notice) ban kurup ïa u dewiong, ïa une u dewiong ba la kurup kumba 50000 ton hato u Superintendent of Police bad u Deputy Commissioner jong ka East Jaiñtia Hills District shano kin leit pyni? Bad kawei ruh ka jingkylli kaba mih ka long ba shano pat uta u dewiong uba 16 lak ton? Bad mynta ki paidbah ki sah ha ka umdum ba une u dewiong uba 16 lak ton ym tip shano u don?.
Jowai, Jymmang 06: Ka Hynñiewtrep Integrated Terri-torial Organization (HITO) Saphai Area mynta ka sngi kala leit ban ujor syndon da ka Ejahar pyrshah ïaka Dhar Company hadien ba la lap ïa ka jingbym biang ka rukom pyntrei ïa ka surok ‘Pasyih-Garampani Road’.
Ha kane ka sngi ki dkhot ka seng naduh u President samla Pynhun shulet bad u samla Melki Dhar Secretary, kila hiar ban sakhi ïa kane ha ka shnong Biar bad la lap ha katei ka bynta ba ka rukom shna ïa ka surok la i kumba shu ñiad rong halor khyndew shyiap bad ‘lada khoh da ka kti ruh la lah ban khlong noh ïa ki rong jong ka psiang’.
Halor kane ka jingleh torti ka rukom pynshna surok seng kala ïathuh nyngkong kila leit ban ujor shwa ha Raliang Police Station hynrei namar ba ki Police officer jong ka Raliang kim pat long kiba tbit halor ka aiñ bad kim treh ban pdiang ïaka FIR, kumta ka seng mar mar kala leit buh ïa ka jingujor sha SP office ha Jowai.
Na ka liang ka seng ka kyntu ruh ïaka tnad kam pohïing ba ka dei ban ai jinghikai bha ïaki pulit SI kiba dang thymmai khnang ba kin lah ban pynjanai ïa ki kam hapoh ka tnad pulit.
La pyntip ruh ba ka seng ka la rai ruh ban ujor sha Lokayuta halor kane ka kam ba trei torti ïa ka surok da ka Dhar Company.
La kynnoh ruh ba ïa ka surok Pasyih-Garampani Road bala dep pynshna daka Dhar Company hynrei tang da ki bnai kane ka surok kala sniew, naka liang jong ka seng ka dawa ïaka Dhar Company baka dei ban maramot biang ïa ka surok lym kumta ka seng HITO kan ujor syndoh sha ka ïing bishar ba donburm ka High Court haba kaba ïadei bad ka jingpyntrei torti ïa ka surok.
Nongpoh, Jymmang 06: Ka party HSPDP mynta ka sngi ka la pynbna paidbah syndon ïa ka kyrtong na Mawhati Constituency ïa ka Kong Iba Kharbani ka ban sa aireng na Mawhati Constituency ha kane ka election 2023 na Mawhati Constituency.
Na ka liang ka HSPDP ka la pynbna paidbah ruh ba ka Kong Iva Kharbani kan long ka kyrtong ka party ka dei ha ka jingïalang kaba la long mynta ka sngi ha ka shnong Umwiehsnieh ba hap ha Mawhati Constituency.
La sakhi ruh ha kane ka sngi ba da ki hajar ngut ki paidbah ki la tuid sha kane ka jingïalang ka HSPDP ha Umwiehsnieh ba ka party HSPDP ka la pynkhem bad pybna ba ka Kong Iva Kharbani kan long ka kyrtong ka ban aireng ha kane ka election ban sa wan jong u snem 2023 na Mawhati Constituency.
Nalor ki hajar ngut ki paidbah nongkyrshan kiba la wan ban shim bynta ha kane ka jingïalang, ha kane ka sngi la don ryngkat ruh u President ba rangbah ka HSPDP, u Bah P.K Pangnïang, u President ka HSPDP Ri Bhoi, u Bah P.B Sylliang, u Bah Khraw Marwein, Secretary ka HSPDP na Ri Bhoi bad kynthup kiwei kiwei ki nongïalam ka party na Ri Bhoi District.
Kiba bun ki Longkmie bad ki rangbah kynthup ruh ki samla ka Mawhati Constituency, ha kane ka sngi ba la pynban ïa ka Kong Iva Kharbani kum ka kyrtong ki la rai ban ai ka jingkyrshan na ka bynta ban pynjop ïa kane ka kyrtong ha ka election 2023 na Mawhati Constituency.
Shillong, Jymmang: Ka Meghalaya Upper Primary School Teachers Association (MUPSTA), ka la ïoh ïa ki nongkitkam bathymmai na ka bynta ka samoi treikam 2022-2025, ïa ka ba la mynjur da ka General Meeting jong ka Seng ka ba la long ha ka 26 tarik u Lber 2022 ha Mission Compound Dorbar Hall, Shillong.
Kine ki nongkitkam ki kynthup ïa u President Bah K.Shadap, V.President SR Marak bad Bah P Khongstid, Genl Secretary Bah Sienki O Lamare, Asstt Secy.
Bah EG War bad B.Marak, Finance Bah BK Samiam, Treasurer Kong D.Lyngdoh, Organising Secy Bah Donboklang Wahlang, Publicity P.Kharumnuid, Auditor Nirmal Terang bad Kong N.Shullai.
Baroh ki District president / Secretary bad Finance Secy jong ki Unit ki dei ki dkhot jong ka MUPSTA Central Executive Committee.
Kane ka long katkum u kyrwoh lyngba u Bah PR Kharumnuid, Publicity Secretary MUPSTA.Shillong, Jymmang: Ka Dorbar u Syiem Hima Mylliem da ka jingsngewkmen bad ka jingsngew sarong ka la pynbna ïar ba ka la ithuh kyrpang ïa ka rynsan “Marynthing – Ka Snap Paka" ka ba thmu paka ban pynneh pynsah ïa ki Riti Dustur ki Kolshor Tynrai jong ka Bri u Hynñiewtrep kumba la buh bd la suit la shor da u ñi u Kong ki Tymmen ki San naduh hyndai hynthai.
Kumta ruh na ka liang ka Dorbar ka la kitbok kitrwiang ïa kane ka rynsan ba kan nangroi nangsan ha ki jingtreikam jong ka bad ba U Blei Trai Kynrad un ïalam lynti ba ki nongkitkam kane ka rynsan kin ïoh mad ïa ki soh bathiang ha ka lynti ïaid ka jong ki.
Shillong, Jymmang: U MLA ka Mawlai u Bah PT Sawkmie hynne ka sngi u la wan ïashim bynta lang ha ka jingrakhe ïa ka ‘Diamond Jubilee’ ne ka jingdap 60 snem jong ka Savio Juniorate, ka shlem ai jinghikai ïa ki ba pule ban long Lyngdoh Sohblei (phadar), kaba don ha Mawlai ba la pynlong ha hall jong ka Savio Juniorate.
Ha kane ka jingrakhe la don bynta lang ruh u bah Embhahlang Syiemlieh, MLA bad MDC barim ka Mawlai kum u symbud kongsan, ki phadar, sister, ki khynnah na ki skul bapher bapher bad kiwei.
La sdang ïa ka jingrakhe ha kane ka sngi da ki sur tem bad rwai ba sngewtynnat na ki samla pule ka Savio Juniorate.
Ki khynnah skul ha kane ka sngi ki la pyni ruh ïa ka jingïalehkai drama kaba la jer kyrteng ka, “The Witness" kaba la ak halor ka khana shaphang U Jisu Khrist u Nongpynim bad Nong siewspah.
Ha ba ai jingkren ha ka jingïalang kum u Kongsan, u Bah PT Sawkmie u la pynpaw ka jingkmen ban ïoh ïa don bynta lang bad kane ka jingrakhe jong kane ka skul kaba la rim bha ha ka thaiñ kaba la sei shibun ki Lyngdoh Sohblei.
Hadien ba la dep kren u Bah PT Sawkmie u la noh synñiang da ka song pisa sha ka Savio Juniorate na ka bynta ka jingdonkam jong ki haba pynlong ïa kane ka jingrakhe.
Ha kane ka sngi la ïoh ruh ïa ka jingkren na u Bah Embhah Syiemlieh, ha kaba ma u ruh kum uba la shah khot sngewbha u la pynpaw ïa ka jingkmen ban ïa don lang ha kane ka sngi.
Shillong, Jymmang, 06: Ki nongleit jingleit kiba dap da ka jingbitar ki la khñium halor ka jingpynsangeh ïa ka jingpynher liengsuiñ jong ka Flybig Airline na Shillong Airport sha Delhi.
Ha ka jingïakren bad u Mawphor, uwei u nongleit jingleit uba shong basah ha Shillong, u bym kwah ban pynpaw kyrteng u la pynpaw ïa ka jingsngewsih halor ka jingpynsangeh syndet jong ka Flybig Airlines ban kit ïa ki nongleit jingleit.
“Baroh shikatto, ngi la kmen ban tip ba ka Flybig Airline ka la sdang biang ïa ka jingpynher liengsuin na Delhi sha Shillong bad na Shillong sha Delhi.
Hynrei ka long pat kaba pynlynngoh ïa ngi ba ka bai tiket ka la kiew shaba palat haba ngi wad jingtip ka long ba kan ym lah ban kiew palat T.7000 bad ïa ka liengsuiñ lah hap pynsangeh da ki kynta na ki daw ki bym lah ban tip," ong une nongleit jingleit uba la thmu ban leit sha Delhi.
U la ong ba mynta ka sngi Thohdieng ka Flybig ka la pynsangeh syndon ïa ka liengsuiñ bad kane ka pyni ïa ki dak ki shin ba kane ka Airline kan sa leh biang kumba long ha u snem baladep ha kaba bun ki liengsuiñ kan pynsangeh.
“Nga kwah ban buh jingkylli ruh ba balei ka Sorkar kam shimkhia halor kane ka jingleh jong ka Flybig Airline.
Jin lada ka long ha kane ka dur, kan jin da la bha ïa ka Sorkar ba kan ailad noh ïa kiwei kum ka SpiceJet kaba don la kajong ka Aircraft Q 400," u la ong.
Shillong, Jymmang 06: Ka Jylla mynta kala kiew biang sha ka 10 ngut ha ka jingdon jong ki briew ba dang pang Covid-19 ne ki active case.
Kane ka jingpang kala rung biang ha ki lai tylli ki District ka Jylla kiba kynthup ïa ka East Khasi Hills kaba don 3 ngut ki Nongpang, ka Ri-Bhoi kaba don 6 ngut bad ka West Garo Hills-1.
Ha kine ki arphew saw kynta bala leit noh, sa 2 ngut ki briew kila ïabit thymmai ïa ka jingpang.
Ka jingdon jong kiba ïap haduh mynta kala kot 1593 ngut.
Haduh 93807 ngut ki briew kila ïabit ïa kane ka jingpang ha kine ki laisnem mynta hynrei haduh 92204 ngut kila ïoh pat ïa ka jingkoit.
Shillong, Jymmang 06: Ka Kynhun Myntri ka Sorkar Meghalaya Democratic Alliance (MDA) hynne ka sngi thohdieng kala mynjur ïa ka Office Memorandum (MO) ban ai ïa ka Income and Assets Certificate ïa ki Economically Weaker Section (EWS) ne ki longïing ba duna ka ïoh ka kot hapoh ka Jylla.
Kane ka dei na ka bynta ban ai bhah ïa kine ki Longïing ba duk ban ïohkam ha ki kam Civil Post & Services ha ki Ophis ka Sorkar India bad ka jingïohkam bad ïohrung kam ha ki Institute jong ka Sorkar Pdeng, ong u Myntri Rangbah ka Jylla Conrad Kongkal Sangma haba ïakren bad ki nongthoh khubor hadien ka jingïalang jong ka Kynhun Myntri.
U Conrad ula pynkynmaw ruh ba ïa kane ka kam la rah ïakren ha ka Ïingdorbar Thaw Aiñ ka Jylla ba ïa ka Office Memorandum la dep pynmih da ka Sorkar India hynrei ka Sorkar Jylla kam pat pynmih satia ïa ka OM ba ïadei bad kane ka kam.
U Conrad u pyntip ba ka Sorkar Jylla kala nang pynjanai ïa kane bad kala mynjur ïa ka Office Memorandum hynne ka sngi thohdieng.
Kat kum ka jingon gjong u, ka Office Memorandum kan treikam tang ïa ki briew ki bym pat ïoh ïa ka skhim jong ka bhah kam ïa ki Schedule Tribe/Schedule Caste bad ruh ïa ki briew kiba wan na ki jaidbynriew ba dang sahdien.
“Namar kata, kane kan ym treikam satia ïa kiba bun ki Nongshongshnong ka Jylla Meghalaya" ula bynrap.
Haba sot ïa ki kyndon kat kum ka Office Memorandum, u Myntri Rangbah ka Jylla ula ong ba kito ki Longïing ki ba ka jingïoh kamai jong ki ka duna ïa ka T.8 lak kin ïoh ïa ka EWS Certificate.
Hynrei lada kine ki Longïing wat lada ki ïoh kamai hapoh ka T.8 lak hynrei ki don pat ïa ki jaka rep ba heh kumba 5 acre ne palat, kin ym ïoh shuh ïa kane ka certificate.
“Kumjuh ruh, lada ki don ïa ka flat ban sah ba 1000 sqft, lada ki don ïa ka ïingsah ba 1000 sqyard bad lada ki don ïa ka ïingsah ba 200 sqyard ha ki jaka bym hap hapoh ka municipal, kin ym ïoh satia ïa ka EWS Certificate" bynrap u Conrad Sangma.
Pynursla, Jymmang 06: Ka Seng HYC Riwar Mihngi Circle ka la pynlong ïa ka jingïalang dang shen ha Pynursla ha kaba ka la thet tyngeh ïa ki rukom treikam jong ka sorkar MDA.U Bah Roy Kupar Synrem, General Secretary ka Seng, uba la hiar khnang ban pynskhem bad pynsmai ruh ia ki nongkitkam ba la jied thymmai jong ka Circle, u la ther ryngeh ïa ka sorkar MDA da kaba ong ba kane ka sorkar ka la treikam khlem pyrkhat shuh ïa ki paidbah, khamtam eh ha kaba ïadei bad ka jingpynbiet pud bad ka Assam.
“Ngi la kyrshan ia ki Policy jong kane ka sorkar hadien ba la sdang ban synshar ha u 2018, hynrei mynta kiba bun ki jingtreikam ki long pyrshah ïa u paidbah", u la ong, ha kaba ïadei bad ka jingpynbiet bad ai bun ka jaka sha ka Assam.
U Bah Roy, u la beiñ ruh ïa ka sorkar halor ka jingtreikam ha kaba ïadei bad ka Them ïew Mawlong bad ka jingpynlong jaka khalai ïa ka jylla.
Dang shen haba nga shong taksi ha Shillong, ynda nga ïa pur khana bad u draibar, hadien ba nga la pynithuh ïalade ka jingkylli kaba bud pat ka long kumno kato ka ñiut ha Jowai? Ki jingeh na ka ñiut ha Jowai dashisha kala bna nam kylleng ymtang ba kala poi haduh ha tyngkong ïing dorbar thawañ jong ka jylla, hynrei kala poi ïng tin lieh tin saw ruh.
Hynrei ngi duh jingmyntoi ne ngin ïai sahbiej lada ngim shim ïaka kum ka lad ban ïoh jinghiklai kumno ban nangpynbha ïa ka rukom treikam jong ngi shakhmat.
Ki don shibun ki jinghikai kiba ngi lah ban ïoh na kane ka jingeh kaba ki nong Jowai mynta kila ïatakhuh la palat shisnem.
Na ka ñiut kala ban mih ka sboh bad ka spahKa jingjia ha Jowai kala pynlong ïa kiba bun ban pyrkhat thymmai ha kaba ïa dei bad ka ñiut kaba ngi pynmih.
Kila don kiba pyrshang ban pynkylla sboh ïa ka ñiut kaba pyut da kaba pyndonkam da ki wieh kyrpang kaba ki khot ka vermin compost bad kiba don jaka pat ki pyndonkam da ka rukom tynrai (natural composting method) ban shu tep ïa ka ñiut kaba pyut ban pynkylla sboh ïa ka.
Ki dang don kiwei pat ki rukom kiba lah ban pynkylla sboh ïa ka ñiut kaba mih na ki ïng ki sem ne ki ïew ki hat, hynrei ki artylli kiba la kdew ki dei kiba kham suk.
Kaba kham ïohnong shuh shuh ka dei ban pynkylla ïa ki jhur, ki soh kiba tam kiba mih na ïng shet kiba lah ban pynkylla sha ka bam sniang ne bam blang.
Kane ka dei ka rukom kaba ki khot ka ‘Bokashi’ bad nga ïalade nga la leh la shisnem mynta (naduh ba sdang nyngkong hi ban khang theh ñiut ha Mupyut.
Hynrei ka spahbah kaba kongsan kaba mih na kane ka jingjia ha Jowai ka dei ki jinghikai kiba ngi ïoh na kane ka jingjia.
Kaba nyngkong ka dei ka jingshisha ba ka jingpynmih ñiut (waste generation) ka dei kaei kaei kaba ngin ym lah shuh ban weng ne pynduh pyndam.
Kane kan ïaineh bad ngi bad katba ki nongkyndong ki nang kylla sor, ka jingpynmih ñiut ruh kan nang bun.
Ka jinghikai kaba kongsan kaba ngi la ïoh na kane ka jingjia ka dei ba nyngkong ngi dei ban ïaleh katba lah ban pynduna ïa ka jingpynmih ñiut.
Kaba ar pat ka long ba ngim don da kawei pat ka lad lait na kaba ngin pynïakhlad (segregate) ïa ka ñiut kaba ngi pynmih.
Kaba kongsan ka long ruh ba ïa ka jingpynïakhlad ngi dei ban leh naduh tynrai hi (at source), na ka jaka kaba ka ñiut ki mih kata na ki ïng ki sem jong ngi.
Ki jingthmu ban pynkylla ïa ka ñiut jong ngi sha ki ban pynmyntoi, ki lah ban long tang lada ngi la lah ban pynïakhlad ïa ka jhep kaba ngi pynmih naduh na ïng shet ja hi.
Ka Jingbymdon ka rukom pynïaid shnong kaba ïa dei durHaduh mynta ymtang ka Jowai, hynrei kiwei pat ki sor bad ki shnong ki ban dang kylla sor hadien ruh kim don satia ïa ka rukom pynïaid shnong kaba kyrpang.
Ka rukom pynïaid shnong ha ki sor kumba long mynta ka long kaba ngi shu pynbha ïa kaba ngi ju myllien da kaba pynneh ïa ki dorbar shnong kumba la long naduh mynshuwa.
Namar kata ha baroh kine ki sor, ki don ki bun tylli ki dorbar shnong ha kawei ka sor.
Kaei kaba duna ha ki sor jong ngi ka long ba ngim don ïa kawei pat ka dorbar kaba yn khmih bad peit ïa ki jingdonkam jong ka shnong kum ka sor.
Ki jingdonkam ka shnong ha nongkyndong bad ki jingdonkam jong ki sor ka ïapher bak-ly-bak.
Kane kala paw tyngkreñ na kaei kaba la jia ha Jowai.
Kaba donkam mynta ka long ba ngin don ïa ka rukom pynïaid ïa ki sor hapoh ka jylla kaba pher na ka rukom kaba ngi pynïaid shnong ha nongkyndong.
Kane ka dei kaba ka sorkar ne ki Autonomous Distrik Konsil ki dei ban pyrkhat sani bha.
Ym tang ki Dorbar Shnong hynrei ki Dorbar Sor ruhNamar ba ka rukom pynïaid kam ha sor bad ha nongkyndong ka ïapher, kaei kaba ngi donkam ka long ba ngin don ïa kita kiba ki khot ki Urban Local Bodies (ULB) ne kiba nga sngewtynnad ban khot ki Dorbar Sor.
Lada ngim sngewdonkam ban pyndonkam da ka ktien Municipal, ki dang don da kiwei pat ki lad ban thaw ïa kine ki ULB.Kaba nyngkong ka long ïa ka sorkar jylla ba kan thaw ïa ka añ ban pynïahap (amend) ïa ka Municipality Act ba kan ïahap bad ka jingdonkam jong ngi bad ki jaka kiba hap hapoh ka Khyrnit kaba Hynriew ka Riti Synshar.
Kumba ngi tip ki jylla riewlum kum ka Mizoram kila pynïaid ïa ki sor jong ki kumne.
Ka lad kaba ar pat ka long ba ki Distrik konsil hapoh ka jylla kin thaw añ ha kaba ïadei bad ka rukom pynïaid ïa ki sor.
Ha Jañtia kala don ka añ ban pynïaid ïa ki dorbar shnong, hynrei kaba ngi donkam mynta ka long ban thaw ïa ki dorbar sor.
Ki Dorbar sor ki lah ban dei ka rynsan jong ki Rangbah shnong jong ki shnong baroh kiba don ha kata ka sor, ne ki lah ban long kiba shu jied hi ruh.
Ka Dobar Sor kan khmih ban pynïaid ïa ki kam kiba ïadei bad baroh kawei ka sor, ym dei shuh tang hala I jong I shnong.
Hynrei ka dei pat ban don ka rukom kaba shai ha kaba ïa dei bad ka rukom treikam jong kine ar.
Namar kata ki artylli ki jinghikai kiba ngi ïoh naka jingjia ha Jowai ka dei ban pyrkhat thymmai kumno ba ngin leh ïa ki ñiut jong ngi (waste management) bad kaba ar pat ka long ba ka por kala dei eh ban ki jaka sor kin don don ka dorbar sor.
Shillong, Jymmang 05: Ka Seng Kur Sohkhlet, Khasi Jaiñtia mynta ka sngi ka la pynlong ka jingïalang ha Shillong ha kaba la kynmaw burom ruh ïa ki arngut ki Nongïalam jong ka Seng kiba la khlad noh ha une u snem baladep.
ïa kane ka jingïalang la pynlong ha îingdorbar Hall Mission Compound, Shillong, ha kaba ki Kur na kylle ka Ri Khasi Jaiñtia ki la ïawan lang ha kane ka jingïalang ba shisien shi snem jong ka Kur.
Ha kane ka jingïalang la pynlong ka jingkynmaw burom ïa u Bah Pyrkhat Sohkhlet uba long u Rangbah Kur ne President ba nyngkong eh jong ka Seng Kur Sohkhlet, uba la khlad noh ha ka 16 tarik u bnai Jymmang jong ka snem 2021.
Nangta la kynmaw burom ruh ïa i Kong Elda Sohkhlet, Treasurer ba nyngkong eh jong ka Seng Kur Sohkhlet, Khasi Jaiñtia, iba la khlad noh ha u snem baladep.
Ha kane ka jingïalang la pynkynmaw ïa ka jingtrei bad ka jingshakri ba khlem shongthait jong ki, ha kaba lum ba lang ïa ki Kur Sohkhlet na kylleng ka Ri Khasi Jaiñtia bad kumjuh ruh ka jingtrei shitom jong ki ban beh ban rap haman ba ki Kur ki mad ïa ki jingeh kum ha ka pang ka shitom bad ka ïap ka im.
Kum ka dak ka jingburom ïa ka jingnoh synñiang jong ki sha ka Kur, la pynkup burom da kaba ai sngewbha da ka Momento bad ka pisa.
ïa kine ki jingai sngewbha la wan shim da ki khun ki kti jong kine kiba ba nongïalam ba khlad noh.
La pynlong ruh ka jingsngap jar kaba shi minit kum ka dak ka jingkynmaw burom ïa ki bad ïa kiwei de ki para Kur kiba la khlad noh ha une u snem baladep.
Ha kane ka jingïalang ba la pynïaid da u Bah RB Sohkhlet, u Rangbah Kur, la ïoh ruh ïa ka report trreikam na ki lai tylli Circle jong ka Kur, kata ka Sohra Circle, ka Riwar Mihngi Circle bad ka Shillong Circle.
La ïoh ruh ïa ka report treikam jong ka Kur Pyllun baroh kawei, kaba la pyntip ha u snem baladep ka la leh shibun ki ka, khamtam ka jingkner jingïarap sha ki para Kur kiba duk basuk, da kaba leit ai jingïarap ïa ki artylli ki longiing ba sah sah khunswet ha Kshaid, Khatar Shnong.
Ha kane ka jingïalang la pynthymmai ruh ïa ki nongkitkam na ka bynta ka samoi treikam 2022-2025.
Kine ki long, Rangbah Kur- Bah Elbis Sohkhlet, Symbud Rangbah Kur- Dr.Betterland Sohkhlet, General Secretary- Bah Wellcome Sohkhlet, Assistant Secretary- Kong Binola Sohkhlet, Treasurer- Bah Aibor Sohkhlet, Auditor- Bah Jupiter Sohkhlet bad Bah Ksan Sohkhlet.
Nongaibuit: Rev DS Sohkhlet, Bah RB Sohkhlet bad Bah P.Sohkhlet.
Shillong, Jymmang, 06: Ka Ophis jong u Superintendent of Police ka East Khasi Hills District ka la maham ïa ki paidbah ba kim dei satia ban shah pynngop ha ki briew kiba riam dur bula ha ka rynsan jong ka Social Media da kaba leh mynleh kum ki Head jong ki Department ne ki nongtrei jong ki tnat treikam bapher bapher ban pynbiej ïa ki paidbah ban ai jingtip bakongsan.
“Khnang ban ïoh ka jingshahniah na ki lanot, ki runar kin buh ïa ki dur jong u nongtrei lane jong u Heh Ophisar kano kano ka tnat treikam.
Hynrei kane ka jingthmu jong ki runar ka long da kawei pat ka kam bymman.
U Superintendent of Police u Bah S.Nongtnger u la ong, kine ki runar kin phah ïa ki kyrwoh ne kin telelphone ban pyntip halor ka KYC bad don ki khep ba kin leh mynleh kum ki Customer Care/Nongmihkhmat bad kin phah thep ïa ki Apps kum ka Team Viewer, Quick Support, Any Desk bad kiwei kiwei.
“Namarkata, la bthah ïa ki paidbah ba kim dei ban shah pyngngop lane ban shah pynbiej ha kino kino ki kyrwoh ne ki jingkren lyngba ka mobile phone bad ban thep ïa ki App ba la phah da kine ki runar, ki Customer Care, Help Desk.
“Ki Bank/E-Commerce bad kiwei kiwei kim ju phah thep satia ïa ki App ïa ki paidbah," ong u kyrwoh na u SP.Shillong, Jymmang 06: Ka Ïingkashari Meghalaya High Court hynne ka sngi thohdieng, kala hukum ba ym dei shuh ban shah ïa ka jingtih mawshun ha Jylla khlem da ïoh ïa ka jingbit kat kum ka Mines & Minerals (Development and Regulation) Act, 1957.
Haba shong bishar ïa ka Public Interest Litigation (PIL), ka Ïingkashari ba arngut ki nongbishar ba kynthup ïa u Chief Justice Sanjib Banerjee bad Justice W Diengdoh kala ong “Ïa mynta hi, la ka Sorkar kala pynbeit ne em ïa ki jingduna, ka Jylla ka dei ban pynthikna ha kaban khang ïa ka jingtih mawshun khlem da ïoh ïa ki jingbit kat kum ka MMDR Act, 1957".
Kane kala mih hadien ba ka Sorkar Jylla kala file ïa ka action taken report (sienjam ba kala shim) halor ka kam tih mawshun.
U Advocate General ula kdew ba ka Jylla kala dep ban pynkylla ïa ki katto katne ki kyndon jong ka Meghalaya Minor Minerals Concession Rules, 2016 ban pynbeit ïa ki jingduna ne jingbym biang kiba don ha kane ka Rules.
Hynrei u Nongmudui, Bah Lawyerson War ula ieng skhem ha ka nongrim ba ka jingtih be-aiñ ïa u mawshun ka dang ïai bteng khlem sangeh watla ka Sorkar Jylla kam don bor ban ai jingbit ïa ka jingtih mawshun naba u mawshun u dei u major minerals lait tang ha ki khep bym lah lait haba pyndonkam ïa u mawshun ban pynkylla shun kum ka mar tei jingtei bala kheiñ ïa une u mawpoh khyndew kum u minor mineral.
Kat kum ka jingong une u Nongmudui, halor ki jingbit ba ai da ka sorkar Jylla, katto katne ngut ki briew ba don ïa ka bor, kila tih ïa u mawshun khlem sangeh bad die ruh ïa u mawshun sha ki briew ha Bangladesh lane wat sha ki karkhana dewbilat kiba don ha Jylla bad sha ki Jylla ba marjan.
Halor kane, ka Ïingkashari kala ong “Naba ym shym la lah ban pynbiang tarajur ïa ka jingkynnoh ba la tih maw shun bad die paidbah da ka jingai jing bit ka sorkar Jylla haba nujor bad ka jingmudui ba nyngkong, la ailad ïa u nongmudui ban ai ïa ka affidavit bynrap ba un pynpaw ïa kaei ka jingshem jong u ïa ka jinglong jingman ba mynta.
Ka Ïingkashari kala buh ban shong bishar biang ïa kane ka kam ha ka 31 tarik u Jymmang.
Shillong, Jymmang, 06: U Myntri Rangbah ka Jylla Manipur u N.Biren Singh ha ka sngi Thohdieng u la hukum ïa u Deputy Commissioner jong ka Tamenglong District ban kyndang naphang ïa ki jaidbynriew Bengalee kiba la kyntur pud bad dakhol ïa ki jaka ba la buhai shnong da ki Khasi ha ki lai tylli ki shnong.
Ki Khasi ki la leit buhai shnong ha ka Jylla Manipur naduh u snem 1939 mynba ka Sorkar Bilat ka dang synshar ïa ka ri India bad haduh kine ki sngi ki don lai tylli ki shnong ba ki Khasi ki shong ki sah bad ki rep ki riang ïa kiba tip kyrteng kum ka Khedangar Khasi, ka Abam Punji bad ka Kamrangha Khasi.
Ha Khedangar Khasi ki don 600 ngut ki nongshong shnong kiba dei ki Khasi bad ka jaka kaba ki buhai shnong ka ïar haduh 200 hektar hynrei mar shiteng na kane ka jaka la kyntur pud da kiwei pat ki jaidbynriew.
Ha Abam Punji kaba heh 160 akar ka don 1010 ngut ki nongshong shnong Khasi katba ha Kamrangha Khasi kaba heh 190 hektar ki don 1500 ngut ki Khasi bad 120 hectar ka jaka ka dei kaba la shah dakhol ha kiwei pat ki jaidbynriew.
U General Sectary ka KSU Samla Donald V.Thabah ha ka jingïakren bad ki lad pathai khubor hadien ka jingïakynduh ïa u Myntri Rangbah ka Manipur u la ïathuh ba ka long kaei kaei kaba sngewtynnat ban ïohi ïa ka jingshimkhia jong u N.Biren Singh uba la hukum mardor lyngba ka Telephone ïa u Deputy Commissioner jong ka Tamenglong District ban kyndang naphang ïa kiwei pat ki jaidbynriew kiba la kyntur be-aiñ sha kine ki lai tylli ki shnong ba la buhai shnong da ki Khasi.
U la ïathuh ba u Singh u la kular ïa ka Seng ban pyntreikam da ka Inner Line Permit (ILP) ban pynher krad ïa ki poiei na ka jylla Manipur bad ban phah kem ruh naphang ïa ki poiei kiba pyndik ïa ki Khasi.
Kane ka jingtuklar jong ka KSU halor kane ka jingeh jong ki Khasi kiba shong basah ha Manipur ka long ruh da ka jingïatreilang bad ki nongïalam jong ka All Manipur Students Union (AMSU).
Katkum ka jingïathuh jong ki nongïalam shnong jong ki shnong ba shong basah ki Khasi, kane ka jingshah dakhol jaka ka la jia naduh ba la pynkha thymmai ïa ka Jirabam District da ka Sorkar Manipur ha u snem 2016.
Ka jingdakhol jaka jong ki jaidbynriew Bengalee ka long ba ki kwah ïa ki Khasi ban pynïasoh lang sha Jiribam District da kaba ïakhladnoh bad ka Tamenglong District.
Ha kane ka jingleit ïakynduh ïa u Myntri Rangbah ka Jylla Manipur, la synran lang da ki nongïalam ka KSU Barrak Valley Circle, Assam, ki dkhot ka Barrak Valley Khasi Jaiñtia Welfare Organisation, ka All Manipur Student’s Union, ka Rongmei Naga Students Organisation, Manipur, ki Waheh Shnong jong ki lai tylli tylli ki shnong ba sah ki Khasi bad u General Secretary ka North East Student’s Organisation u Sinam Prakash Singh.
Nongpoh, Jymmang 06: Da jingshim khia ki Pulit ka Ri Bhoi haduh 6 ngut ki briew kiba dei na Nigeria ki la shah kem noh ha aki Pulit ka Ri Bhoi, kaba dei hadien ba la suba ba ki don kti ha ka kam pynïap briew ha Nongbah Mumbai.
Kumba la ioh lum jingtip, la ong ba ki Pulit ka Ri Bhoi ki la pynap shrip ïa kitei ki Briew na Negeria ha Lad Umsaw bad hadien ba ki la poi ha katei ka jaka la ioh ban kem ïa ki, kaba dei hadien ba la ioh jingitp bad ba la suba ba ki don kti ha ka kam pynïap briew ha Mumbai.
Kitei ki 6 ngut ki briew na Nigeria kiba la shah kem ha ki Pulit ka Ri Bhoi la ithuh kum u kynthup ïa u Eze Christopher Obasi (43), u Ahukanna Chinonso – 46, u Obi Francis Osita – 36, u Okoro Kelvin Chidozie – 29, u Emmanuel Agbeyi – 37 bad u Osagiede Godstime – 38.
Ka tyllong khubor na ki Pulit ka Ri Bhoi, la ong ba kitei ki 6 ngut kiba la suba ba ki don kti ha ka kam pynïap briew ha Mumbai ki dei kiba la pyrshang ban phet rieh na Mumbai bad ki thmu ban leit sha ka Ri Bangladesh, hynrei mynta ka sngi da ka jingbuddien ki Pulit ka Ri Bhoi ki la shah kem noh ha Lad Umsaw ha Ri Bhoi District.
La ong ruh ba kitei ki 6 ngut ki briew na Nigeria ki dei kiba wan kawei ka Sumo kaba don ïa u number ML 10 B 9779 bad hadien ba ki la shah kem ki la shah pynngat ha Waliv Police Station CR Case Number 481/2022 under sections 302/364/201/323/143/147/149 IPC kiba dei ki case halor ki kam pynïap briew.
Na ka liang ki Pulit ka Ri Bhoi ruh hadien ba la shah kem kitei ki 6 ngut ki briew na Nigeria ki la dang pynlong ïa ka jingtohkit kaba jur bad kumjuh ruh ban leht katkum ki kyndon jong ka aiñ.
Shillong, Jymmang, 06: Ka Meghalaya Pradesh Youth Congress (MPYC) ha ka sngi Thohdieng ka la sangah tyngeh ïa ka MLA ba la shah sospon ka Dr.M.Ampareen Lyngdoh halor ka jingkynthoh pyrshah ïa u President jong ka Meghalaya Pradesh Congress Committee (MPCC) u Bah Vincent H.Pala.
U kyrwoh ba la phah da u President ka MPYC u Samla Adrian L.Chyne Mylliem u la ong ba ka Seng kam sngewphylla ba ka Dr.Ampareen kan dang kulmar jingmut halor ka kyntien ‘Gharwapsi" bad ‘double standards"“Kaba pynlyngngoh ka long ba kumno ka MLA ba la shah sospon kan leh arsap," ong une u nongïalam ka Seng.
“Ka Dr.Ampareen mynba ka la phet na ka Congress ha u snem 2009 bad tang hadien katto katne ka la shet kylla hapoh shi snem sa ïa ka UDP bad leit phai biang sha ka Congress.
Lada kane kam pynpaw ïa ka jinglong arsap jong ka tang na ka bynta ban ïoh bor bad ïoh shuki, kan dei kaei pat? la pynkynmaw ka seng.
“Ka long kaei kaei kaba sngewsih ban ïohi ba ka briew kaba la long ka Myntri Sorkar bad don hapoh ka Party (Congress) da ki snem kan dang kwah bor shuh shuh da kaba pynmih ïa ki jingkynnoh ba lamler pyrshah ïa u President ka MPCC.Ki jingkren jong ka pyrshah ïa u President ka MPCC ka pynpaw ïa ka jingdukha mynsiem namarba ym shym la ailad ïa ka ban leh ïa kino kino ki kam katkum ka mon bad ka jingkwah jong ka hapoh ka Party da kaba ïaid lait ïa ki kyndon jong ka riti treikam ka Party," la kynthoh shuh shuh une u nongïalam ka Seng.
“U President ka MPCC ha ka jingshisha u la pyndep ïa la ka kamram katkum ki kyndon bad katkum ka lynti ba u nongïalam u dei ban leh.
U la pynbeit ïa ki kynrum kynram hapoh ing bad u la trei shitom da kaba leit sha ki paidbah ban pynkhlaiñ ïa ka party ha ki Block khnang ba ki nongtrei jong ka party kin dup sngap ïa ka sur jong ki paidbah bad ban kren ruh ïa ki jingeh ba ki paidbah ki ïakynduh," la ong shuh shuh u kyrwoh na ka Seng.
“Kane ka dei nongrim ba ka party ka bud.
Ngi pyrshang ban sngap ïa kaei kaba ki paidbah ki kren shwa ba ngin shim ïa ka rai bad ngi hap ban pynthikna ba ngin ïoh ïa ki briew kiba lah ban trei ïa ka kam.
Hato ka don jingbakla mo halor kata? la buh jingkylli ka Seng.
“Ki paidbah nongshong shnong ka jylla ki donhok ban ïoh ïa ki nongïalam kiba lah ban plie lad ha ka ïohkam ïohjam, ban ïada ïa ka khyndew ka shyiap, ban ban pynjanai ïa ka trei ka ktah khlem da ïapein ïa ki kyndon treikam ba la pruiddak da ki nongïalam kiba la leit noh.
Ka Congress hapoh ka jingïalam jong u Bah Pala ka la pynpaw shai ïa ka thong ban leit sha u paidbah bad ban kyntiew ïa ki paidbah naduh tynrai, ban ïa kaba pynsngewbha ïa ki kattno katne ngut kiba rhah tang ban ïohbor," u la ong.
“Ngi kwah ban ïaiban hangne ba ka jingkhang jong ka MPCC ka plie borabor na ka bynta kito kiba kwah ban wan phai biang," ong u kyrwoh.
Shillong, Jymmang 06: Ka Khasi Jaintia Christian Leaders Forum (KJCLF) kala pynpaw ïa ka jingsngewkhia halor ka jingthmu jong ka Sorkar Jylla ban ithuh noh da ka aiñ ïa ka kam khalai hapoh ka Jylla.
Ka KJCLF hapoh ka jingïalam u Secretary Rev Edwin Kharkongor, kala ïakynduh ïa u Myntri Rangbah ka Jylla Conrad Kongkal Sangma hynne ka sngi ban pynsngew ïa ka jingsngew pyrshah jong ka Forum ïa kane ka jingthmu jong ka Sorkar.
Haba ïakren bad ki nongthoh khubor, u Rev Kharkongor ula ong ba ka jingpynbna jong ka Sorkar ban ithuh noh da ka aiñ ïa ka kam khalai kala pynkyndit ïa ka forum haba bynrap ba ka jingsngewkhia jong ki ka long ba haduh katno ka kam khalai kan ktah ïa ka jinglong, ka jingmut jingpyrkhat jong ki nongshongshnong ka Jylla.
U Rev Kharkongor u ong ba naba u Myntri Rangbah ka Jylla ula pynpaw ba ka jingpyntreikam ïa kane ka jingthmu jong ka Sorkar kan sdang hadien ka jingiasylloj bad ki kynhun bapher bapher kynthup ïa ki jingai jing mut, ka Forum kan hap ban ap bad peit ba kumno kane ka kam ka ïaid.
Haba kynthoh ïa ka jingpynksan ka Sorkar ba ka kam khalai kan pynrben ïa ka pla tyngka ka Jylla haba khanglad ruh ïa ki trai shnong ban iashimbynta, une u Nongïalam ka KJCLP ula ong “Kum ki Nongïalam Khristan ngim pyn shlur ïa kano kano ka kam khalai.
Ha ka por ba pynlong aiñ ïa kane ka aiñ, ngi la kyntu ïa ka Sorkar Jylla ban pyndam bad ym shym la pyntreikam shuh".
“Ïa mynta hi ngim pat lah ban ong eiei shuh namar kum ka Forum ka donkam ban iasyllok shuwa" ula ong.
Ka Sorkar Jylla kala dep pynbna ban ithuh noh da ka aiñ ïa ka kam khalai ha Jylla hynrei tan gia ki nongwan kai na shabar ka Jylla.
Ka jingpynkhreh ïa kane kala sdang naduh u snem bala dep hadien ba ka Sorkar kala thaw ïa ka Regulation of Gaming Rules 2021, ba shah ban ai licence ha kaban pynïap ïa ki online bad offline game.
Shillong, Jymmang 06: U Myntri Rangbah ka Jylla Conrad Kongkal Sangma hynne ka sngi thohdieng, ula pyntip ba ka Sorkar Jylla kan sa jubab shen lyngba ka Affidavit sha ka Ïingkashari Meghalaya High Court haba ïadei bad ka Roster System ban lah pyntreikam ïa ka Bhah thungkam (Job Reservation Policy) hapoh ka Jylla.
Haba ïakren bad ki nongthoh khubor hadien ka jingïalang jong ka kynhun Myntri, u Myntri Rangbah ula ong “Naba ka dei ka kam kaba bunkam bha, kaba jyrwit jyrwat bad ba donkam ban kheiñ ïa ki jingthungkam jong baroh ki Tnad la bun bun snem mynta, ka long kaba eh ïa ka Sorkar ban pyndep ïa ka roster system tang da ki sngi ne ki taiew".
“Ka jinglum jingkheiñ ka dang ïaid shakhmat, ngi dang bunkam ïa kane bad ngi kyrmen ba shen ngin sa lah ban pynkhreh ïa ka affidavit ban ai jubab sha ka Ïingkashari bad ngin lah biang ha kaban shim rai ban pynïaid shakhmat ïa ka jingthungkam thungkam" ong u Conrad.
“Namar ka dei kaba bunkam bha, ki Tnad bapher bapher bad ka Sorkar Jylla ki dang bunkam ïa kane ka kam bad ngi ngeit skhem ba ngin sa lah ban pyndep noh shen" ula bynrap.
Lah ban kdew hangne ba ka Ïingkashari Meghalaya High Court ha ka 20 tarik Ïaiong, kala aipor lai taiew ïa ka Sorkar Jylla ban pyntreikam ïa ka roster system ((Roster System kadei ka jingtreikam, ne jingbuh jingkheiñ kaba da pyni shai lada khot aplikeshon, katno ngut la mang na ka bynta ki jaidbynriew kiba la buh da ka Reservation Policy)) ban lah pyntreikam ïa ka State Reservation Policy ha ka thungkam thungkam hapoh ki tnad Sorkar.
Ka Ïingkashari kala pynsangeh lut ïa baroh ki jingthungkam thungkam hapoh ka Sorkar Jylla katba ka Jylla kam pat don ïa ka roster system ha ka State Reservation Policy.
Kala ong ba kane kan treikam ha baroh ki Tnad Sorkar bad kan treikam ruh ha Jylla haba thmu ban pyntreikam ïa ka Policy ha ka jingïathungkam thungjam.
Ka Ïingkashari kala pynpaw ïa ka jingkyndit ba wat hadien 50 snem ka jingïoh ïala ka jong ka Jylla, ka Jylla kam shym la don satia ïa ka roster system haba pyntreikam ïa ka State Reservation Policy.
Kala buh jingkylli ruh ba kumno ka Sorkar Jylla ka lah ban pyntreikam ïa ka Reservation Policy khlem ka roster.
Shillong, Jymmang 06: Ka Sorkar Meghalaya Democratic Alliance (MDA) hynne ka sngi thohdieng kala mynjur ïa ka song pisa ba kot $98 million ban kyntiew ïa ka eco-tourism (kam jngohkai ïa ka sawkong sawkun ba ithiang ka mei mariang ryngkat ka jingpynriewspah shuh shuh bad ban ai jingiada) hapoh ka Jylla.
Kane ka rai kala mih na ka jingïalang jong ka Kynhun Myntri haba pyntip ba kane ka song pisa ka dei kaban mang na ka Externally Aided Project (EAP) jong ka Meghalaya Eco Tourism Infrastructure Development Project (MEIDP).
Haba ïakren bad ki lad pathai khubor, u Myntri Rangbah ka Jylla Conrad Kongkal Sangma ula ong ba kane ka project ka dei na ka bynta ban tei ïa ki jingtei bapher bapher kiba ïadei bad ka eco-tourism ha Jylla Meghalaya.
Kane ka eco-tourism project ka kynthup ïa jingpynitynnad bad pynriewspah ïa ki jaka ba khring lem bad ka jing shna ïa ki jingtei ba donkam na ka bynta ki nongshangkai ha kylleng ki jaka.
Kawei pat ka long ban pynthymmai ïa baroh ki jingtei kiba la rim ha ki jaka jngohkai, ban pynbha ïa ka lynti ïaid kjat ba sahnam kum ka David Scott Trail bad ruh ïa ki jingdonkam bapher bapher jong ki jaka jngohkai ka Jylla.
U Conrad ula pyntip ba ïa kane ka EAP la mynjur da ka Kynhun Myntri kat kum ka jingdonkam bala buh da ka NDB bad ka Sorkar India.
Haba ban jur ïa ka jingdonkam ban nang pynroi ïa ki shnong ki thaw, u Myntri Rangbah ula ong “Lyngba ka EAP, ngin sa ting ïa ki shnong ki thaw bad ban nang pynjanai ïa ki project kam jngohkai ha kine ki shnong.
Kin don ruh katto katne ki bynta ba ïadei bad ka jingpyniasoh surok".
U Conrad ula ong ba ki don shibun bah ki kam ha kane ka project hynrei haba kyllum lang ïa baroh, ka dei ka jing pynroi ïa ki jingtei ba donkam ha ki jaka jngohkai ka Jylla.
Shillong, Jymmang 07: Ki nongsiat suloi jong ka jylla kiba hap hapoh ka Shooting Association of Meghalaya kila lah ban ïalehkai bha bad kiew shaphrang ha kane ka jait jingïalehkai ïa kaba la sakhi na ka lympung ïalehkai Meghalaya Games kaba dang shu kut ha ka sngi Thohdieng hynrei kila ïalehkai bha watla kila shah pynthut ha ka khlam jingpang Covi-19 kumba long lem kiwei pat ki nongïalehkai.
Ka jingïalehkai siat suloi la pynlong shi bynta ka 7th State Championship.
Ïa kane ka jingïalehkai la pynlong ha indoor and outdoor range jong ka Assam Regimental Centre kaba don ha Happy Valley.
“Kane kadei ka championship kaba nyngkong hadien ka jingshah pynthut ha ka khlam jingpang Covid-19 bad nga ngeit skhem ba phi la lah ban wanphai bad kiew shaphrang," ong u Bah John F Kharshiing President ka SAM bad Working President ka Meghalaya State Olympic Association (MSOA) hadien bala kut ka lympung ïalehkai Meghalaya Games.
“Da ka jingkyrshan jong ka Assam Regimental Centre, ngi kyrmen shem ba ka Meghalaya kan lah ban ïalehkai bha ha ka North East Olympic Games," u la bynrap.
Ka NE Games kan sa long ha nongbah Shillong mynta u snem.
Ka North East Small Finance Bank kala ai jingïarap da ka rifle ïa ka SAM, ïa kaba la aiti ha ka sngi plie pyrda ïa ka lympung ïalehkai Meghalaya Games ha ka sngi Ba-ar.
Kine ki rifle kadei kaba wanrah na shabar bad bala shna da u Walther kaba kot da ki lak tyngka.
“Ngi da sngewnguh shi katdei eh ïa ka NESFB kaba la ai jingïarap ïa ki rifle," ong u Bah Kharshiing.
“Kane kadei ka jait jingïalehkai kaba rem dor tam bad na bynta ka SAM ban don la ki jong ki rifle kan ïarap shibun na bynta ban nang kyntiew shuh shuh ïa ka jingïalehkai.
Ngi kyrmen skhem ruh ban don la ka jong ka jaka ïalehkai ïasiat ha kawei ka sngi.
"Ha ka sngi kut jong ka jingïalehkai la sakhi lang u Brig DCS Kanyal kum u kongsan.
U la ong ba ki dang don shibun ki nongïalehkai kiba don ka sap ha ka jylla Meghalaya bad ruh ha ka thaiñ North East bad kyrkhu kyrdoh ruh ïa ki nongïalehkai, SAM bad ïa ka MSOA ba kin nang kiew shaphrang.
U Bah John Kharshiing u la ïroh ruh ïa u General Secretary ka SAM u Neil Sootinck, da kaba ong ba u dei u rishot ba radbah jong ka synjuk ban pynlong ïa kane ka jingïalehkai.
Shillong, Jymmang 6 : Namar ba ka rta jongka Jingkieng bad ka Dam ha Umiam ka la kut la kumba 15 snem ei ei mynta ka sorkar ka la shim khia bad thaw ki lad ki lynti khnang ban lait na kino kino ki jingjia ba sngewsih da kaba u Symbud Myntri Rangbah ka jylla u bah Prestone Tynsong u la pyntip mynta ka Sngi Thohdieng ba ka sorkar ka la pynkhreh mynta ban tei noh da ka jingkieng ba thymmai ka ban ïaid lyngba ka jaka ba pyndonkam ki shipai ha kaba jngi ne leh ia ki jingialehkai sport hapoh um kaba ha Umiam harud ka surok bah Shillong sha Guwahati shwa ban poi artat kane ka jingkieng Dam.
Haba ïakren bad u Mawphor, u bah Prestone u la ong “Ha ka jingshisha shwa ba ka ïing bishar ba don burom jongka jylla ka High Court kan pynmih ïa ka hukum, na ka liang ka sorkar la kumba ar taiew ei ei mynta ka la dep thung ïa u consultant bad la dep leit jurip ruh ïa katei ka jaka bad ka biang bha ban tei ïa ka jingkieng ba thymmai nalor ba ka kham lyngkot shuh shuh ka jingjngai ban ïa ka jingkieng kaba rim ruh".
“ Ha kaba ïadei pat bad ka hukum jongka ïing bishar ban ym shah shuh ïa ki kali kiba kit palat shiphew ton ban ïaid nalor katei ka jingkieng , ïa kane ka kam ngi la bynshet ha ka Chief Secretary jongka jylla I kong R.V Suchiang bad ha kane hi ka taiew ban wan in sa lum ïa ki bor synshar District ban ïakren bad pynbeit kumno ban peitngor bad ban khang ïa ki kali ba kit palat ïa ka shiphew ton ba kin ym ïaid shuh nalor kane ka jingkieng.
Hadien kane ngin sa ïashong jingïalang biang ban pyntreikam ïa ki rai".
ong biang u Symbud Myntri Rangbah.
U la ïathuh “Namar ba kane ka jingkieng ba mynta ka la kut ka rta la palat 15 snem mynta kumta ka sorkar ruh ka la shim khia ban wad da kane ka jaka ban tei ïaka jingkieng ba thymmai".
Na ka liang u Consultant bad ka kynhun jongu hadien ba ki leit jurip ïa ka jaka ki la ai kaiphod ba ka jaka ka biang bha ban tei ïa ka jingkieng ba thymmai.
Ha kane ka taiew ban wan un sa wan bad ka kynhun jongu ban test ïa ka khyndew bad ban bishar bniah la kane ka jingtei ïa ka jingkieng ka don jingktah ne em ïa ka Dam, ïathuh biang u bah Prestone.
“ Hadien ba ngi la ïoh ïa ka kaiphod kaba bniah na u Consultant bad ka kynhun ba ka biang ban pynïaid shakhmat ïa ka kam kumta ngin sa pynkhreh ban tei noh ïa kane ka jingkieng ba thymmai.
Lah ban pynkynmaw ha u snem 2019 ki heh ka MeECL ki la ïathuh hakhmat ka Assembly Committee on Environment ba la ïalam ha kato ka por da u bah S.K Sun ( Bam kwai ha dwar U Blei) ba ka rta jongka dam ka la nang duna bad hiar sha ka 41 snem namar ka jingdap palat ka ktieh kaba wan tuid na ki wah ba wan nangne na sor Shillong.
Ha ka jingshisha ki la ïathuh ka rta jongkane ka dam ka dei 100 snem bad lada ym dei ba jur ka jinglang ktieh ka dei ban kut haduh 2065 hynrei namar ka jingdap ktieh ka la hiar noh sha ka 2024.
Ka sorkar ka la phah ruh ïa ki kompani ban jurip bad lum jingkheiñ katno kan lut lada pynkhuid ïa ka dam da kaba sei ïa katei ka ktieh.
ïa kane ka dam la sdang tei ha u snem 1960 bad la lah ban pyndep ha u snem 1965.
Na ka liang u Symbud Myntri Rangbah ula ïathuh ba ka sorkar ka dang thaw ruh sa kiwei kiwei ki lad ban pynsting ka jingïaid kali nalor katei ka jingkieng da kaba yn shna sa kawei ka surok Bypass ban kdat na kane ka Mawlai Bypass ïaid lyngba ka Umrynjah bad poi sha Umroi bad ïasoh ïa kane ka Shillong Bypass.
Ki ban leit sha Guwahati kin sa khun pat shaneng bad hiar sha Guwahati bad kiba leit shaki thain Jowai kin khun sharum.
Nalor kane ka DPR jongka Western Bypass ruh ka la dep artat bad ïa kane la peit hi da ka NHIDCL.“ Nga kyrmen lyngba kine ki ar tylli ki surok ba thymmai kan dang ïarap shuh shuh ban pynsting ka jingiaid kali nalor ka jingkieng dam.
Namar kane ka jingkieng ka long kaba donkam haduh katta katta ba ka dei ka surok kaba jan tam ban poi sha Shillong" Pynkut u Symbud Myntri Rangbah.
Shillong, Jymmang 07: Ka kynhun Hynñiewtrep ka la ïoh ban rah ïa ka nam ladhuh ha ka jingïalehkai Final jong ka “J.H.Lyngdoh Memorial Trophy-Shillong Open Khasi Knock-Out Cricket Tournament," ba la pynlong da ka Seng Samla Mawroh ha ryngkat ka jingïatreilang bad ka Meghalaya Aids Control Society, Shillong ïa ka ba la pynhap pyrda noh hynne ka sngi ha madan jong ka LP School Mawroh, Kyntonlieh.
Kane ka jingïalehkai ka la long ka ba shongshit bad ka ba mar ïakhaid tad hadien ba ka kynhun Hynñiewtrep ka la lah ban pynrem noh da san wicket pyrshah ïa ka Lumshyiap.
Ha kane ka tournament ki la don haduh 32 tylli ki team ki ba la wan ïashim bynta, bad ka kynhun lahduh ka la ïoh ïa ka song pisa ka ba 50 hajar ha ryngkat ka trophy katba ka ba ar ka la ïoh 25 hajar ha ryngkat ka trophy ïa ka nam man of the match la ïoh rah da u Benny Lyngdoh bad man of series da u Richmond Nongdhar.
Ha ba ai jingkren kum u Kongsan ha ka jingïalang, u Bah PT Sawkmie ha ka ba nyngkong u la ai ka jingïaroh ïa ka Seng Samla Mawroh ka ba la lah ban pynlong ïa ki ba kum kine ki tournament ki ba i shongkun bad ki ba lah ban kyntiew ïa ki samla don sap ha ki jait jingïalehkai bapher bapher.
U MLA u ba la noh synñiang ruh sha ka Seng Samla na ka bynta ban pynlong ïa kane ka tournament ka jop, u la kyntu ruh ba kan ïai bteng ha ka ban pynlong ïa ki jingïalehkai sport bapher bapher khnang ban lah ruh ban kyntiew ïa ka imlang ka sahlang bad ka jaidbynriew hi baroh kawei.
U la kyntu ruh ïa ki samla ki ba don ha la ki jong ki sap ki phong ba ki dei ban don ïa ka thong bad ka mynsiem ïaleh khnang ba kin ïoh ïa ka jingjop ha ka jingim kaj ong ki.
Kumba ka long mynta u la ong ba ka kam ïalehkai sport ka la kylla long kawei na ki lad kamai kajih ba kongsan.
Shuh shuh u la pynpaw ruh ka jingsngew sarong ban ïohi ba mynta ki samla Khasi ki la kiew shakhmat ha ki kam ïalehkai sport bad ki ba la leit ruh ban ïa aireng sha ki bynta bapher bapher jong ka ri.
Ha kane ka jingïalang la ïoh ruh ka jingkren na u Bah PJ Lamare Rangbah Shnong Mawroh ha ka jingïadon lang ki nongkitkam jong ka Seng Samla Mawroh bad kiwei kiwei.
Nongstoiñ, Jymmang, 7: Ki paidbah nongrep ki dei ki rishot ba skhem ha ka ban kyntiew ïa ka ïoh ka kot, ka kamai kajih bad ban pyndap ïa ki jingdonkam hapoh ka jylla.
Hynrei, na ka daw jong ka jingkylla jong ka suiñ bneng, ka mariang bad ka jingnang ring sdot jong ka khyndew kumta katba nang rep nang syrdep.
Ha kine ki 15 snem kiba la leit noh, ka sorkar ka la ju pynshlur ïa ki nongrep ba kin pynkylla noh ïa ka rukom rep bad ban pyrshang ruh da kiwei pat ki jait symbai.
Hynrei ki nongrep pat ki ïakynduh jingeh namar kim lah ban ïoh ïa kiwei pat ki jait symbai, lada ka sorkar kam thaw ki lad ban pynpoi sha ki lyngba ki tnad treikam kiba dei peit ïa ka rep ka riang.
Bun bah ki nongrep kiba shong ha ki nongkyndong lei lei, wat tang ïa ki ophis kiba dei peit ïa ka rep ka riang kum ka Agriculture bad Horticulture Department kim tip haei ki don.
Kawei pat ka jingeh ba ki paidbah ki ïakynduh ka long namar ba ki nongtrei ha ki ophis kiba peit ïa ka rep ka riang ki duna palat ha kaba ki paidbah nongrep kim ju ïoh satia ïa ki jinghikai lane ki jingpynshai paidbah ha ki shnong ki thaw.
Kumta kumno tip ban kyntiew ïa ka rep ka riang bad kumno ban pyndonkam ïa ki symbai ban rep katkum ki aïom kiba biang.
Ki don ruh ki nongrep kiba hadien ba ka sorkar ka la pynbna paidbah ba kan pyntreikam ïa kawei ka mission ban rep ïa uwei u jait jingthung u ba la tip kum u “Jatropha" bad na u symbai jong u lah ban shna Diesel bad Petrol.
Kumta ki la don kiba la pyrshang ban thung, hynrei suki suki ka shu jah rngai khlem poi shaei shaei ruh.
Nangta kawei pat ka mission ka dei ka “Agar Mission" kaba la wan ban plie da u Dr.Mukul Sangma ha phyllaw jong ka ophis Horticulture ha Nongstoiñ ha u snem 2013 ha ka por ba u dang long kum u Myntri Rangbah.
La khmih lynti ba katei ka mission kan treikam bha namar lada thung ïa kitei ki jait dieng Agar, ka long ruh kum ka jingpyn jyrngam ïa ka mariang.
Hynrei katei ka mission ruh ka shu jah klep shano ruh ym don ba tip.
