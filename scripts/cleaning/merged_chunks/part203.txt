Ka jingsngewbha ne ka enjoyment kam lah satia ban pynhun ïa ki briew ha kano kano ka kyrdan, dei na kata ka daw ba ki ïit ïa kiwei pat ki jingsngewbha kiba kham khlain bor bad u drok u dei u wei na ki atiar ba khlain bor tam bad shisien ba la ngat la long kumba thep ha along dalade ïalade.
Ha kaba kut lada kim ïoh ïa u drok ki samla kim salia ban leh ïa kano kano ka kam ruh bad kin ïaleh kat lah katïai ban pynngop lem ïa kiwei khnang ba kin long ki nongkyrshan jong ki.
Ki nongdih drok kim lah ban shu long nongthied sah, hynrei kin ïit ïa ki lad ki lynti kumno ban ïoh ban die de ïa ki khnang ba kin lah ban kyrshan ïa ka jinglut ba shyrkhei.
Dei na katei ka daw ba la lah ban ïohi ba ki pulit ryngkat ka jingiatreïlang jong ki Dorbar Shnong ki la ïoh ban kem ïa ki samla kiba pyrshang ban pynïaid ïew ïa ki drok hapoh ka shnong.
Baroh shi katto la ju bna ba kum kine ki kam ki jia ha ki shnong kiba ïa shong khleh bad kiwei pat ki jaidbynriew, hynrei mynta kane ka kam ka la rung wat ha ki shnong ba ïashong tang para khasi ruh.
Ka long kaba shyr khei ba kumno kitei ki samla ba die drok ki ïa pyrshang ban pynngngop ïa ki khynnah skul kiba dang lung dang rit ka rta.
Ka long kaba donkam ïa ki longïing longsem ban long kiba husiar bad kum ki kmie ki kpa donkam ban peitngor bha ïa la ki khun ki kti.
Uwei u rangbah u la ong ba ki kpa khamtam lei, kiba dei ki nongkamai ka ïing kim dei ban pyni kop ne khyllew hakhmat ki khun ba haduh katno ki kamai namar ba kane ruh ka ïalam bakla ïa ki khun ki kti bad ka jingsngew riew spah jong ki ka wanrah ïa ka jingsngew sarong.
Katno ka long kaba sngewlyngngoh ba ki don ki longïing kiba ki kmie ki kpa ki la hap ban bsa ïa ki jingdonkam drok jong ki khun jong ki tang na ka daw ba kim lah ban peit ïa ki jingktah jong ka jingkyrni dih drok jong ki.
Haduh kumba 2000/- tam shi sngi ki don ki kmie ki kpa kiba shlan ban iarap kyrshan pisa ban pynïoh ïa ki drok na ka bynta ki khun jong ki.
Hynrei ha kaba kut kim shan bad ki hap ban leit ïalam noh ïa ki khun sha ki jaka aijingsumar.
Ki Dorbar Shnong ki donkam ban peitngor shisha bad shim khia halor kane ka phang kaba lah ban ktah jur ïa ka imlang shlang.
Ki bor pulit barabor ki long kiba iatreïlang bad ki paidbah ha kiba bun ki khep ba kum kitei.
Ka sorkar ka donkam ban shimkhla ban wanrah ïa ki lad jingpynsngewthuh paidbah kiba kham khlain halor katei ka phang khnang ba ki longïing kin long kiba phikir bad kiba peitngor.
Nongstoiñ, Nohprah 6: Ka seng Hynñiewtrep Youth Council ha ka jingïalam jong u samla Blastarland Sohmad u General Secretary jong ka Nongtrai Circle, ha ka sngi nyngkong ka la ïoh ban leit peit hi da la ki jong ki khmat bad ai jingïarap ïa kawei ka longïing, ba la shah thang dusmon ïa ka ïing kaba dei ka ïing jong ka Trisia Ïawphniaw na ka shnong Umkait.
Katkum ka jingïoh jingtip ki nongïalam ka seng HYC, la ïathuh ba ïa katei ka jingjia la kynnoh ba la leh da u lok barim jong ka u Bah Tailan Sangriang shnong Riangkang.
Ka daw la ong ba ka dei na ka daw ba ki la ïa shong khlad la kumba mynta la lai bnai ei ei.
Kumta na ka liang ka seng ka pynpaw ka jingsngewkhia bad pynrem jur ïa u ne u briew, u ba la leh ïa kum kine ki jait kam ki bym ïahap shuh bad ka imlang ka sahlang, ha ka long briew man briew kaba pyntieng pynsmiej bad pynsuhjer ïa ki briew, khamtam ha ka dong ka thaiñ hi baroh kawei.
Kane ka jingleh jong une u briew, na ka liang ka seng kam lah ban pdiang, namar ha kane ka dong bad ka thaiñ ym pat lap bad shem ïa kum kine ki jait kam.
Na ka liang ka seng ka kyrpad ïa ki briew jong ka aiñ ba kin pynshitom bad ai ka jingsneng ka ba tyngeh, khnang ba kan ym jia shuh ïa kum kine ki jait kam.
Kumba la ïoh jingtip ba mynta la ïoh kem ïa utei u rangbah u ba la suba ba u la leh ïa katei ka kam.
Nongstoiñ, Nohprah 6: Ka Inspection Bungalow jong ka tnad PWD ® kaba don ha Nongstoiñ, hadien ba la pynbha bad pynbit pynbiang ka la long ka jaka kaba la khring bad kaba itynnad tam napdeng ki IB ha Nongstoiñ.
Hadien ba la pynbha bad pynlut ruh kumba 5 klur duna ei ei, u Bah Prestone Tynsong Deputy Chief Minister ka sorkar Jylla, u la hiar hi dalade ha ka 17 tarik u bnai ba la lah ban plie syndon ïa ka.
Hynrei, ha kine ki sngi ki la sdang mih ki jingkynthoh bad jingkynnoh ba bun jait ïa katei ka IB, ka la don ka jingthmu sop sop ban shu aiti ha u riew shimet kiba don syndah bad don jingïadei ba jan bha bad ki ‘lei san snem, khlem da ïaid da ki lynti lane ki kyndon treikam ba shong aiñ.
Ki katto katne ki riew rangbah ha sor Nongstoiñ ki bym kwah ban pynpaw kyrteng ïalade, ki la kynnoh ba katkum ka jingtip ba ki ïoh, la ong ba la thmu ban shu ai ha u riew shimet ba un pynïaid ïa katei ka IB, khlem da khot tender paidbah kumba ka dei ban long.
Ki la kynnoh ruh ba kane ka kam ka la poi ruh sha ki heh ki haiñ jong ka PWD shaduh Shillong, imat wat ha ka miej Minister ruh bad kaba sah ka long ban shu mynjur noh lyngba ki kot ki sla.
La kynnoh ruh ba katkum ka jingïoh jingtip malu mala, la ong ba yn ai wai ha ka dor kaba tang 20 hajar shi bnai.
Ka jingkylli ba ki buh ka long lada la pynlut 5 klur ban shna bad pynbit pynbiang ïa ka, hato katno snem ka PWD ka mut ban ai wai bad tad haduh lano yn lah ban pynmih ïa ka jinglut haba thmu ai wai 20 hajar tyngka.
Hato mano ba shna bad ba mang ïa kane ka IB, ka PWD ne Revenue ï.
Ka jingkwah jong ki paidbah Nongstoiñ hi ka long ba dei ban khot da ka beit da ka ‘Legal Tender Bidding System’, ki la ong.
Ki la buh jingkylli ba hato ka mut aiu kane ka rukom leh ban shu lilam lut ïa ki building bad ki jingdon jingem jong ka sorkar ha ki riew shimet.
Kane ka sorkar ka dei kaba shu lilam lut ïa kiei kiei baroh naduh ka MeECL bad kiwei kiwei, ki la kynnoh.
Halor kine ki jingkynthoh bad jingkynnoh da ki riew paidbah ka sor Nongstoiñ, u nongthoh khubor haba kylli na u Superintending Engineer ka tnad PWD ® Bah J.Lakiang ban tip ïa ka jingshisha, hynrei ka jubab kam da long kaba shai bha.
Tangba u Bah Lakiang u la ong, “Ngam shym pat la ïoh jingtip haduh mynta ba ka la don kata ka jingthmu ban ai lane phah pynïaid hano hano, namar ha ka jingshisha te na ka liang ka tnad ka dang pynkhreh shait shait ïa ki jingdonkam ban pynïaid ïa kane ka IB".
U la ong ruh, “Lada dei ban ai hano hano ruh ngin hap ban ïaid da ka lynti kaba dei kaba shong aiñ bad ka ban ai jinghun ïa baroh.
Lehse lada ka la don kata ka rukom treikam thymmai (system) ha kaba lah ban shu ai ha uno uno ruh.
Hynrei dei ban ïaid hi da ki lynti kiba shong aiñ, ym ban shu shim shu pynïaid hi da mano re mano".
Nongstoiñ, Nohprah 6: U bah Prestone Tynsong symbud Myntri Rangbah ka jylla mynta ka sngi hatmajai, u la hiar sha Riangdo ban plie ïa u mawnongrim jong ki surok kiba la dep trei bad ki bym pat pyntrei kiba hap ha ka Mawshynrut PWD Division.
Ha kane ka sngi la pynlong ïa ka jingïalang plie ïa utei u mawnongrim ha madan phutbol jong ka shnong Riangdo, ha kaba la ïadonlang da u bah Gigur Myrthong MLA ka Mawshynrut, u bah Macmilan Byrsat MLA ka Nongstoiñ, ki ophisar na ki tnad treikam jong ka sorkar kiba dei na Nongstoiñ bad mawshynrut, ki rangbah shnong bad ki paitbah.
Ha shuwa ban plie ïa u maw nongrim la ïoh ïa ka jingkren pdiang na u bah F.Sohlang Executive Engineer ka PWD Nong-stoiñ Division.
Nangta la ïoh ïa ka jingpynshai na u bah James NS Lakiang Superintendent Engineer PWD Western Circle Nongstoiñ, ha kaba ïadei bad ka jingtreikam jong ka tnad PWD ryngkat ka jingdon jong ki surok kiba la dep pyntrei bad ki ban sa pyntrei, kum ka surok na Thaïem sha Mawsyrpat kaba jngai kumba 12 kilomitar, kiba la mang pisa da ka sorkar na ka bynta ban pynsuk ïa ki paitbah ha ka leit ka wan, ka kit ka bah bad kiwei kiwei ki jingdonkam ba man la ka sngi.
U bah Prestone Tynsong hadien ba u la plie ïa u maw nongrim, u la ong ba ka jingshah kynthoh jong ka sorkar MDA ba la ïalam da ka NPP ha kine ki sngi ka jur bha, namar ba kitei ki nongkynthoh kim shym lah ban leh ei ei ha ka por ba ki don ha ka sorkar.
U la ong ruh ba naduh u snem 2003 u la long nongmihkhmat bad u la lap ba kane ka san snem kaba mynta, ka dei ka snem kaba jynjar tam bad kaba sniew bok tam na ki sorkar baroh.
U la pynkynmaw ba ha u snem 2018 naduh ba kane ka sorkar MDA ka la shimti ïa ka jingsynshar, ka jingktah kaba nyngkong eh ka dei ka them Metor, sa ka jingjia ha Ichamati, ka CAB kaba la kylla CAA, ka khlam covid 19 bad kiwei.
U symbud Myntri Rangbah u la kyntu ruh ïa ki paitbah khamtam ïa ki kmie ki kpa bad ki khynnah samla, ba kim dei ban shah ïalam bakla ha ki social media kiba pynphriang ïa ki khubor ki bym shisha.
Hynrei ki dei ban sngewthuh bad pynshong nongrim ïa kaei kaba dei bad kaei kaba lait.
Hadien ba la plie ïa u mawnongrim u bah Prestone Tynsong u la leit ban plie ruh ïa ka ophis jong u Executive Engineer jong ka PWD Mawshynrut Divission kaba don ha Riangdo.
Mawkyrwat, Nohprah, 06: Ka Seng Samla Shnong Sohkhyllam da ka jingthmu ban ai mynsiem na ka bynta ki samla jong ka shnong Sohkhyllam ka la ïoh ban pynlong ïa ka jingaikhusnam bad pynkup burom ïa ki 4 ngut ki samla ba la leh bha ha ki eksam bapher bapher bad kumjuh ruh ka jingpyni sap ne ka Talent Show jong u snem 2022.
Ïa kane ka prokram ka pynlong hapoh ka Sohkhyllam Resource Centres ha kaba ki la don haduh 20 ngut ki nongïashimbynta ban pyni ïa ki sap kyrpang bapher bapher ba ki samla ki don kum ha ka Jingshad, Jingrwai, Jingdro Dur, bad kiwei kiwei de.
Hadien ba kut ka prokram, la ïoh ruh ban pynbna ïa ki nongjop ha kaba u Hamebanjop Jyrwa ha ka kyrdan ba nyngkong, ka Kynhun Shad Tynrai ka Susana & Group ha ka kyrdan ba ar bad ha ka kyrdan ba lai la ïoh da u Deibanjop Syiemlieh bad ha ryngkat ki 5 tylli ki khusnam kyroang.
Ha katei ka sngi na ka liang ki nongkren ki la ai jingïaroh ïa ka Seng Samla Shnong kaba la pynlong ïa kum kine ki program ki ban long kawei na ki lad ban pynshlur ïa ki hep kiba rit bad kumjuh ruh ki khun samla shynrang bad kynthei jong ka shnong ka thaw ba kin lah ban pyni bad sei ïa ki sap ki phong ba ki ki don bad ha kajuh ka por kiba long ki lawei na ka bynta ka shnong, ka ri bad ka Jaidbynriew.
“Lyngba ka jinglah jong ki khun samla ban pyni bad pyndonkam hok ïa ka sap ba ki ki don kan long kawei na ki lad ba kin ïoh ban kamai jakpoh ha ka jingim ka jong ki", ki la ong.
U kongsan ha kane ka sngi u dei u bah Sounder Strong Cajee, u ba dei u kyrtong jong ka TMC na Mawkyrwat Constituency, ka kong Shidalin Marngar kum ka symbud kongsan, u Myntri Shnong Soh-khyllam, bah P.Wanniang, ka kong Loris Jyrwa bad kiwei kiwei ki Rangbah, ki Longkmie bad ki nongkitkam jong ka Seng Samla Shnong ryngkat ruh ki hep barit.
Nongpoh, Nohprah 06: Kum ka thong ban pynkhlaiñ ïa ka party UDP ha Ri Bhoi bad kum ka jingpynkhreh na ka bynta ka election 2023 ban sa wan ha ka jylla, u Working President ka UDP Ri Bhoi bad uba dei ruh u MDC ka Nongpoh, u Bah Balajied Rani mynta ka sngi u la ai mynsiem bad pynshlur ïa ki nongïalam ka UDP Youth Wing ba ki dei ban trei borbah na ka bynta ban pynkhlaiñ ïa ka party ha kane ka election 2023 ba ka party UDP na Ri Bhoi ka dei ban khur ïa ka nam jop ha baroh ki san tylli ki Constituency.
U Bah Balajied Rani u la pynshlur ïa ki nongïalam ka UDP Youth Wing ban trei na ka bynta ka party, ka dei ha ka jingïalang kaba la long mynta ka sngi ha Sajer Nongpoh, ba ka UDP ka la sei da ki nongïalam ba thymmai ka UDP Youth Wing Ri Bhoi District, kiba sa shim ïa ka lyngkor nongïalam na ka bynta ban pynkhlaiñ ïa ka party.
Haba kren ha ka jingïalang ban pynskhem ïa ki nongïalam ka UDP Youth Wing Ri Bhoi District, u Bah Balajied Rani, u la ong ba ngim lah ban tip ïa ka lawei ka ri jongngi, hynrei ngi don ka jingkyrmen ha ki khun samla ba kin long ki nongkit nongbah na ka bynta ka eh ka shon jong ka ri bad ka jaid bynriew.
U la ong ruh da kaba ai mynsiem ïa ki samla ba ngin lah ban weng ïa shibun ki jingeh bad ki jingsahdien jong ka jaid bynriew, ka dei tang haba ngi don ha ka bor ha ka liang ka synshar ka khadar bad dei namar kane ka daw kum ki samla kim dei ban phai dien bad ki dei ban don ka thong kumno ba ka party UDP kan ioh khur ïa shibun ka jingjop ha kane ka election 2023 khnang ba haba ngi don ha ka bor ngin lah banleh shibun ki kam kiba dei na ka bynta ka jingmyntoi jong ka ri bad ka jaid bynriew.
Shuh shuh, u la ong ruh ba ka jingkhlaiñ jong ka jaid bynriew jongngi, ka shong ha ka tyrpeng ki khun samla bad namar kata, kum ki samla kiba la shim ïa kane ka lyngkor nongïalam hapoh ka party, kim dei ban shong thiah thai, hynrei ki dei ban trei shitom ban pynkhlaiñ ïa ka party bad lada ka party ka khlaiñ ngin lah ban pynjop ïa bun ki kyrtong ka UDP bad dei tang haba ngi don ha ka bor ne ngi ioh bat ïa ka jingsynshar shibun ngin lah ban pyndep ïa ki mat ki jura jong ka jaid bynriew kiba dang sahteng khnang ban khlaiñ ka jaid bynriew jongngi, u la bynrap.
Jowai, Nohprah 06: U ma A.A Shullai haba ïakren bad ki lad pathai khubor mynta ka sngi ha Jowai ula khot ïa ki paidbah nongthep Vote jong ka jylla “lada ki donkam ïa ka jingkylla ha baroh ki liang ki dei ban phai khmat sha kane ka party All India Trinamool Congress (AICT) namar dei tang kane ka party kaba don jingkyrmen bad kaba ïeng ïaleh pyrshah ïaka jingthombor jong ka sorkar MDA".
Ïa kane u ma A.A.Shullai ula pynban hadien ba uwei na ki riew rangbah ha ka saiñ hima sima u ma Madonbai Rymbai uba dei ruh u CEM ba rim ka JHADC ula wan shakhmat ban ai jingkyrshah ba pura ïa u ma Shullai ha kane ka kynti kum u kyrtong MLA 2023 na ka 2-Jowai Constituency.
Na ka liang u ma Shullai ula pyntip ba ka jingmih jong u na ka Congress ban leit pynïasoh ïalade sha ka AITC ka long halor ka jingrai lang jong ki nongïalam ka Congress ym da kaba ula shuh leh marwei hi.
Ula pyntip ba ha kane ka 10 tarik u Nohprah (Saitjaiñ) ha ka por 10 baje mynstep kan don ka jingïalang paidbah ha madan Jrisaleiñ bad ha kane ka sngi yn pdiang ïa u kum u Candidate bad pynskhem ïa ka Block Committee Jowai da ka jingwan synran lang jong ki nongïalam ba hakhmat ka AITC, ha ka juh ka por u khot lang ïa baroh ki paid nongkyrshah ban wan sakhi lang ha kane ka sngiU ma Madonbai Rymbai ula pyntip ba ka don kawei ka Political Party kaba dawa tiket MLA ïa u ban ïakhun ïa ka Election MLA, hynrei lada um lah ban ïakhun da ka jingbynïabeit lang ula rai rangbah ban ai jingkyrshan ïa u ma A.A.Shullai kum u riew shimet.
Nongpoh, Nohprah 06: Ka party UDP mynta ka sngi kala pynskhem syndon da ki nongïalam ba thymmai jong ka Youth Wing ban pynkhlaiñ ïaka jingtrei jong ka party ha Ri-Bhoi shibynta ban pynkhreh ruh ïaka elekshon 2023 haka jingïalang kaba la long mynta ka sngi ha Nongpoh.
Ki nongkitkam ba thymmai jong ka UDP Youth Wing ki kynthup ïa u Bah Bah Balajied Rani MDC Nongpoh kum u Chief Adviser, Senior Adviser Bah Micheal Kharhunai, Adviser Bah Najim Kharmalki, Lastforius Marngar kum u President, Rojesh Lapang Working President, Juban Swer Vice President, Prosper Dorphang General Secretary, Rahul Makri Join Secretary, Assistant Secretary samla Sweety Mawphniang, Shanlang Ronghang, Robinson Umbah bad kiwei kiwei, bad ha ki la ioh ruh ban pynskhem ïaki samla kiba na kylleng jong ka Ri Bhoi kum ki dkhot ba pura jong ka UDP Ri-Bhoi Youth Wing.
Ïa kitei ki nongkitkam ba thymmai la pynskhem da u Bah Balajied Rani, Working President ka UDP ha Ri-Bhoi haka jingdonlang u Bah Tirot Sing Suchiang, Joint Secretary State UDP Youth Wings, Richard Syiem President ka Shillong City Youth Wings, Bah RR Makdoh Senior Adviser UDP Ri-Bhoi bad kiwei kiwei ki nongïalam jong ka party.
Kane ka jingjied thymmai ka UDP Ri Bhoi da ki nongïalam ba thymmai ka UDP Youth Wing ha Ri Bhoi, ka long sih bynta ban pynkhlaiñ ïa ka party bad ruh kum ka jingpynkhreh na ka bynta ka election 2023, ba ki samla kin trei bor bah na ka bynta ka jingjop jong ka party UDP ha Ri Bhoi District.
Nongpoh, Nohprah 06: Ban ai jinghikai bad ban kyntiew ïa ki nongrep ha ka liang ka ioh ka kot lyngba ki kam rep ki kam riang, ka Ri Lajong Farmer Produce Organization ryngkat ka jingïatrei lang ka College of Post Graduate Studies in Agricultural Sciences, Umïam ha ka sngi Saitjaiñ ki la pynlong ïaka prokram ai jinghikai halor ka kam rep Tyrso kaba ki nongrep ki lah ban thung ïa u Tyrso ha ki pynthor KbaÏa kane ka prokram ai jinghikai la pynlong ha ka Shnong Umklai ha kaba la wan ban shim bynta da kiba bun ki nongrep bad ki scientist na College of Post Graduate Studies in Agricultural Sciences, Umïam ki la wan ban ai jinghikai kumno ban thung Tyrso ha ki pynthor kba.
Nalor ki nongrep kiba la wan shim bynta ha kane ka prokram ai jinghikai bad ki Scientist na College of Post Graduate Studies in Agricultural Sciences, Umïam, ha kane ka sngi la don lang ruh ka Kong Marian Maring, kaba dei ka President ka Ri Lajong Farmer Produce Organization, Ri Bhoi bad u Paralat Toor, Vice President ryngkat kiwei kiwei ki nongïalam ka Organization.
Lyngba jong kane ka sngi, ka College of Post Graduate Studies in Agricultural Sciences, Umïam bad ka Ri Lajong Farmer Produce Organization, Ri Bhoi ki la sam ruh ïa u symbai Tyro bad kiwei ki symbai jhur sha ki nongrep kiba la wan ban shim bynta ha kane ka prokram ai jinghikai ban kyntiew ïa ka ka kam rep Tyrso da kaba rep ha ki pynthor Kba.
Kumba la pynpaw da ka Kong Marian Maring, president ka Ri Lajong Farmer Produce Organization, ka jingthmu ba la pynlong ïa kane ka prokram ai jinghikai, ka dei shi bynta ban pynshlur ïa ki nongrep ban rep ïa u Tyrso ha ki pynthor kba khlem da pyndonkam dawai bad ha kajuh ka por ruh ban kyntiew ïa ka ioh ka kot ki nongrep lyngba ki kam rep ki kam riang kiba ngim donkam shuh ban dang pyndonkam dawai khnang ba kan nym ktah ïa ka koit ka khiah ki paidbah kiba bam ïa ki jhur ba rep ki nongrep.
Shuh shuh, ka la ong ruh ka Ri Lajong Farmer Produce Organization, Ri Bhoi ryngkat ka jingïatrei lang bad ka College of Post Graduate Studies in Agricultural Sciences, Umïam ki don ïa ka thong ban kyntiew ïa ki kam rep ki kam riang kiba ym da donkam shuh ban pyndonkam dawai khnang shngaiñ ki nongbam bad ha kajuh ka por ruh ki don ïa ka thong ba ki nongrep ki dei ban kiew ha ka la liang ka ioh ka kot lyngba ka kam rep bad ruh ba kin lah ban ieng ha la ki jong ki kjat lyngba ki kam rep ki kam riang, ka la bynrap.
Khliehriat nohprah 6: Ka Environment Coordination Committee Elaka Sutnga ka khot bad ïawer ïa ki paidbah ba kiba don ka jingsngewkhia ba kin wan ban ïa snoh kti lang ha ka jingïa ïaid paidbah kaba kin pynlong ha ka 15 tarik mynta u bnai ha East Jaiñtia Hills District, ka jingiaid paidbah kan sdang naduh 1Kilo shaduh ophis u Deputy Commissioner ha Khliehriat.
Na ka liang ka ECC ka pynshai ba katkum ka hukum ba la pyllait da ka National Green Tribunal myn ha ka 8 tarik u naitung 2022 ka la bthah ïa ka sorkar jylla lyngba ka tnat Meghalaya State Pollution Control Board ban lum ïa ka pisa ba la daiñ kuna na ki laiphew wei tylli ki Unit kiba dei ki karkhana kiba la pyntrei beaiñ khlem pat ïoh ïa ka Consent To Established kaba long haduh T5.5 klur tyngka, na ka liang ka NGT ka la dep ai por saw bnai ban leh ïa kane, hynrei wat hadien ba la kut ka por ba la buh ruh kaba kut myn ha ka 8 tarik u naiwieng 2022 ka sorkar kam pat shym la lah ban leh ïa kane.
La ong ruh ba ki nongïalam jong ka ECC ki la dep ban ïa kynduh ïa ki heh sorkar jong ki tnat bapher bapher, kumjuh ruh ïa u myntri rangbah ka jylla bad ïa u Deputy Commissioner ban ïakren halor ki kam ki jam hynrei la ong ba kam don satia kano kano ka jingsei soh.
“Ka sorkar ka la kyntiat beiñ shisha ïa ki paidbah jong ka elaka bad ki paidbah jong ka district bad kumjuh ruh u myntri ba dei peit u khlem burom shuh ïa ka sur jong ki paidbah ka elaka bad khlem burom shuh ïa ka jingim ki nongshong shnong, ha kaba wat ka NGT ruh ka la shim ba ka sorkar kam shym la shim khia ban ïada ïa ka jingim jong ki nongshongshnong, watla ngi la don bun ki jingiakynduh lang bunsien, hynrei ngi iohi ruh ba ka sorkar ka leh mynthi bad leh kyllut bad kam shym la leh ruh kumba la dep bthah da ka NGT" ong u kyrwoh.
“Na ka daw ka jingleh mynthi bad leh kyllut ka sorkar ngi ki paidbah jong ka elaka Sutnga ngi la rai ba ngin ïa mih paidbah biang sa shisien ha ka 15 tarik mynta u bnai ban pynpaw ïa ka jingpyrshah ïa kane ka jingleh kuman ka sorkar, ha ka jingshisha ïa kane ka jingïaid paidbah ngi la thmu ban pynlong myn ha ka 25 tarik u naiwieng hynrei na ka daw ba don ka jingjia ba sngewsih kaba la jia ha shnong Mukroh kumta kum ka dak ka jingsngewlem ïa ki mynsiem kiba la khlad ngi la pynkynriah noh ïa kane ka rally sha ka 15 tatik u nohprah" Pynkut u kyrwoh.
Jowai, Nohprah 06: Ka Khasi Students’ Union (KSU) War Jaiñtia Circle bad ka Khasi Students’ Union West Jaiñtia Hills District ha ryngkat ka H.N.Y.F Southern Riwar Circle ha kane ka 3 tarik mynta u bnai ka la hiar sha ka Shnong Rongkum Amlympiang ban pynsangeh mardor ïa ka jingpyntrei ïa ka jingker sainar siah (Border Fencing) ha kitei ki jaka.
Kine ki ar seng marsien ïoh jingtip ba ka Sorkar ka la sdang ban ïaid shakhmat ïa ka Border Fencing ka la leit ban pynsangeh shisyndon bad ban beh ïa kine ki nongtrei jong ka Company na ka daw ba ka seng ka dawa ba kat bym pat lah ban pynthikna ïa u Pud u Sam uba thikna bad ban ker na Zero Point.
Kine ki ar Seng kin ym pdiang ïa kane ka jingleh jong ka Sorkar ha shilynter u Pud u Sam jong ka India bad Bangladesh hapoh War Jaiñtia.
La ïathuh lada kin ker ïa kata ka 150 yard kat ktah lut ïa ki jaka ki puta jong ki paradoh parasnam kiba im sha katei ka thaiñ, khamtam kiba im ha ka rep ka riang bad ki shnong ha khappud kin duh ïa u pud shnong pud thaw.
Shuh shuh ki ar Seng ki pynrem jur ïa ka Sorkar khamtam ïa u Local M.L.A kane ka thaiñ kiba nud ban ïaid shakhmat ban lilam ïa ki jaka ki puta jong ki paradoh parasnam sha ka Ri Bangladesh, kum u Nongmihkhmat ha ka jingshisha u dei ban long u nongïada ïa ka hok longbriew manbriew jong ki paradoh parasnam bad ban ïeng Rangbah na ka bynta ka jingmyntoi jong ka thaiñ War Jaiñtia kumba u la kular ha u snem 2018 ba shi inch ka jaka ruh kan ym leit sha ka Ri Bangladesh.
Hynrei mynta pat da khongpong ki kular bad ula pynshong syier ïa ki paidbah jong ka thaiñ kiba don sha khappud lyngba ka jingthmu bad ki jingailad jong u ïa ka Sorkar ban ïaid shakhmat ha ka ban ker Sainar shiah.
Te na ka liang ki ar Seng ki dawa na ka Sorkar bad u Local M.L.A ba ki dei ban pyndam shwa shisyndon ïa kane ka order bad ban shim ïa ki lad ki lynti kumno ban ïada ïa ki paradoh parasnam kiba don jaka sha ki thaiñ khappud, pynkut ka seng ha ka kyrwoh ba la phah.
Shillong, Nohprah : U Sub Divisional Officer (Supply), Sohra Civil Sub Division da kane u pyntip sha ki paidbah nongbam rashon jong ka division ba ïa u khaw rashon na ka bynta u bnai Naiwieng 2022 la pyllait ha ka jingthew kaba 35 kilo shi card ha ka dor T.3/- shi kilo na ka bynta ki nongioh jingmyntoi kiba don ïa ka card AAY, 5 kilo shi khlieh ha ka dor T.3/- shi kilo na ka bynta kiba don ïa ka card PHH bad 7.215 kilo shi card ha ka dor ba la buh beit da ka Vigilance Committee ka ban ym palat ïa ka T.15/- shi kilo na ka bynta kiba don ïa ka card Non-NFSA.Nalor kane ka jingsam kaba ju sam katkum ka bhah yn sam ruh ïa u khaw bym donkam ban siew dor uba dei lyngba ka skhim PMGKAY ha ka jingthew ka ba 5 shi khlieh na ka bynta kiba don ïa ka card AAY bad PHH na ka bynta u bnai Naiwieng 2022.
Jowai, Nohprah 06: U Chief Executive Member (CEM) ka Jaiñtia Hills Autonomous District Council (JHADC) u ma Thombor Shiwat mynta ka sngi ha ka ryngkat ka Executive Committee jong u kila leit hiar sha ka shnong Mukroh hadien ka jingshah siat ïap jong ki san ngut ki nongshong shnong ha ki pulit Assam kaba la jia ha ka 22 tarik u Naiweing.
Kane ka kynhun EC ha ka jingsynran lang jong ki nongïalam shnong kila leit jngoh ïa kane ka jaka haduh Zero Point kaba dang hap hapoh u pud u sam jong ka shnong Mukroh kaba ki khot ka Moothasiangkwai bad la pyni syndon ïa ka map jong ka shnong ban pynshisha ba katei ka jaka ka dang hap shapoh ka Meghalaya.
Na ka liang kitei ki nongïalam shnong ki la dawa ba dei ban buh beit ïa ka BOP ha katei ka jaka Moothasiangkwai khnang ban lait na kino kino ki jingïa khajia pud hadien habud bad kan long ruh kaba shngaiñ ïa ka paidbah nongshong shnong ba im ha kitei ki jaka.
Ha kane ka jingleit jurip ki nongïalam ka EC kila pynpaw ka jingsngewphylla kumno ba ka sorkar Assam kala wan buh ïa ka Forest Beat House shapoh u pud u ang jong ka jylla Meghalaya khlem da kynjoh ktien na ka District Council.
Na ka liang u ma Thommbor haba kren sha ki lad pathai khubor ula pynpaw ba kane ka jingleit jngoh ïa ka shnong Mukroh ka long halor ka nongrim ba ka Council ka dei ka nongpeit ïa ka khyndew ka shyiap bad ka kwah ruh ban pynshisha ba kane ka jaka ka dang hap hapoh ka Meghalaya lyngba ka jingdon ki kot ki sla ba biang.
Katkum ka jinglap jong kane ka kynhun EC mynta ka sngi kila sakhi ba ka don shisha ka jingwan kyntur pud jong ka Assam shaduh ka shnong Mukroh kaba la wan rah ruh ïa ka jingjia ba sngewsih.
Ula pynrem ruh halor ka jingshna ia ka Forest Beat House khlem da don ka jingpanbor na ka District Council, U la ong ba ka shnong Mukroh kam dei ka jaka kaba hap ha ki jaka ïakhajia pud hynrei ka dei kaba dang hap hapoh ka jingpeit jingkhmih jong ka JHADC.Ha kaba ïadei bad ka jingsyniang sha kito ki longïing bala duh ïa kiba ieit ba thoiñ na ka liang u ma Thombor Shiwat ula pyntip ba ka Council kan sa ai ïa ka lad jingïarap kaba kot la ka bor sha kitei ki longïing kaba long ruh kum ka dak jong ka jingsngewlem.
Shuh shuh ula pynthikna ba kum ka Council kan ïeng shynrang ban ïada ïa u pud u sam kane ka shnong wat hapdeng ka jingpyrshang jong ka Assam ban kam jubor ïa kane ka shnong.
Halor ka jingkren laplah jong u CEM ka KAAC u ma Thombor Shiwat u pynpaw ka jingpynrem jur ïa kane ka jingkhot ïa ka shnong Mukroh kum ka shnong poiwir ne kiba shong wan shong beaiñ, u kyrmen skhem ba kane ka jingpynbeit pud hapdeng kine ki ar jylla kan long kaba jop khlem da shah ktah ïa ki nongshong shnong ha khappud.
Ula kren shai kum ka Council kan ïeng skhem ha ka nongrim katkum ka Notification ba la ïoh copy hapoh ka Dictrict Council khnang ban pynshisha ïa katei ka jaka kaba dang hap hapoh ka District Council.
Ha kane ka sngi kitei ki dkhot ka EC kila pynlong ïa ka jingsngap jar kaba shipor ha katei ka jaka ba shah siat ïap ki nongshong shnong ka Mukroh.
Shillong, Nohprah: Ka Dorbar Shnong Lawmali Pyllun kan pynlong ka jingpynkhuid shnong ha ka 12 tarik Nohprah 2022, ka ban sdang naduh ka por 8 baje mynstep.
Kum ka jingpyntip sha ki paidbah baroh ba ïa kiba leit ba wan da ki kali sha ki ophis sorkar lane sha ki jaka trei bapher bapher kiba don hapoh ka shnong Lawmali Pyllun, namar kan don shipor ka jingpyrkhing ïa ka jingïarung ïa mih bad ïa ka jingpynïeng ïa ki kali harud surok katba dang ïaid ka jingpynkhuid shnong lait noh tang ïa kito ki kali kiba leit sha hospital.
Kumta na ka liang ka Dorbar Shnong Lawmali Pyllun ka kyrpad ïa ki paidbah nong leit nongwan da ki kali ba kin ïai shah lem shipor na ka bynta kane ka jingpynkhuid shnong.
Kane ka long katkum u kyrwoh lyngba u Bah L.Lyngdoh Kynshi, General Secretary Dorbar Shnong Lawmali Pyllun.
Shillong, Nohprah :Ka Meghalaya State Commission for Women hynne ka sngi kala pynlong ïa ka prokram ha kaba ïadei bad ka jingrakhe ïa ka “International Day for Elimination of Violence Against Women (VAW)," hapoh Conference Hall, Directorate of Social Welfare, Shillong.
Ha kane ka prokram la ïa don lang ruh I Kong P.Toi, Chairperson ka Meghalaya State Commission for Women bad u D.D Shira, Director of Social Welfare ha kaba la ïoh ruh ban pyllait ïa ka phlim lyngkot kaba kyrteng ‘Kein Noh!’ bad ka jingpynsngew ïa ka kaiphot halor ka mat ‘Report of the Exploratory Study on the Socio Economic Status and Problems of Single Mothers in Meghalaya’.
Shillong, Nohprah: Ka Composite Regional Centre for Skill Development, Rehabilitation & Empowerment of Persons with Disabilities (Divyangjan),CRC-Shillongka la plie ïa la ka website –  ban ai jingtip bapher bapher ki ban ïarap ïa ki briew kiba don jingdunaha ki dkhot met bad ruh ka imlang sahlang baroh kawei.
U Myntri ba dei khmih ïa ka tnat Social Welfare jong ka Sorkar Meghalaya, uBah KyrmenShylla, ha ka 3 tarik u Nohprah u la plie ïa ka website jong ka CRC-Shillong hapoh ka jingpynïaid jong ka NIEPMD Chennai, ka tnat Empowerment of Persons with Disabilities.
Ka jingplie ïa kane ka website ka long kum ka dak jong ka jingrakhe ïa ka “International Day for Persons with Disabilities.
"Kane ka website kan ïarap ïa kane ka kynhun ba kan pynsaphriang jingtip shaphang ki kam jong ka ha kaba ïadei bad ki jingai jingsumar bad kiwei kiwei ki kam kiba ïadei bad ka jingai jintip,ki kam CBR, ki jingai jinghikai, ka jingdon ki tiar, ki khana shaphang ki jingjop bad kiwei kiwei.
ïa kane ka website lah ban pyndonkam da kito kiba don jingdunaha ki dkhot met, ki kmie ki kpa jong ki, kito kiba trei ha ki kam kiba ïadei bad ki briew kiba don jingdunaha ki dkhot met bad ruh ki samla pule.
Ha ka jingai jingkren jong u, u Bah Shylla u la ai jingïaroh ïa ka jingtrei jong ka CRC-Shillong bad ki mawmer ba la kot haduh mynta.
U la batai shaphang ki jingai jingshakri jong kane ka kynhun ha kane ka jylla.
U Director NIEPMD, Chennai, Dr.Nachiketa Rout, uba la ïa donlang ha kane ka sngi u la kren shaphang ka ‘Northeast Flagship Programme’ na ka bynta kito kiba trei ha kine ki kam (CBRW, MRW, nongtrei Asha&Anganwadi) ha Meghalaya ha ka jingïatreilang bad ka jingkyrshan jong ka Sorkar jylla.
Nalor kata u la ban jur halor ka jingdonkam ban don shuh shuh kum kine ki jingïatreilang bad ka jylla bad u la pynpaw ka jingsngewnguh ïa ka Sabrella B.Marak, MCS, Commissioner for Persons with Disabilities.
Lyngba kane ka website u la ong ba u kwah ïa ka CRC- Shillong ba kan wan shakhmat bad ban ïakren bad ki briew kiba don jingduna ha ki dkhot met na ki ri bapher bapher.
Kumjuh na ka liang u Officer In-Charge, Ram Shakal Sahani u la mihkhmat na ka CRC- Shillong ban ai jingkren sha kiba wan ïashim bynta ha kane ka jingïalang kumjuh na ka bynta ki briew kiba don jingduna ha ki dkhot met kiba la wan ïashim bynta ha kane ka prokram.
Ha kane ka sngi, ka CRC-Shillong ka la sam ïa ki tiar hapoh ka shim ADIP – 2 tylli ki Rollator, 1 ka CP Chair, 2 tylli ki TLM kit, 1 ka Braille Kit, 4 tylli ki magnifier, 1 ka Puzzle bad 3 tylli ki Hearing Aid.
Nongpoh, Nailar 17 : Ki nongïalam jong ka RBYF, Lum Umpih Unit hynnin ka sngi kila ioh bat ïa 2 ngut ki bar jylla kiba pynhap khlem akor da ki pylleng pyut ha rud surok Umsning By-Pass kaba hap haka shnong Lum Umpih ha Ri-Bhoi, kaba la wanrah ruh ka jingsma iwtung kaba shyrkhei ha katei ka jaka.
Naka liang u Bah Balakmen Nongbri President ka Umsning Circle, Bah Henry Marngar President ka Lum Umpih Unit kila ïathuh ba ka don kawei ka trok container kaba don ïa u Number UP 21 CN 1156 kaba dang wan na Silchar hynrei haba poi ha katei ka jaka u nongñiah bad nongbud katei ka trok kila shim kabu halor ka jingduna kali bad duna briew namar ka sngi rakhe laitluid ka Ri, kila pynhap da ki pylleng pyut kiba la mih ksaiñ ruh bad kaba la wanrah ka jingsma iwtung kaba shyrkhei.
Naka liang ki dkhot ka seng tang mar sien iohi ïa katei ka trok kaba bret pylleng pyut ha katei ka jaka kila leit mar mar ban bat ïa u nongñiah bad nongbud katei ka trok kiba dang bunkam ban pynhap ïa kitei ki pylleng pyut na katei ka trok harud surok bad naka liang ki dkhot ka seng mardor kila phah tam biang ïa kitei ki pylleng pyut baroh ban thep biang hapoh katei ka trok ryngkat ka jingmaham kaba tyngeh ba kitei ki bar jylla kim dei shuh ban dang mlien nangne shakhmat namar katei ka rud surok bah kam dei ka jaka bret ñiut.
Hakajuh ka por naka liang ka seng kala mahan tyngeh ruh ïa kiwei pat ki riew paidbah ba kim dei ban bret ñiut kat shaba lap ba shem khamtam haki rud surok kaba wanrah ïaka jingijli bad pynsniew dur ïaka mei mariang hynrei ban bret haki jaka ba dei ban bret kumba dang ha kine ki khyndiat sngi naka liang ka seng kala lap ruh ïa kawei ka masi bala bret khlem akor da ki paidbah kaba la pynbitar shikatdei ïaki dkhot ka seng ha katei ka juh ka jaka ha kaba kum ki dkhot ka seng ki hap ban shim ka jingkitkhlieh ban leit tep ïa katei ka masi namar ka jingmih ka sma iwtung kaba shyrkhei bad lada lap nangne shakhmat naka liang ka seng kan sa shim da kiwei pat ki sienjam bad ki jingpynshitom kiba tyngeh, la bynrap ki dkhot ka RBYF.Shillong, Jylliew 28 : Ka Khasi Hills Autonomous District Council (KHADC) kala rai ban pyntreikam noh da ka jingsiew online ïa ka professional tax khnang ban tehlakam ïa ka jinglait ei ki khajan ba ka KHADC ka dei ban ïoh.
“Ngi la rai ban tyrwa ïa ka jingsiew online ha kaba ha ka reciept kan don ki QR Code khnag ban ym lah shuh ban leh thok da mano mano ruh ha kaba ïadei bad ka jingsiew ïa ka professional tax sha ka Council" ong u CEM ka KHADC Bah Pynïaid Sing Syiem haba jubab ïa ka motion ha ka sngi pynkut ïa ka dorbar lyiur jong ka Council ha ka sngi Balang.
U la ïathuh ruh ba ha u snem ba la leit ka council ka la ïohlum palat T.13 klur ka professional tax.
“Ka jingpyntreikam ïa kane ka rukom siew ba thymmai kan ïarap shikatdei eh ban tehlakam ïa ka jinglait tuh ka khajna bad ngi kyrmen ba kane kan ïarap ban nang kyntiew ïa ka jingïoh lum ïa ka professional tax sha ka T.20 klur namar da kane ka buit thymmai yn ym don mano mano shuh ban lah ban leh thok", u la ong.
U pyntip baka Executive Committee kan sa khot mardor ïa ka jingïalang jong ka Tnad na ka bynta ban pyntreikam noh ïa kane ka rukom treikam ba thymmai.
Kat kum ka jingong jong u, ka Council ka don jingthmu ruh ban pyndonkam noh da ki kor Computer ha kaba buh jingkheiñ jingdiah jong baroh ki tnad pynmih pisa jong ka Council.
Shuwa kane haba kyrshan ïa ka motion ba la wanrah da u MDC ka Nongpoh Bah Balajied Rani bad u Nongïalam ka Liang Pyrshah Titosstarwell Chyne ula ong ba ka khajna ba la lum khajna naka profession tax ka la kot T.13 klur hynrei kane ka rukom lum khajna ba mynta ka dei kaba pynshlur ïa ka jinglait tuh ki khajna.
“Namar kata, nga sngew ba ngim dei ban pynshlur ban siew ïa ka professional tax da ka pisa.
Nga kyrpad ïa ka Executive Committee ban khmih sani bha ïa kane ka kam" ula ong.
Halor ka kam ba ïadei bad ka jingai Trading Licence, u CEM ula ong ba ka tnad Trade jong ka Council kam dei ïa kaban peit kum ka tnad pynmih khajna.
“Namar lada ngi ong ba ka Tnad ka dei na ka bynta ka jingpynmih khajna, kam mut ban ngin hap ban ai Trading Licence sha baroh kiba wan applai naka Council" ula ong.
U bah Pynïaid ula ong ba ka EC ba thymmai kala rai ban nang pynkhlaiñ ïa ka tnad Enforcement jong ka tnad Trade.
“Ngim dei ban ailad ïa ki Pulit Enforcement ba kin shu shong ha Ophis hynrei kin pynthikna ba kin leit sha ki jaka iew ban talasi ïa ki kam khaïi ba be-aiñ" ula bynrap.
Ha kajuh ka por, u CEM ula ong ruh ba shen un sa khot ïa ka jingïalang bishar kam bad baroh ki Tnad khnang ban lah pynjanai ïa ka jingtreikam jong ka Council.
Shillong, Jylliew 28 : U Chief Executive Member ka KHADC, Bah Pynïaid Sing Syiem ha ka sngi Balang u la ong ba ka bor ba la ai da ka Khyrnit kaba Hynriew ban bishar khadar ha ki District Council, kim dei satia ban duh noh ïa ka.
Ïa kane u CEM u la kren haba jubab halor ka mat ba wanrah da u Nongïalam ka Liang Pyrshah Bah Titos W Chyne haba ïatai halor ka Mangtyngka ha ka Dorbar Lyiur jong ka Council hynne ka sngi haba ïadei halor ka jingma ba ki Iing Bishar jong ka Council kin sa duh bor noh hadien ba ka sorkar ka la pynbna ban pyntreikam noh ïa ka Code of Criminal Procedure (CrPC) bad ka Code of Civil Procedure (CPC) ha ka jylla.
“Ngi la ïohsngew ba ka don ka Jingpynbna (Notification) na ka sorkar jylla halor kane hynrei ngi ïohbor na ka Khyrnit kaba Hynriew halor ka bor ban bishar bad kumta ngim dei satia ban duh ïa ka," ong u CEM.Katba na ka liang u Deputy CEM ba dei peit ïa ka tnad Law jong ka Council, Bah PN Syiem pat u la ong, “Ngin buddien ïa kane ka kam bad ka sorkar.
"Shuh shuh u CEM u pan ruh ka jingïatreilang na ka Liang Pyrshah halor kane ka bynta.
Shwa kane u Bah Titos u la ong ba ki sngewsih ban ïohi ba ha u snem ba la dep ka sorkar ka la pynmih da ka Notification ban pyntreikam ïa ka CRPC bad CPC ha ki Kashari ba don ha ka jylla baroh kawei.
Shuh shuh u ong ruh ba ka EC ba la dep ka la leit ban plie bun ki district council court ha kylleng ki distrik kum ha Nongpoh, Mawkyrwat bad Nongstoin ban pynkhluan shuh shuh ïa ka bor ba ka District Council ka don ha ka liang ka bishar khadar.
U ong ruh ba na ka por sha ka por ki ju kren bad ka sorkar jylla hynrei la pynsngewthuh ïa ki ba kan ym ktah ïa ka bor jong ka District Council.
“Hynrei sngewsih bad nga kren da ka jingsngewkhia ba bun ki mukotduma kim wanphai shuh sha ki court jong ka Council namar ki mukotduma hapdeng para riewlum ki district court ruh ki la shim namarba ka sorkar jylla ka la buh ïa ki Kashari wat ha ki Sub Division bad ha ki distrik ruh" u la ong.
U Bah Titos u ong ruh ba kane suki suki ki Kashari jong ki district council kin sa khang khyrdep bad ki village court bad ki additional subordinate kiba don kin sa duh bor noh.
“Bad haei kata ka jingpynkhlain jongngi ïa ka Khyrnit ba Hynriew.
Lada ngi duh ka bishar ngin sa duh ruh ïa ka synshar," u la bynrap shuh shuh.
Kumta u kyntu ïa ka EC ban kren biang bad ka sorkar bad ban shai ba ïa ki mukotduma hapdeng riewlum dei ban leh ha ki district council court ban pynneh ïa ka bor bishar jong ka District Council.
Shillong, Jylliew, 28: Ka Hynñiewtrep Youths Council (HYC) Sohïong Circle ha ka sngi Balang ka la aiti da ka jingthoh ba kyrpad ïa ka District Election Officer (DEO) jong ka East Khasi Hills District ka Kong R.M Kurbah kaba long ruh ka Deputy Commissioner (DC) jong ka District ban thoh sha ka tnat Election jong ka Sorkar Jylla ban ym shah shuh ïa ki khynnah rit ban pyndonkam ha ki elekshon.
Kane ka jingpynsngew jong ka HYC ha ka DEO ka long shwa ba ka jylla kan leit sha ka elekshon MDC bad ka elekshon MP ki ban sa long ha u snem 2024.
“Ka jingpyndonkam da ki seng saiñpyrthei, ki kmie ki kpa bad kiba la san ïa ki khynnah rit ha ka elekshon ka wanrah ïa ki jingjia basngewsih khamtam ha ka jingshad ïalap elekshon teng teng ki shah tynrah ha ki kali, ki shah lymbuh ha kiba heh, ka wanrah ka jingsngewsih bad ka jingmynsaw," ong u President ka HYC-Sohïong Circle u Bah Purningstar Shabong ha ka jingïakren bad ki lad pathai khubor.
U la ong ruh ba ka seng ka la aiti ruh da ka jingthoh ha ka DEO ban ym shah shuh ïa ki khynnah rit ba kin ïashim bynta ha ki rally bad ha ki jingïalang kiba ïadei bad ka kam elekshon.
U la ïathuh ruh ba kane ka jingujor jong ka seng sha ka DEO ka long hadien ba ka Seng ka la pynshong nongrim katkum ka shithi ba la thoh da ka Chairperson jong ka National Commisision for Protection of Child Rights (NCPCR) ha u snem 2017 ba la phah sha ka Election Commission of India (ECI) ba ïa ki khynnah rit khamtam ïa ki khynnah kiba dang hapoh 14 snem ka rta ym dei ban ailad ban ïashim bynta ha ki kam elekshon.
Une u nongïalam ka HYC u la ïathuh ruh ba wat ka Election Commission of India ka ladep phah da ka shithi sha ki seng saiñpyrthei bad sha ki Chief Secretary bad sha ki Chief Electoral Officer (CEO) jong ki Jylla ban bthah ba ym dei ban pyndonkam ïa ki khynnah rit ha ki kam elekshon namarba kane ka long pyrshah ïa ka hok jong ki khynnah katkum ka Protection of Child Rights Act, 2005.
Haba kylli, u Bah Shabong u la ïathuh ba ka DEO ka la kular ban sa pynsngew ïa ka jingujor jong ka seng sha ka tnat Electon jong ka Sorkar Jylla.
Shillong, Jylliew 28: Ka Voice of the People Party (VPP) ka la phah jimgthoh sha u Myntri ka tnat Home (Civil Defence and Home Guards) ka sorkar jylla u Bah Coming One Ymbon halor ka jingduh tulop ba 4 bnai kynthih ki Home Guard ha ka jylla.
Ha ka shithi ba la phah sha u Myntri, u General Secretary ka VPP u la ong ba kane ka jingpynduh tulop ka sorkar ka long kum ka jingbym kheiñ snep ïa ka jingtrei shitom jong ki Home Guard ban ai jingshakri ïa u paidbah.
“Ka jingshah set tulop ba 4 bani kynthih wat hadien ka jingtrei shitom bad ka jinglen lade ban ai jingshakri hok sha u paidbah ka dei ka jingleh beiñ bad ka jingbym kheiñ snem ïa ka kam kaba ki la leh," ong u Dr Ricky.
“NA kata ka daw nga kyrpad ba phin shim khia ban peit noh mar mar ïa kane ka mat", u la bynrap.
Ha kawei pat ka liang Ka VPP ka la phah jingthoh ruh sha ka Myntri ka tnat ka koit ka khiah ka sorkar jylla ka Kong Ampareen Lyngdoh ban dawa ba ka jingai ïa ki sat na ka bhah pule ka sorkar jylla ïa ki samla ba leit pule doktor kan long beit da kaba pynshong nongrim na ka jingpass bha jong ki.
“Ngi kyrpad ba ka jingai bhah pule ïa ki samla na ka bhah jong ka kan dei beit da kaba pynshong nongrim ha ka jingpas bha jong ki bad ba ïa kito kiba kham wan shakhmat ki dei ban ïoh leit pule ha ki jaka pule kiba kham paw ha ka ri", ong ka shithi ka VPP sha ka mynti.
Madan Heh-Mawlai, Jylliew 29: Ka kynhun ïalehkai kynjatbol jong ki khynnah Under 14 ka skul Assam Rifle P.School hynnin ka Sngi Palei ka la lah ban pynkhyllem noh ïa ka Sacred Hearts Boys HSS, Mawlai ban bteng ïa ka lynti jong ka sha ka final jong ka Subroto Mukherjee Cup 2023.
Ha kane ka jingïalehkai, ki khynnah kynjotbol jong ka Assam Rifle P.School ki la long kiba kham khlaiñbor ban ïa ka Sacred Hearts Boys HSS da kaba pynbam haduh saw kol ban ïohrung sha ka final.
Ka Assam Rifle P.School ka la ïoh ban sdang pynkhihjar tang hadien 11 minit ba la ïaid ka por lyngba u Medonbanshan Kurkalang kaba la pynlong ïa ka kynhun ban lamkhmat da shi kol ha ka kylla step.
Hadien ba la bteng biang ïa ka jingïalehkai ha ka kylla kaba ar, ki khynnah lehkai jong ka Assam Rifle P.School ki la ïai bteng ban ñion shakhmat bad dei ha ka 49 minit ba u Thoudam Arjun Singh bud sa ka kol kaba lai na u Dhandeep Chetja ha ka minit ba 54.
Ka jingïakhun kam pat shym la kut hangne bad shuwa ba u referee un khylliap noh ïa ka jingïalehkai u Savio Surin jong ka Assam Rifle P.School u la ïoh ban thep sa ïa ka kol kaba saw.
Lyngba kine ki saw kol ka Assam Rifle P.School ka la ïoh ban bteng ïa ka jingïaid lynti shaduh ka final.
Sa ha kawei pat ka jingïalehkai, ki khynnah skul jong ka ïewrynghep Sec.
School ki la shah pynkhyllem noh lyngba ka tie breaker ha ka Umphyrnai Pres.
Sec.
School.
Haba phai sha ka jingïakhun hapdeng kine ki arliang mamla kaba la long hapdeng u slap ba jur, ka la long shisha kaba itynnat bad baroh arliang ki la ïoh mar kajuh ki kabu ban pynkhihjar.
Ka Umphyrnai Pres.
Sec.
School ka la ïoh ban lamkhmat nyngkong ïa ka jingïakhun lyngba ka shi kol kaba la thep da u Damebantei Kharkongor ha ka minit ba 24 shuwa ban kut ka kylla step.
Hynrei na ka liang jong ka ïewrynghep Sec.
School ka la wanphai da kaba tyngeh ha ka kylla kaba ar bad ïoh ban pynïakhaid ha ka 46 minit lyngba u Arwisstar Khawmawphlang kaba la pynlong ïa kine ki ar kynhun ban ïakhaid haduh kaba kut jong ka 60 minit bad jam sha ka extra time.
Ha ka extra time, ka ïewrynghep Sec.
School ka la ïoh mynsiem ban khur ïa ka namjop lyngba ka kol u Endrick Nongkhlaw (66 minit) hynrei phewse ka la shah pynïakhaid noh ha ka 74 minit lyngba u Ricky Kharkongor kaba la pyllait ïa ka Umphyrnai Pres.
Sec.
School na ka namrem.
Dei ha ka tie breaker ba ka Umphyrnai Pres.
Sec.
School ka la lah ban pynkyllem noh ïa ka ïewrynghep Sec.
School ban bteng ïa ka lynti ïaid sha ka final.
Ka jingïaknieh namlahduh na ka kyrdan ïakhun Under-14 kan long hapdeng ka Assam Rifle P.School pyrshah ïa ka Umphyrnai Pres.
Sec.
School.
Shillong, Jylliew 28: Ka Khasi Students’ Union ha ka sngi Balang ka la leit ban ïakynduh ïa U CEM jong ka KHADC u Bah Pynïaid Sing Syiem bad ïa ki dkhot ka Executive Committe (EC) na bynta ban pynkynmaw ïa kiba bun ki mat kiba ka seng ka ïeng naduh ki snem kiba mynshuwa la ha kaba ïadei bad u Uranium ne ka lynti Rel bad ruh ïa ka jingpan jaka jong ki shipai ban tei ïa ka ktem jong ki.
Haba kren sha ki lad pathai khubor u President ka seng u Bah Lambokstarwell Marngar u la ïathuh ba ha ka jingïakynduh bad ka EC u Bah Pynïaid ka seng ka la ïoh ban pynsngew ïa kiba bun ki mat khamtam ha kaba ïadei bad ka jingkwah ka sorkar India ban tih Uranium ha ka jylla.
U la ïathuh ba ka seng ka la dawa ba ka KHADC kam dei da leilei ban ai ïa ka NOC ïa ka Uranium Corporation of India Limited (UCIL) bad ka sorkar India na bynta ban tih Uranium, ‘na ka liang ka EC ka pynpaw ba ka don ïa kane ka juh ka nongrim ba ngi shim ha kaba ïadei bad kane ka mat,’ u la ong.
“Kan ka jingwan ïa kynduh jong ngi ka long hadien ba ngi tip skhem ba ka UCIL ka ap beit kmang ban ïoh NOC ban tih ïa une u mar poh khyndew bad ngi tip ruh ïa ki buit ba ka leh ban pynbiej ïa ngi bad ka jingkhang khyrdep ka Atomic Minerals Directorate (AMD) ïa ka ophis jong ka ka dei tang ban tap eit miaw khang ba ngin ym suba sniew eiei, bad sngewkmen ba ka KHADC kat haduh mynta ruh ka ieng skhem beit triang halor ka nongrim kaba ki CEM barim ki shim" u la ong.
U la ïathuh ruh ba ka seng ka la dawa ba ka KHADC kam dei ban ai NOC sha ka sorkar India na bynta ban wanrah ïa ka surok Rel sha ka jylla katba ym pat pyntreikam ïa ka ILP ha ka jylla.
“Ngi kren da kaba shai ba da leilei ngim pdiang ïa ka lynti Rel ha ka jylla katba ym pat pyntreikam ïa ka ILP ha ka jylla bad lada ka sorkar ka kwah ban leh da ka bor kumba ka la leh ha u 2017 ngi ruh ngi kloi ban ïatyngkhuh biang kumba ngi leh ha utei u snem," u la ong,Haba kylli, u Bah Lambokstarwell u la ong ba ka KSU da leilei kan ym pdiang ïa ka surok Rel la kan dei ka Rel kit mar ne Rel kit briew.
“Ngim pdiang la ka Rel kit mar ne kit briew katba ym pat don ïa ka ILP ha ka jylla bad nga ïohi ba ka sorkar ka kwah tyngeh ban wanrah ïa ka surok Rel hynrei na ka liang ka KSU kam pdiang da leilei ïa kane namar wat ha ki trok kit ar ngi ïohi ba kumno ki mynder ki poi wat ha ki trok kit mar sha ka jylla," u la ong.
“Ha jaka ba ka sorkar kan shimkhia ban ïoh pynpoi ïa ka surok Rel ngi kwah ba kan shimkhia ïa ka jingdawa ILP ha ka jylla namar kumba long mynta ngi ïohi ba ka sorkar pdeng ka leh klet ïa kane bad ka sorkar jylla ruh kam shimkhia eiei ban pynkhlaiñ ïa ka jingdawa ILP ha ka jylla," u la bynrap.
U la ong ruh ba wat ïa ka Entry bad Exit Point ha Bynrnihat kaba la tei kum ka jaka talasi mynder kat kum ka kyndon jong ka Meghalaya Residents Safety and Security Act (MRSSA) ka sorkar ka pynkylla pynban sha ka jaka talasi covid.
“Na ka liang ka KHADC ruh ka pynpaw ïa ka juh ka nongrim bad ka seng ha kaba ïadei bad kane," u la ong.
Shuh shuh u la ïathuh baka seng ka dawa ba ka council kam dei ban shu ai NOC kat ïa ki shipai kiba kwah tei ïa ki ktem jong ki ha ki bynta ba hap hapoh ka jylli synshar jong ka KHADC.“Na ka liang u CEM bad ka KHADC ki kular ba ngin ym shu ai kyrkieh ïa kino kino ki NOC ba pan ki shipai ban tei ïa ki ktem jong ki bad u kular ba shuwa ban ai kan don ka jingbishar kaba bniah ïa ki kot ki sla jong ki," u la ïathuh.
Haba ïoh ban ïakren bad u Bah Pynïaid u la ïathuh ruh ba ka KSU ka la pynsngew sha u ha kaba ïadei bad ka jingthmu ka sorkar pdeng ban pynkylla thymmai ïa ka Sixth Schedule.
“Na ka liang jong ngi ngin phah jingthoh sha ka sorkar na bynta ba kan khot ïakren ïa baroh lai tylli ki ADC kiba don ha ka jylla ban ïatai ïa kane ka mat khang ba ngin ïoh ban phah ïa ki jingai jingmut jong ngi", ong u Bah Pynïaid.
Ka jingbam ka dei kaba donkam tam ia ka met jong u briew bad khlem ka bam ym don jingim.
Ka jingduna jong ka jingbam ha ka met ruh ka wanrah ia ka jingshitom bad ka jingpalat jong ka bam ha ka met ruh ka wanrah jingshitom kumjuh hi.
Kumba long kiwei pat ki jingdonkam jong ka jingim u briew ka bam ka dei ban long kaba biang ym ban palat ne duna.
Ka jingbam ia ki jingbam kiba bha bad kiba tei ia ka met ka wanrah ia ka jingmyntoi bad ka ai ia ka jingkoit jingkhiah, hynrei ka jingbam ia ki jingbam kiba sniew bunsien ka wanrah jingeh ia ki briew shimet bad bunsien la shem ba ka daw jong ka jingpang jingshitom ka dei na ka daw jong ka jingbam kulmar ia ki jait jingbam kiba ktah ia ka jingkoit jingkhiah jong ka met.
Namar kata khnang ban ioh ia ka jingkoit jingkhiah baroh ngi donkam ban nang ban bam ia ki jingbam kiba bha bad ki ban ym pynsniew ia ka met.
Ka jingbam hi ka dei ka dawai bah kaba khraw kaba ai ia ka jingkoit jingkhiah lada ngi nang ban bam kat kum ba dei biang naka bynta ka met jong ngi.
Kumta ka long kaba donkam ban sngewthuh ba ka jingkoit jingkhiah ka don ha ki kti jong ngi hi.
Bun ki khnium bad kynnoh ba ki jingbam ha kine ki sngi kim long shuh kiba biang bad kiba koit ba khiah namar ba la bun palat ka jingai dawai (chemical) naduh ki jhur, ka doh, ki soh, wat haduh ka umphniang bad kiwei pat ki jingbam ba la song ha ki jingsong bad kiwei kiwei de.
Kawei na ka jingshitom kaba kham kynrei eh ha kiba bun ka dei ka jingshitom kpoh bad kane baroh ka dei beit na ka daw jong ka jingbymbiang ha ka rukom bam.
Ha kine ki sngi la iohi ba kat shaba leit ki dap tang ki jaka die jingbam ba pynsuk (fast food) na ka bynta ki paidbah bad ki jingbam kai (junk food), kumta bun ki mlien bha ban bam ia kine ki jait jingbam.90% na kine ki jingbam la shem ba kim ju salia ia ka jingkoit jingkhiah hynrei ki longbeit kumno ban kamai bad pynbiang ia ka jingdawa ki paidbah.
Kum ka nuksa wat ki jhur ba pyndonkam bunsien kim ju sait khuid satia ia ki.
Kine ki jingbam bunsien ki dei kiba bun bha ka umphniang bad ka khlein kumta kim da long eh kiba na ka bynta ka koit ka khiah.
Ki briew kiba nang bam bam la iohi ba ki long ki briew kiba koit bakhiah bad ka long kaba eh ban shem ia ki briew kiba nang ban sumar ia la ka jongkoit jingkhiah ha kine ki sngi.
Bun kim salia satia ia ka jingkoit jingkhiah nalor ba ki jingbam kim long kiba paka shuh, pynban ki briew ki dang bam ia kiwei pat ki jingbam kiba sniew kum kaba dih duma bad bam ia ki khaini, raja bad kiwei.
Man ka por ba ki leit ban shah sumar ne iakynduh ia ki doktor ba ju batai ba ka jingkyrni ka jingdih sikret ne duma bad ka jingbam duma ki long kiba sniew bad kiba ktah ia ka koit ka khiah, hynrei kane kam shym la pynphikir satia ia ki paidbah.
Ka jingkoit jingkhiah ka don ha ka kti jong u briew shimet shimet ban phikir ia la ka jong ka jingim, palat nangta ka shong ha ka bor jong ka mariang.
Ha ka por jong ka jinglong samla ha ba ka bor met ka dang biang bad ba ka bor jong ka jingialeh pyrshah ia ka jingpang ka dang khlain, kam da don jingktah than eh ia ka koit ka khiah, hynrei wat la katta ruh bun ki samla ki ud bad ki mad shibun ki jait jingpang.
Ha kine ki sngi namar jong ka rukom long ka rukom im namar jong ka jngkiew ka ioh ka kot, ha kaba wat ki khynnah ki lah ban ioh kat kaba ki kwah namar ba ki kmie ki kpa ki pynbiang ia ki, bun ki khynnah kim kham bang ban bam ia ka ja bad ki jingbam kiba tei met, hynrei ki kham sngewtynnad ban bam da ki jingbam kai kum ki chips, ki shoklet, bad kiwei pat.
Kumta wat ki khynnah rit ruh ki mad ia ki jingpang kiba ktah khamtam eh ia ka kpoh.
Kiwei pat ki jingpang kiba kynrei bha ha kine ki sngi hapdeng jong ki briew kiba la khamsan ki long ka jingpang shini (blood sugar), ka jingpang high blood bad kiwei pat.
Kine ki jingpang ki la dkhat ia kiba bun bah ki mynsiem briew, namar ba kiba ngat ia kane ka jingpang ki shem jingeh shibun ban ioh khiah namar ba ki hap ban kiar na ki jingbam.
Ki don ki briew kiba ong ym lei lei lada iap halor ka bam, kane ka long kaba bakla shibun eh namar ba hapoh ha lade ym don iwei ruh iba kwah ban iap bad baroh ki bam khnang ban im.
Na ka bynta kito kiba dei ban kiar ia ki jingbam kiba ktah ia ka met jong ki, ka jingbam kam iapher satia na ka kyiad bad na u drok namar ba ka pyntroin ia ka met jong ki.
Tang kawei ka buit kaba rieh ba kito kiba ngat ha kitei ki jait jingpang ka long ba kin sngewthuh shai kdar ia ka jingmut jong ka jingim bad ka jingbam.
Haba kum bam ia ka jingbam kaba ktah ka jingbang ka neh tang da ki minit bad ka jngbabe ka tied man la ka khyllip mat bad ka jingkoit jingkhiah ka nanghiar nanghiar.
Kumta kawei ka nuksa ka long, kumba ka bam kaba bang ka pynkmen ia ka mynsiem ka jingkoit jingkhiah ka kham pynkmen da ka spah shah.
Ia ka jingkoit jingkhiah lah ban lehkmen bad sngew shilynter jingim katba dang ring mynsiem hynrei ka jingbam bakla ka dap tang ka jingbabe.
Namar kata donkam ban nang ban bam bad lehkmen ha ka jingkhiah krat.
Mawkyrwat, Jylliew, 29: U Deputy Commissioner jong ka South West Khasi Hills District, Mawkyrwat u la ai ïa kine ki jingbthah na ka bynta ka jingtip u paidbah khnang ba ki paidbah kin dup nang ban phikir bad husiar ïa lade ha ka por ba jur u slap bah, ka lyer, pyrthat bad ‘lei lieh khnang ban lait na ki jingjia kiba sngewsih.
Kine harum ki long ki jingtip had jingbthah kiba ki paidbah ki dei ban bud ha ka por ba jur u slap kata kiba ju jia ha ka por ba jur slap: ka jingkahduh bad ka jingbymshai ha ka por ba jur bha u slap, ka jingthut ha ka leit ka wan na ka daw ka jingbym ïaid beit ïaid ryntih ki kali na ka daw ka jingdap um ha surok/ka jingkhyllem jong ki dieng bad ki tnat dieng kaba lah ban wanrah ïa ka jingdheng ki kali, ka jingjur jong u slap ka lah ban ktah ïa ki jingthung jingtep kum ki jhur ki jhep soh ki pai bad kiwei kiwei.
Shuh shuh ka jingjur u slap ka lah ban ktah ïa ki jingthung jingtep kiba dei ban dang heh dang san, ka jingjur slap ka lah ban wanrah ïa ka jinglang ne shlei um ha ki jaka ba long madan, ka lah ban don ruh ka jingtwa khyndew bad ka jingkhyllem jong ki dieng, ka jingjur slap ka lah ruh ban pynsniew ïa ki surok khyndew, ka jingjur jong u slap bad ka jingjur jong ka lyer ka lah ruh ban pyntwa ne rah ïa ki jingshna kiba la tlot bad synjor, ka ‘lei lieh bad u pyrthat ka lah ban pynmynsaw ïa ki briew bad ki mrad kiba don shabar khlem jingda ne jingker.
Ha kajuh ka por la ai ruh ïa ki katto katne ki jingbthah lane ki lad ki lynti ban shim lada jia ha jur bha u slap kata ban bud ïa ki jingbthah kiba ïa dei bad ka rukom ban ñiah kali, lada don kum kit, ban kiar na kaba leit sha ki jaka kiba lang um bad kiba dap um barobor, ban kiar na kaba shong ba sah ha ki jaka kiba la tor ne shong synjor, ban shna ki kynja nala ha ki lyngkha ha shwa ban wan u lapbah.
Nangta, ban ker ne da ïa ki jaka thung jaka tep, ban kheit lypa noh ïa ki soh ki pai lane ki jhur ki jhep kiba la long ne man, ban rieh ha ka por ba don u pyrthat lane ‘lei lieh, ban wad jingtip na ka por sha ka por bad ban kiar na kaba leit sha ki wah-bah ne wah-duid namar ka jingjur jong u slap kan pynshlei ïa ki wah-rit ne wah-bah.
Shillong, Jylliew, 29: Ka kynhun ki ‘riew paidbah hapoh ka lama, “Ïarap ïa ki – ha ka khyllipmat ba ki donkam eh", kaba dei ka WhatsApp Group bad lyngba ka social media ka la lah ban pynmih ïa u synñiang ban ïarap ïa artylli ki longïing kiba don hapdeng ki jingeh.
Kawei ka dei ka longïing i kong Rimabila Nongbet Sohlang na ka shnong Mawrohroh, Nongspung Syiemship shajrong ka shnong Tyrsad bad kawei ka dei ka jong i kong Linda Swer bad u bah Sdan Jaba na ka shnong Phanniewlah Rum, Lyngiong Lyngdohship.
Ha ka jingleit ha Mawrohroh la don ryngkat u bah Dmar Rani uba long u Sordar jong ka shnong, kiba ha ïing ha sem bad katto katne ki nongshong shnong.
U Sordar ka Shnong u la ai khublei ïa kane ka kynhun kaba la mih shakhmat ban ïarap ïa kane ka longïing ha ka por ba ki don hapdeng ki jingeh.
U kpa jong kane ka longïing u la khlad noh dang shen da kaba iehnoh ïa ka kurim bad ïa hynriew ngut ki khun, kynthup ïa iba dang san bnai bad kane ka longïing ka ïa kynduh ïa ki jingeh ha bun ki liang bad ka ïing kaba ki shong ki sah ruh ka dei kaba khapngiah.
La aiti ïa u synñiang ha i kong Rimabila da i kong Revereen Dkhar i longkmie na Mawngap Lumparing iba ïadon bynta ha kane ka kam ban ïa noh synñiang.
Ha ka jingleit ha Phanñiewlah Rum la don ryngkat u bah Justin Kharbteng uba long u Rangbah Shnong, ki ‘riew rangbah, ki longkmie, ki samla kynthei bad shynrang, kumjuh kiba ha ïing ha sem.
Na ka liang u Rangbah Shnong u la pynpaw ba ka long ka nuksa ba janai ïa kiwei ruh kiba don ka mynsiem sngewlem ban kner ki kti ka jingïarap haba ki paradoh parasnam ki donkam ka jingïarap.
U ïathuh ruh na na ka liang ki nongshong shnong ruh ki la lum ïa u synñiang katba mih ban ïarap ïa kane ka longïing kaba mad ïa ka jingeh na ka jingshitom jong ar ngut ki khun ba dang ar snem, ar bnai bad ka kmie ruh kam don ka met ba koit ba khiah naduh ba ïoh ïa i khun ba rit, kumjuh u kpa u don ha ka met bym da shait da khlaiñ.
U samla Saiñkupar Sunn na ka shnong Mawkalum kum uwei na ki dkhot kane ka kynhun u la aiti ïa u synñiang ha i kong Linda.
Na ka liang jong kane ka kynhun ka la leit jngoh ïa kine ki longïing bad pyrshang ban pynsngew halor kane ka bynta lyngba ka YouTube, WhatsApp bad Facebook ban pynmih ïa u synñiang.
Hadien ba la ïoh ban lum katto katne u synñiang tang ha i por ba lyngkot ki la leit ban aiti da ka jingkyrmen ba kan long ka jingïarap ïa kine ki longïing wat la i jingïarap i long iba rit.
Ïa kane ka kynhun la ïalam da u bah Staising Kharbteng uba long u nongsaiñdur ïa kane ka kynhun ha ka jingdon ryngkat ki katto katne kiba la noh ïa u synñiang bad haba kren ha baroh ar tylli ki jaka u la pynpaw ka jing-sngewnguh ïa baroh kiba la ïadon bynta ban pynmih ïa u synñiang na kylleng sawdong ka Bri u Hynñiew-trep kynthup ïa ka KSUTyrsad Circle kaba la ïadon bynta ban noh va u synñiang na bynta kine ki kam leh isynei ha kane ka sngi, da kaba kyntu ïa kiwei ruh ban mih shakhmat ha kane ka bynta khlem da ap ne khmih lynti ïa kiwei ba kin leh ei ei.
Mawkyrwat, Jylliew, 28: Ka Krishi Vigyan Kendra (KVK) West Khasi Hills ka la pynlong ïa ka prokram “Achieving Sustainable Development Goals (SDG- Zero Hunger) in Eastern West Khasi Hills District, through Technology Intervention" halor ka jing-thmu ban rat dyngkhong ïa ka jingïap-thngan jingkyrduh bam hapoh ka district ha ka 27 tarik u Jylliew, 2023 ha ophis jong ka KVK, West Khasi Hills.
Ïa ka prokram la bei tyngka da ka CM’s Catalytic Fund hapoh jong ka SDG (2022-2023) ha kaba la plie ïa ka da u Deputy Commissioner jong ka Eastern West Khasi Hills District, u bah G.Kharmawphlang, IAS, uba la long kum u kongsan ha kane ka sngi.
Ha ka jingkren u kongsan, u la pynshai ba ka ktien ‘sustainability’ ka mut ban ïeng ha la ki jong ki kjat bad ïa kane lah ban kynjoh da ka jingtrei shitom jong ki nongrep.
U kyntu ba ki dei ban kin nang pynbha pynroi ïa ki jingdon jingem ha ki jaka ba ki don da kaba ki pyntrei bha, ïatreilang bad pyntrei thikna ïa ki programmes ne project ba la pynmih kyrpang da ka sorkar.
“Kane kan ïarap ruh ia ki samla kiba la pyndep jingpule bad ki bym ïoh kam", ong u DC.Ha kajuh ka por u la ai khublei ruh ïa ka Chief Minister’s Office ba la bei tyngka ban pyntreikam ïa kane ka projek ka ban long ka jingmyntoi ïa kiba bun.
U kongsan ha ka jingkren jong u u la ai mynsiem ruh ïa ki nongshimbynta ba kin leh ruh kiwei pat ki kam pynroi lait na ka rep ka riang kata kum ka tourism, namar ha kane ka thaiñ bun ki jaka kiba lah ban khring ïa ki nong-jngohkai pyrthei.
Ha kaba kut jong kane ka program la sam sha ki nongrep ïa ki synduk ri ngap, ki symbai jhur bad ki symbai khun syiar, ki jingbam syiar bad kumjuh ki dawai ïada.
Ka kong L.Warjri, Senior Scientist & Head, KVK, West Khasi Hills ka la batai ba yn jied tang ïa ki nongrep kiba don jingmut bad shimkhia kum ki nongïoh bynta kiba dei na kane ka distrik bad ka la kyrpad ba ki dei ban pyntrei tikna bha ïa kine ki buit stad thymmai ha ka rep ka riang bad ri jingri bad ba kin ïoh jingtip ba kham bniah lyngba ki lad jinghikai bad ki jingpyni na ki Subject Matter Specialists (SMSs) jong ka KVK.Ka la ong ruh ba kane kan ïarap ban pynpoi sha ka thong jong ka program, ban pynkiew ïa ka ïoh ka kot ban pyndap bam katkum ka jingthmu jong kane ka SDG.“Ka jingmyntoi ka long ruh ban pynduna ïa ka jingwanrah ki mar bam na shabar ka jylla bad pyndap bam hapoh ka distrik", ong ka kong L.Warjri.
Ha kane ka prokram la ai ruh ïa ka technical presentation na u Dr.Ereneus K.Marbaniang, SMS Extension shaphang ki 12 tylli ki buit stad thymmai halor ka rep ka riang bad ri jingri bad kumno yn pyntyllun ïa ka jingthmu jong kane ka SDG programme.
Kiba la ïadonlang ha kane ka prokram ki long ka kong V.Hynniewta, Addi-tional Deputy Commis-sioner, Eastern West Khasi Hills District, u bah W.Massar, Assistant Commis-sioner, Eastern West Khasi Hills District, ki dkhot na ka SDG Cell, State Planning Department, Secretariat, jong ka sorkar Meghalaya, Shillong ryngkat ka jingïadonlang ki 58 ngut ki nongrep na ka distrik hi baroh kawei.
Lah pynwai ïa ka programme da ki kyntien ai khublei na u bah H.Sungoh, Farm Manager, KVK, West Khasi Hills.
Nongstoiñ, Jylliew, 29: Ka jingpynsahteng jong u kontraktor u ba pynbha bad siang rong ïa ka surok na lad Nongjyllieh haduh shnong Lawse, kaba pynïasoh bad ka Dewlynnong Nongkhnum, Shad thum bad Weinia ka la pynjynjar ïa ki nongleit nongwan jong kiba bun tylli ki shnong ha katei ka thaiñ.
Kumta halor katei ka jingeh ba ki paitbah ki ïakynduh, ki nongïalam ka FKJGP Greater Nongkhnom circle mynta ka sngi ba kynthup ïa u bah Shanbor Rynshiang president, bah Ïoanis Ïawlar secretary ba la synran lang da u bah Chandra Nongdkhar President ka FKJGP West Khasi Hills bad Willis Syiem secretary bad kiwei kiwei ki nongïalam ki la leit ban ïakynduh ïa u bah James N.S.Lakiang Superin-tendent Engineer bad u bah F.Sohlang Executive Engineer ka tnad PWD Western circle ban ïakren halor katei ka mat.
Ha katei ka jingleit ïakynduh ïa kitei ki Ophisar ki nongïalam ka seng ki la aiti da ka jingthoh kaba la kdew ïa ki kyrteng jong ki Kontraktor kiba pyntrei ïa katei ka surok, ïa ka kyrteng jong ka skhim, ïa ka mang pisa bad ïa ka por ba la buh ba ki dei ban pyndep ïa ka jingtrei naduh ka sngi ba ki la sdang.
Nalor kata ha katei ka jingthoh ba ki la aiti sha kitei ki ophisar ka seng ka la kyrpad ruh ïa ki ba kin ïarap lem na ka bynta ban shna skhim na ka bynta ban pyntrei ïa ka surok ba thy6mmai na Weinia sha Niamlang, Disyiang sha Nongkhnum ka ban ïaid lyngba ka rudwah Kynshi lyngba ka Kynroh- Mawsyllorlangdang, Kroh-ïoh hin, Sdad-porsymbe, Risohkhe, Nong Um-thlong,Pordisyiang, Lawtisra haduh Nianlang.
U bah Shanbor Rynshiang haba ïakren bad u nongthoh khubor hadien ba ki la mih na ka ophis treikam jong kitei ki ophisarm, u la ong ba ka jingleit ïakynduh jong ki ïa kitei ki ophisar ka long kaba sei soh namar baroh ar ngut ki la kular ban shimkhia ha ka ban bthah ïa ki kontraktor kiba pyntrei ïa katei ka surok ba ki dei ban pyndep noh kloi katba lah khnang ba ka leit ka wan jong ki paitbah kan nym thut.
Nalor kata u la ong ruh ba ka jingkyrpad jong ka seng ïa kitei ki ohpisar ban shna skhim na ka bynta ban shna ïa ka surok ba thymmai ka dei, namar ba kiba wan shangkai suwari haba ki kwah ban leit na Weinia sha Shadthum ki hap ban wanphai sha Lawse bad lada don ka surok na Weinia sha Niamlang kaba don ha syndah bad ka Shadthum kan pynsuk shibun.
Nalor kata u la ong ruh ba lada ka don ka surok kaba ïaid lyngba kitei ki jaka ba la kdew kan lait ruh na ka jingpynjaboh ïa ka mariang na ka jingbret pathar ïa ki jaboh kum ki plastuk bad kiwei kiwei.
Na ka liang ki nongïalam ka seng ki la ai khublei ïa kitei ki ar ngut ki ophisar ba ki la kular ban shimkhia bad ban ïatrei lang bad ka seng na ka bynta ban kyntiew ïa ka roi ka par, ka bha ka miat jong ki paitbah ka thaiñ Nongkhnum.
Lada ka jingshimkhia jong ki kan urlong kan pynkiew ruh ïa ka jingwan jong ki nongshangkai suwari sha katei ka thaiñ, ban peit ban jngoh ïa ka jingitynnad jong ka mariang bad kan kyntiew ruh ïa ka ïoh ka kot bad kan long ruh ka lad ai kam ai jam ïa kiba bun ki samla jong ka thaiñ.
U samla Arkijuh Dkhar uba shong ba sah ha Khliehriat u dei u ba ju noh syniang sha ka imlang ka sahlang lyngba ki jingthoh article kiba don jingmut bad ki ban tei ia ka imlang ka sahlang, ha kane ka kynti u la pashat katto katne ki pasoh ha kaba iadei bad ki jingeh jingkyrduh ba ki paidbah jong ka East Jaiñtia Hills District ki iakynduh.
“Ka long kaei kaei ka ba phylla bad sngewsih ba lada ngi shim bad iohi tang ïa ki jingeh kiba wan lynshop ïa ngi la ka dei ha kano kano ka bynta ruh, kane ka lah ban long naduh ka jing kyrduh kam, ka jingshahrem ha ki bynta bapher bapher ha ka jingim briew jong ngi kaba pynpher ïa ki jingmut jingpyrkhat jong ngi ki briew kiba shong ba sah sha ka thaiñ Khliehriat, East Jaiñtia Hills District bad kaba kongsan eh kaba ktah ïa ki paidbah ka thaiñ ka dei namar ka jingkhang ban tih bad ban shalan ïa u Dewïong ba la khanglad da ka National Green Tribunal (NGT).
“Kane ka la ktah haduh katta katta ïa ka ioh ka kot jong ki paidbah bad ktah ruh ïa ka iohkam iohjam, jingim pahuh pahai, ka jingim bym pyrwa ka ba ngi shait im ha kito ki por ba la dep ka la poi sha ba kut naduh ba khang ïa u Dewïong ha u snem 2014, imat kumba ong u myllung SoSo Tham, “Ka don ka por ïa kiei kiei baroh.
"Lada ngi kum kynmaw ba ha kito ki por bym pat khang ïa u dewïong, duna bha ne ym don ruh hi ki briew sha kane ka thaiñ Khliehriat jong ngi ba phin lap ba ki trei ïa ki kam bapher bapher, ki kam kiba imat ngi pyrkhat ba ki dei ki kam kiba rit ba ria ne ki kam bapoh hapoh ka imlang sahlang jong ngi, kum ka kam nongkhap sñiuh (Barber), ki ba shna light (Electrician) , kiba shna pipe um (plumber), kiba kit tiar (Daju), nongsuh juti (Coblar), ki nongiarap (helper) ha ki bynta bapher bapher bad kiwei kiwei de, namar ym don bad duna bha kiba leh ïa kum kine ki jait kam, te ki briew ba nabar ki wan sha kane ka thaiñ bad ki shim ïa kane ka kabu ksiar da kaba ki wan ban kamai kajih sha kane ka thaiñ jong ngi.
Lada ngi peit sawdong kane ka Ri jong ngi, ngi long shisha kita ‘ki ba la kyrkhu’ ha kaba ngi don lut kita kiba kiwei pat ioh lehse ki thrang, ngi don ki lum ki wah, ki khlaw ki btab, ki marpoh kyndew bad kiwe kiwei de, haba kat kane ka spah Mariang kaba ngi don, te mynta ka jingkylli ngi dei ban buh ba Balei ngi kyrduh kam?U Blei nongbuh nongthaw u dei shisha u ba stad, te kumta ngi dei ban peit thuh bha bad bishar ïa kaba ngi don khnang ba ngi da lade hi ngin dup lah ban pyndonkam ïa kiei kiba ngi don ha ka rukom kaba dei ka ban nym ktah bad ka ban nym buh jingeh ïa ka mariang bad kumjuh ruh ïa ka imlang ka sahlang.
Ha u snem 2020 wan lynshop sha ka khlam COVID-19 ka ba dei kum ka jingtynjuh (test) kaba ai jinghikai shuh shuh ïa ngi ba ngim dei ban shaniah (depend) tang ha kiwei kam namar kane kam long ka babha ïa ngi, kine ki jingeh jingtynjuh imat dei ki ban pynphai khmat ïa ki khun samla jong ngi ba ngi dei ban peit bad phai khmat sah kiwei kiwei ki jait kam ruh bad ruh ban tip ïa ka rukom ba ngi dei ban im ban wanrah ïa ka jingkylla dur.
Kumjuh ruh ka jingkyrduh kam ka dei ka daw ka ban pynbor bad pynphai khmat ïa ngi sha kine ki kam ki ba ngi shait kheiñ ba ki dei ki kam kiba rit ne ki kam kiba poh, To ai ba ngim dei ban don ka kata ka mynsiem lehraiñ haba trei ïa kano kano ka kam ruh namar lada ngi trei shitom bad trei minot kano kano ka kam ka lah ban tei ïa ka jingim jong ngi.
Nongstoiñ, Jylliew, 29: Ki Sengbhalang kiba kynthup ïa ka WKSU, WYF, UHM, HANM bad MYF ki la pynpaw ïa ka jingbym hun ha kba ïa dei halor ka jingbym lah na ka liang ka sorkar, ban ai ka jingtip kaba tikna ha kaba ïadei ba ka jingleit jurip ka Myntri ka Koit ka Khiah ka Sorkar Jylla ka Dr.Ampareen Lyngdoh ha ka 26 tarik mynta u bnai.
Kum ban shu pynkynmaw ba ha ka 19 tarik mynta u bnai na ka liang jong kine ki 5 tylli ki Sengbhalang, ki la ïoh ban ïakynduh bad ka Myntri ka Koit ka Khiah ha ryngkat ka dorkhas ba ki la aiti sha I ha kaba ïadei bad ka Maternity Children Hospital.
Ha katei ka sngi na ka liang jong ka, ka la kular ban ïa kren ïa kane ka mat ym ha Shillong, hynrei in da wan jurip hi ïa katei ka hospital.
Ïa kiei kiei baroh ki mad jingïakren yn sa ïa tai ha katei ka sngi, hynrei kaba lyngngoh pat ha ka 26 tarik kam shym la don kano kano ka jingïoh jingtip, hato haei ka jaka bad ha ka por ba kumno yn pynlong ïa kata ka meeting kumba la kular.
Dei halor kane ka nongrim ba ki san tylli ki Sengbhalang kim shym la hun.
Kawei ka sur ki la shim ïa ka rai ban ieng ha ka nongrim kumba la dep buh ka jingthoh ha u Deputy Commissioner ban nym shah da lei lei ïa kine ki tiar ba dang sah ha MCH Nongstoiñ ban kit sha South West Civil Hospital.
Ki san tylli ki seng ki dap da ka jingsngew lyngngoh hadien ka jingbuddien mynta ka sngi bad la ïoh jingtip ruh ba ym dei tang ka ki Sengbhalang ba ka dkoh ka jingai jingtip.
Hynrei, wat ïa kawei ka tnad sorkar ïa kaba ka myntri ka la buh ban ïakynduh ruh kim lah shuh ban kynduh namar ka jingdkoh ha ka lad ai jingtip.
Kumta na ka liang jing ki san tylli ki sengbhalang, ki pynrem jur ïa kane ka jingleh lyndet bad kular kai haba ïa dei ban ïa thir ïa tai ïa kane ka mat kaba dei kaba donkam tam ha ka dong ka thaiñ jong ka West Khasi Hills.
Jowai, Jylliew 29: Ka jingpynkhreh bad pyndep ïa ki jinglehñiam bapher ha ka jingïadei bad ka Shad Ñiam Behdeiñkhlam hapoh ka Raij Jowai ka long kaba ïaid shakhmat ha kaba la sakhi mynta ka sngi 29 tarik u bnai Jylliew ka Dorbar Niam ki khun ka Raij Jwai hapoh ka jingpeit jingpynïaid u Dolloi Waheh Puramon Kynjin ryngkat ki Langdoh jong ki kum na ka Raij Chyrmang, Raij Tuber bad Raij Ialong ki la wan ban pyndep ïa kawei na ki rukom lehñiam ne kñia ainguh aidem ba shisien shisnem kyrpang ïa u Syiem Pyrthat.
Wat hapdeng u slap ha ka por ba pyndep ïa kane ka lehñiam ne kñia ainguh hashwa ban mih na ïing Langdoh ïingkyntang ka Raij Jowai la don ka jinglehñiam ba la pyndep hapdeng ka jingïadonlang ka Langdoh ha kaba u Dolloi ryngkat u Langdoh, U Pator, ki Sangot bad ki Wasan Waheh kin shim ban peit bad bishar ïa ki dak ki shin ba mih paw ha ki lai tylli ki Kpu Ñiam ba la shet da ka Langdoh.
Ïa kane ka lehñiam ne kñia ainguh la pyndep halor u Lumkyndong ha kaba u Sangot Paswet ryngkat ka jingsynranlang u Sangot Pakyntein bad u Sangot Pasubon kila shim ban pyndep ïa ka lehñiam hakhmat ka duwan kaba long katkum ka rukom dustur jingngeit ñiam u khun hynñiewtrep hynñiewskum.
Hadien ba ki la pyndep ïa kane ka jinglehñiam na Lumkyndong ka bynta ba dangsah jong ka jinglehñiam la pyndep ha Madan bamkñia Pyrthat ha kaba ki khun ka Raij Jwai ryngkat ki riew rangbah na Raij Chyrmang, Raij Tuber bad Raij Ialong kila wan ban ïadon bynta lang ha ka jingïa bam.
Jowai, Jylliew 29: Ka Khasi Students’ Union (KSU) Namdong Unit, haka jingïalam u President Samla Kitbok Lang Lamare ryngkat ka jingïadonlang u Finance Secretary samla Rimiki War, Assistant General Secretary Samla Heibormi Lamare, ki la leit ban ban ïakynduh bad pynsngew ïa u Manager ka Jio Center Jowai halor ka jingduh bad bym biang ka network, kaba jia khah khah ha ki thaiñ Namdong, West Jaiñtia Hills District.
Ha kane ka jingïakynduh ka seng ïa utei u heh ka Jio ha Jowai, na ka liang jong u la ïa thuh ba ka dei na ka daw ka jingduh ka machine kaba la pynlong ban duh network ha katei ka jaka bad u la ong ba kan shim por hapoh shi taiew yn sa lah ban bujli thymmai noh da kawei pat ka Machine.
Na ka liang ka seng kala dep kren shai ba lada ym lah ban pyndep hapoh ka por ba la buh ka seng kan shim da kiwei pat ki sien jam kiba tyngeh.
Khliehriat, Jylliew 29 : Ka tnat District Social Welfare East Jaiñtia Hills District, hynnin ka sngi ka la pynlong biang ïa ka awareness prokram bad ai jingpynshai halor ka jingshyrkhei u drok, ïa kane ka prokram la pynlong ha PHC ha Pamra Paithlu bad kane ka prokram ka dei ruh ka Nasha Mukt Bharat Abhiyaan (NMBA) kaba dei ka prokram ba kyrpang ba la pyllait da ka sorkar pdeng ha kaba ïadei bad ka jingthmu ban tehlakam ia u drok.
Ha kane ka prokram la wan ban ïa don ryngkat lang ki nongtrei kiba ha khmat eh lane ki Front Line Workers ba kynthup ki nongtrei jong ka koit ka khiah, ki ASHAs bad ka Aganwadi ba lyngba jong ki ruh ki lah ban pyn saphriang ïa ka khubor sha ki nong shong shnong halor ka jingshyrkhei u drok, kumta ha kane ka sngi la ai jingpynshai kyrpang ïa kine ki nongtrei kiba ha khmat eh ba kin shim khia lang ban pynbna sha ki paidbah khnang ba u drok un nym ioh ban rung sha ki shnong ki thaw.
Ka District Social Welfare Officer East Jaiñtia Hills District, ka kong R.Passah, kumjuh ruh ka kong R.Patlong , kaba dei ka Programme Manager jong ka Mih- myntdu Community Social Welfare Association (MCSWA) bad kiwei kiwei, ki la ai ka jingpynshai shaphang u drok bad kumno ban iakhun pyrshah ban pynlong ïa ka imlang ka sahlang kaba lait na u drok, ki la kyntu ïa kitei ki nongtrei kiba hakhmat eh ba kin ai ïa ka jingiatreilang ban ïakhun pyrshah ïa u drok ba kin ïalap sha ki shnong ki thaw ban ai jingpynshai sha ki paidbah.
Khliehriat, Jylliew 29 : Mynta ka sngi ka la don biang ka jingtwa khyndew bad ka jingtuid ka um ktieh ha surok national highway-6 ha jan ka tunel ha Sonapyrdi ha East Jaiñtia Hills District, kane ka la wanrah biang ïa ka jingdheng kali kaba shi por kaba la neh kumba lai kynta, bad ki kali ki la lait ban iaid haduh ka por jan miet 5 baje jan miet.
La ong ba dei na ka daw ka jingther jur u slap uba la neh baroh 24 kynta, na kata ka daw ka khyndew ha katei ka jaka ka la syntuid shapoh surok bad ka surok ka la dap da ka khyndew ktieh bad ka um kaba la jyrsieh haduh bym long shuh ban ïaid ki kali, ki nongtrei jong ka NHAI kiba don ha katei ka jaka mar mar wat hapdeng ka jingther u slap ki la pynkhuid ïa ka ktieh kaba la jyrsieh ha surok.
Na ka liang ka tnat pulit jong ka East Jaiñtia Hills District, ka kyntu ïa ki paidbah kiba ïaid lyngba na katei ka surok na Narpuh ba ki dei ban da long adkar ha ka rukom ñiah kali ban nym ñiah stet than ïa ki kali ha kajuh ka por, ka tnat pulit naduh ki taïew ba la leit ka la dep kyntu ruh ïa ki paidbah kiba ïaid lyngba na kane ka surok NH-6 ba kin da rah lang ïa ki jingbam bad ka um khnang ba kan nym buh jingeh ïa ki lada jia kano kano ka jingdheng kali.
Nongpoh, Jylliew 29: Na ka daw ba la ju mih ki jingjia ba sngewsih bad kawei ruh ka jingleh khlem akor jong kito kiba ju wankai suwari sha ka wah Umtrew ha ka thaiñ Byrnihat ha Ri Bhoi, ka Dorbar Shnong Narbong ka la buh syndon da ki jingmana bad ki kyndon na ka bynta kito kiba wan shangkai suwari sha katei ka wah Umtrew.
Kane ka jingmana ka Dorbar Shnong Narbong na ka bynta kito kiba wan kai suwari sha katei ka wah Umtrew, ka dei namar ba bunsien la ju mih ki jingjia ba sngewsih ïa kito kiba wan na shabar bad kumjuh ruh ka jingpynjaboh ïa ka wah da kaba pynpait bitor bad bret jaboh sha ka wah ba kum ka shnong ka angnud ban sumar ïa katei ka wah bad ruh ban pynlong ïa katei ka wah kum kawei na ka jaka jngohkai pyrthei.
Kane ka wah Umtrew ka dei ka wah kaba ka jylla Meghalaya ka tan bording ilektrik ba la tip kum ka New Umtru Hydro Electric Project (NUHEP) bad dei namar ka jingdon katei ka jaka pynlang um (Dam) ka la khring ïa kiba bun ki briew kiba na shabar ka jylla khamtam na ka jylla ba marjan ka jylla Assam ki paidbah ki tuid ban leit shangkai suwari bad ban pynlong kum ka jaka ïa bam khana.
Haba kren halor kane ka jingmana ka Shnong Narbong, u Rangbah Shnong, u Bah Rongmen Ronghang u la ong ha ka jingshisha ka bor shnong kam don kano kano ka jingpyrshah ban wankai ki briew kiba nabar sha katei ka wah, hynrei ka bor shnong ka buh tang ïa ki jingmana namar la bunsien la ju jia ki jingjia ba sngewsih ha kaba tang mynta u snem naduh u Kyllalyngkot haduh kine ki sngi la don kumba 13 ngut kiba la duh noh ïa la ka jingim tang na ka daw ba kim ju phikir haba wan ban shang suwari sha katei ka wah Umtrew.
U la ong ruh ym tang ba ka bor shnong ka sngewkhia halor ki jingmih ki jingjia ba sngewsih ba bun sien ki dei na ka jylla Assam, hynrei kum ka bor shnong ka sngewkhia ruh ba ka jingwan poi ki briew kiba na shabar ka bor shnong ka sngewkhia ruh ba ki bret pathar ïa ki jaboh, ki pynpait ïa ki bitor kaba long ka jingma ïa ka mariang bad kaba pynsiew dur ïa ktei ka wah bad dei namar kane ka daw ka bor shnong ka la buh da ki jingmana khnang ba kito kiba wan kai suwari ki hap ban don lang ka jingkitkhlieh ban ïada ïa ka khuid ka suba katei ka wah bad ruh ban nym mih kino kino ki jingjia ba sngewsih, u la bynrap.
Shuh shuh, u la ong ruh ba ka bor shnong nangneh shakhmat kan buh noh da ki nongpeit nongkhmih na ka bynta kito kiba wan kai sha katei ka wah bad kum ka bor shnong ruh ka buh da ki kyndon bad ka por haba ki wan sha katei ka wah kito kiba nabar ki hap ban bud ïa ki kyndon khnang ban nym mih shuh kano kano ka jingjia ba sngewsih bad ruh kum kita kiba wan kai suwari kin don ruh ïa kata ka jingkitkhlieh ban ïada kyrpang ïa katei ka wah ba kum ka bor shnong ka angnud ban kyntiew ïa katei ka jaka kum ka jaka jngohkai pyrthei ban kyntiew ïa ka ioh ka kot jong ki paidbah nongshong shnong, u la bynrap.
Nongpoh, Jylliew 29 : Ka Seng Hynñiewtrep Integrated Territorial Organization (HITO), Ri Bhoi District ka la shim ïa ka sienjam ban pynbor ïa baroh ki MLA ka Ri Bhoi District ba ki dei ba ïa tai sani halor ka jingpyntreikam ïa ka Reservation Policy bad ka Roster System na ka bynta ka jingthungkam thungjam ïa ki kam sorkar kiba dei hapoh ka Ri Bhoi District.
Ban pynsngew halor ka jingangnud ka seng, ki nongïalam ka seng Seng Hynñiewtrep Integrated Territorial Organization (HITO) ha ka jingïalam u Vice President, u Bah Alvis Kyrsian ki la leit ban ïa kynduh ïa ki saw ngut ki MLA ka Ri Bhoi ba kynthup ïa u Bah Mayral Born Syiem, MLA ka Nongpoh, u Bah Charles Marngar, MLA ka Mawhati, u Bah Sosthenes Sohtun, MLA ka Jirang, u Dr.Celestine Lyngdoh, MLA ka Umsning bad lait noh u MLA ka Umroi uba kim shym la ioh ban ïa kynduh ha kaba ïa kitei ki MLA kiba ki la ioh lad ban ïa kynduh ki la ai ruh da ka jingthoh halor ki jingangnud ka seng ha kaba ïa dei ba ki jingpyntreikam ïa ka Reservation Policy bad ka Roster system kaba dei katkum ka Office of Memorandum 2023.
Kine ki nongïalam ka HITO ki la leit ruh ban ïa kynduh bad ba ai jingthoh sha kine ki MLA jong ka Ri Bhoi, ka dei halor ka nongrim ba ha ka liang ka thungkam thungjam ha ki District la dei beit ban bhah ïa ki kams sorkar 80% tang na ka bynta ki samla jong ka District.
Haba ïa kren bad ki Nongthoh Khubor, u Vice President ka HITO Ri Bhoi District, u Bah Alvis Kyrsian, u la ong ba ka kane ka jingpynbor ka seng ïa ki MLA na Ri Bhoi ban ïa tai sani halor ka Reservation Policy bad ka Roster System ka dei beit tang ïa ki kam sorkar kiba dei hapoh ka District Selection Committee ba ka sorkar ka dei ban bhah beit 80% ki kam sorkar tang na ka bynta ki samla jong ka District.
Da kaba ai nusksa ruh kino kino ki kam sorkar ha man la ki District ki la don la ka jong ka DSC ha kaba bunsien ki samla na kiwsei ki District kim ju ioh lad ban rungkam bad ha Ri Bhoi District ruh kane ka seng ka kwah ba ka jingbhah kam ka dei beit ban long 80% tang ïa ki samla ka Ri Bhoi District, ong u Bah Alvis Kyrsian.
U la ong ruh lait na ki post kiba hap ha ka DSC ka seng kam kren ei ei bad ka seng ka kren beit tang ïa ki post kiba hap hapoh ka DSC bad lada mih kino kino ki kam lada pyntreikam ïa ka Reservation Policy ne ka Roster System dei beit ban ioh 80% tang ïa ki samla jong kata ka District.
Namarkata, na ka liang ka seng ka khmih lynti ba kine ki MLA ka Ri Bhoi District ruh ki ïa kren sha ka sorkar kumba ka sorkar ka la dep ban thung da kata ka Expert Committee halor ka jingpyntreikam ïa ka Reservation Policy bad ka Roster system bad na ka bynta ka Ri Bhoi ruh dei ban bhah beit 80% ki kam sorkar na ka bynta ki trai District ha kaba ïa dei bad ki post kiba dei hapoh kata ka District Selection Committee, u la bynrap.
Shillong, Jylliew, 28: U Chief Executive Member (CEM) ka Khasi Hills Autonomous District Council (KHADC) Bah Pyniaid Sing Syiem ryngkat bad u Chairman u Bah Lamphrang Blah bad u Deputy Chairman Bah Charles Marngar, mynta ka sngi Baar kila leit ïakynduh ïa u Mynti Rangbah barim ka jylla u Dr DD Lapang ban ai khublei ïaka jingai jingshakri ka jongu ïa ka jylla bad ban kyntiew ïa ki District Council ha ka jylla.
Kane ka jingleit ïakynduh ïa u Dr DD Lapang ka dei ruh ha ka sngi ba rakhe ïa ka District Council Day bad kane ka jingïakynduh ka long kum shi bynta ban kynmaw ïa ka jingshakri jong u Bah Lapang ïa ka Jylla ha ka por ba u dang long kum u Myntri Rangbah bad uwei uba la ïadon bynta ha ka por ban kyntiew ruh ïa ka District Council.
U Bah Pyniaid Sing Syiem ula kyrkhu kyrdoh ïa u Dr.D.D.Lapang bad pyrto ïa ki kam jingshakri, ïa u syniang u bynhei mynba u dang long uba trei shitrhem ha ka kam saiñ hima sima.
Na ka liang u Dr.D.D.Lapang, ula pynpaw ka jingsngewnguh kaba khraw shibun eh ïa u CEM, namarba u la kynmaw ban wan jngoh ïa u ha kane ka sngi bad ula ai ruh ïa ki kyntien kyrkhu kyrdoh ïa ka Executive Committee kaba thymmai kaba la ïalam da u bah Pyniaid Sing Syiem, ïa ki Executive Member bathymmai bad ïaka Legislative hapoh ka jingïalam u Chairman bad u Dy.Chairman bad ula ai khublei ruh ïa baroh ki MDC jong ka KHADC.Shillong, Jylliew, 29: Ka Liang Pyrshah jong ka Iing Dorbar jong ka KHADC ka la kyntu ïa ka Executive Committee ba thymmai ba kan pynstet ïa ka jingai Building Permission lane ka jingai jingbit ban shna Ïing ha shwa ba kan mih ka jingujor na ki paidbah.
“Ha ki khyndiat taiew la sdang ban ai ïa ka buliding permission hynrei la ïoh jingtip ba slem palat ban ai ïa kitei ki jingai jingbit.
La sngewthuh ba ka daw kadei namar ba duna ki nongtrei namar kijuh ki briew kiba trei ha ka tnad Development ki donlang ruh ha ka Authority," ong u Nongïalam ka Liang Pyrshah Bah Titos W Chyne haba maitphang ïa ka jingïatai halor ka Mangtyngka.
Shuh shuh u Nongïalam ka Liang Pyrshah u la ong , “Kumta nga kyntu ban pynstet ïa ka kam ha shwa ban mih ka jingujor ïoh ngin duh noh ïa kane ka tnad thymmai kaba ai khajna ïa ka Council.
"Haba jubab halor kane, u CEM u la ong ba ka Council kan peit ban pynbeit pynryntih ïa ka jingtreikam jong katei ka tnad khnang ba ka jingai ïa ki building permission yn lah ban ai ha ka por kaba biang.
“Ngin peit ba kito kiba pan jingbit (building permission) yn lah ban ai ha ka por kaba biang khnang ba kan ym ktah ïa ki ha kano kano ka bynta," u la ong.
U CEM u la ai ka jingïaroh ruh ïa u Executive Member barim ka tnad Building Bye-laws, Bah Paul Lyngdoh uba la trei borbah ban pynbeit pynbiang ïa katei ka kyndon shna Ïing ha u pud u sam jong ka Council.
La pyntip ruh ba haduh mynta ka Council ka la dep ban ai haduh kumba 83 tylli ki building permission sha ki paidbah ban shna Ïing shna sem.
Shillong, Jylliew 29: Da ka thong ban pynshai shuh shuh sha ki paidbah halor ki jingma kiba mih na ka jingkynrei u drok ha ka imlang sahlang, ka Women’s Wing jong ka National People’s Party hynne ka sngi ka la pynlong ïa ka jingïakob ïa tyrko na ka bynta ki College ha State Convention Centre, Shillong kum shi bynta ka jingrakhe ïa ka International Day Against Drug Abuse and Illcit Trafficking.
Ha kane ka jingakob ki nongshim bynta ki wan na kylleng kylleng kynthup naduh ka St.Anthonys College, Umshyrpi College Martin Luther Christian University, Synod College, St Mary’s College bad ka Women’s College Shillong.
Ki nongshim bynta ha katei ka jingiakob ki la pyni ïa la ki nia ki jutang kumno ban pynkhlain shuh shuh ïa ki ain bad ki kyndon ban ïakhun pyrshah ïa ka jingkynrei u drok katba ka liang pyrshah pat ka banjur halor ka jingdonkam ban don ïa ki jaka ai jingsumar ban ïakhun pyrshah ïa u drok.
Ïa ka nam lahduh ha katei ka jingïakob la ïoh da ka Admita Bhattacharjee jong ka St.Mary’s College, Shillong bad khur ïa ka song pisa kaba 10hajar tyngka katba ïa ka kyrdan kaba ar la ïoh da Debargha Sarkar na ka St Anthony’s College bad ka song pisa kaba 7hajar tyngka katba ïa ka kyrdan kaba lai da u Pynskhem L.Mawnai na Umshyrpi College bad ka khusnam ba 5hajar tyngka.
U Myntri ka tnad Pule Puthi ka sorkar jylla u Rakkam A Sangma u la donlang kum u Kongsan katba ka MLA ka Sutnga Kong Santa Mary Shylla kum ka Symbud Kongsan ryngkat ka jingdonlang ki nongïalam ka NPP Womens Wing.
Ka kynhun ki nongbishar pat ki kynthup ïa Dr Pakha Tersia, MD Psychiatry, u Deputy Superintendent of Police Subir Sangma bad Bah David Laitphlang President of Shillong Press Club (SPC).
Shillong, Jylliew, 29: U MLA barim ka Mawlai Constituency Bah P.T Sawkmie, u la pynpaw ïa ka jingsngewe bynniaw kaba jur halor ka jingthmu ban pynsangeh treikam noh ïa ki 200 ngut ki nurse ha NEIGRIHMS Hospital.
U Bah Process ula ong ba lada kine ki 200 ngut kin duhkam, ka mut da ki hajar ki longïing longsem kin shah ktah khamtam ïa kito kiba wan na ki longïing kiba duk bad kiba don ruh ïa ki khun ki kti.
Lah ban kdew hangne ba kine ki nurse ba shah weng kam ki dei jong kawei ka Agency ba shimwai ban pynbiang ïa ki nurse ha NEIGRIHMS hospital mynta la bun bun snem.
U bah P.T Sawkmie u la kyntu ïa ki Agency ba kan pynsngew ïa kane ka kam sha u Director ka NEIGRIHMS ba un pynneh biang ïa kine ki nurse ha ka kam.
U la ong ba kine ki arspah ngut ki nurse ki dei kiba la don jingshemphang bha ha ka kam bad lada yn pynsangeh noh ïa ki, kan sa don ka jingktah kaba khraw ïa ka jingsumar ha kane ka hospital ka Sorkar pdeng.
Une u MLA barim ula kyrpad ruh ïa u Director ka NEIGRIHMS ban pyrkhat biang sa shisien shuwa ban weng ïa kine ki nurse.
Shillong Jylliew 29 : Ka Khasi Students’ Union Laban Circle mynta ka sngi Palei ka la leit ban ïa kynduh ïa ki nongpynïaid jong ka Longkmie Gas Agency kaba don ha Laban Last Stop halor ka jingïoh duna ki paidbah ïa ki tyndong Gas.
Ha ka jingleit iakynduh ïa ki nongpynïaid ka Longkmie Gas Agency, ia ka seng KSU la lamkhmat da u President Samla Reuben Najiar & Samla Jason Laloo General Secretary ryngkat ka jingïasynran lang jong ki para nongïalam bad ki dkhot.
Ka KSU ka la pynsngew sha ka Longkmie Gas Agency ïa ki jingujor jong ki paidbah jong ka thaiñ Laban ha kaba ïadei bad ka jingïoh duna ïa ki Tyndong Gas ha ka shi snem kata tang 10 tylli kaba ki Gas Agency ki dei ban pynbiang ym duna ïa ka 12 tylli ki tyndong Gas ha ka shi snem.
Ka KSU Laban Circle ka la pyntip ba ha ka jingleit khynra ha ki bnai ba la dep ïa ki dukan Bam (Sha & Ja) halor ka khuid ka suba kata ha ka 13 tarik Jymmang 2023 la lap ruh ba ki dukan bam ki ju pyndonkam da ki tyndong gas kiba dei ban shet ban tiew ha ki ïing bad kane ka long pyrshah kat kum ka aiñ.
Na ka liang ka Longkmie Gas Agency ka la pynsngew ïa ki jingeh kaba ki ïakynduh bad ka la kular ban pynbit pynbiang ïa ki jingduna kaba ki paidbah ki shem bad ka la pynshai ba kam don kano kano ka jingdie tuh ïa ki tyndong gas.
Ka KSU ka la maham tyngeh ïa ka Longkmie Gas Agency ba kam dei ban pynduna ïa ki tyndong gas kaba dei ban poi sha ki longïing jong ki paidbah nongshong shnong ka Laban.
Shillong, Jylliew 29 : Na ka jingther jong u lap bah ha kine ki sngi, ka um kala nang kiew ha ka Dam Umiam namar kat haduh mynta ka sngi ka um ka la kiew sha ka 3192.1 phut bad kat haduh ba ka Dam kan dap lut ka um ka dei ban poi sha ka 3220 phut.
Kane ka jingther u lapbah ka la pynkmen ïa ki paid nongshong shnong kiba la mad ïa ki jingeh kiba khraw na ka jinghap ban pynjari ïa ki kynta pynlip bording ne ka load shedding.
Namar ba ka la sdang dap ha kine ki ar lai sngi ki bor pynïaid ka MeECL ruh kim shym la pynlip bor ding shuh ha ka por mynsngi ne mynmiet ruh.
Kane ka la ai ka jingkyrmen ïa ki paid nongshong shnong ba kin lait noh na ka jingshah pynduh bording kaba haduh 8-10 kynta ha ka shi sngi.
Ha ka jingshisha ha ki bnai ba la dep ka la don ka jingduh jingkyrmen kaba khraw namar ba ka um ha Dam ka la hiar shaba palat ka bym pat ju hiar mynno mynno ruh kumba hiar mynta ka kynti.
Hynrei mynta la wan ka jingkyrmen namar ba la wan biang u lapbah ha kane ka jylla.
Shillong, Jylliew, 29: Uwei u runar uba donkti ban pynpait ïa kiba bun ki ATM da ka jingthmu ban lute pisa, kiba la jia ha ki kynta pynlip bording, u la shah kem ha ki Pulit hadine ba ki la pynlong ïa ka jingtohkit bad ka jingbuddien kaba bniah bha.
Ha u kyrwoh ba la phah da u Superintendent of Police (City) East Khasi Hills, Shillong u Bah Vivek Syiem, u la ïathuh ïa ki Pulit ki la register case saw sien ha Rynjah PS hapoh ka Section 457/380/427/448 IPC, ar tylli ha Madanrting hapoh ka Section 427/380 IPC pule lang bad ka Sec 3(2) (e) PDPP Act bad ar tylli ha Laitumkhrah PS hapoh ka Section 427/380/511 IPC bad 427/380 IPC.Ka kynhun ki Pulit ka Rynjah PS hapoh ka jingïalam jong ka Deputy Superintendent of Police (L&O) ka Kong Jyoti Wahlang, bad u Additional Superintendent of Police u Dewansh Pandey, ki la ïohkem ïa uwei briew uba la 29 snem ka rta uba donkti ha kane ka kam.
Ha ka jingtohkit u la phla ba u la leh ïa kane ka kam runar ban pynpait ïa ki ATM ha Madanrting, Laitumkhrah, Rynjah bad ha Laban.
Na ka met jong u ki Pulit ki la ïoh kurup ïa ki jaiñ phong, ka pla, ka shatri ba u la pyndonkam ha kaba leh ïa ka kam bymman.
Ka jingjulor na ka jingshah pynpait ki ATM ka la kot palat T.10 lak.
Ïa une u runar la kem nyngkong eh ha kaba ïadei bad ka Madanrting PS Case No.60(6)2023 U/S 427/380 IPC pule lang Sec 3(2) (e) PDPP Act bad hadien kane la tian ïa u ha Kashari.
Ka jingtohkit halor kane ka jingjia ka dang ïaid shakhmat ban lap dien ïa kiwei pat kiba donkti lang bad u ban kyndang ïa ki ATM ha kylleng ka nongbah Shillong.
Shillong, Jylliew, 29: U MLA jong ka North Shillong Constituency u Bah Adelbert Nongrum ha ka sngi Palei u la phah da ka jingthoh sha ka Myntri ka Koit ka Khiah ka Sorkar Jylla ka Dr.Ampareen Lyngdoh ban pan jingpynshai ha kaba ïadei bad ka jingïoh duna shaba palat na ka bhah jong ka Central Government Health Scheme hapdeng ki nongtrei sorkar kiba rit kyrdan kiba dang shakri ha ka kam, kiba la shongthait bad ki ophisar kiba heh kyrdan.
Ha ka shithi, u Bah Adelbert u la pynkynmaw ruh ïa ka Myntri kaba la kular ban shimkhia ïa kane ka kam hadien ba u la rah ïa kane ka mat hapoh ka Ingdorbar Thawaiñ ka Jylla.
“Lah ban kdew hangne ba bun na ki nongtrei sorkar bad kumjuh ruh kito kiba la shongthait na ka kam, ki bym ïoh ïa ka bhah na ka CGHS halor ki Bill wat haba la mynjur da ka Directorate of Health Services (MI) ban bei ïa ki jinglut jingsep ha kaba ïadei bad ka jingsiew bai sumar ha ki hospital.
Ki la phah da ka jingthoh ban mynjur biang ïa ka dor, namarba ka jingmynjur ïa ka dor ka long kaba rit shaba palat.
Ka jinglut jingsep kaba bun kaba ki hap ban siew na ka bynta ka bai sumar ka la long ka jingkit kaba khiha na ka bynta jong ki.
Nalor kata, ki jait jingpang ba ki mad ki ïakynduh jingeh ban siew ïa bai sumar ha ka dor kaba rem," la ong u Bah Adelbert.
“Ka Sorkar lyngba ka Expert Committee ka la mynjur tang na ka bynta ki katto katne ki kyrdan jong ki nongtrei sorkar kiba bat ïa ki shuki kiba heh lane kiba trei ïa ki kyrdan kiba kham halor.
Ka jingshah leh shiliang ka kren shai, ka jingpang hi kam pynïapher hapdeng ki parabriew, hynrei haba poi sha ka jingsiew pisa ka don pat ka jingpynïapher.
Kam don kano kano ka kyndon ha ka MMA Rules, 2021 ban siew ïa ka pisa, kata, 80% lane 70%.
Lymne ka don ka don ka kyndon ha ka MMA Rules, 2021 na ka bynta ban ka Expert Committe ka ban bishar bniah ïa kino kino ki jingjia kiba dei hok ban ïoh biang ïa ka jingsiew," la pynpaw u Bah Adelbert.
“Namarkata……nga kyrpad ïa phi ban bishar biang ïa kane ka kam bad ban pynmih ïa ka hukum kaba mar ïaryngkat ha kaba ïadei bad ka jingsiew ïa ka pisa sha baroh ki nongtrei ha ki kyrdan bapher bapher bad sha kiba la shongthait na ka kam katkum ka kyrdan kaba ki bat.
Shuh shuh, ym dei ban wanrah ïa ka jingpynïapher ha kaba ïadei bad ka pang ka shitom bad ka bha ka miat jong kiba dang shakri ha ka kam bad kiba la shongthait," la kyntu u MLA ka North Shillong.
Shillong Jylliew 29: U MLA ka West Shillong u Bah Paul Lyngdoh uba long ruh u Myntri ka Sorkar u la ong ba ka jingeh kaba khraw kaba ka jaidbynriew ka mad ha kane ka juk kabab mynta kadei ka jingduna ki Nongïalam.
U Bah Paul ula kren ïa kane hynne ka sngi Palei ha ka jingshah pynkup burom ha Ka Synjuk ki Shiphew Dorbar ha ka jingïalang kaba la long ha Dorbar Hall jong ka shnong Lumdiengjri.
“Ngi don ïa ki jingeh kiba khraw ha ka jylla hynrei ka jingeh kaba khrawduh kadei ka jingduna ban don ïa ki nongïalam ha ka jylla" ong u Bah Paul Lyngdoh bad ka bynrap, “Ki don ki nongïalam kiba ïaid ha ka dur jong ki masi ïadur (Sidur) kaba ki briew ki ju leit peit ha ki sngi ìew hynrei ha ki lyngkha pat ki don ki Masi lur (Silur) ïa kaba ym ju don ba peit watla ki trei shitom bha hi ruh".
“Ka burom kam dei ka jong nga hynrei kadei jongu Blei namar nga la ïaid ha ka lynti kaba eh.
Nga ai khublei ïa ki paidbah ba dei namar ka jingieid bad jingshaniah ba ki la pynjop ïa nga Saw sien kum u MLA bad Shisien kum u MDC" ong u Bah Paul.
U la ong, ba ka elekshon ka la kut, ki don kiba kyrshan bad don ruh ki bym kyrshan ïa u, hynrei yn ym kheiñ nongshun ïa ki bym kyrshan hynrei dei ban ïaid noh ha ka lynti jong ka jingshai ban ïakhun pyrshah ïa ki kam sniew khamtam eh ïa u drok ha ka imlang sahlang da kaba ïatreilang ryngkat.
U la ong ruh ba ka long kab i thmmula ban ïohi ba ki don ki katto katne ki party kiba tang lai bnai hadien ba kut ka lekshon ki pynbunkam ïa u paidbah ban pynmih sha jingialng haba u paidbah u la pynkhamti ha ki ban ïasaid ia ïa ka jingeh jong ki.
“Nga ïohi ba don katto katne kiba kam nongïalam kiba tang hadien lai bnai ba kut ka elekshon ki leit kylleng kylleng ban rah placard ban ïakhih ha ka jingshisha dei ban ai lad ïa ka sorkar ban trei ïa ka kam la kumno kumno marshiteng na ka ka por hynrei ki la leit ban pynkhih ïa u paidbah tang khynndiat por ba kut ka elekshon," u la ong.
U Bah Paul u la ong ruh, ba kum u MLA ula don ïa ki jingthmu ban wanrah ïa ki skhim bad ki projek bapher ha ka Constituency bad yn sa batai bniah bha ïa kine kiei kiei baroh kham hadien.
Ki nongïalam ka Synjuk ki Shiphew Dorbar ki la pynkup burom ïa u Bah Paul Lyngdoh uba la shah jied kum u MLA ka thaiñ bad kum u Myntri ka sorkar jylla.
Ki nongïalam shnong ki la ong, ba ka jingjop u Bah Paul ïa ka elekshon kadei namar ka jingieid jong u paidbah bad ki la pynpaw ïa ka jingkhmih lynti ba u Bah Paul yn theh ïa ki kam pynroi ha ka Constituency khamtam haba u long ruh u Myntri ha ka sorkar jylla bad ki la pynpaw ruh ïa ka jingdonkam ban leh eiei ban wanrah ïa ka jingkhuid jingsuba bad ka jingtynnad jong ki shnong ki thaw ha ka Constituency.
“Ngi kum ki nongïalam shnong ngi sngewkmen ba u Bah Paul u bat ïa ka tnad kaba ïadei bad ka jingeh kaba ki shnong ki thaw ki mad na ka jingjyllei u drok.
Ngin ïatreilang ban ïaleh ban rat dyngkhong ïa u drok khamtam eh ban ïoh rat dyngkhong ïa ka jingdie drok naduh na ki tyllong" ong u Secretary ka Shiphew Dorbar u Bah Meban Lyngdoh uba long ruh Rangbah Shnong ka Sunny Hill.
Ki 10 tylli ki shnong kiba don ha ka Synjuk ki Shiphew Dorbar ki kynthup ïa ka Lumdiengjri, Sunny Hill, Jaïaw Langsning, Dymmiew, Mawbah, Lymkshaid, Lower Mawprem, Nongsohphoh, Lama Villa bad ka Qualapatty.
Shillong, Jylliew 29 : U Myntri ka tnad pule puthi u Rakkam A Sangma ula pynpaw ka jingsngew bynñiaw kaba khraw halor ka jinghiar ka jingstad bad jingshemphang jong ki samla pule ha ka jylla mynta la 13 snem lynter.
U la ong wat la ki samla pule ki don la ka sap ka talen hynrei kaba lyngngoh pat ka long ba ki samla pule na ki jaidbyrniew riewlum trai ri jongka jylla kim lah satia ban pass ïa ka Civil Services Examination.
U Myntri u la ong da ka jingkiew ka teknoloji ki samla pule ki dei ban nang ïabeh ban kiew ha ki liang baroh bad ki dei ban ïa beh sha kata ka thong kaba kiwei ki samla pule ha ka ri ki ïa beh.
“ Ngi donkam ban ïar ki jingmut jingpyrkhat bad donkam ban ïabeh bad ki jingkiew sted jong baroh ki liang ha kane ka ri ym tang ha ki lynti syngkieng, ki jingpathai khubor hynrei khamtam eh ha ka liang ka pule puthi.
Ngi donkam ban ïalong paralok bad baroh bad ki samla jong ngi ki dei ban ïakhun bad ïabeh sha kata ka thong jongka jingkylla" ong u Rakkam.
U la ong ban ïar ki jingmut jingpyrkhat ka long ban ïabeh ïa kaei kaba ki samla pule ha kiwei ki jylla kum ha Delhi, Gujarat, Bihar bad ter ter ki pule.
Namar ha kane ka juk mynta kaei kaba ki pule ha Delhi lah ruh ban ïoh ha Shillong hynrei kaba kongsan tam ka long ban ban peit kaei kaba donkam ban leh namar kam pher lada don ha Shillong ruh lah beit ban ïoh ïa ki jingtip.
U Rakkam bad u nongai buit jongka tnad pule puthi u bah H.M Shangpliang ha ka Sngi Balang ki la leit jngoh ruh ïa ka Meghalaya Administrative Training Institute (MATI).
Ha kane ka jingleit jngoh la ïadon lang ruh u MLA na Kharkutta u Rupert Marak.
Haba ïakren bad ki nongthoh khubor u Rakkam u la ong “ Ha kine ki san phew snem ba la leit noh ngim pat lah ban ïabeh ei ei kum ka jylla ha ki eksamin bapher bapher.
Ngi don ki samla kiba tbit hynrei ka don kaei re kaei kaba pynwit ne long diengpyngkiang ïa ki donkam ban wad ïa ka daw ban jop ïa kine ki jingeh bad kum ki samla ruh donkam ban don ka jingkit khlieh".
U la ong ba ka dei ka jingbah klieh bad kamram jong baroh ban peit ba ki samla pule jongka jylla ki dei ban pass bha ïa kia eksamin Civil Services.
“ Uwei pa kawei la ki dei ki riew saiñ pyrthei, ki riewstad kot, ki kmie ki kpa, ki tnad pule bapher bapher ngi dei ban shim ka jingbah khlieh halor kane bad dei ban wad ki lad ki lynti kumno ba ngin ïaid shakhmat bad bad ki samla kin pass bha ïa ka Civil Services Examination".
U la ong kiwei ki jylla kum ka UP, Bihar, Delhi, Gujarat bad wat ki jylla na kane ka thaiñ ki pass bha ïa kane ka eksamin hynrei ki samla na ka jylla kim paw satia.
“ Lada ki samla na kitei ki jylla ki lah ban pass bha balei ki samla jong ngi kim lah kumta ka donkam ïa ki samla pule na ka jylla jongngi ban shim khia bad phai khmat sha kane ka liang ban ïabeh ha kane ka jingïaleh ïa kane ka eksamination namar lada ym don ba pass na ka jylla kin wan kiwei ki jaidbynriew na kiwei ki jylla ban synshar bad pynïaid ïa ka jylla kaba long ka jinglehraiñ kaba khraw haduh katta katta ïa ka jylla bad ïa ki jaidbynriew trai ri trai muluk ka jylla".
U la ong na ka liang ka sorkar ka la pyrshang katba lah ban ïarap ïa ki samla pule ba kin pass ïa kane ka eksamin Civil Service bad ngi pynshlur ïa ki ba kin trei shitom shuh shuh ban pass bha.
Ha ka jingïakhun kaba la dep ki don lai ngut kiba la pass ïa ka Prelims kine ki long Nidakyrkhu Dkhar, Anmiel Azareel Syiem bad Thomas Edison Sumer.
Kine ki la ïoh ka jingïarap bad jingpyntbit na ka All India Services Pre Examination Training Centre ha MATI.Shillong, Jylliew 29: Ka Assistant Commissioner of Food and Safety ka Kong DBS Mukhim ka la pynbna ba la shah biang ban die ïa ki dohha ha Iewduh kiba wanrah na ka jylla Andra Pradesh hadien ba ka la hiar da lade sha Iewduh ban test ïa ki dohkha la ki la long kiba bit ban bam ne ki dei kiba don Formalin kumba la lap ha kine ki sngi kiba la leit bad ha ka jingtest ïa kine ki dohkha ki la long kiba bit namar la lap ba ym don shuh kino kino ki Formalin.
Haba kren sha ki lad pathai khubor hadien ba la dep ban Test ka Kong DBS Mukhim ka la ïathuh ba kane ka jingtest ka long kum ka lan ban pynthikna ba ki dohka ki long kiba bit ban bam na bynta u paidbah.
“Ki paidbah kim dei shuh ban khuslai ban bam ne don kano kano ka jingkhohñioh namar ka jingtest kaba ngi leh mynta ka sngi la lap ba ym don shuh kino kino ki formalin", ka la ong.
“Nga kwah ruh ban ïathuh sha u paidbah ba nangne shakhmat ba ngin ïai test man la ki sngi ïa ki dohkha shuwa ban shah ban die sha u paidbah bad ïa kane ka jingtest kan long ha khlieh iew ïa man ki trok kiba wan pynpoi mar bad dei tang kito ki dohkha kiba la ïoh ïa ki syrnot ba pyni ba ki long kiba bit ban bam yn lah ban pynpoi sha u paidbah ban bam bad lada lap ba ki don formalin lyngba kane ka spot testing ngin ym shah die sha u paidbah bad ngin shim ïa kine ki mar ban phah sha ki Laboratoryban phah test bad lada lap ba don formalin ngin phah tep beit ïa kine ki dohkha bad lada lap ba kim don ngin shah ban die sha iew," ka la ong.
Haba kylli haduh katno ka long kaba thikna ka jingmih kane ka jingleh ïa kane ka spot testing, ka Kong BDS ka la ïathuh ba baroh shikatta hi ki dohkha kiba la lap ba don formalin ynda la phah test ha ki lab ruh ka pynskhem ïa kane,Haba kylli, ka la ïathuh ba ïa ka jingtest ïa kine ki dohka kan dei na ka tnat Fisharise ha ryngkat ka jingaitreilang bad ka Commission.
Ka la ïathuh ba ka posr test ïa ki dohkha kan long ha ka por 7 baje mynstep bad 1 baje janmiet bad kino kino ki mar bym pat lah ban die lymda la dep test.
MFA Turf-Polo, Jylliew 30: Ki samla lud kynthei bad shynrang jong ka skul H-Elias H.S.School kiba ïashimbynta ha ka lympung District Level Inter School Subroto Mukherjee Cup 2023 kyrdan Under-17 ki la ïoh ban jam sha ka final hadien ba baroh ar kynhun, Kynthei bad shynrang ki la khur ïa ka namjop ha ka semi final kaba la long hynnin ka Sngi Saitjaiñ, ha MFA Turf, Polo.
Haba phai sha ka jingïalehkai semi final kaba nyngkong jong ki shynrang Under-17, kaba la long ha ka por 12 baje mynsngi ha MFA Turf, Polo, ki khynnah skul jong ka H-Elias H.S.School ki la lah ban jop salit da shi kol ïa ka Umphyrnai Pres.
Sec.
School.
Bad ïa ka namtam la ïoh ban khur da u Yohaan Benjamin u ba la thep ïa ka kol ban btin lynti ïa ka skul sha ka final jong ka Subroto Mukherjee Cup 2023.
Haba phai sa sha ka semi final kaba ar jong ki shynrang hapdeng ka Assam Rifle Public School ka la pynkhyllem noh ïa ka Shillong College H.S.Education lyngba ka tie breaker hadien ba ka jingïakhun hapdeng jong ki ka la ïakhaid da mar 1 kol.
ïa ka final hapdeng ki shynrang la pynkhreh ban pyndep ha ka 1 tarik u Naitung ha ka por 1 baje nohphaisngi, ka ban long hapdeng ka H-Elias H.S.School pyrshah ïa ka Assam Rifle Public School.
Katba na ka liang jong ki kynthei ba ïakhun ha ka kyrdan, ka kynhun ïalehkai kynjatbol jong ki thei Under 17 jong ka skul ïewrynghep Sec.
School sa shi sien pat ka la ïoh ban bteng ïa ka lynti ïaid jong ka sha ka final jong ka lympung Subroto Mukherjee Cup 2023 bad kane ka la wan hadien ba ka la lah ban pynliem noh ïa ki thei lehkai jong ka skul Tyrsad Higher Sec.
School, ha ka jingïakhun semi final kaba la long hynnin ka sngi ha MFA Turf, Polo.
Kane ka skul kaba la mihkhmat ïa ka jylla shabar bad shahrem noh ha ka quarter final ha ka Haryana jong u snem ba ladep ka la ïoh ban khur ïa ka namjop da 3-1 kol ha ka semi final kaba nyngkong jong ki kynthei Under-17, kaba la long ha ka por 9 baje mynstep.
ïa ka namtam ha kane ka jingïalehkai ka la leit sha ka Larihun Songthiang (20 bad 51 minit) kaba la ïarap ban thep ar kol na ka bynta ka kynhun, bad naNazareen Nongdhar (5 minit) katba ka shi kol jong ka Tyrsad Higher Sec.
School la thep da ka ïaiti-bahun Kongsit (54 minit).
Haba phai sha ka semi final kaba ar jong ki kynthei, hapdeng ka H Elias Secondary School pyrshah ïa ka Umpohliew Jingtip H.S.S ka la jam sha kaba kut ha kaba ki thei ka skul H Elias Sec.
School ki la jop da 2 kol ban pynthikna ïalade ha ka final mynta u snem.
ïa kine ki 2 kol ba la ïarap kyntiew ïa ka H Elias Secondary School ban ïoh ïakhun ha ka final la ïoh ban thep da ka Elviorika M.Sohkhlet (60+9 minit) bud sa ka kol kaba ar shuwa ban khylliap ïa ka jingïakhun, ïa kaba la thep da i Ridalin Suting (60+11).
Da kane ka namjop ka H Elias Secondary School kan sa hap ban ïakhun pyrshah ïa ka ïewrynghep Sec.
School ha ka jingïaknieh namlahduh ban ïoh mihkhmat ïa ka jylla, bad ka jingïakhun kan long lashai ka sngi ha MFA Turf, Polo ha ka por 9 baje mynstep.
Shillong, Jylliew, 29: Da ki lak tylli ki dawai kuli, ki drip bad ki jait dawai bym lah ban tip kyrteng ha ka sngi Palei la lap ba ka tnat ka Koit ka Khiah jong ka Sorkar Jylla ka la kit da ki borni ban leit bret sha Marten, Mawlai.
La lap ba ki dawai kiba la bret ha kane ka jaka ki dei kiba la kut ka por kata tang haduh u snem 2021.
Katkum ka jingïathuh jong u President ka Meghalaya Awakening Concern Citizen (MACC) u Bah Banshai Marbaniang kaba ïaid ryngkat bad ka Awaken India Movement (AIM), katba ki dang ïaid lynti ha ka por premmiet ha kane ka sngi, ki la lap saw tylli ki kali jong ka Shillong Municipal Board (SMB), kata, ar tylli ki trok bad ar tylli ki kali rit, kiba kit ïa ki dawai bad ynda la buddien la lap ba la leit bret ïa kine ki dawai ha Marten.
U Bah Marbaniang u la ïathuh ba la lap ïa kine ki dawai ba la song ha ki byrni la sei na ka Medical Store kaba don hajan ka Ganesh Das Maternal & Child Health Hospital, Shillong bad la pynkit ha ki saw tylli ki kali jong ka Municipal.
“Ngim lah ban tip na kaei ka daw ba la bret ïa kine ki dawai.
Kane ka dei kaba ngim lah satia ban pdiang daleilei ruh em bad ngi hap ban pan jingpynshai na ka ophis District Health & Medical Officer (DM&HO) bad na ka tnat ka Koit ka Khiah," ong u Bah Marbaniang.
“Ban shu bret kai katne lak tylli ki dawai kan buh ïa ki paidbah ha ka umdum.
Ngin hap ban buddien ïa kane bad ngin hap ban pan jingpynshai wat na ka Myntri ka Koit ka Khiah ka Sorkar Jylla, ka Dr.Ampareen Lyngdoh," la ong u Bah Marbaniang.
U la kren bynñiaw ruh ban ïohi ba la shu bret ei ïa kine ki dawai sha Marten katba sha ki jaka ai jingsumar ha ki District ki paidbah ïoh satia wat tang ïa ka dawai ba la mynjur da ki doktor.
Haba kylli, ula ong, “ngim lah ban tip hynrei ka Sorkar ka dei ban ai jingpynshai, ka tnat ka Koit ka Khiah ka dei ban ai jingpynshai.
Ki dawai kiba dei ban poi sha ki PHC, CHC hynrei mynta la bret sha Marten.
La shu thied kai ïa ki dawai katba ki paidbah tang ïa ka dawai ruh kim ïoh.
Ngi sngew ba ka Myntri ka Koit ka Khiah ka dei ban ai jingpynshai halor kane.
"U la ong ruh ba lada kine ki dawai ki dei kiba la kut noh ka por ban pyndonkam (expired) bad lada la aiti sha ki PHC bad CHC dei ma ki, hi kiba hap ban thang noh lada ym lah ban pyndonkam shuh namarba la kut ka por ban pyndonkam.
Da kaba kynnoh ba kane ka jingbret kai da ki lak tylli ki dawai ka dei ka jingpynsyrwa kai ïa ka pisa u paidbah bad ka don ruh ka bamsap, u Bah Marbaniang u la ong, “ïa ki dawai la thied da ka pisa u paidbah.
Lada ïa ka pisa jong ka Sorkar la shu pyndonkam ban thied dawai bad ban bret noh shipor ka long shisyndon ka bamsap.
Ngim lah ban pdiang bad ngin buddien tad haduh ba ngin da ïoh ïa ka jingshai kaba pura ban tip ïa kaei ka daw kaba la pynlong ïa ka tnat ka Koit ka Khiah ban bret ïa ki dawai sha Marten.
"“Lada donkam ngin sa wad da ka RTI, nga ngeit skhem ba ka sorkar kan ym lah ban buhrieh bad lada ka Sorkar ka buhrieh ka mut ba ka Sorkar ka buhrieh ïa ka pisa u paidbah shano re shano ba ngim lah ban tip," u la bynrap.
Ki nonglehkai ba paw nam na ka jylla lada ngi peit ki dang duna palat lada ngi nujor bad ki para jylla ba rit ha ka thaiñ Shatei Lam Mihngi ka ri.
Ngi ïohi ba kiwei kiwei ki jylla ba don mar jan bad ngi kum ka Manipur bad Mizoram ki la tam shakhmat ha ka jinglah ban pynmih ïa ki nonglehkai kiba ïoh jingithuh ha ka ri.
Dang ha ki khyndiat snem ba a leit ki la mih katto katne ki nonglehkai ba kynsai na ka jylla kiba ki klob paw nam ka ri ki ïaknieh ban ïoh soi contract ba kin lehkai na ki.
Lada ngi phai dien dang tang ha kine ki khyndiat snem eh ba la leit ngi ïohi ba u Eugeneson Lyngdoh uba la shah jied noh kum u MLA, u Ricky Shabong, Redeem Tlang bad kiwei de kiba ngin dang lah ban ñiew kyrteng ki la lah ban tynshaiñ ha ka kam lehkai phutbol.
Lah ban ong ba kine ki ranglehkai kiba ka jylla ka la pynmih ka dei na ka jinglah jong ki hi bad ka jingdon kabu ruh ban shim ïa ka kam lehkai kumka kam im ja hynrei katto ngut eh ki khynnah na ki nongkyndon kiba ïoh lad ban tynshaiñ wat a ki don ka sap kaba kynsai kaba ryngkat dor bad ki nonglehkai na ki ri jong ka pyrthei.
Shiban lah ban ong ba ka jinglehkai football ha ka jylla khamtam eh ha ka jaidbynriew ka longdoh longsnam naduh ki por kiba mynshuwa eh.
Leit phi sha kino ma kino ki shong kiba rit ne kyndong eh jong ka rilum Khasi, ki bym pat don bording ilektrik ne surok, moblie network ne skul hynrei phin lap beit ba ka madan lehkai phutbol kam ju jah ha kine ki shnong.
Sngew dei ban kylli wat haduh katne ka jingieid phutbol balei pat ngi dang duna eh ki ranglehkai kiban mih khmat ïa ki klob pawnam bad ïa ka ri.
Hato dei ba kim don sap ne hato dei ba kim ïoh lad ne hato ki kloi than ka shong kurim bad ka leh rangbah….
ki hajar ki jingkylli kiba ngin hap puson bad wad ïa ka daw.
Lada phai sha ka jingïarap ka sorkar ban kyntiew ïa ki samla khamtam eh ïa ki heprit kiba donsap ha kane ka kam ruh ka dang duna shaba palat la 50 snem ngi ïoh jylla hynrei ki Football Acedemy ki dang duna palat katta ruh kiba pynïaid da ki riew shimet hynrei katno ngut eh ki kmie ki kpa na ki thaiñ nongkyndong kiba lah ban kyrshan ïa ki khun ba ki leit shah pyntbit ha kine ki shlem ai jinghikai.
Ka jylla Mizoram dang ha kine ki khyndiat snem ba la dep ka la pynbna ba ka sorkar jylla ka la ïoh song pisa na ka sorkar pdeng ban plie jin haduh san tylli ki shlem ai jinghikai khlem da kheiñ ïa kito kiba ka snoh kti lang bad ka Tata Trust.
Lada ngin peit shuwa tang ïa ki madan phutbol katno tylli eh ki madan kiba ryngkat dor bad ki madan sha kiwei ki jylla lah ban ong khyndiat ngut eh ki khynnah rit kiba ïoh ban lehkai ha ki madan phlang plastik hynrei kiba bun hi ka jingim lehkai jong ki ka kut tang ha ka madan ktieh ne madan phlang tang da ki kjat khlem pat ïoh phong tang ki but ruh.
Wat ki kmie ki kpa lada ki khun ki kwah long nonglehkai yn ym don hi kiba kyrshan ïa kane ka jingthmu namar ki la ïohi lupa ba kam don ka lawei kaba thikna bad katto eh hi ruh ki kmie ki kpa kin lah ban shan ban siew bai skul bad bai shah hikai pyntbit ha ka kam lehkai.
Lehse kine kidei ki daw ba ki nongïalehkai phutbol kum kiew ha ka jylla namar ka jingbym biang ki lad jingïarap khamtam na ka sorkar jylla namar lada ngi ïanujor tang bad ki jylla ka thaiñ shatei lam mihngi ka ri, ki ju kloi ban ïarap khamtam ban phaikhmat sha kito kiba don shisha ka sap ïalehkai da kaba ai ki jingïarap ba kin dang lah shuh shuh ban pyntbit ïalade.
Ngin peit ïa ka jylla jong ngi ka Sport Policy ruh dang tang ha sla wat la la mynjur naduh ki khyndiat snem ba la dep hynrei wat a katta sngew dei ban ai jingïaroh ïa ka sorkar ba mynta kaba la pyrshang ban maitphang da kaba ka ai song pisa bad ban sdang ai scholarship ïa ki samla pule ba la mihkhmat ïa ka jylla ha ki kam lehkai bad wat la ka kaei kaba ka la leh kam pat dei kaba heh.
Ki nonglehkai hi ym tang ha ka phutbol hynrei ha kiwei pat ruh ki jaid jinglehkai ba ban long nonghikai la kha lupa ym dei ba dang thaw hynrei kaba donkam ka long ba ïa kito kiba donsap ban kyntiew bad btin lynti.
Kum ka jylla dang donkam ban dang pynbha ïa ka kyrdan ka jinglehkai kaban ryngkat dor bad kaei kaba kiwei pat ki jylla ki la kot.
Ngin phai sha ka madan lehkai, ne ka jingleit wad ïa ki heprit donsap sha ki shnong ba kyndong eh, ka jingpynshlur lyngba ki song pisa ha ka dur ka scholarship bad ka jingpynkha ne kyrshan pisa ïa ki acedemy ban hikai ïa ki heprit donsap ban ban jied ruh kino kiba don ka talen ka ban lah ban kot bor ban kynjoh sha ki kliar ka nam lehkai.
Nongpoh, Jylliew 30: Ka Alpha English Higher Secondary School, Nongpoh mynta ka sngi ka la lah ban plie paidbah noh ïa ka Computer Science Laboratory ryngkat ka jingpynkup burom ïa ki 4 ngut ki khynnah skul kiba la wan rah burom ïa ka skul da ka jingpas bha ha ka SSLC bad HSSLC ba ki la rung ha ka thup jong ka top 10 bad top 20 kaba dei ka examination 2023 ba la pynlong da ka Meghalaya Board of School Education (MBOSE).
Ïa kane ka Computer Science Laboratory la wan ban plie paidbah da u MLA ka Nongpoh, u Bah Mayral Born Syiem kum u kongsan bad u la shim ruh ïa ka bynta ban pynkup burom ïa kitei ki saw ngut ki khynnah skul kiba la pas bha ha ka SSLC bad HSSLC examination 2023 na katei ka Alpha Skul.
Kiwei kiwei kiba la ïa don lang ha kane ka sngi ki kynthup naduh ka Kong P.L Nonglait, kaba dei ka District School Education Officer, u Bah Eric Calvin Dkhar, Block Development Officer ka Umling C&RD Block, ka Kong W.K Blah, kaba dei ka Principal katei ka skul ryngkat ki nonghikai bad ki khynnah skul jong katei ka skul.
Kum ban pynpaw, ïa kane ka Computer Science Laboratory la shna lyngba ki lad jingïarap na ka sorkar lyngba ka Chief Minister Special Development Fund 2021-2022, ha kaba haduh 25 tylli ki kor Computer la buh ha kane ka laboratory bad ryngkat ki jingpynbiang ïa ki WIFI internet ban pynbiang ïa ki jingdonkam jong ki khynnah katkum ka juk stad ba mynta.
Haba kren ha kane ka sngi, u MLA ka Nongpoh, u Bah Mayral Born Syiem u la ai ka jingïaroh ïa ka skul Alpha bad khamtam ka jingmih ki khynnah kiba proh jabieng ka la wan rah ïa ka nam bad ka burom jong kane ka skul bad ïa ka District hi hi baroh kawei.
U la ong ruh ba ka jingplie ïa kane ka Computer Science Laboratory ruh ka dei kawei na ka lad ban dang kyntiew ïa ki jingnang jingtip kiba dei shaphang ka juk stad ba mynta bad da ka jingdon kane ka Computre lab kan ïarap shibun ïa ki samla pule ba kin trei minor bad ban lum jingtip shaphang ka jingstad kaba dei katkum mynta khamtam ka kor computer ka dei kawei na bynta bahkhmat eh ba ki samla ki dei ban tip ha kum kane ka juk ïabeh jingnang jingstad.
Shuh shuh, u la ai khulei kyrpang ruh naduh ki bor pynïaid ka skul, ki nonghikai bad ki khynnah skul, ba dei lyngba ka jingïatrei lang ba kane ka skul ka la kiew shaphrang ha baroh ki liang bad u kyrmen skhem ruh ba nangne shakhmat kane ka skul kan dang ïai paw bad kan dang lah ban pynmih ki khynnah kiba stad bad kiba don ka jingkitkhlieh na ka bynta ka imlang ka sahlang, u la bynrap.
Khliehriat, Jylliew, 30: Ki dkhot jong ka East Jaiñtia National Council, hapoh ka jingialam u Vice President u bah Ency Shadap, ha ka sngi Thohdieng ki la leit ban buh da ka jingthoh ha u Deputy Commissioner ka East Jaiñtia Hills bad Chairman jong ka District Rural Development Agency bad kyntu ba weng noh ïa kawei ka mat ba la pynpaw ha kaba iadei bad ka post Lower Division Assistant (LDA) kaba ha Lumshnong C & RD Block, East Jaiñtia Hills District kaba la pan da kiba don jingtbit lypa (experienced candidate), halor kane ka seng ka suba jur ba imat ka don kaei re kaei sha lyndet.
Katkum ka shithi sha u Deputy Commissioner ba la soi kyrteng da u Vice President EJNC, u bah Ency Shadap, ka seng ka la pynpaw ba katkum ka jingpynbna ka tnat District Rural Development Agency East JaiñtiaHillsDistrict, (20th June 2023 Ref No.EJHD/DRDA/702/2022/5) ka la khot application halor ka kam Junior Engineer bad Lower Division Assistant (LDA) ha Lumshnong C & RD Block, East Jaiñtia Hills District kiba dei ha ka contractual basis, na ka liang ka EJNC ka kren hangne tang ïa ka post Lower Division Assistant (LDA), namar ba ka tnat DRDA ka pan ïa kiba don jingtbit ne experience lypa ar snem ha ka kam, halor kane ka seng ka pynpaw ba “Kiba bun kiba la nag la stad kiba hapoh ka district bad shabar ka district ki dei kiba ym pat don jingtbit eiei na ka daw ka jingkyrduh kam la ka dei ka kam sorkar ne kano kano ka kam private, te kane kan pynlong ïa kiba bun ki nongthep kam ba kin nym don kano kano ka jingtbit ha ka kam kaba long katkum ka jingpan na katei ka tnat, kane kan ktah ïa ki samla wad kam kiba la biang ka kyrdan pule kiba don ka hok ban thep ïa katei ka kam bad kiba don hok ban ioh ïa ka kam sorkar"Na ka liang ka seng ka ong ba lada ïa katei ka mat ba pan ïa kiba don jingtbit ne don experience ïa ka post LDA kim pyndam, ka seng kan nym shong kli kti hynrei kan ïaid sha khmat, namar kane ka ktah ïa ki samla wad kam kiba hapoh ka district ki bym pat don ne ki bym pat shym ioh jingtbit (experienced) bad kiba la biang ka kyrdan pule ban thep ïa katei ka kam.
Halor kane, ka seng kan sa leit ban iakynduh mar khmat bad u Deputy Commissioner ka East Jaiñtia Hills District bad ïakren halor kane.
Nongstoiñ, Jylliew, 30: Ka Seng Federation of Khasi Jaiñtia & Garo People (FKJGP) Kyrshai Area Unit, ka dawa na ka sorkar MDA lyngba ka tnad ka koit ka khiah, ban kyntiew kyrdan noh ïa ka Kyrshai Sub-Health Centre sha ka Public Health Centre (PHC).
Kane ka Sub-Health Centre Kharshai ka don ha syndah khappud jong ka Meghalaya bad ka Assam, kane ka Sub-health Centre ka ai ka jingshakri ïa ka koit ka khiah ïa ki 16 tylli ki shnong ha khappud bad ka Assam kaba kynthup ïa ka Kharshai, Mawpun, Nongspung, Ukiam, Borkhuli, Doledonga, Warigro, Hasem, Umthli, Umdiengsyier, Umdiengphiang, Talimara, Mawdiangkop, Dariphang, Umbah, Umkhamdor bad Patharphlang.
Kane ka Sub-Health Centre kaba hap hapoh ka jingpeit jong ka PHC Rambrai, kam don surok kali satia khamtam por lyiur ban poi shaduh Rambrai bad lada ïaid kjat hap ban ïaid haduh 7 bad 8 kynta.
Lada leit da kali hap ban ïaid lyngba ka Assam bad haduh ban poi haduh Nongstoiñ ka District Head Quarter bad Rambrai PHC ka bam por da ki palat spah kilometer.
Ki paidbah katei ka thaiñ ki im ha ka sangsot, khamtam katei ka thaiñ kaba jur bha ki jingpang malaria.
Ki longkmie bad khunlung ba donkam bha ka jingsumar, kim ïoh ka lad jingïarap na ka tnad ka koit ka khiah.
Na ka bynta kiba bun, ka Hospital kaba jan duh ka dei tang jong ka Sorkar Assam hapoh Boko Hospital kaba hap hapoh Assam, kaba jngai na Kyrshai kumba 50 kilometer, kumta bun ki mynsiem ki duh ei ïala ka jingim tang na ka jingbym biang ki jaka sumar jong ka Sorkar.
Jowai, Jylliew, 30: Ki pulit ka West Jaiñtia Hills hadien ka jingïoh kem ïa u Jimmy Sutnga dang ha kine ki khyndiat sngi ba la dep, mynta ka sngi thohdieng ha ka por dangstep 3 baje eiei la ïoh kem sa ïa uwei u snar nongdie drug hapoh ka sor Jowai ïa uba la tip kyrteng kum u Sdangki Myrphet.
Na une u nongdie drok ba hakhmat eh ha Jowai ki Pulit ki la ïoh kurup haduh 4.61 grams ba la pynshisha ba dei u Drug, ka pisa T.1,90,500, kawei ka kali Alto 800 khlem u Registration No.Ki pulit kiba ïoh ruh ban kurup ïa ki jingthep sabon, ki tin duma golden, ki tyndong rit bad kiwei de kiba pyndonkam ban thep ïa u Drug.
Ïa u Sdangki Myrphet ki Pulit ki la pynngat katkum ki kyndon aiñ bad ba hapoh kane ka taïew ki Pulit ki la ïoh kurup 6.02 grams u drok.
Ki pulit kin dang trei shitom mynta ban pynduh jait ïa kane ka jingkhaïi drok beaiñ hapoh ka West Jaiñtia Hills hi baroh kawei.
Mawkyrwat, Jylliew, 30: Ka ophis jong u District Medical & Health Officer (DM&HO), South West Khasi Hills District ha ryngkat ka jingïatreilang bad ka ophis jong u District Sports Officer, South West Khasi Hills District ka la ïoh ba rakhe ïa ka sngi ba kyrpang jong ka jingaisnam ei ne ka Blood Donation Day 2023 ha Madan Artificial Turf, MDSA, South West Khasi Hills District.
Ha kane ka sngi la ïoh ka jingbatai ba lyngkot halor kane ka sngi ba kyrpad na ka Dr.Ainam Kharlyngdoh ha kaba ka la ong ba kane ka sngi ka dei ka sngi ba la ju rakhe ha ka 14 tarik jong u bnai Jylliew manla u snem khnang ban ai ka jinghikai ne ka awareness shaphang ka jingdonkam ban ai snam.
Ka la ong shuh shuh ba balei kane ka sngi ka long kaba kongsan, namar kaba nyngkong eh ka dei ba ma ngi ngi lah ban pyllait im ïa ki briew kiba donkam snam.
Kawei pat ka long ba ïa ka snam ym lah ban shna ha kum ki karkhana bad ymdon shuh da kiwei pat ki lah ban shna snam hynrei la ïoh beit tang na ki briew kiba kloi ban ai snam.
Ïa ka snam ba ïoh na iwei i briew ngi lah ban ïarap ïa 3 ngut ki briew kiba donkam ïa ka.
Shuh shuh ka la batai ruh ïa ki jingmyntoi ba lah ban ïoh haba ai snam, ha kaba ka lah ban pynduna ïa ka jingïoh stroke, ka lah ruh ban pynduna ban ïoh heart attack, da kaba ai snam ka met jong ngi kan ïarap ban pyndna shuh shuh ïa ki red bold cells kiba don ha ka snam, ka pynduna ruh ban ïoh cancer, ka pynduna ïa ka jingdon jong ka khleiñ ha ka met, ka ïarap ha ka circulation lane ban ïaid bha ka snam, ka ïarap ruh ban pynkhlaiñ ïa u dohnud (liver).
Nangta de, ka la batai ruh ba mano ba lah ban ai snam, ki briew kiba lah ki dei kiba don ka jingkoit jingkhiah kaba pura, ban don ïa ka karta kaba 18 haduh ka 65 snem karta, ban don ka jingkhia kaba 45 kg shajrong, ki dei ban don ka hemoglobin kaba ym duna ïa ka 12.5 gm/dl, kiba khlem don kano kano ka jingshah sumar hadoh ka 6 bnai, kiba don cholesterol lane khleiñ ha ka met jong ki ruh ki lah ban ai snam, kiba dih dawai BP bad lada ka BP jong ki ka biang.
Ki bym lah ban ai snam pat, ka Dr.Ainam ka la ïathuh ba kiba don ka jingpang ba ïongkhlieh, set ryndang lane don jingshit met, kiba dih dawai anti-biotics, kiba don ka jingpang ba ïa bit iwei sha iwei pat, kiba dang shu dep surgery lane shah puit, kiba dang shu dep ai tika hapoh 24 kynta, kiba ar met lane dang shu ïoh khyllung bad kiba don ki jingdro ne tattoo ha ka met kim lah ban ai snam.
Ha kane ka jingrakhe la ïashimbynta lang da ki khynnah skul, ki nonghikai bad kumjuh ruh ki nongtrei ka ophis DSO.Jowai, Jylliew, 30: Ka Jaiñtia Students’ Movement (JSM) Western Region mynta ka sngi kala leit ban dawa na u Deputy Commissioner West Jaiñtia Hill District bad kumjuh na u CEM ka Jaiñtia Autonomous District Council (JHADC) ban weng noh mardor hapoh ka 10/07/2023 ïa ka Tax Gate jong ka Assam kaba lah buh naduh 15 tarik u April hapoh Shnong Khanduli.
Na ka laing ka JSM ka la ïoh ban ïakren ruh bad u DC ka West Jaiñtia Hills District ha ryngkat ka jingaiti ïa ka jingthoh, ha kaba u DC u la kular ban weng ïa kane ka Tax Gate kaba don hapoh u pud u sam jong ka Meghalaya, katba sha u CEM ka JHADC ka seng ka la ïoh ban phah tang ka jingthoh.
Halor kane ka Seng kala kren shai lada kim lah ban weng hapoh ka 10/07/2023, kum ka seng kan sa sdang noh ban ïakhih pyrshah ïaka sorkar, namar la ar bnai tam kynthih kim shim la lah ban weng ïa kane ka Tax Gate jong ka sorkar Assam bad ka jingdon kane ka Tax Gate ka Assam kan sa kam trai ïaka Shnong Khanduli naka daw ka jingtlot jong ka sorkar jylla, la pynkut ka kyrwoh na u samla N.Ribok Biam President ka JSM Western Region.
Nongpoh, Jylliew, 30: Kum ka jingbteng ban ïalap pyrshah ïa ka jingpang TB hapoh Ri Bhoi District katkum ka thong jong ka National Tuberculosis Elimination Programme, ka ophis ka District Tuberculosis Officer Ri Bhoi mynta ka sngi ka la pynlong da ka jingïakynduh lang ki Rangbah Shnong shi bynta ban ai jinghikai kumno ban shim ïa ki lad ki lynti ban pynduhjaid noh ïa kane ka jingpang TB kaba dei kawei na ka jingpang ba pur sted bad kaba lah pat ban pynkoit lada dih thikna ki dawai kumba la btha da ki Doctor.
Ïa kane ka prokram ai jinghikai ban ïakhun pyrshah ïa ka jingpang TB la pynlong ha ka Umling C&RD Block ha kaba la wan ban shim bynta da ki rangbah shnong bapher bapher jong ki shnong ba hap ha kane ka Block da ka jingïatrei ryngkat ka ophis ka District Tuberculosis Officer ka Ri Bhoi bad ka ophis u Block Development Officer ka Umling C&RD Block.
Ha kane ka sngi la don ryngkat ruh naduh u Dr.M Mawrie, State TB officer, Dr.E Kalwing, District TB Ophisar ka Ri Bhoi, u Agriswar Das naka kynhun Piramal Foundation, Kong Raplang Ika Nongkling, Gram Saveka Umling C&RD Block, Kong N Tracy Kharkamni State Coordinator, FJ Diengdoh DPC, NTEP bad ki rangbah Shnong Jong ki Shnong bapher bapher.
Kumba la pynpaw da ka District Tuberculosis Officer ka Ri Bhoi ha kane ka prokram ai jinghikai, tang ha Umling C&RD Block kiba don jingpang TB ki don 90 ngut bad kane ka jingpynlong ïa kane ka prokram ai jinghikai ka long ban bteng ka jingïakhun na ka bynta ban pynduhjaid ïa baroh kiba pang TB ha ka District bad ka jylla hi baroh kawei.
Ban pynshai halor ka thong jong ka National Tuberculosis Elimination Programme sha ki Rangbah Shnong, u Dr.M Mawrie u la ïoh ban batai halor ka jingïaleh jong ka Tnad ka koit ka khiah ba ka la buh ka thong ban pynduh jaid noh ïa kane ka jingpanag TB tang haduh u snem 2025.
U Dr.Mawrie u la batai ruh ki dak ki shin jong ka jingpang TB kiba paw shabar kiba kyntup ïaka jingphuh syep ha kapor miet, ka jingjyrhoh, ka jinghiar Kilo haka met u briew bad kiwei kiwei.
Ha kane ka sngi u Dr.Mawrie u la ïoh ruh ban batai ïaki lad jingïada hakaba ïadei bad ka jingpang Tuberculosis ba Kum ki nong shong Shnong ki dei banai ka jingïatrei lang na ka bynta ban pynduhjaid ïa kane ka jingpang bad u la ong ruh ba ki dei ban leit sumar wut wut sha ki jaka sumar kiba don ha jan lada don ki dak ki shin kiba paw shabar.
Shuh shuh, u Dr.Mawrie u la ïathuh ruh ba ha ka jingïakhun ban pynduh ïa kane ka jingpang ngi don kam ka jingïatrei lang naduh ki Shnong ki thaw, ki nongïalam Shnong bad ki riew shimet.
U la ïathuh ba naka liang ka sorkar ka la buh ruh ka khusnam ïaki Shnong kiba la lah ban pyntikna ba kim don shuh kane ka jingpang TB hapoh ka Shnong ka jong ki bad ban ïoh ïa kane ka khusnam ki Shnong ki hap ban bud ryntieh ïaki kyndon ba la buh daka tnad jong ka koit ka khiah khnang ba kin lah ban pynshisha ba ka Shnong ka la lait naka jingdon kane ka jingpang TB, u la bynrap.
Nongpoh, Jylliew, 30: Kiba bun ki paidbah ka jylla lane kiwei kiwei ki nongïalam ha ka jylla khamtam ki nongïalam ha ka kam sain hima sima ki lah ban don kata ka jingklumar jingmut, kaba dei hadien ba u National Vice President ka BJP, u Chuba Ao u la leit ban kyrduh kyrpang ïa u Dr.D.D Lapang ha ka ïingsah jong u ha Shillong.
Kum ban pynkyn-maw, u National Vice president ka BJP, u Chuba Ao ha ka 29 tarik u Jylliew 2023 la leit ban ïa kynduh kyrpang ïa u Dr.D.D Lapang, myntri barim ka jylla ha ka ïingsah jongu ha Shillong bad kumba la paw pyrthei ba kane ka jingleit jong u ka long ban leit aiti ïa kawei ka kot kaba la thoh shaphang ka jingïaid lynti ba 9 snem ha ka jingïalam u Narendra Modi ïa ka sorkar BJP ba ki kam ba radbah ba al leh da ka sorkar BJP ban wan rah ka jingkylla ha ka ri India.
Halor kane ka jingleit kynduh kyrpang une u heh nongïalam ka BJP kañ la wan rah ïa kata ka jingkularmar jingmut ïa kiba bun ki paidbah bad wat ki nongïalam, hynrei kumba la pynpaw da utei u nongïalam ka BJP bad wat u Dr.D.D Lapang la ong ba kam shym la don ei ei sha lyndet ha kaba u la wan tang ban aiti ïa katei ka Kot kaba la thoh shaphang ki kam ba ka sorkar BJP ka la leh ban wan rah jingkylla ha ka ri India tang hapoh ka 9 snem ba la ïalam da u Narendra Modi kum u Myntri rangbah duh ka ri India.
Haba wad jingtip na u National Vice President ka BJP halor kane ka jingthmu ba u leit ban ïa kynduh kyrpang ïa u Dr.D.D Lapang, u Chuba Ao, u la pynshai ba kam shym la don kano kano kaba sha lyndet ban leit kynduh ïa u Dr.D.D Lapang, hynrei kane ka jingleit kynduh ka long tang ban aiti ïa katei ka kot sha u Dr.D.D Lapang ba ka party BJP ka burom ïa u kum uta u Myntri Rangbah barim ka jylla Meghalaya bad halor ki shibun ki kam kiba u la synñiang na ka bynta ka roi ka par hapoh ka jylla Meghalaya.
U la pynshai ruh ba kam don hi ruh kano kano kaba ka party BJP ka thmu ban khroh ban wan sha ka BJP party kum uta u nongïalam ba la paw ha ka jylla Meghalaya bad ha ka ri India hi baroh kawei, hynrei kane ka jingleit kynduh ka long tang ka jingburom ïa une u nongïalam uba la leh shibun ki kam kiba bha na ka bynta ban kyntiew ïa ka jylla Meghalaya.
U Dr.D.D Lapang ruh kum u myntri rangbah ka jylla, u la pynshai ba kum u myntri barim ka jylla ym shym la poi pyrkhat ba u heh nongïalam ka BJP un wan ban kynduh ïa u bad ruh ban aiti ïa katei ka kot kaba la thoh shaphang ka jingïaid lynti ba 9 snem ka BJP bad ki kam kiba ka la leh ha ka jingïalam u Myntri Rangbah ka ri, u Narendra Modi.
Kum u nongïalam u pdiang sngewbha ïa kino kino kiba wan kynduh ïa u bad ruh u pynpaw ruh ka jingsngewkmen ba ka party BJP hapoh ka ri India ka kynmaw kyrpang ïa u kum uta u nongïalam na ka jylal Meghalaya bad haba ïa kren pat halor ki kam sain pyrthei kam shym don kano kano sha lyndet kaba ki wan ban khroh ïa u ban pynïasoh sha ka party BJP ne ba ma u ruh u don kata ka jingthmu ban leit sha ka BJP bad kane ka jingïakynduh ka dei hi tang ka jingburom ka BJP ïa u kum u nongïalam ka jylla kaba ki kynmaw ban wan aiti ïa katie ka kot kaba la thoh shaphang ka jingïaid lynti ba 9 snem ka sorkar BJP bad ki kam kiba ka la leh ha ka jingïalam u Narendra Modi, pynshai u Dr.D.D Lapang.
New Delhi, Jylliew, 30: Ka Myntri ka tnad ka Koit ka Khiah ka Sorkar Jylla ka Dr.Mazel Ampareen Lyngdoh kaba la ïashim bynta kum ka Kongsan ha ka rynsan, “The Economic Times’ Best Healthcare Brands 2023 kaba hynriew kaba long ha nongbah Delhi.
Haba kren ha ka jingïalang, ka Myntri ka la kren halor ka bynta ban pyntikna ba ki nongïoh jingmyntoi kin suk ban ïoh ïa ka jingsumar bad ruh ha ka dor kaba bit ha ki shnong ki thaw.
Ha kane ka jingïalang la ïashim bynta lang ruh da u Joint Secretary ka tnad ka koit ka khiah jong ka Sorkar India u Vishal Chuahan, u Dr.K.Madan Gopal uba mihkhmat na ka National Health Systems Resource Centre jong ka tnad ka Koit ka Khiah ka Sorkar Pdeng nalor kiwei kiwei ki ophisar bad ki kynrem lyndan.
Da kaba pynpaw ïa ka jingkmen haba kren ha ka jingïalang, ka Dr.Lyngdoh ka la ong, “nga ai ka jingïaroh ïa ka ET Edge kaba la pynlong ïa kane ka lympung ha ka sien kaba hynriew jong ka Doctors Day Conclave.
"Lyngba kane ka sienjam kaba la wanlam lang ïa ngi baroh hangne, kan ïarap pat ba ngin treilang ban ïasam ïa ki jingtip bad ruh ban pyni ïa ka jingtbit na ka bynta ban pynwandur shuh shuh ïa ka jingshakri ha ka koit ka khiah.
Ka jingkylla kaba pura ka sah mynta sa ha ka jingïatrei lang bad ruh kum kawei ka bor.
Nga dap ruh da ka jingkmen ban sakhi ïa ka jingkynduh lang jong ki riewshemphang kiba la tbit ha kane ka bynta na bynta ban pynkylla dur ïa ka koit ka khiah ha ka ri jongngi.
"Ka Dr.Lyngdoh ka la bynrap, “ka jylla Meghalya ka la pyntreikam ïa ka rukom ai jingsumar kaba peit lut nadong shadong na bynta ki nongshong shnong kiba don ha ki kyrdan bapher bapher ha ka ïoh ka kot.
Ka bynta kaba ngi buh hakhmat ka long ruh ban pynleit jingmut ym dei eh tang ha ka jingai jingsumar hynrei khamtam eh ban ïada lypa bad ruh ban pynsgewthuh bad pynshai ïa ki.
Lyngba ka Meghalaya Health and Insurance Scheme, ka jylla jong ngi ka pyrshang ban pynpoi ïa ki jingmyntoi sha baroh ki bynta jong ka imlang sahlang.
Ka Meghalaya ka dei kawei na ki jylla ha ri India kaba la don la ka jong ka jingpeitngor ïa ka heh ka san jong ki heprit lane ka Early Childhood Development Mission, kaba la pyllait paidbah ha u 2021, kaba buh thong ba ki heprit kin ïoh ïa ka jingsumar kaba paka, ka bam ka dih bad baroh ki jingdonkam haba ki dang don ha kitei ki rta.
Ka Meghalaya ka dei ka jylla kaba dang 51 snem bad ngi hap ban lum kham bun ki jingtip na kum kine ki rynsan.
"Haba ïaroh ïa ka jingtrei borbah jong ki nongtrei ka koit ka khiah, ka Myntri ka la pynpaw ïa ka jingkmen kaba khraw halor ka sienjam jong ki.
Ka shim ruh ïa ka kabu ban ai khublei ïa baroh ki doktor kiba tei borbah bad aiti lut ïalde bad ka iing ka sem na bynta ka koit ka khiah jong ki nongpang.
Haba phaidien halor ka jingktah jong ka khlam COVID-19, ka Myntri ka la ong ba baroh ka dei lyngba ka jingshlur bad aiti lut met bad mynsiem jong ki nongtrei ka koit ka khiah.
Nalor ka jingai khusnam, ka la don ruh ïa ka jingïasyllok bad ka rynsan ïatai halor ka phang pdeng kumno ban ïoh ïa ka jingsumar kaba paka katkum ka juk mynta tangba ha ka jinglut kaba kham duna da kaba pyndonkam ïa ki jingtip da ka jingïarap jong ka Artificial Intelligence ban lah pyntreikam pura ïa kitei ki thong hapdeng ka jingkyrduh ka pla tyngka bad ka jingeh ban wanrah ka jingkylla.
Shillong, Jylliew : Ki kam ki jingtrei kiba hap ha ka thup jong ki kam kiba rit, kiba pdeng bad kiba kham heh ne ki MSME ki noh synñiang kumba kawei na ka lai bynta sha ka ïoh ka ïoh jong ka ri bad ki long kiba donkam bha ban pynurlong ïa ka thong jong ka Atmanirbhar Bharat.
Ka sorkar ka la kdew ba ki jingeh kiba ha khmat eh ha kaba ïadei bad ki MSME ka long ka jingpynkylla ïa ki kam ki jam sha ka jingtreikam lyngba ki digital.
Ka Vi Business, kaba long ka shnat ba peit ïa ka jingleh ïa ki khaïi pateng jong ka Vodafone Idea, ka la smai ba kan wanrah ïa ka digitalization na ka bynta ka jingkiew jong ki kam ha ki liang baroh.
Hadien ba la pyndep ban leh ïa ka jingbishar bniah ïa ka long ka man jong ki kam kiba ïadei bad ka MSME jong ka India, haba la ïoh ïa ka jubab na kumba 1 lak ngut ki nong jubab na ki 16 tylli ki karkhana ne industries ha kylleng ka ri – Ka Vi Business ka la pynpaw ïa ka jinglong la kloi ban pynkylla digital noh ïa ki MSME.Kane ka jingwad bniah ka long ban sngewthuh ïa ka jingskhem ha ka rukom pyndonkam ïa ka digital ha ki MSME ha ki 16 tylli ki industries ne ki karkhana, ba kynthup ha ki kam media ne lad pathai, entertainment ne ki karkhana ba pynmih ïa ki rynsan pynbyrngia, ki karkhana pynmih tiar, IT, ki shnat pule, ki kam kiba ïadei bad ka jingpynbiang ïa ki jingdonkam, ki bank, ki karkhana kiba ïadei bad ki kam tei jingtei bad ki kam kiba ïadei bad ka jingtih mar poh khyndew.
Haba kren shaphang ka prokram U Arvind Nevatia, Chief Enterprise Business Officer, Vodafone Idea u ong “Ka jingtreikam ba pur jong ngi na ka bynta ban wanrah ïa ki lad ki lynti ki long kiba la saiñdur bad na ka bynta ban wanrah ïa ki jingmyntoi bad jingioh nong, ban lah ban nang pynïar kumno ban pynïasoh bad ki nongthied bad ka jingshngaiñ na ka bynta ki MSME ha kane ka juk Digital ba mynta.
" “Da ka jingpyllait paidbah ïa ka 360 degree #ReadyForNext 2.0 prokram ka ba kynthup ïa ka – 1) Jingïoh jingmut lyngba ka ‘Unlocking MSME Growth Insights’ 2023; 2) Ka jingkyntiew ïa ka rukom treikam jong ka Digital Self Evaluation ban ïarap ïa ki MSME ban pyndonkam ïa ki buit stad teknology; bad 3) Ki jingtyrwa ba kyrpang jong ka MSME ban ïarap na ka bynta ban kyntiew ïa ki kam Vi Business unveils #ReadyForNext 2.0 Vi Business unveils #ReadyForNext 2.0 – ka Vi Business ka la ïaleh katba lah ban nang kham pynkhlaiñ shuh shuh ïa kane ka kam ha kane liang.
Imphal, Jylliew 30 : : U N Biren Singh hynne ka sngi Thohdieng, ula pynshai ba un nym ïehnoh satia ïa ka kam kum u Myntri Rangbah ka Jylla Manipur hadien ka jingleit tur paidbah bad tawiar ki Longkmie ia ka ïingsah jong u, kiba pynpaw ba ki dang kwah ba un dang bteng ïa ka jingsynshar ha Jylla.
U Biren Singh ula pynshai ba un nym pat ïeh satia ïa ka shuki kum u Myntri Rangbah.
“Ngan nym pat ïehnoh ïa ka kam kum u Myntri Rangbah" ong u N Biren Singh Myntri Rangbah ka Manipur ha ka Twitter.
Kane ka jingpynthikna ka la mih hadien katto katne kynta ba la saphriang ki dur jong ka shithi ïehnohkam u N Biren Singh, kaba la tar lyngkhot lyngkhai.
Ka khubor ba ïoh ka ïathuh ba ïa kane ka shithi ïehnohkam u Biren Singh la tar da kine ki Kynthei kiba pyrshah ïa u ba un hiar shuki.
Lah ïathuh ruh ba u Biren Singh u khlem ïoh satia ia ka jingbthah jong ki Nongïalam na Delhi ba un hiar shuki hynrei kane ka rai ka la mih hadien ba u Myntri Rangbah ula sngewsih halor ka jingïakhih jong ki Kynthei kaba jia ha ka 29 tarik Jylliew ha Imphal.
Lah ban kdew ba u Biren Singh ula shah kynthoh jur bha halor ka jingbym lah ban tehlakam ia ka jingshongsuk shongsaiñ ha Manipur hadien ba khie ka thma ïapher jaidbynriew hapdeng ki Meitei bad ki Kuki, kaba la sdang naduh ka 3 tarik u Jymmang.
Da ki spah ngut ki Longkmie ki la ker sawdong bad pakhang lynti hajan ka ïingsah u Biren Singh hynne ka step mar syn ïoh jingtip ba u don jingthmu ban hiar shuki noh.
Kine ki Longkmie ki la pynpaw ba ki dang shaniah ha u (Biren) ban long kum u Nongïalam ka Jylla bad dei kane ka la pynkylla ïa ka rai jong u Biren Singh.
U Biren Singh ula mih nala ïing da ka jingthmu ban leit sha ka ïingsah ka Lat hynrei namar ka jingpakhang lynti ki Longkmie bad jingshah tar ka shithi ïehnohkam, ula leit phai biang shala ïing.
Kat kum ka khubor ba dang shu ïoh, ki Dkhot jong ka BJP ha Manipur ki la ïa ïehnohkam paidbah na ka Party bad ki la pynsdang ïa ka jingïakhih “War on BJP Non Violent Campaign" namar ka jingsngew ba ka BJP kala shet kylla ïa ki nong Manipur.
Shillong, Jylliew 30: U Myntri ka Tnat Social Welfare u Bah Paul Lyngdoh u la ong ba ka jingweng ka tnat ia Kong Phidalia Toi, kum ka Chairperson ka Meghalaya State Commission for Women (MSCW) ka dei hadien ba la bishar sania ia jingtreikam jong ka ha kine ki snem kiba la leit bad la lap ba kam pyndep hok ia ka deiti ba la bynshet ha ka.
Haba kren sha ki lad pathai khubor u Bah Paul u la ïathuh ba ha ki 12 sien shong jingïalang ka Commission na ka liang ka Chairperson kam ju wan jinglang satia da kaba ai daw ba kam don hapdeng ka met bakoit ba khiah.
“Kum ka khlieh duh ka Commission ka Kong Phidalia Toi kam ju wan shim bynta ha ki 12 tylli ki meeting ba la lum da ka commission bad nalor ka jingpynkheiñ ïa ki kyndon kiba la khang pyrshah ïa ki Chairperson ka Commsion ban shim bynta ha kino kino ki jingïalang saiñ pyrthei," u la ong.
“Kam don kano kano ka jingshun shimet ïa i hynrei dei hadien ba la bishar ïa ki file ba poi ha ka miej jong nga kum u myntri ba ngi shim ïa ka rai," u la bynrap.
U Bah Paul u la ïathuh ruh ba na ka liang ka tnat ka la rai ban thung ïa ka search committee ban wad Chairperson thymmai jong ka MSCW.“Ngi la rai ban thung ïa ka Committee ban wad ïa ka Chairperson thymmai ha kaba ki dkhot kin dei ki ophisar ka sorkar bad ruh ki Principal ki kolej kum na Womens’ College bad Lady Keane College," u la ong.
U la ong ruh ba lada i donkam ban thung ïa ka Chairperson shipor katba ym pat ïoh da kaba pura na ka liang ka tnat kan khmih bniah ïa kane.
Haba ïadei bad ka jingsiew, u Bah Paul u la ong ba lada i donkam ban peit ban kyntiew ïa ka jingsiew sha ka Chairperson na ka liang ka tnat kan sa eksamin ïa kane.
“Ngi kwah ba kin ai ïa kaba bhatam bad lada i donkam ban kyntiew ïa ka jingsiew sha ki ruh ngin leh na ka liang ka tnat ïa kane," u la ong.
Shillong, Jylliew, 30: U General Secretary jong ka United Democratic Party (UDP) u la ïathuh ba ka Central Executive Committee (CEC) jong ka party ka la rai ban wanrah katto katne ki jingpynkylla thymmai ha ka riti treikam jong ka Party shwa ban pynlong ïa ka General Council ha ka 29 tarik mynta u bnai hadien ba ka samoi treikam jong ka CEC kaba mynta ka la kut.
“Ka jingjied ïa ki nongkitkam kan long 29 tarik mynta u bnai bad ngi la jeid ïa ki dkhot jong ka Nomination Committee ki ban sa pynïaid ïa ka elekshon," ong u Dr.Jemino.
Shillong, Jylliew 30 : Uwei u briew ula shah pyniap dusmon ha ki runar ki bym lah ban tip ki dei kiei bad ïa ka metiap jong une u briew la lap mynta ka step sngi Thohdieng narud jong ka surok State Highway ha Samanda Megapgre ka ban leit sha Williamnagar.
Ki Pulit ki suba jur ba une u briew ula shah pyniap ha ka miet sngi Palei.
ïa une u briew la lap nyngkong da ki paidbah ba u thiah lyngtar hajan ka thuk thuk jong u hynne ka step.
Ki Pulit kila pynlong ïa ka jingtohkit halor kane ka jingjia bad lap ruh ba une u briew u kyrteng u Dalmen M Sangma ba na Baija Williamnagar.
Shillong, Jylliew, 29: U Superintendent of Police ka East Khasi Hills District u Bah S.Nongtnger ha ka sngi Thohdieng u la pynmih ïa ka hukum kaba bthah ïa ki trai kali kiba tah plastik ïong ïa ki ïit kali bad kiba pyndait be-aiñ ïa ki Siren ha ki kali ba ki dei ban weng noh mardor naduh ba la pynmih ïa kane ka jingpynbna.
“Ïa kiba leh pyrshah yn pynshitom katkum ki kyndon aiñ," la ong u SP.Ha u kyrwoh, u SP u la ong, “ka tnat Pulit ha distrik ka la lap ba bun ki kali kiba tah plastik ïong ïa ki ïit kali kaba la long kum ka jingpynkheiñ ïa ka hukum jong ka Supreme Court of India kaba WP (C) No.265 of 2011, ha kaba ka Ingbishar Supreme Court ka la mana tyngeh ban tah plastik ïong ïa ki ïit kali la ka long katno katno persen ruh (Visual Light Transmission) jong ki ïit kali, ka ïit ba shakhmat bad shadien bad ki ïit na kynriang kali.
“Ki la don ruh ki jingujor kiba bun na ki paidbah ba katto katne ki kali ki ju pyndait be-aiñ ïa ka Siren ha kali," la pyntip u SP.Shillong, Jylliew 30: Ka Mawsynram kaba dei kawei na ki Shnong ha Meghalaya, ka la bat la slem ïa ka nam kum ka jaka ba jur slap bha ha ka pyrthei, hynrei da ka jingkylla ka suiñbneng bad jinghap slap, kala buh jingkylli la ka Mawsynram kan dang lah ban bat sah ïa kane ka nam.
U Myntri Rangbah ka Jylla Conrad K Sangma haba kylli halor kane ka kam, ula pynpaw ba ka jingsyier ba lah ban duh noh ïa ka nam kum ka “Jaka ba jur slap tam ha Pyrthei" bad lada kane ka jia kan long kaba sngewsih ïa ka Meghalaya.
U Myntri Rangbah ula ban jur ba kane ka jinglong jingman ka dei ka bym lah ban leh ei ei da ka bor u briew bad ong ba baroh kiei kiei ki wan jia namar ka jingkylla ka suiñ bneng bad ka jingnang khluit ka pyrthei.
“Ka dei, hooid, ka kam ba pynkhuslai ïa ngi" ong u Conrad haba bynrap “Ka jingkylli ka suiñbneng kala ktah ïa ki jaka kum ka Mawsynram, kaba ïa tip baroh halor ka jingïoh slap".
U Conrad ula ban jur ba katba ka nam ka dang neh ha Meghalaya bad ki nongshong shnong jong ka, ka long kaba donkam ban ithuh bad tip ïa ki jingktah jong ka jingkylla ka suiñbneng.
U Conrad ula ban jur ïa ka jingdonkam ban ïatreilang ha ka ban leh eiei halor ka jingkylla ka suiñbneng.
Haba nga pule ïa ka jingthoh u Samla rangbah Nongïalam Ka VPP – Dr.Batskhem Myrboh ha ka kot khubor ‘Mawphor’ ba 2 tarik u Jylliew, 2023 bad Thomas Passah ka KHNAM – Mawphor 29 Jylliew, 2023, la ai jingshai ba ka tarajur thung kam kat kum ka Population Structure ka la noh shiliang sha ki jaitbynriew Garo kiba don tang kumba 30%, katba ïa ka bhah ai kam la mang haduh 40%.
U Khasi – Jaiñtia u la duh nong haduh 6% sha 10% man ka snem ha ki 51 snem.
Kane ka dei ka backlog ïa ki Khasi – Pnar.
Hynrei ban peit bad ïatai sani ïa ka numerical analysis katkum ka population structure by mother tongue, ki khasi-pnar kiba duh nong ki dang bun lada shu pyndonkam da ka permutation and combination.
Ha ka jingpule Technical line, ki Khasi – Pnar ba ïoh marks 80% to 90% ki la shah kyntait sharud ban ai lad ïa ki Garo kiba ïoh marks tang 45% – 50%.
Bun na kine ki Garo ki la iehnoh tang shipawa ne shiteng na ki jingpule namar kim lah ban pass ha ki Eksamin jong ka Technical studies ba la bhah ïa ki.
La pynsepei ïa ka pisa Sorkar da ki spah klur ha ki 50 snem.
Ka bha ban nym ïa kren jingkheiñ shuh, ïoh nang kulmar khlieh da kita Ki Roster(Retrospective) bad Roster (Prospective).
Wat ai lad ruh ïa ki political parties ban ïa wan rah jingkheiñ man ba long Meeting Review of Reservation Policy namar ki ïa pyrkhat nyngkong ïa ka Vote – bank.
Ïeng beit ha ka Nongrim 80% reserved for Indigenous Scheduled Tribe of Meghalaya ha baroh ki jingthung kam bad leit pule – based on merit – Hikai ïa baroh ki jaitbynriew ban minot bad trei shitom ha ki jingpule ym ban shu ïa shong kli kti ha ki jingkynoi ka Reservation Policy.
Ki Political Parties ki dei ban husiar ban nym pynkhih win ne khie thma sa ïa ki Khasi – Jaiñtia bad Garo kumba la jia ha ka jingïapbriew hapdeng ki Khasi – Jaiñtia bad Bengali ha u snem 1979 &1992, Khasi – Jaiñtia bad Nepali ha ka 1986 – 1987.
Ha ka snem 1966, ka la don ka jingsait ki pulit Assam na rum Anjalee sha iewduh (basah ja doh bad basa soh) bad nga don hajan ki rangbah khasi kiba la shah siat bad tuid ka snam, la don na ki kiba la duh noh ïa la ka mynsiem bad katto katne kiba la mynsaw jur.
La leit on tep don burom ïa ki mynsiem bakordor ryngkat bad ka procession on tep ba I myllung ha kaba ki nongïalam saiñ hima kiba ïa pyrkhat tang ïa ka vote bank ki la ïa don lang.
U snem 1966 un long ruh u ban sah jingkynmaw ïa I (L) Prof.Martin N.Majaw iba la ïalam ban rat diengkhong noh ïa ka ktem ki ‘Ki Thei awria kaba hajan jingkieng Umsohsun kaba ngi ju khot ka UNO.Ka iing ka la ing khait bad mynta ka ïeng ka Dreamland Cinema Hall.
U Prof.Martin N.Majaw u la duh ïa ki votes jong ki riew thala ka doh.
U late M.N.Majaw u lalong ruh uba la mait lynti bad trei shitom ban pynlong aiñ ïa ka Land Transfer Act kaba la khang ban die jaka ne ing na ki Tribal sha ki Non-Tribal bad kumta ter ter.
U la khien duh ïa ki votes Dkhar na ka bynta ka Ri bad ka Jaid bynriew.
La dei ban tei ïa u mot bajrong bha jong I Bah Martin N.Majaw ha khmat Soso Tham Auditorium, Shillong.
Nga sngew burom ïa u Chief Minister barim, Dr.D.D.Lapang uba la ong ïa kine ki kyntien ‘Wat thung kam ïa kito kiba ym lah ban pass tang ïa ka Written Examination bad kiba ïoh marks tang below 30%, ïoh Collapse ka administration’.
No communalism at the cost of quality administration.
Ha ka snem 1992, une u Chief Minister hapdeng ka saw ka sian, u la shim ïa ka rai for a strong and good governance for peace and tranquility.
Um shym pyrkhat shuh ïa ka Vote bank jong u kaba la ktah ïa u ban shah rem ha ka MLA Election, 1993.
Ka Ri Bhoi ka la babe, hynrei yn leh kumno ba ha kum kato ka por, la shu ong beit ba la bret mawlynnai hakhmat ki sniang.
Nga kyrpad ïa ki nongïalam saiñ hima sima (Political leaders) ban nym ïa kren shuh ïa ka Population Structure ne Roster System.
Hikai ïa ki khun samla jong ka jaitbynriew scheduled Tribe ka Meghalaya ban minot, trei shitom bad ban nym shang makia ne lapmiet ka shong dukan sha hynrei ban ïa compete para Indigenous Scheduled Tribe of Meghalaya da kaba ïa khun da ka merit jong ka 80% Indigenous Meghalaya Scheduled Tribe na ka bynta ki kam sorkaar bad ki jingpule ha ki tnat Technical line bapher bapher.
Hikai bad Trei na ka bynta ka jingbha ka lawei ki khynnah Khasi – Jaiñtia bad Garo ban don ka Competitive Spirit bad ban nym don shuh ka Sub-tribe Reservation within the Umbrella of Schedule Tribe Reservation.
Klet noh ïa ka Vote bank lym kumta kan kyrtoh kylla ïa ki khun ki ksiew, ki pyrsa jong nga jong phi.
Ïeng skhem Samla bad Paidbah Khasi – Pnar ban lait na ka raibi ïa um snam kawei hadien kawei.
It’s now or never ban lait ïa ka thma ka jingïa um snam.
Husiar ho, phi ki nongïalam seng hima – sima (Political leaders) – klet noh ïa ka Vote – bank, pyrkhat nyngkong ïa ka lawei ki khun samla shynrang bad kynthei jong ka jaitbynriew Meghalaya Scheduled Tribe.
Do away with sub – tribe Reservation as every Sub – Tribe is having equal rights under Reservation Policy.
Shillong, Jylliew 30 : U National President ka National People’s Party (NPP) bad Myntri Rangbah ka Jylla Conrad K Sangma mynta ka sngi Thohdieng, ula kyntu ïa ka Sorkar Pdeng ba kan shong bishar ïa baroh ki lad ki lynti bad ban leh eiei mardor ban wanrah noh ïa ka jingshongsuk ha Jylla Manipur.
Haba ïakren bad ki nongthoh khubor, u Conrad ula ong ba ka jinglong jingman ha Manipur ka dei kaba jyrwit jyrwat bha.
“Ki don shibun ki daw hangtei bad namar kane, ka Sorkar India kan hap ban shong bishar ïa baroh ki lad ki lynti bad kane ka dei kaba nga kwah ban ong bad ba kan leh eiei noh marmar hi" ula ong.
Haba pynpaw ba kano kano ka rai kan don beit ïa ki jingkylla bad ki jingktah, u Conrad ula ong “Kum ka party ka kwah ba ka Sorkar India kan shong bishar ïa baroh ki lad ki lynti kiba ïaid kat kum ki kyndon jong ka Riti Synshar ka Ri namar haba kut ka sngi, kum ka Political party ngi kwah ïa ka jingsuk bad jingsaiñ ba kan don.
ngi kwah ba kiei kiei kin long biang kumba ju long baroh shikatta" ula bynrap.
Kat kum ka jingong jong u, ki briew ka Manipur kam pher ki dei na ki jaidbynriew aiu, ki la mad ïa ki jingjynjar bad jingsohsat ka jingim.
“Ki riew paidbah ki la mad ïa ki jingeh bad ka la don ka jingktah ïa ka jinglongbriew manbriew bad la donkam ban leh eiei ha ka ban pynjai jai noh ïa ka jinglong jingman bad ban wanrah biang ïa kiei kiei baroh kumba ju long baroh shikatta" ula ban jur.
Shillong, Jylliew, 30: Ka jingther jong u lapbah bad ka jingbeh kyrthep jong ka erïong ha kine ki sngi ba la leit noh ka la wanrah ïa ka jingïap ei jong ki mynsiem briew bad da ki hajar ngut ki paidbah ki la shah ktah.
Ïa kane la ïathuh da ka Executive Director jong ka State Disaster Management Authority ka Kong Matsiewdor War Nongbri haba ai jingkhein halor ka jingshah ktah jong ki 199 tylli ki shnong na ka jingther jong u lapbah lapsan ha kylleng ka jylla Meghalaya baroh kawei.
Kane ka jingïoh jingkheiñ thymmai halor kine ki jingjia ha kylleng ka jylla ka long hadien ba ka tnat Disaster Management ka la shong ïa ka jingïalang pyrkhat kam lane ka Review Meetiing ha ka 30 tarik u Jylliew, 2023 ba la pynïaid da u Myntri ka Sorkar Jylla u Bah Kyrmen Shylla.
Ka Kong Matsiewdor ka la ïathuh ruh ba ha kine ki jingjia, haduh 13, 682 hajar ngut ki briew ki la shah ktah na ki jingshlei um, ki jingtwa khyndew.
Naduh ka 1 tarik haduh ka 30 tarik u Jylliew, 2023, la ïoh jingkhein ba ki don haduh 27 tylli ki jingri jingdub kiba la ïap ha kine ki jingwan lynshop jong ki bor ka mariang.
Ka la ïathuh ruh ba haduh mynta arngut ki briew ki dang jah rngai, 7 ngut kiba mynsaw bad 27 ngut ki mrad kiba la ïap.138 tylli ki ing ki sem kiba la shah pynjulor, 182 tylli kiba la julor malu mala, 31 tylli kiba dang don hapdeng ka jingtohkit bad 30 tylli ki jingtei ki la shah pynjulor.
Ha kine sngi, ki district kiba la mad ha ka jingwan lynshop jong ki bor ka mariang ki long ka North Garo Hills, ka West Khasi Hills, ka East Khasi Hills, ka South West Khasi Hills, ka East Jaiñtia Hills, ka West Garo Hills, ka South West Garo Hills bad ka Ri Bhoi District.
U Myntri ka tnat Disaster Management u Bah Kyrmen Shylla u la ïathuh ba Sorkar lyngba ka tnat Disaster Manangement ka la siew ïa ka bailutksan kum shi bynta ban ïarap ïa ki longing kiba mad ïa ki jingjia ba sngewsih khamtam ïa kito ki longing kiba la jia ka jingshah pom pyrthat ha kine ki sngi ba la leit noh.
U la ïathuh ba ka jingsiew bailutksan ka long ruh wat sha ki mrad kiba la ïap na ka jingshah pom pyrthat.
U la ong ruh ba ka sorkar ka la shim rai ban pynher da ki Drone ban tohkit ïa ki jaka kiba shah ktah na ka jingshlei um ha ki bynta bapher bapher jong ka jylla khnang ban ïoh ai jingïarap kyrkieh ïa ki paidbah ha ka por ba donkam.
Shillong, Jylliew, 30: U Myntri Rangbah ka Jylla u Conrad K Sangma ha ka sngi Thohdieng u la ïathuh ba ka Sorkar Jylla shen kan sa ïathir bad ïatai sani bad ki lai tylli ki Autonomous District Councils (ADCs) ha kaba ïadei bad ka jingtyrwa ban pynbeit thymmai ïa ka Sixth Schedule jong ka Riti Synshar ka ri India.
“Ngin sa ïakren bad ki Autonomous District Councils bad ïa kane ladep pyntip ruh sha ki la katto katne por," ong u Sangma ha ka jingïakren bad ki lad pathai khubor.
U la bynrap, “ngi ju pyntip manla ka por sha ki ADC halor kane.
"U la ïathuh ba ka Sorkar Jylla ka dang ïai bteng ban ïakren bad ka Sorkar India halor kane ka kam.
“Ki don katto katne ki jaka hynrei ngi la ïohi ba palat 95% na ki jingai jingmut ladep ban shim bad ki dang don sa katto katne ki ishu kiba dang sah," ula ong bad bynrap, “haoid, ka kam ka dang tyllun bad ngi kwah ban ïohi ba kane ka jingpynbeit thymmai kan urlong hadien ba la ïamynjur bad pdiang lang da baroh.
Nga kyrmen ba kan urlong shen.
".
Jowai, Jylliew, 30: Ki tyllong khubor ba tikna kiba la ïoh lum na Lapangap West Jaiñtia Hills District, la ong ba hynnin ka sngi 29 tarik u Jylliew, ki nongpang na ka shnong Mooriap, Elaka Labang Nongphyllut, kiba mut ban leit sha ki jaka sumar (Hospital) kiba don ha Jowai lane ha Shillong, kila shah khang lynti ha ki Karbi bad ki pulit Assam ha shnong Tahpat ka shnong kaba marjan bad ka shnong Lapangap.
La ïathuh kitei ki Karbi bad ki Assam pulit haba kila ïohi ïa ki nongpang ba ki donkam ban leit shah sumar na ki Hospital kiba bha kiba don ha Meghalaya, pynban kine ki Karbi bad Assam Pulit kim ailad ba kin rung sha Meghalaya bad kila shah pynphai kylla shala shnong.
Ki arngut ki nongpang bad ki nongsynran jong ki kila kyrpad jur ïa kita ki Karbi bad ki pulit Assam ba kin shah ïaki ban leit thied dawai bad shah sumar ha ki Hospital kiba don ha Meghalaya, hynrei leh nohei ka jingkyrpad bad shah pynphai kylla sha ka shnong hapdeng ka jingpang ka jingjur u slap bad ka lyer la ïathuh ka tyllong khubor na uwei u riew rangbah bah B.Shadap na Lapangap.
Kane ka jinglehbor jong ki Karbi bad ki Assam pulit hynnin ka sngi 29 tarik ha shnong Tahpat, ka paw shai kdar ïa ka mynsiem bym don jingsngewlem bad ka paw ba ïa ki Khasi ki Pnar te lada ki ïap ka nang pynkmen ïa ki Karbi bad ki Assam pulit katba ïa ki Karbi pat te em.
Shillong, Jylliew, 30: Ka Central Executive Council (CEC) jong ka United Democratic Party (UDP) ha ka sngi Thohdieng ka la ïathir bad ïatai sani bha halor ka Reservation Policy bad ka Roster System shwa ban aiti ïa ki jingai jingmut sha ka Expert Committee ba la thung da ka Sorkar Jylla.
Ha ka jingïakren bad ki lad pathai khubor hadien ba la wai ka jingïalang, u General Secretary ka party u Dr.Jemino Mawthoh u la ong, “kum ka party ngi la shimkhia bha ïa kane ka kam namarba ym tang kiwei kiwei ki kynhun kiba kwah ban khmih bniah biang ïa ka Reservation Policy.
"“Ngi la bsuh ruh ïa kane ka mat ha ka Election Manifesto ha ka elekshon ba ladep bad hadien kata ngi la shong jin kumba 12-13 sien ki jingïalang ban ïathir kumno ban ai jingmut halor ka Reservation Policty bym pat khmih bniah mynta la 51 snem kynthih," la ong u Dr.Jemino.
“Ngi la ïoh ïa ki jingai jingmut na ki Legal Expert, ki Scholars bad ki Social Scientist kumno ban pynwandur ïa ka Reservation Policy bad ka Roster System khnang ba ki jaidbynriew ha kane ka jylla kin ym shah ktah.
Ngi kwah ban pynwandur ha kata ka rukom bad ngi kwah ba ka Sorkar lada ka pynwandur kan ym don ka jingleh shiliang bad kan long kaba pdiang hun da baroh ki jaidbynriew kiba shong basah ha kane ka jylla," la bynrap u Dr.Jemino.
U la ïathuh ba hadien ba la ïathir sani, “ki don phra tylli ki jingshem kiba yn sa ai jingmut sha ka Expert Committee ba la khlieh da ka Dr.Ampareen Lyngdoh bad shwa ban leh ïa kata, ngi la wanrah shwa hakhmat ka CEC jong ka party.
