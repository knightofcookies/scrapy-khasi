Hynrei ïa ki jingshisha ym dei ban len ne ban buhrieh namar ïohba ka kylla long kaba sniew hadien habud.
Kumta ban kham ïa sngewthuh to ngin peit ïa ka jing batai lyngkot halor ka jinglong jingman ha katei ka ophis.
Haba ki paidbah ki leit donkam ha ophis jong u DTO, kham bunsien dei ki Dalal kiba hakhmat hakhmat ban leh mynleh kum ki nongtrei ophis.
Kine ki Dalal kham bunsien ki shong ha ki shuki kum ki nongtrei ophis bad ki leh shalak kum ki ‘seiñ puh thik thak.
Haba ki paidbah ki ong ban leh kot kali (renew/transfer bad kiwei) kine ki Dalal ki kloi ban kynrup ktien da kaba ki ong ba hap ban leh kumta kumta….
Haba ki paidbah ki la ngop ha ki thylliej ba pnah jong ki Dalal, ki la shuh lor ei ka pisa kha-ma-kha.
Nuksa, i jinglut iba tang T.300 ki Dalal ki ong ba hap ban siew haduh T.2,500 (Ar hajar san spah) tyngka bad kumta ter ter.
Haba leit leh kot kali ki bym pat tip bha, ki Dalal ki padiah kum ki sim lorni bad ki batai ba hap donkam kata kata ka kot.
Haba ki paidbah ki la lah ban pynbiang ïa kita ki kot katkum ka jingdonkam bad ka jingbthah ka tnad Transport, ki Dalal kham bunsien ki ong ba hap donkam sa kata kata ruh, kaba ki shu thaw nia hangto hangto tang ban pynbiej ïa ki paidbah khnang ba ki paidbah kin sngew king khlieh bad kin sngew bunkam bad ba kin phah leh ne phah ïarap pynleh ha ki Dalal.
Dei hangne ïoh kamai jem ki Dalal jhor.
Kane ka long katkum ka jingshem jong nga shimet.
Ha kaba nga leit ban leh kot kali kaba dei ban siew tang T.300 bad kata ka Dalal kaba shong shuki kum ka nongtrei ka pan haduh T.2500 bad ïa kane ka jingleh buit tuh ki Dalal nga sa tip kham hadien ba nga la wad jingtip katkum ki kyndon/dor jong ka tnad Transport.
Ym dei tang ma nga, uba lap ïa kane, byllai ki briew ki la lap na ki por sha ki por bad kane ka kam beaiñ ki Dalal ka dang jia haduh kine ki sngi kiba mynta.
Ym tang kata, katkum ka jingïoh jingtip na ki briew kiba ju leit donkam ha ophis DTO manla ka por ki ju lap ba ki Dalal ki leh kum ki nongtrei ophis bad bun ki kam kiba dei ban trei ne leh (operate) da ki nongtrei ophis ne nongtrei Sorkar, hynrei la trei da kita ki Dalal.
Hooid ïa kane ym lah ban ong haduh katno ka long kaba shisha, hynrei lada ka long shisha kumta bad lada don kiba lap ba ka jia shisha kumta dei ban ujor da ka lynti jong ka aiñ kum ïa kita ki briew.
Ka daw kaba kum ki riew paidbah ki dei ban ujor ïa kum kita ki Dalal bad ïa u DTO lada jia ba ki lap ba ka long kaba shisha ba kita ki Dalal ki trei kum ki nongtrei Sorkar ka long ba ki riew paidbah kim lah ban trei ïa kano kano ka kam Sorkar ha ki ophis Sorkar khlem da shah jied da kaba ïaleh lyngba ki eksamin bapher bapher.
Kane ka jingïohlad jong ki Dalal ban trei ïa ki kam ha ophis jong u DTO ka long pyrshah ïa ki kyndon aiñ jong ka Sorkar.
Ym tang kata, ka jingtrei beaiñ ki Dalal ïa ka kam ophis ka la pynduh noh ïa ka hok jong kiba bun ki samla wad kam kiba la pyndep ïa ki jingpule bad ki jingpyntbit (training) bapher bapher.
Ha ka jaka ba ka Sorkar kan pynrung nongtrei shuh shuh ban pyndap ïa ki Post ba dang duna, hynrei ka jingdon jong ki Dalal ban trei ïa kata ka kam ka la khanglad da shisha ïa kiba bunbah ki samla wad kam ha poh ka jylla ka jong ngi.
Nga ju lyngngoh ruh ba balei kito ki nongtrei Sorkar kiba shong trei ha ophis DTO kim ong eiei haba ki Dalal ki padiah hakhmat hakhmat ban batai ïa ki jingdonkam jong ki paidbah bad kiba leh bad shong sahuh ha ki shuki kum ki nongtrei Sorkar? Hato kane kam dei mo ka jingdonkti lang jong ki nongtrei Sorkar hapoh ka ophis DTO naduh uba rit haduh uba heh? Lada ki don kti lang, ka Sorkar ka dei ban pynshitom ïa ki katkum ki kyndon aiñ khnang ba ki kam beaiñ, kam thok kam shukor bad ki kam tuh kam thiem kin ym ïoh lad ban bsuh khlieh ha ki ophis Sorkar bad ha ka imlang sahlang jong ka jylla jong ngi.
Para ri baieid, hato phi lah juh lap mo ha kiwei kiwei ruh ki ophis Sorkar kiba long kumne kum ha ka ophis DTO? Nga tharai kam juh kham don koit kum kata ha kaba u riew paidbah ne u bym trei ophis u leh kum u nongtrei ophis, shong shuki kum u nongtrei ophis, batai stad ïa ki kam kum u nongtrei ophis haba wan donkam ki riew paidbah.
Ha kiwei kiwei ki ophis, dei tang ki nongtrei ba la ithuh da ka Sorkar kiba don hok bad kiba donbor ban leh ïa ki kam ophis ne ban batai ïa ki jingdonkam ha ki ophis haba ki paidbah ki leit donkam.
Te balei ka jia khyllah kumne tang ha ophis DTO!!!Hooid, don kiba ong ba ka kham pynbun kam bad pynslem por shisha ha ophis DTO ban leh ïa kino kino ki kam/kot ba hap ban leh kata kata….
Hynrei haba wad bniah ïa ki daw tynrai kham bunsien ka jingpynbunkam bad pynslem por ka dei tang ka buit ban kamai spah beaiñ da ki Dalal bad ki nongtrei ophis.
Balei nga ong ka dei tang ka kam kamai spah beaiñ da ki Dalal bad ki nongtrei ophis! Ka daw ka long ba lada ai/siew da ka pisa ha ki nongtrei ne Dalal kata ka jingbunkam ne ka jingpynbunkam kam don satia.
Lada kata ka kam kaba donkam shisha ban hap leh kita ki jnit ki jnat, balei pat tang shu ai da pisa ka lah long beit ka kam khlem da donkam ban leh kita ki jnit ki jnat? Haba ïa kita ki jingpynbun-kam lah ban shu ai tang da ka pisa, hato kam dei ka buit kamai spah beaiñ?Hooid i don i jingbunkam khyndiat khynsoit ha ki khep ki khep, kumta ka Sorkar lyngba ka tnad Transport ka dei ban pynsuk bad pynkloi ïa ki paidbah haba ki leit donkam ïa kino kino ki kam kumba leh lem ha kiwei kiwei ki tnad Sorkar ruh bad ka dei bna buh da ka por ba ki nongtrei ki dei ban pyndep ïa kata ka kam hapoh kata kata sngi, kam dei ban ailad ïa ki Dalal ne nongtrei ophis ban leh ki kam beaiñ bad ka dei ban rat dyngkhong shi syndon ïa kum kine ki kam beaiñ.
Kumba la kdew sha khmat, ki Dalal ki kamai spah/pisa beaiñ haduh katta katta kaba la ktah haduh katta katta ïa ki paidbah bad ka jingleh jong ki kum ki nongtrei Sorkar kala pynduh ïa ka hok jong ki samla wad kam ban ïoh rung kam na kane ka tnad Sorkar.
Ha ka jingshah, lada ki kam ki bun kiba donkam ban trei ha kane ka ophis, ka Sorkar ka dei ban thaw (create) shibun ki Post na ka bynta ka jing myntoi lang ki samla wad kam bad ka jingpynsuk ïa ki paidbah kiba ju leit donkam na ki por sha ki por.
Nga tharai ym da donkam ban da batai kham jrong ne kham bniah halor kane ka jingjia namar ki paidbah kiba ju leit donkam ki tip bad shem kham bha.
Kumta, halor kitei ki daw bad ki kam beaiñ ba la kdew haneng, donkam kyrkieh ïa ka Sorkar ba kan kheiñ beaiñ ïa ki dalal ha ophis DTO bad ban pynshitom/weng kam ïa kito ki nongtrei kiba don kti lang ha kitei ki kam beaiñ.
Shillong, Jymmang 29: Ki trai petrol pump ba don ha ka jylla hapoh ka lama jong ma Petroleum Dealers’ Association, Meghalaya, ki la rai ban pynlong da ka jingiakhih kaban tip kum ka sngi ban ym thied petrol ne diesel ha ka 31tarik mynta u bnai.
Da kaba pyntip ba katei kan ym ktah satia ia ki paidbah bad ba baroh ki petrol pump kin plie beit kumba ju long, na ka liang u president Bah Kennedy Khyriem u la ong ba katei ka sienjam ba ki shim kadei halor ka jingbym kyntiew shuh ia ka jingsiew sha ki trai petrol pump ba ju tip kum ka Dealer’s Commission naduh u snem 2017.
Shillong, Jymmang 29: Ki trai petrol pump ba don ha ka jylla hapoh ka lama jong ma Petroleum Dealers’ Association, Meghalaya, ki la rai ban pynlong da ka jingiakhih kaban tip kum ka sngi ban ym thied petrol ne diesel ha ka 31tarik mynta u bnai.
Da kaba pyntip ba katei kan ym ktah satia ia ki paidbah bad ba baroh ki petrol pump kin plie beit kumba ju long, na ka liang u president Bah Kennedy Khyriem u la ong ba katei ka sienjam ba ki shim kadei halor ka jingbym kyntiew shuh ia ka jingsiew sha ki trai petrol pump ba ju tip kum ka Dealer’s Commission naduh u snem 2017.
Shillong, Ïaiong 28: Ka HYC Mawlai Umjaiur Unit ka la pynlong ïa ka lympung ïalehkai phutbol na ka bynta ki khynnah skul kaba ki la ai kyrteng da ka phangpdeng, ban ong em ïa u drok bad hooid ïa ki sport (Say no to Drugs yes to Sports) ba la pynlong ha madanheh mini stadium, Mawlai Phudmuri ha ka sngi Balang ka 27 tarik u Ïaiong, 2022.
Ïa kane ka lympung ïalehkai la tip kum ka Tirot Sing Syiem, Mawlai Inter School Football (Knock Out) Tournament 2022.
Haba plie pyrda ïa ka jingïakhun ha kane ka sngi ka OM Roy HSS B, Mawlai Kyntonmassar ka la jop ïa ka May Queen Secondary School, Mawlai Nongpdeng da 3-1.
Ha kane ka lympung ïakhun ki don baroh phra tylli ki kynhun ba la ïa shim bynta ba la phiah ha ki ar kynhun, ka Group A ba kynthup ia ka OM Roy Memorial Higher Secondary School B, May Queen, ka Don Bosco SS, Nongkohlew bad ka 1st MLP Battalion Secondary School, Mawiong, katba ha ka Group B, ka kynthup ïa ka St.Anthony HSS, ka PFR Academy, ka St.Francis, Mawlai Kynton Massar bad ka O.M Roy HSS A.Ha kane ka sngi sdang la ïa don lang u President ka HYC Mawlai u Bah Donboklang Kharlyngdoh, uba long ruh u vice president ka HYC Sengkmie, ki dkhot ka HYC, ki nonghikai, ki khynnah skul bad kiwei kiwei.
Ka jingïakhun kaban wan kan long hapdeng ka OM Memorial HSS A pyrshah ïa ka St.Francis, Kyntonmassar kaban sdang ha ka por 1:30 baje nohphai sngi.
Tura, Jymmang 29 : Ka jaidbynriew Garo ka dei ka jaidbynriew kaba riewspah bha ha ka put ka tem, ka shad bad ki dustur tynrai bad ka dei ka rukom ïa uwei pa kawei na ki Garo ban tip bad ban pynneh pynsah ïa la ka riti ka dustur bad lariti hynrei ym baroh lah ban leh ïa kata lait noh tang katto katne ngut bad uwei na kum kita u dei u Dewal M Sangma na Rombagre.
Une u Rangbah u ïai pyrshang naduh mynshwa haduh mynta ban pynneh pynsah bad shna ruh ïa ki tiar tem tiar put tynrai bapher bapher jong ki Garo bad u dei ruh uba tip bha shaphang ka put ka tem bad wat ki sur jong ki jait jingtem ruh.
Une u rangbah u don la ka jongka jaka ai jinghikai kaba la tip kum ka Nok A’chik ha Rombagre, West Garo Hills bad ha kane ka jaka u hikai ban tem ïa ki jingtem tynrai.
U hikai ïa ki jait jingtem Dama, Bangsi, Dotrong, Dimchrang, Chigring bad bun kiwei kiwei.
Kiba bun ki paid Garo ki thied ïaki tiar tem tynrai na une u rangbah.
Ym tang ba u nang shna hynrei kaba sngewtynnad ka long ba u hikai ïakiwei ruh ban nang ban tem bad put ïa ki jingtem tynrai jongki Garo.
U la ju ïashim bynta ruh ha kiba bun ki prokram ba la pynlong da ki tnad bapher bapher jongka sorkar.
Kiba kwah ban kham tip bniah shaphang jongu ki lah ban leit ïa kynduh ïa u ha katei ka jaka ai jinghikai jongu ka Nok A’chik ha Rombagre.
Tura, Jymmang 29 : Ka District Commerce and Industries Centre (DCIC) Tura ka la ïarap lyngba ka skhim Prime Minister Employment Generation Programme (PMEGP) ïa ka samla Rikamatchi D Shira ba kan seng ïa ka Studio pynbha briew naduh u sniuh haduh ka sniehdoh kaba la tip kum ka M/s Studio Metamorph ha Sora Complex, Tura.
Kane ka samla Rikamatchi ka la pynpaw ruh ba kane ka studio jongka ka dei ruh ka thong ka ban pynneh pynsah ïa ka mariang bad ka la ïateh paralok ruh bad ka kompani Casmara & Naturica khnang ban pynlong ïa kane ka studio kaba lah ban shakri hok ïa ki paidbah.
Ka PMEGP ka dei ka skhim jongka sorkar pdeng bad na kane ka skhim kiba ïoh ïa ka kin ïoh ka subsidy kaba haduh 35 % na ka jingmang jongka projek bad ka jingïarap kan wan lyngba ka DCIC.Lyngba kane ka skhim kin don bun ki samla ki ban ïoh jingmyntoi bad lah ban ïeng ha la ki jong ki kjat.
Na ka liang u DC ka West Garo Hills u Sapnil Tembe u la kyntu ïa ki samla ba kin shim ïa kane ka kabu ban seng kam lyngba kane ka skhim PMEGP namar kan ym ïarap tang ba kin lah ban ïeng ha la ki jong ki kjat hynrei kan ïarap ruh ban aikam ai jam ïa kiwei kumba la leh da kane ka samla Rikamatchi bad na ka liang u DC u kitbok ïa kane ka samla ba kan lah ban pynïaid shakhmat ïa kane ka kam.
Shillong, Rymphang 19 : U Myntri Rangbah ka jylla, Conrad K Sangma ha ka sngi Nyngkong u la pyntip ba la mang haduh 344 klur tyngka na ka bynta ban ïada ïa ki ar tylli ki tyllong um ba kongsan tam jong ar tylli ki kwah, kata ka wah Umïew ha East Khasi Hills bad ka wah Ganol kaba don ha rilum Garo.
Haba pyntip ïa kane ha Iing Dorbar, u Myntri Rangbah u la ong ba dang ha ka taïew ba la dep ki la pyllait paidbah ïa ki projek na ka bynta katei hi ka phang.
“Kane kadei ka sienjam kaba kongsan tam ban ïada bad pynneh pynsah ïa ki tyllong um jong ka wah Umïew bad ka wah Ganol," u la bynrap biang.
Shuh shuh u la pyntip ba ka Meghalaya kadei ka jylla kaba nyngkong ban don ïa ka State Water Policy bad ki don ruh bun tylli ki projek ban ïada ïa ki tyllong um ha ka jylla.
“Ngi dei mangi na ki katto katne ki jylla kiba treilang bad ka North Eastern Space Application Centre (NESAC) bad ngi la dep ban buh dak ruh kumba 50,000 tylli ki umpohliew," u la ong.
Nalorkata, u ïathuh ruh ba ka sorkar jylla ka dang trei ruh na ka bynta ban don haduh 400 – 500 tylli ki jaka pynlang um ha ka jylla.
U Myntri Rangbah u ong ruh ba ka ishu ba ïadei bad ka um kadei ka mat kaba ki la shimkhia hynrei kam dei satia pat ka kam kaba suk namar ka tyngkhuh bad ka jingkylla ka suiñbneng.
Shwa kane, u Nongïalam ka Liang Pyrshah, Bah RV Lyngdoh u la kyntu ïa ka sorkar jylla ba ka dei ban ïada ïa ka tyllong um jong ka wah Umïew kaba la nang ring tyrkhong na ka daw bym don ka jingïada kaba biang.
Shwa kane, u Myntri ka tnad PHE, Marcuise N Marak u la ong ba da ka thong ban ym shaniah than eh ïa ka um kaba wan tang na ka wah Umïew ha Mawphlang kaba dei ka tyllong jong ka Greater Shillong Water Supply Scheme, kawei pat ka tyllong kaba tyrwa mynta ban bsa ïa ka New Shillong kadei ka wah Umkhen.
U ong ruh ba ka sorkar mynta ka shim bun ki lad ki lynti ban pynkhie im ïa ki tyllong um bad haba ïadei bad ka JJM ki la leh ruh ïa ka geo-tagging ïa baroh ki tyllong um khnang ba yn lah ban ïada ïa ki.
U Myntri u Myntri ruh ba haduh mynta kam shym la don kano kano ka por ba la buh haba ïadei bad ka JJM hynrei ka thong hi ka long ban pyndep ïa ka jingpyntrei kam ïa ka ha shwa u Lber 2024.
Shillong, Jymmang 28 : U Myntri ka tnad Transport, Bah Dasakhiat Lamare u la ong ba kim lah satia ban phah sangeh noh ïa ki kali (tourist) ba wan na Assam tang ha Inter State Bus Terminus bad ba nangtei pat kin sa leit da ki kali kamai sha kylleng ki jaka ba ki kwah ban leit.
“Lada ngi pynsangeh ïa ki kali ba wan na Assam hangne kan ym ïarap ïa ka jingjur ka dheng kali ha ka nongbah Shillong," ong u Myntri haba kren bad ki lad pathai khubor dang shen.
Haba batai bniah shuh shuh, u Myntri u la ong ruh ba lada san ngut ki briew ki wan da kawei ka kali na Assam ynda poi ha Mawiong kin hap ban shim da kawei hi ka kali ban leit sha kylleng ki bynta jong ka Shillong.
“Kumta kane kam dei ka lynti ne ka lad ban ïakhun ïa ka dheng kali," u la bynrap shuh shuh.
Nalorkata, u ong ruh ba ka jingong ban pynieng noh ïa ki kali Assam ha ISBT bad pynïaid noh pat da ki kali Meghalaya kan don jingmut aiu pat ban weng ïa ka dheng kali namar lada ki wan 10 ngut da kawei ka kali, kitei kijuh ki 10 ngut ki hap ban shim biang da kawei pat ka kali ban leit sha ka jaka ba ki kwah ban leit.
“Ka la don ka jingkyrpad kum kata ba dei ban ailad ïa ki kali ba wan na Assam ba kin ieng noh tang ha Mawiong bad nangne shatei pat kin sa leit da ki kali Meghalaya da kaba ong ba katei kan pynïohnong ïa ki briew jongngi kiba don kali.
Katei hi kam don jingïadei ei ei bad ka jingkhapngiah ne ka jingdheng kali," la ïathuh shuh shuh u Myntri.
Haba jubab halor ka jingkylli, u Bah Dasakhiat u la ong ba watla mynta mynta kim pat lah ban rai la kin pdiang ne-em ïa katei ka jingai jingmut u Myntri u la ong, “Ngin peit shwa haduh katno ngi lah, ïoh lashai lashisngi ngi pynsangeh ïa kali Assam hangne bad shim noh da kali Meghalaya da leit mangi pat ïoh u pynsangeh noh tang hapoh Byrni bad nangtei shathie hap shim da kali jongngi, kata kajuh ka jingeh ngin kynduh.
"Katkum ka jingong jong u, hap ban pyrkhat bunsien shwa ban leh ïa katei ka bynta namar lada nangne ki leh kumta, na Assam ruh ki don ka hok ban leh kumjuh.
“Kumta nga kwah ïa ki paidbah ba kin sngewthuh ïa kane khamtam namar kan wan beit ka nongkylliang.
Hynrei ba ka don pat ka jingkyrpad kadei ka kamram ïangi kum ka sorkar ban wad ki lad ki lynti kaba biang tam na ka bynta ki paidbah.
".
Shillong, Rymphang 19 : U Myntri Rangbah barim ka Jylla Dr Mukul Sangma mynta ka Lah Sngi U Blei ula kyntu ïa ka Sorkar MDA ba kan sangeh noh na kaba leh politik ïa ka aiñ Meghalaya Residents Safety and Security Act (MRSSA), kaba dei ka aiñ ba la wanrah kyrpang da ka jingthmu ban tehlakam ïa ka jingwan rung kyrthep ki bar jylla bad poi wir shapoh ka Jylla.
Haba ïashim bynta ha ka jingïatai ïa ka jingkren u Lat, u Dr Mukul ula ong ba ka MRSSA ka dei kawei na ki aiñ ba biang bha kaba don ha kane ka pyrthei ban tehlakam ïa ka jingrung kyrteng ki bar jylla bad ki poi wir shapoh ka jylla.
La mynjur lang ïa ka da ka ïing Dorbar Thaw Aiñ ha ryngkat ka jingïadon bynta lang jong ki kynhun bapher bapher ha ki snem bala leit noh.
“Kiba bun ki ri kynthup ka USA, UK ki dang wad ïa ki lad ki lynti kumno ban tehlakam ïa ki poiwir namar ba kim don satia ïa ka aiñ kum kane" ula ong haba bynrap “Nga kwah ban kyntu ïa baroh kynthup ka Sorkar ba kan kheiñ kongsan ïa kane ka aiñ ba donkam, kaba la wanrah na ka bynta ka bit ka biang jong ka Jylla.
To ngin ym ïaleh politik ïa kane".
Une u Myntri Rangbah barim ula kynnoh ba ïa kane ka aiñ la set ha ka duli pjah naduh u snem 2018 namar “Ngi rai ban ïaleh politik bad kane ka aiñ, kaba ktah ïa ka bha ka miat jong u paidbah".
Nalor kane, une u Myntri Rangbah barim ula maham ïa ka Jylla ba ka bamsap ka dei kaba kham shyrkhei bad ktah ban ïa ki kam lehnoh, kaba lah ban ïalam sha ka lawei ka jingjot.
Haba kren halor ka jingtih dewiong beaiñ bad khaïi beaiñ, ula buh jingkylli la ka Sorkar ka nud ne em ban thung ïa ka jingtohkit ba laitluid bad ong ba ka jingleh bym hok kat kane ba jia mynta kan ym jia satia khlem ka jingtip jong ki briew kiba don ha ka bor.
Shillong, Rymphang 19 : U State President jong ka National People’s Party (NPP) Bah Prestone Tynsong ha ka sngi Nyngkong u la ong ba kane ka elekshon MP kadei ka jingtynjuh ïa ka party bad na kata ka daw kin hap ban ïakhun tyngeh ban pyntikna ba ka kyrtong MP jong ka party na Shillong kan ïoh ïa ka jingjop.
“Kane kadei ka jingtynjuh ïa ngi ha kane ka elekshon MP kumta ngi hap ban jop beit.
Watla ka khubor ba ngi ïoh ka long kaba sngewtynnad hynrei kam long pat ban kheinsting hynrei ban trei shitom shuh shuh," u la ong haba kren ha ka jingïalang pdiang burom ïa ki arngut ki MDC Congress kiba wan pynïasoh sha ka NPP.Kitei ki arngut ki kynthup ïa u MDC ka Mawkyrwat Bah Carnes Sohshang bad u MDC ka Mairang Bah Batskhem Ryntathiang nalor u MDC barim ka Sohra Bah Donevan Kharwanlang.
Shuh shuh u ong ba watla ki don ki nongïalam kiba buh jingkylli ïa ka NPP ha ka jingtreikam hynrei kim tip ba ka NPP ka ieng na ka bynta ka jingïatylli ki rit paidbah ym tang ha Meghalaya ne ha North East hynrei ha ka Ri baroh kawei.
U ong ruh ba kane ka pynlong wat ïa u Modi ruh ban tieng ïa kane ka party.
Ha kajuh ka por u Bah Prestone ba dei ruh u Symbud Myntri Rangbah ka Jylla u la pynshlur ba dei ban nang bun ki jait Ktien ym dei eh tang ka Ktien Khasi.
“Nga babe ba ngam nang Ktien Hindi nga kwah ban nang pule tangba sniewbok katba nang pule katta nang king ka jabieng," u la bynrap shuh shuh.
Kumta, u la ong ba u kwah ban pynshlur ïa ki khun samla ba ki dei ban kren Hindi nalor kiwei kiwei ki jait ktien.
Katkum ka jingïathuh jong u ka la long ka burom kaba khraw ïa ka Jaidbynriew ban don haduh arngut ki riewshemphang kiba nang haduh palat 12 tylli ki jait Ktien.
U ong ba kine ki kynthup ïa u Archbishop Dominic Jala ba la khlad noh bad u Rev SD Lakiang.
“Don ki party ba ong ba ym long ban nang kren Garo kumta shu buh lada don pat ki nongïalam na Garo kiba ong ba ym long ban kren Khasi kaei pat kaban jia," u la ong.
Shwa kane na ka liang u National President Conrad K Sangma ba dei ruh u Myntri Rangbah ka Jylla u la ong ba lada ïaid katkum ka jingïoh vote ki MLA ha ka elekshon ba la dep ka party ka la ïoh palat 3.18 lak vote.
Kumta u ong ba da ka jingwan pynïasoh jong u Bah Carnes bad Bah Batskhem khlem artatien ka jingïoh vote ha kane ka elekshon MP ban sa long shen kan kot sha ka 3.50 lak vote.
U Conrad u la kyntu ruh ïa ki nongïalam ka party ba kim dei satia ban kheiñ sting ïa ka elekshon hynrei ba kin trei borbah khnang ban ïoh ïa ka jingjop.
“Kaba sah mynta ka long kumno ban ïoh biang ïa ka vote kaba ïoh kumba long ha ka elekshon MLA bad lada khein lang bad ka vote ba ïoh Bah Carnes bad Bah Batskhem ngin kot beit sha ka 3.50 lak vote," u la bynrap biang.
Nalorkata u Myntri Rangbah u la ong ba ka elekshon MP kam slem shuh kumta ki khmih lynti ba la kumno kumno ha shwa ka 10 ne 15 tarik u Lber lah ban pynbna noh ïa ka elekshon MP kaba mut ba sa tang kumba 45 sngi ba ka elekshon kan sa poi.
Na ka liang u National Finance Secretary ka party Bah Sniawbhalang Dhar u la ong ba katba nang bun kiba beiñ ïa ka NPP hynrei katta pat nang bun ki nongïalam kiba wan Ïasoh sha ka party.
“Tangba lada ym don kiba kren bein kan ym pynlong ïangi ban trei shitom shuh shuh," u la ong.
Ha kane ka sngi ïoh ruh ka jingkren na ki nongïalam ka party kynthup naduh ka kyrtong MP bad ruh nalor ki lai ngut kiba wan ban pynïasoh thymmai.
Shillong, Rymphang 19 : U Myntri Rangbah, u Conrad K Sangma mynta ka sngi, ula ïathuh ha ïingdorbar thaw aiñ ba ka Sorkar kala buddien khlem shongthait bad ka Sorkar Pdeng na ka bynta pynrung noh ïa ka ktien Khasi bad Garo ha ka khyrnit ba phra jong ka Riti Synshar ka Ri India.
“Haduh phra tylli ki shithi ngi la phah sha ka sorkar pdeng ba kan mynjur ban pynrung noh ïa ka ktien Khasi bad Garo ha ka Khyrnit kaba phra jong ka riti synshar ka ri India", la ong u Conrad, hab ajubab ïa ka jingkylli ba la wanrah da u MLA ka VPP na Mawryngkneng, u Bah HS Kharpran.
U Myntri Rangbah u la ïathuh ruh ba kam don kano kano ka kyndon ne ka jingbuh kyndon ban ithuh ïa kano kano ka ktien ha ka Khyrnit kaba phra.
U la ïathuh ruh ba kam shym la don ka jingpynshai ne ka jingbatai bniah kaba wan na ka Sorkar India halor ki daw ba slem ban pynrung a kine ki artylli ki ktien ha ka khyrnit ba phra.
Wat la katta ruh, u la ïathuh ba ka sorkar kan dang iai buddien ïa kane ka kam bad ka Sorkar pdeng bad kan ym shongthait tad haduh ba kine ki artylli ki ktien kin ïoh rung ha ka riti synshar jong ka ri.
Haba pynpaw ba ka dei ka Sorkar MDA-I, kaba la shim ïa ka sienjam ban mynjur ïa ka resolution ha u Nohprah 2018 bad ong, “Kane ka dei naduh kaba sdang naduh ka samoi treikam jong ngi bad ka pyni ïa ka jingkut jingmut bad ka jingkitkhia ban lah pynrung noh ïa ka ktien Khasi bad Garo ha ka khyrnit ba phra", la ong u Conrad.
Nalor kane, u Myntri Rangbah ula ong ba ka ktien Khasi bad Garo ki dei napdeng ka thup jong ki 38 tylli ki ktien kiba dang sahkut bad ka MHA, haba jubab ïa ka jingkylli jong u MLA ka Congress na Mawhati Bah Charles Marngar uba la ong ba hato ka jingpynslem ka MHA ban shim rai ka dei namar ka daw ba ka Sorkar kala phah ïa ka jingtyrwa ha kajuh ka por ban pynrung lang ïa ka ktien Khasi bad Garo.
U Bah Charles ula ai nuksa ba ka Sorkar Pdeng ha u 2003 kala ai jingithuh tang ïa ka ktien Bodo watla ka Sorkar Assam kala phah ïa ka jingtyrwa ban pynrung lang ïa ka ktien Karbi".
Shillong, Rymphang 19: U Bah Adelbert Nongrum, MLA ka VPP na North Shillong mynta ka sngi, u la kren da ka Ktien Khasi ha ïingdorbar Thawaiñ ka jylla, ban pynpaw ka jingbym sngew ïaiap halor ka jingkren lamphrang u Lat da ka Ktien Hindi bad ka kumjuh ruh ïa ka jingbym kren ne pule lut jong u ïa ki mat treikam jong ka sorkar.
Hadien ba la ïoh jingbit na u Shongknor ha ïingdorbar, namar ba ka lynti ka shah, u Bah Adelbert, u la ong ba ka Seng VPP bad kiba bun hi ki paidbah ka jylla kim pdiang satia ba u Lat un kren da ka ktien Hindi, namar ba ka Hindi kam dei ka Official Language jong ka jylla, wat lada kadei ka Official Language jong ka sorkar pdeng.
U la kynthoh ruh ïa ki katto katne, kynthup ïa ki riew pawkhmat kiba la ong ba ka Hindi kadei ka National Language.
“Ym shym don hangno hangno ruh ki jingthoh ha ka Riti Synshar jong ka ri India ka ban ong ba ka Hindi kadei ka National Language", la ong u Bah Nongrum.
Kumta, u la ong ba ka jingkren jong ki kadei kaba ïalam bakla.
U la pynpaw ruh ka jinglyngngoh balei ba u Lat, u Phagu Chauhan um shym la kren ne pule lut ïa ki mat treikam jong ka sorkar.
U la ong ba kaba kum kane ka jia tang ha ki jylla, ha kaba kam don ka jingïasngewthuh jingmut hapdeng u Lat bad ka sorkar jylla ne hapdeng ka sorkar jylla bad ka sorkar pdeng kumba ka la jia ha West Bengal bad ha Tamilnadu.
Jowai, Risaw 06 : u MLA ka 7-Amlarem Constituency uba ba dei ruh u Minister I/c Education,Border Area Development bad ka tnad kam pohïing u ma Lahkmen Rymbui ha ka jingkren ha ka jingïalang pynkup burom ïaki samla pule ha 7-Amlarem ula ong “lada phim don ha ka bor phin ym lah ban leh eiei namar kata ka politic bad ka roi ka par kidei ban ïaidlang kumjuh".
Ha kaba ïadei bad kane ka Election 2023 ka ban sa wan u ma Rymbui ula pynsngew da kaba ong “to ngin ïa peit katno ngut shashi kiba ieit ïa ka roi ka par bad katno ngut kiba isih ïa ka bad kiba ieit tang ka syntur", lada don ki nongïalam shnong kiba ym kwah ban nym don ka skul bad kumjuh ïa ki surok wat hadien ba la dep pynpoi sha ki shnong, ngin sa ïapeit keiñ, la ong u ma Lahkmen Rymbui.
Da kaba u ai nuksa kumba long mynta kila don haduh 20 tylli ki skul hapoh ri Khasi ki ban sa ïoh ïa ki Building ba thymmai napdeng kine 10 tylli kiba dep ïoh thymmai, hato kine ki dei tang kiba shu urlong mo lada khlem ka jingtrei shitom? La buh jingkylli u ma Rymbui, shuh shuh u la pyntip ruh shaphang ka project jong ka surok sha Muktapur bad ka surok sha Kudeng Thymmai bad ula ong baroh kine ki kam pynroi ki dei ka jingtrei shitom jong ka sorkar.
Ula pynsngew ruh hapoh kine ki san tylli ki snem kiba la leit haduh 39 ngut ki samla pule jong katei ka thaiñ kiba kum MLA ula siew ei ïa ka bai skul jong ki ba kin bteng ïa ka jingpule ha ka Graduation Course bad lada don kino kino ki samla pule kiba dang donkam jingïarap ha ka pule puthi wat na ka liang jong u u kloi ban plie ïa ka jingkhang na ka bynta ban ai jingïarap ïa ki.
Da kaba u pynkut ka jingkren u ong lada ka Amlarem kan roi ka Ri-Lum Jaiñtia ruh kan roi kan par bad kumjuh ïa ka jylla hi baroh kawei namar kata kum u briew u dei ban im hapoh ka imlang ka sahlang bad ban don ka jingïatreilang da kaba kyntu lang ruh ïa ki samla pule kiba ïoh ïa kane ka khusnam ba kin don ka jingïatreilang ha ka jingim.
Shillong, Risaw, 06: Watla ka shnong Majai kaba don ha khappud bad ka ri Bangladesh dei kawei na ki kad khaïi mawshun kaba heh tam naduh ba la plie ha u snem 2004 hynrei ka jingjot jong ka surok naduh ka shnong Umwai ter ter shaduh ka shnong Pyntha Umdan (Ichamati) ka la pynlyngngoh ïa ki paidbah nongshong shnong ïa ka jingbym phai khmat jong ka Sorkar Jylla ban shna pynbha ïa ka surok kaba pynïasoh ïa kiba bun tylli ki shnong ha kane ka thaiñ Riwar kaba jur bha ïa ka jingpynmih u mawshun.
Ka jingjot rathai jong ka surok ka la pyndiaw mynsiem haduh katta katta ïa ki paidbah bad khamtam ïa ki kali kit marbam kiba ju sahkut wat haduh ban sah miet ha surok na ka daw ka jingjur shaba palat ka jingjot ka surok kaba wanrah pat ïa ka dheng kali na ka jingïaid jong ki trok kit mawshun kiba khaii sha Bangladesh.
Ha ka sngi Saitjaiñ jong ka taiew ba ladep, ki nongïalam jong ka Khasi Students Union (KSU) South Khasi Hills District Unit lem bad ki nongïalam jong ka shnong Majai Umdud ki la hiar jurip ïa ka jinglong jingman jong ka surok shwa ba kin leit tied ïa ka jingkhang jong ka Sorkar Jylla.
“Ka surok ka dei kaba ngi ïoh ha ki snem 1971 hynrei haduh mynta ka Sorkar Jylla kam shym la phai khmat ban peit lem ïa ka jingsniew bad ka jingjot rathai jong kane ka surok kaba la pynsyrtok haduh katta katta ïa ki paidbah kiba shong basah ha ki shnong ka thaiñ Riwar kiba don ha khappud," ong u Acting Sordar jong ka shnong Majai, Hima Sohra u Bah Star Marbaniang.
U la ïathuh ruh naduh ba la sdang ka jingkhaii mawshun ha u snem 2004, ka surok ka la nang sniew ar shah naduh ka shnong Majai ter te shaduh ka shnong Pyntha Umdan (Ichamati).
U Acting Sordar u la kyrpad ïa ka Sorkar ba ka dei ban pynkhreh noh kham kloi ïa ka Detailed Project Report (DPR) na ka bynta ban siang rong noh ïa kane ka surok kaba la pynsyrtok haduh katta katta ïa ka leit ka wan jong ki paidbah kiba im ba sah ha ki hynñiew ne phra nongshong shnong.
“Ki la don ki khep ba wat ki kali kit marbam ruh ki hap thiah miet ha surok namarba bun shaba palat ki trok kiba sakut ha lynti bad kaba wanrah ïa ka jingdheng kali kaba jur ha shilynter ka surok na ka daw ba ka surok ka la sniew shaba palat," ula ong.
Shuh shuh u la ïathuh ba naduh u snem 2010, ka la don ka jingmang pisa ban siang rong noh ïa ka surok naduh Wah Japuh ter ter shaduh ka shnong Majai hynrei kane ka kam ka la urlong satia naba ka jingtrei ka shu long tang shipor haba wat ïa ka jingkieng kaba la shna ruh ym shym la tei pyndep satia.
Ki la don ki khep ba ki nongïalam shong ki la leit pynsngew ïa kane ka jingeh ha u MLA ba la khladnoh jong ka Shella Constituency u Dr.Donkupar Roy hynrei kane ka jingpynsngew kam shym la urlong satia tad haduh kine ki sngi.
Katkum ka jingïathuh jong jong ki nongïalam shnong, ka surok ka don hapdeng ka jingpynkhreh jong ka tnat PWD, Sohra Division na ka bynta ban siang rong naduh Pyntha Umdan shaduh Majai Umdud ter ter shaduh Tharia Sohbar.
U General Secretary ka KSU South Khasi Hills District Unit u Bah Edmund Khongsya u la ong ba ka seng ka la lap ba ïa kane ka surok la sdang ban pruid dak naduh ki snem 1971,1972 ter ter.
“Hynrei ngi kwah ban buh jingkylli ïa ka Sorkar Jylla da ka jingsngewkhia ba balei haduh ki snem 1971,1972 ka Sorkar kam shym la shim khia haduh mynta ban shna pynbha ïa kane ka surok nalor ba ka jingkieng ruh ka la don ka dak orpait," u la ong.
“Ngi tip ba ka shnong Majai ka dei ka kad khaïi kaba la sdang naduh u snem 2004 hynrei kaba lyngngoh balei pat ka Sorkar ka lum tang ïa ka khajna katba kam shna pynbha pat ïa ka surok," la buh jingkylli une u nongïalam ka Seng.
“Lada ka tnad PWD kam lah ban shimkhia ne kam lah ban pynbha kan jin da la bha ban pan jingïarap pisa na ka Sorkar Pdeng ban shna ïa kane ka surok lyngba ka skhim PMGSY," u la ong.
Ka Seng ka la kyntu ïa ka tnat PWD ba kan leh noh marmar shwa ban wan iuh kjat biang sa shisien ka aiom lyiur ha u snem u ban sa wan bad ban maramot noh mardor ïa ka jingkieng kaba la jan khyllem.
“Ki briew kiba shong shuki ha Secretariat ki dei ban phaikhmat lem sha kane ka thaiñ naba kim dei ban shu lum tang ïa ka khajna.
Ngin ym shongthait bad ngin sa nang ïai buddien ïa kane ka kam," ong shuh shuh u Bah Khongsya.
Shillong, Risaw 6 : Ka Dorbar Shnong Syntung, Mawkynrew ka kwah ban pyntip paidbah ba ka la phlie biang ïa ka Kshaid Rashi kaba dei ka jaka jngohkai ban wan jngohkai noh hapoh ka jingpeit jongka Dorbar Shnong Syntung.
Kum ban shu pynkynmaw ba ka jingïoh na ka bai rung sha kane ka jaka la buh ban siew tulop ïa ki Nonghikai ka Skul Shnong.
Kumta la kyntu ïa ki paidbah nongwan kai ban wan kai sngewbha bad peit ïa ki kshaid ba noh rymphum bad hakajuh ka por ban burom ïa ki aiñ Shnong ba la buh na ka bynta ka jingsuk jingshngaiñ ki nongwan.
Namar ba la shah pynjot ki lieng ha u la lap bah ka Dorbar ka la thied lai tylli ki lieng shong kai bad kawei na kine dei ba la ai sngewbha da ka Tata Steel Company.
Ka shnong Syntung ka jngai tang kumba 80 Km na Shillong bad kan shim por ar kynta shiteng ban poi.
Kane ka long kat kum ka jingpyntip na u Rangbah Shnong ka Syntung u bah Robat Pale.
Nongpoh, Risaw 06: Kum shi bynta ban lum ban lang ïa ki khun samla Karbi bad ban wan rah ruh ïa ka jingïatylli hadpeng paid Karbi kiba shong basah ha ka jylla Meghalaya, Ka All Meghalaya Karbi Association ha ka 4 tarik u Risaw 2022 ka la pynlong ïa ka jingïakynduh lang jong baroh ki samla Karbi na Meghalaya ba la tip kum ‘ Karbi Youth Festival’ kaba dei na ka Meghalaya Zone ha ka Shnong Purduwa ha Ri Bhoi District.
Ka All Meghalaya Karbi Association kala pynlong daka lympung “Karbi Youth Festival Meghalaya Zone" ha kaba kane ka lympung ka la sdang naduh ka 3 tarik Risaw 2022 bad la pynkut haka 4 Tarik Risaw 2022 ba la wan shim bynta shitrhem da ki khun samla Karbi na ki bynta bapher bapher jong ka jylla Meghalaya.
Kane ka dei ruh ka tamasa jong ki khun samla Karbi ha Meghalaya bad ka thong hi ka long ban lum lang ïa ki khun samla Karbi ba kin don ka jingkitkhlieh ban trei na ka bynta ka bha ka miat ki paid Karbi bad kumjuh ruh ba kin bud ïa ki dienjat ba la ïalam da longshuwa man shuwa ban pynneh ïa la ki riti ki dustur badka jinglong tynrai ki jaid bynriew Karbi.
Ha kane ka tamasa la wan shim bynta lang ruh da u MLA ka Nongpoh, u Bah Mayral Born Syiem kum u kongsan bad ka Kong Macdalyne Mawlong, MDC ka Umsning kum ka symbut kongsan bad la sakhi lang ruh da ka jingdon lang ki riew rangbah ka jaid bynriew Karbi bad ki nongïalam seng bhalang na Ri Bhoi ba kynthup ïa u u Bah Ferdinald Kharkamni, President ka KSU North Khasi Hills District, U Bah Jayson Lenox Nongrum, President ka HYC Ri Bhoi District, bad U Samson Teron President Ka Karbi Student Association.
U General Secretary ka AMKA, U Bah Bistocan Timung, u la ïathuh ka jingthmu jong ka seng ban pynlong ïakane kane ka tamasa ka dei hi naka bynta ban teh rasong ïaki khun samla Karbi kiba don hapoh Jylla Meghalaya naka bynta ban pynkynmaw bad ban hikai ïa ki kumno ban pynneh pynsah bad ri syndong ïaka riti ka dustur lajong kaba la hikai bad bala buh daki long shwa manshwa jong ka jaidbynriew.
La ïathuh ruh ba haka jingshisha haka ri india hi baroh kawei kan dei ka sien Laiphew jong ka jingrakhe ïakane ka tamasa jong ki khun samla Karbi, hynrei ha Meghalaya ka dei ka sien kaba nyngkong ban rakhe ïa kane ka tamasa ha kaba baroh ki 12 tylli ki unit jong ka AMKA kiba don hapoh ka jylla Meghalaya kila ïa poi ban ïashim bynta hakatei ka lympung.
Na ka liang u Bah Mayral Born Syiem, MLA ka Nongpoh kum u kongsan bad ka Kong Machdalyne Mawlong, MDC ka Umsning kum ka symbut kongsan, haba kren ha kane ka sngi ki la pynpaw ka jingkmen ban ïa don bynta lang ha kane ka tamasa bad ki kyntu ruh ïa ki khun samla ka jaid bynriew bapher bapher ba ki dei ban don ka jingïatylli ban pynneh pynsah ïa ka riti dustur bad ka jinglong tynrai ka jaid bynriew.
Nongstoiñ, Risaw, 02: Ki jaitbynriew Nepali wat la kim dei ki nongshong shnong ba pura jong ka ri India, hynrei ym lah ban len ïa ka jingshisha ba haman la kawei pa kawei ka jylla hapoh ka ri India, ki Nepali ki don tangba kim dei pat kiba bun paid kum kiwei ki jaitbynriew.
Haba phai ha ki jylla kiba don shaphang shatei lam mihngi jong ka ri India ha kine ki snem ki la kiew sted bha ha ka jingdon briew khamtam ha Meghalaya.
Ha West Khasi Hills ha shuwa jong u snem 1982-83 hapoh un pud u sam jong ka hima Nongstoiñ, Myrïaw, Rambrai, Nonglang Sirdarship bad Jyrngam Sirdarship, ki lum bad ki khlaw ki btap ki dap da ki khuti jong ki Nepali.
U bah Maila Chetri u ba la 98 snem ka karta u ba shong ba sah mynta bad u para khatduh jong u ha Langpih, u la ïathuh ïa ka jinglong jingman ha ka por ba u dang khynnah bad u la ong ba nyngkong eh ki shong ha shnong Nonglang ha kawei ka jaka kaba dei ka per jong ka (L) kong Hiam Lyngdoh bad ha katei ka thaiñ ki don kumba saw khuti ki Nepali kiba ri muid.
U la ïathuh ruh ba shaphang shathie ha ka them wah Tyrsung ki don kumba shiphew khuti, hynrei kiba bun tam ki khuti jong ki Nepali ha kata ka por ki dei ha ka thaiñ Patharkhnang, Proin, Tynhiang, Porla bad kiwei kiwei ki jaka.
U la ïathuh ruh ba dei ha ka por ba ki briew na hima Maharam ki la wan buhai shnong ha Nonglang kata ha u snem 1951-52, ha kaba ki la don kumba saw ne san ïing ki la beh krad ïa ki na katei ka jakia bad ki la leit shong noh ha Kyndongei.
Nalor kata u la ïathuh ruh ba ki la shong ha Kyndongei palat khatsan snem.
Hadien kata ki la phet noh sha Kyndangïawbah hajan ka shnong Ktiehthawïar bad ha kata ka por ha Ktienthawïar ki ba wan shong shnong nyngkong eh ki dei u (L) bah Phang, u (L) bah Raimon, ka (L) kong Jro, bad kiwei kiwei.
Ha Kyndangïawbah ruh ki la shong kumba shiphew snem.
Hadien kata ki la phet noh sha ki thaiñ Tynghor bad ki la shong ha Domtli, Porkadoh, Umthlong bad hadien katto katne snem ki la wan shong noh ha Mawsikar.
U la ïathuh ba ki la hiar noh sha Langpih bad ha ka por ba ki dang sdang wan shong khuti ha Langpih, ki don tang kumba saw ne san khuti ki Nepali bad ha ki por tlang ki leit buh khuti ha Mawdiangsnam, Umpha, Warla, Sahmiew, Umbah bad kiwei kiwei ki jaka.
U bah Maila u la ïathuh ruh ba um don lok ne khun bad mynta u shong u sah bad u para khatduh jong u ha Langpih.
Tyrsad, Risaw, 02: Ki longkmie ka shnong Tyrsad-Umkseh hapoh ka lama ka Sarajanai Village Organization kaba kynthup ïa 13 tylli ki Self Help Groups (SHG’s) ki la rakhe ïa ka jingdap shisnem ka V.O., ha ka 1 tarik u Risaw, 2022 ha kaba ïa ka jingrakhe la pynlong ha ka iïngskul jong ka Seng Khasi Secondary School, Tyrsad-Umkseh.
U bah Lamphrang Blah, MDC ka thaiñ uba long ruh u shongknor ka KHADC u la long u kongsan bad ha ka jingkren jong u, u la ong ba ka jingdap shisnem ka seng ka long shisha ka jingjop bad ka pynklet ïa ki jingeh ba ki mad haba ki sdang ban pyntyllun ïa ka kam.
U bah Staising Kharbteng uwei na ki riew rangbah ba pawkhmat ka thaiñ ha ka jingkren jong u, u la pynpaw ba dei lyngba ka jingïohi jngai ki nongïalam ka Ri kiba la shimkhia ban pynkupbor ïa ki longkmie ba kin lah ban ïeng ha la ki jong ki kjat da kaba jingthaw ïa ka ‘National Rural Livelihood Mission’ (NRLM) hapoh ka Tnat Pynroi Nongkyndong ne Ministry of Rural Development ban kyrshan ïa ki Self Help Groups hapoh ka lama ki Village Organization ba ki longkmie ki sa ïoh ïa ka lad pyntyllun ïa ki kam ban seng ïa kum kine ki kynhun ki ban kyntiew ïa ka kamai kajih jong ki.
U bah Manikstar Umdor, Sirdar ka Pamsangut Sirdarship u la ong ba ki longkmie ki don ïa ka bynta kaba khraw ban saiñdur ïa ka imlang sahlang ha ka jingkiew shaphrang ha baroh ki liang.
Ha kane ka sngi la ïoh ruh ïa ka jingkren na u bah Shan Kharryngki, Assistant Rangbah Shnong ka shnong Tyrsad-Umkseh, u bah Simple Rani na ka liang ka Seng Samla, u bah Shalenstar Rani na ka KSU Tyrsad Umkseh unit, u bah Batkhraw Rani uba la kren na bynta u bah Wellbirth Rani, ka kong Erijoy Shylla na ka NRLM Mawphlang Block, ka kong Ibakordor Rynjah kaba la kren pdiang sngewbha.
Nangta, ka kong Midoris Umdor Secretary ka seng kaba la batai ïa ka jingtreikam ka seng ha lynti ïaid ba shisnem jong ka, ka kong Ritngen Umdor, Asst Secretary kaba la kren ai khublei.
La pynïaid ïa ka jingïalang jong katei ka jingrakhe da ka kong Skorina Umdor, Vice President ka Sarajanai Village Organisation.
Kum ka dak ban rakhe ïa ka jingdap shisnem ka seng la ïoh ban ot ïa u cake da u bah Lamphrang Blah, MDC ka thaiñ uba long u kongsan.
La shongshit ïa kane ka jingrakhe da ki jingbyrngia na ki Self Help Groups kiba la ai ïa ki jingrwai, ki jingshad bad ki skit kiba kit jingmut ban ïatei ïa ka imlang sahlang.
Nongstoiñ, Risaw, 02: Ka jingsumar ïa ki longkmie ba armet bad ka jingpynsgewthuh sha ki ïa ki lad jingïaram ba ka sorkar ka la mang kyrpang na ka bynta jong ki ka long kaba donkam haduh katta katta, ong u Dr R.Laloo haba ai jingkren ha ka sngi thohdieng jong ka taïew ba la dep ha Langpih kaba long ruh ka sngi ba kyrpang na ka bynta ban sumar ïa u klongsnam.
U Dr Laloo haba ai jingkren ha katei ka sngi, u la ong ba naduh u bnai Ïaïong jong une u snem haduh mynta, hynñiew ngut ki longkmie kiba armet kiba dei napoh West Khasi Hills ki la khlad noh bad lai ngut na ki, ki dei na ki shnong kiba don ha ka thaiñ Langpih.
Haba pynshai shuh shuh halor katei ka jingjia ba sngewsih, u la ong ba ka daw ka lah ban dei namar ba kim tip ïa ki lad jingïarap ba ka sorkar ka la mang kyrpang na ka bynta jong ki.
Ka dei ruh na ka jingbym shimkhia jong ki rangbah kiba tip bha shaphang ki lad jingïarap kiba ka sorkar, ka la mang kyrpang na ka bynta jong ki longkmie ha ka por ba ki armet.
Ha kajuh ka por u la ong ba ki don shibun ki longkmie ha shuwa ba kan poi ka por ban kha, ki ju khot ïa ki nongsumar kiba don ha ki shnong jong ki bad ha ka por ba kha ruh ki ju shaniah beit ha ki nongpynkha khun.
Hynrei ki don pat ki nongpynkha khun ki bym shym pat la ïoh ïa ka jingpynbit na ki Doktor sorkar, kumta ka long kaba ma ban shaniah ha kiba kum kitei ki nongpynkha khun.
U la ong ba ki don pat ki nongpynkha khun kiba la ïoh ïa ka jingpyntbit na ki Doktor bad kiba ka sorkar ka la ithuh ïa ki kum ki nongpynkha khun, hynrei ka jingwan kha ha ki Hospiotal ka long kaba kham donkam bad kaba myntoi shibun na ka bynta jong ki.
U Dr.Laloo u la pynkynmaw ruh ba ka jaitbynriew Khasi Jaiñtia bad Garo ka dei ka jaitbynriew kaba ai jait ha ka kynthei bad lada jia ba ka longkmie ka khlad noh shiteng por, ka long ka jingduh kaba khraw ym tang ïa ki khun ki kti hynrei ïa ka shnong ka thaw bad ka jaitbynriew baroh kawei.
U la ong ruh ba ka por ka la dei eh ba ki rangbah, ki nongsynshar shnong, ki nonghikai skul bad ki samla pule bad ki khynnah skul ba kin don ka jingïatreilang kaba jan eh bad ki Doktor, ki Nurse, ki ANMs bad ban pynshai ha baroh ki longkmie ha ki shnong ki thaw, ba haba ki armet ki la dei ban leit phah peit ha ki Doktor, khnang ba ki Doktor kin ai jingmut ïa ki kumno kin leh haduh ban da dei ka por ban kha ïa i khunlung.
U la ong ba ka thong jong ki Doktor bad ki nongtrei hapoh ka tnad ka koit ka khiah jong ka West Khasi Hills, ki la buh mynta ïa ka thong ba la kumno kumno kumba 75% na ki longkmie ba armet napoh ka District, kin dei ban wan sha ki Hospital haba ka por ban kha khunlung ka la jan bad kim dei ban sngew artatien ei ei, namar ka sorkar kan pynbiang lut ïa ki jingdonkam baroh.
Jowai, Risaw 02: U Bravestar Phawa ula jop ïaka Election jied Waheh Shnong ba thymmai ka Sohmynting kaba la long ha kane ka 30.09.2022 da kaba ïoh 908 vote katba u Lephing Pyrtuh ba ïakhun pyrshah u ïoh 792 vote.
La donlang ha kane ka sngi thep vote ki ophisar ka Jaiñtia Hills Autonomous District Council (JHADC), u Dolloi ka Elaka Amwi lem bad ki nongïarap jong u.
Naka liang u Bravestar Phawa u ai khublei ïa baroh ki nongshong shnong ka Sohmynting naduh kiba kyrshan bad bym kyrshan ïa u ruh ba kim dei ban don kano kano ka jingsngew ïapher, hynrei ban ïatreilang ryngkat bad u naka bynta ka bha ka miat jong ka shnong ka thaw.
Jowai, Risaw 02: Shi bynta na ka jingrakhe ïaka sngi ba kyrpang jong ki riew tymmen ne ka ‘International Day for Older Person’ ha kane ka sngi saitjaiñ ka ophis u Deputy Commissioner (Election), West Jaiñtia Hills kala leit ban pynkup burom ïa riew tymmen kiba la tam ïa ka 80 snem shaneng sha baroh ki Polling Stations kiba don hapoh jong ka District.
Na ka liang ka ophis kala aiti kumjuh ïa ka syrnod ba la issue da ka Election Commission jong ka Ri kum ka dak ban kibok kitrwaing ïa kitei ki riewtymmen kiba don ha kylleng ka District halor ka jingnoh synñiang jong ki sha ka Riti Synshar Paidbah jong ka Ri India kiba la pyndep hok ïa ka kamram ban leit thep vote ha man ki Election, kane ka long ruh shi bynta na ka nuksa kaba bha tam ïa kiwei de.
Ha katei ka sngi la pynkup burom kymjuh ïa ki lai ngut ki riew tymmen kiba la kynjop sha ka 100 snem kiba kynthup ïa u Emmanuel Biam uba don 100 snem uwei na ki ongthep vote ka 19- Mihmyntdu Lumpyrtuh Salini Colony Polling Station hapoh ka 2-Jowai Assembly Constituency bad la pynkup burom da u bah B.S.Sohliya, IAS Deputy Commissioner (Election), West Jaiñtia Hills District.
ïa ka Thyrngai Dhar, kaba 101 snem kaba dei ka nongthep vote na ka 1- Thadbamon (Section No.3, Lummuriap) Polling Station hapoh ka 4-Mowkaiaw Assembly Constituency da ka kong D.D.Syngai, MCS & ERO ka 4-Mowkaiaw Assembly Constituency.
Ïa ka Pherly Dan, kaba don 102 snem ka nongthep vote jong ka 37-Moodop Polling Station hapoh ka 1- Nartiang Assembly Constituency la pynkup burom da u bah W.K.Kharbuli, MCS & AERO jong ka 1-Nartiang Assembly Constituency.
Kiwei de kiba la shah pynkup burom ki kynthup ïa u Dwin Shylla ba la kynjop ïa ka rta ba 85 snem na ka 36 A.Moodop Nartiang ba la aiti ïa ka syrnod da u BLO ma P.R Bareh nalor kiwei de ki riewtymmen kiba la shah pynkum burom hapoh ka District.
Nongpoh, Risaw 02: U MLA ka Nongpoh u Bah Mayral Born Syiem haka sngi Saitjaiñ u la leit ban plie paidbah ïaka jaka sum bad jaka saitjaiñ ba paka haka shnong Pahamsyiem, ban pynsuk ïaki paidbah ban sum ban sait bad kiwei kiwei ki jingdonkam.
Ïa katei ka jaka sum bad jaka sait la tei lyngba ka skhim SRWP jong u snem 2020-21 haka jinglut ba 2.50 lakh bala sakhi ruh da ka jingdonlang jong u Bah Balajied Ranee MDC ka Nongpoh, Bah J Lyngdoh Rangbah Shnong bad kiwei kiwei ki riew rangbah bad ki longkmie.
Ha katei ka juh ka sngi naka liang u MLA u la aiti ruh ïaki street light sha ka shnongnaka bynta ban pyndait haki jaka ba long dum ban wanrah jingshngaiñ ïaka shnong ka thaw khamtam ki lynti syngkien.
Mukhla Risaw 02: Ka Dorbar Shnong Mukhla Nongrim hapoh ka jingïalam u Waheh Shnong bad u Secretary Shnong kala pynlong ïa ka jingpykhuid shnong ha kane ka sngi Saitjaiñ ha ryngkat ka jingïamih paidbah naduh ki khun samla shynrang bad kynthei, kumjuh ki longkmie longkpa jong ka shnong.
La pynlong ïa kane ka jingpynkhuid shnong shi bynta ban ïa snohkti lang bad ka ri India ban rakhe ïa ka lyngkhuh sngi kha u Mahatma Gandhi, la ïathuh ba ki khun ka shnong ki la ïa mih paidbah ban pynkhuid ïa ki jakhlia jakhlait kiba don ha shi lynter u surok bad kumjuh ïa ki umbam umdih bad ïa ka um sait thad ka shnong.
Ha kane ka sngi pynkhuid shnong la wan ban ïa shim bynta ruh da iwei na ki longkmie iba la niaw ka rta Senior Citizen hapoh ka shnong Mukhla Nongrim bad ita i dei i Mei ïeid Miket Blah bad iba ju long ruh i nonghikai barim ha ki snem mynshwa.
Ïa ka jingpynkhuid la sdang naduh ka por 9 baje mynstep na pyhllaw jong ka office treikam ïing Dorbar Hall ka shnong bad bud pat ter ter bad hashwa ban sdang ïa kane ka jing pynkhuid shnong la ïoh ïa ki jingkren lyngkot na u Waheh Shnong Rgh, B.Suna, u Secretary Shnong Rgh, S.Sari bad la ïa shim bynta ruh ha kane ka sngi da ki nongïalam jong ka Village Organization (VO) Mukhla Nongrim bad ki dkhot jong ka Mukhla Nongrim Sport Club.
Khliehriat Risaw 2: Ka ophis u Deputy Commissioner ka East Jaiñtia Hills District, ha ryngkat ka jingïatreilang bad ka District Mission Coordinator, SSA East Jaiñtia Hills District hynnin ka sngi ka la noh syniang da ki tiar donkam ki khynnah skul ha kaba la noh syniang sha ki 413 ngut ki khynnah kiba pule ha ki skul bad kumjuh ruh sha ki 28 tylli ki centre kiba dei ki Non-Resident Special Training Centre, ïa kane ka jingnoh syniang la bei tyngka da ka Distric Mineral Foundation Trust (DMFT).
La ong ruh ba kitei ki 28 tylli ki centre ki dei ki shlem ai jingnang jingstad kiba pynlong skul ha ka por jan miet, ha kine ki shlem (centre) la ju wan pule da ki khynnah kiba la pep skul noh tang shiteng por bad ka jingthmu jong kine ki centre ka long ban pynwan pat ïa kito ki khynnah kiba la pep skul noh tang shiteng por.
Ïa ka jingsam ïa ki tiar sha ki khynnah skul la pynbit pynbiang da ka ophis u Deputy Commissioner ha ka jingdon ryngkat lang u District Child Protection Officer lem bad ki nonghikai.
Ki tiar ba la sam sha ki khynnah skul ki kynthup naduh ki let, ki khulom, eraser, ki shatri, ki pla kit kot, ki torch light, ki sharpeners, ki let rong (crayon), ki sketch book colouring, ki chalk, physical map jong ka ri India bad ka World Vegetables Chart, Alphabet Chart, First Aid Box, ki almirah match kits box, ka Green Board bad ki jersy football.
Kiba la ia don lang ha kane ka prokram ki kynthup u Deputy Commissioner ka East Jaiñtia Hills District, u A.Baranwal, IAS, u ADC East Jaiñtia Hills, u bah J.Shylla, ka Block Mission Coordinator (BMC), ka kong T.Challam, ki District Mission Coordinator (DMC), East Jaiñtia Hills District, u bah O Sumer bad u bah.
S.Laloo, u District Mission Coordinator (DMC), East Jaiñtia Hills District, u bah L.Pohti,u Project Manager DMF Trust, ki nongtrei jong ka Sarva Shiksha Abhiyan (SSA), ki nonghikai bad ki khynnah skul.
Nongpoh, Risaw 02: Kum uwei na u samla ka dong Ri Bhoi, u Samla Rangbah ka Ri Bhoi, u Bah Primson Makdoh u la pynpaw ka jingsngewkhia kaba jur halor ka jinglap ba kawei ka shnong ka dang shah iehnoh beiñ ha ka sorkar jylla khlem pat da ioh ïa ka surok kaba bit ba biang ban pynsuk ïa ki paidbah ha ka leit ka wan bad ka kit ka bah.
U samla Primson Makdoh u la pynpaw ka jingsngewkhia ka dei hadien ba u la leit jngoh ïa katei ka shnong bad da lade hi u la lap ba kawei ka surok shnong ka la shah iehnoh beiñ khlem da don kiba peit ba khmih bad ka jingsniew kane ka surok ka la pynsyrtok shisha ïa ki paidbah nongleit nongwan katei ka shnong.
Kane ka surok ka dei ka surok ban pynïasoh sha ka shnong Mawpyrhut kaba don ka jingjngai tang kumba 2 km ei ei ka jingjngai na ka surokbah National Highway ha Umran ban poi sha ka shnong Mawpyrhut.
Haba pynpaw halor kane ka jingsyrtok ki paidbah ka shnong Mawpyrhut, u Samla Primson Makdoh u la ong ba kum uwei na u samla ka dong Ri Bhoi, u dap da ka jingsngewkhia ban lap ba ki paidbah ki shah iehnoh beiñ ha ka sorkar ba kane ka jingsniew ka surok ka la ktah shisha ïa ki paidbah ha ka leit ka wan bad ka kit ka bah.
“Kumba ju ong ba ka surok ka long u Budlum ka ioh ka kot bad ha kane ka shnong kane ka jingkren kam ïahap satia" ong u Samla Primson Makroh bad bynrap ruh kumno ki paidbah kin kiew ha ka liang ka io ka kot lada ïa ka surok kaba ki pyndonkam ka long ka surok kaba sniew bad kaba jot rathai kaba la pynjynjar ïa ki paidbah ha ka leit ka wan bad ka kit ka bah" u la bynrap.
Namarkata, kum uwei u riew rangbah lane u samla ka dong Ri Bhoi, u la buh ka jingkyrpad sha ka sorkar jylla lyngba ka tnad PWD ba kana phai khmat lem ruh sha katei ka shnong ba kan ioh ïa ka surok kaba bit ba biang bad lada ka surok kaba long kaba bit ba biang khlem pep ki paidbah nongshong shnong ruh kin dang kiew ha baroh ki liang, u la bynrap shuh shuh.
Halor kane ka jingsniew ka surok, wat ki paidbah nongshong shnong ruh ki la pynpaw ka jingsngewkhia kaba jur, namar kum ki nongshong shnong kiba shong basah ha katei ka shnong ki da syrtok shisha ha ka leit ka wan bad ka kit ka bah ba ki phai khmat ruh sha ka sorkar ban thaw ïa ki lad ki lynti na ka bynta ban pynioh ïa ka surok kaba bit ba biang ban suk ka leit ka wan bad ka kit ka bah jong ki nongshong shnong katei ka Shnong.
Khliehriat Risaw 2: Shibynta na ka Swachhta Hi Seva 2022, la rakhe ïa ka Swachh Bharat Diwas ha East Jaiñtia Hills District ïa kane ka prokram la khot pynlong da ka ophis District Swachh Bharat Mission (G), East Jaiñtia Hills District bad ïa ka prokram la pynlong ha Khliehriat West Community Hall bad ka phang pdeng jong kane ka prokram ka long ban kyntu jur ba baroh ki nongshong shnong ki dei ban ïa shim bynta ha ki kam ne ki activities jong ka Sharmdaan.
Haba kren kum u kongsan, Assistant Professor& HOD of Commerce Department, Programme Officer NSS unit, St Anthony’s College Extension, Byndihati, u Prof Seven Dar Dkhar, u la ai ka jingiaroh ïa ki kam jong ka District Swachh Bharat Mission kaba la lah ban pynsngewthuh ïa kiba bun ki nongshong shnong halor ka jingdonkam ka khuid ka suba, u la ong ruh ba kane ka Swachh Bharat Abhiyan ka dei ka prokram ba kyrpang ba la pyllait da u myntri rangbah duh ka ri kaba don ka thong ban pynlong ïa ka ri kaba khuid ba suba bad ba ki nongshong shnong kin don kata ka jingkitkhlieh ban im ka jingim ha ka koit ka khiah bad ka khuid ka suba.
Haba kren shaphang ka khuid ka suba, u bad S.Dkhar u la ong ba ka long kaba donkam ban pynmlien na lade shimet ban long kiba leh khuid, ban pynkhuid ruh ïa ki rud ki kiar sawdong “Lada ka khuid ka suba ka sdang na lade bad na la rympei, baroh kawei ka jylla bad baroh kawei ka ri kan long kaba khuid"u la bynrap bad kyntu ïa ki khynnah skul bad ïa ki paidbah kiba la ïa don lang ha ka prokram ba ki dei ban kiar na kaba leit shabar pathar, ki dei ban pynneh pynsah ïa ka mariang kaba khuid bad dei ban don ka jingiatreilang ban kyntiew ïa ka khuid ka suba.
U District Coordinator, Swachh Bharat Mission (G), East Jaiñtia Hills District, u bah W.Buam, ha ka jingkren maitphang jong u, u la batai halor kane ka jingrakhe ïa kane ka Swachh Bharat Diwas bad ong ba kane ka dei shibynta jong ka campaign bad ha kane ka jingrakhe la ioh ruh ban pynlong ïa shibun tylli ki prokram bapher bapher halor ka jingthmu ba ki paidbah kin ïa shimbynta lang, u la ïathuh ruh shapnag ka “Jan Andolan" bad ka jingdonkam ka “Sampoorn Wwachh" kaba dei shaphang ka khuid ka suba.
La ong ruh ba ka tnat treikam, ka la dep ban pynlong bun tylli ki pyrkram ai jingpynshai ha ki shnong ki thaw ban pynsngewthuh ïa ki paidbah ba kin pynïakhlad ïa kito ki ñiut kiba pyut bad ki bym pyut bad ban kiar na kaba pyndonkam ïa ki plastik.
Kiba la ai jingkren ha ka jingialang ki kynthup ruh ka IEC Coordinator Jal Jeevan Mission, East Jaiñtia Hills District, ka kong Tracy Dkhar, ka IEC Consultant, Swachh Bharat Mission (G), East Jaiñtia Hills District, ka kong Ibanylla Lyngdoh bad u Assistant District Coordinator, Swachh Bharat Mission (G), East Jaiñtia Hills District, u bah K.Kharphuli.
Ha kane ka prokram jong ka Swachh Bharat Mission, u Waheh Shnong jong ka shnong Sohkymphor, u bah Kmen Dkhar bad u Secretary Village Water Sanitation Committee Lumputhoi, u bah Shimphang Lyngdoh, ki la ioh pdiang ïa ka khusnam Swachata Champion Award 2022 kane ka khusnam ka long namar ka jingnoh syniang ba radbah jong ki sha ka Swachh Bharat Mission Gramin, ïa ki khusnam la ai da u Prof SevenDar Dkhar.
La ioh ruh ïa ka sam ïa ki prize sha kiba jop ha ka jingiakop thoh Slogan bad Poster Competetion kaba la dep pynlong myn ha ka 26 tarik u nailur 2022 ba la wan ban ïa shim bynta da ki khynnah skul.
Nongpoh, Risaw 01: Ka Mawhati BJP Mandal ryngkat ki khynnah skul bad ki paidbah nongshong shnong ka Shnong Moïambei ki la pynlong ïa ka jingrakhe ïa ka World Tourism Day ha u lum Mawïambei kaba dei kawei na ka jaka kaba don ïa ka khanatang bad kaba lada lah ban pynbit pynbiang katei ka jaka ka lah ruh ban long kum kawei na ka jaka jngohkai pyrthei ha Ri Bhoi.
Ha kane ka jingrakhe la shim bynta lang da u Dr.Evarist Myrsing kum u kyrtong ka BJP na Mawhati bad la sakhi lang ruh da ka jingdon lang u President ka Mawhati BJP Mandal, u Bah Shanborlang Rympei bad kiwei kiwei ki riew rangbah bad ki khynnah skul na katei ka skul.
Kum ban pyntip paidbah, une u Mawïambei u dei u Maw uba heh bha bad ba la don ka khanatang ba une u Maw u la nguit briew ha kaba ka khana ka dang neh haduh kine ki sngi bad na ka liang ka Mawhati BJP Mandal ki la pynlong ban rakhe ïa kane ka World Tourism Day ka long shi bynta ban pynpaw pyrthei ruh ïa kane ka jaka kaba lada lah ban kyntiew ïa ka kam jngohkai pyrthei kan ai jingmyntoi ïa ki paidbah katei ka thain.
Na ka liang u Dr.Evarist Myrsing u la pynpaw ba kane ka jingrakhe ka BJP ïa kane ka World Tourism Day ka long shi bynta ban don ruh kata ka thong ba ka kam jngohkai pyrthei ka dei kawei na ka lad kaba ai kam ai jam ïa ki khun samla ka juk mynta bad dei namar ka daw la pynlong ïa kane ka jingrakhe hapoh une u Mawïambei kaba dei kawei na ka jaka kaba lah ban khring ïa ki nongjngohkai pyrthei.
Shuh shuh, u la pynpaw ruh ba kum u samla ka dong Ri Bhoi un dang shim khia ruh ban dang pynpaw pyrthei ïa utei u Mawïambei namar ka thong bad ka jingangnud ka long ban pynkylla kum kawei na ka jaka jngohkai pyrthei hapoh katei ka shnong kaba dang dei tang ka shnong nongkyndong, hynrei la jin ba wan ka jaka jngohkai pyrthei kan long ka jingmyntoi ïa ki paidbah nongshong shnong katei ka thaiñ hi baroh kawei, u la bynrap.
Nongstoiñ, Risaw, 1: Kum ka jingïasnohkti lang bad ka pyrthei shi tyllup, ka tnad ka koit ka khiah jong ka West Khasi Hills ha ka sngi thohdieng, ka la pynlong ïa ka jingrakhe ïa ka World Heart Day ha Langpih.
Ha katei ka sngi la pynlong ïa katei ka prokram ha phyllaw jong ka Raidmynsaw Upper & Secondary skul, ha kaba la pynïaid da u bah Hindro Samakha.
Shuwa ban sdang ïa ka jingsam dawai sha ki paitbah bad ka jingeksamin ïa kito ki ba don ha ka met ka bym koit bym khiah bad ruh ïa ki longkmie ba armet, la ïoh ïa ka jingpynshai na u Dr.M Pohshna Medical Health Officer jong ka Nonglang PHC.U Dr.Pohshna u la pynshai ha kaba ïadei bad ka rukom sumar ïa u klongsnam ban lait na ki jingpang ba bun jait.
Ha kaba ïadei ba ki jait jingpang kiba ktah ïa u klongsnam ki dei ka jingdih duma ba kynthup ïa u duma kyllaiñ, sikret, biri, ka jingdih kyiad, bam raja, khaini, kwai bad kiwei kiwei ki jait jingbam kiba la shna na u duma.
U la ong ba ki lad jingsumar kiba bha tam ban lait na ki jingpang kiba ktah ïa u klongsnam, ki long ki bym lut pisa wat tang shi tyngka ruh namar lada pynmlien ban leh exercise da kaba pynlut por tang shiteng kynta man ka step, da kaba suk yn lait na kitei ki jingmlien kiba lah ban ktah ïa u klongsnam.
U Dr Sutnga u la pynshai ruh ha kaba ïadei bad kawei ka jingpang stem kaba la sdang ban kynrei bha ha kine ki sngi bad kumno katei ka jingpang ka saphriang na uwei sha uwei pat.
Haba pynshai halor katei ka jingpang, u Dr.Sutnga u la ong ba ka jingim lyngkar, ki nongdih drok kiba pyndonkam lang da u juh u thyrnia bad kiba dro tatoo ki kloi bhaban ïoh ïa katei ka jingpang stem.
Nalor kata u la pynshai ruh ha kaba ïadei bad ka jingshongkha khlem dei por jong ki samla.
Haba bynrap halor ka jing shongkha khlem dei por, u la ong ba ka ktah haduh katta katta ïa kia jingkoit jingkhiah bad ka aiñ ruh ka la pyrkhing bha halor katei ka jingshongkha khlem dei por bad ka aiñ Sorkar kan ym shah jem, lada ka tip ïa kiba pynkheiñ bad ka phah kem beit bad pynngat ïa u shynrang ha ka POCSO Act.
Ha kaba ïadei bad ki lad jingïarap jong ka sorkar ïa ki paitbah khamtam eh ïa ki longkmie kiba armet, la ïoh ïa ka jingpynshai na u Dr M.Pohshna Medical & Health Officer ka Nonglang PHC.U Dr Pohshna haba pynshai ha katei ka sngi, u la pynkynmaw ba ka Meghalaya Health Insurance Scheme (MHIS), ka dei kaba kongsan bha ba ka sorkar ka la pyntreikam na ka bynta ban ai jingïarap sha kawei pa kawei ka longïing ha ka ri baroh kawei.
Katei ka skhim ka long san lak tyngka kawei ka longïing ha kaba mynta ka la kyntiew biang sa laiphew hajar tyngka.
Wat la katta ruh haduh mynta ka jingwan phah register jong ki paitbah ha ka jylla na ka bynta ban ïoh ïa katei ka jingïarap na ka sorkar ka dang duna bha.
Nalor kata u la pynshai ruh ha kaba ïadei bad ka skehim kaba thymmai kaba la tip kum ka Chief Ministers Special Health Scheme.
Haba pynshai halor katei ka skhim, u Dr.Pohshna u la ong ba katei ka skhim ka dei kaba la mang kyrpang tang na ka bynta ki longkmie kiba armet.
Ka sorkar ka la buh da ki kali kiba kyrpang ki ban leit shaw ïa ki longkmie ba armet naduh ïing jong ki haba ka la dei ka por ba kin wan kha khunlung ha ki Hospital.
Ha kajuh ka por u la pynshai ba na ka bynta kitei ki kali kiba ka sorkar ka la buh kyrpang, ki longkmie kiba wan kha khunlung ha ki hospital kim don kam ban siew wat shi tyngka ruh.
Lada ki donkam ban wan phah sumar lypa haduh ban da dei ka por ban kha la ka long lai sngi ne saw sngi bad ki donkam ban sah ha jan ki hospital.
Ka sorkar ka la pynkhreh ruh ïa ki jaka sah ba kyrpang bad ïa u ba wan ap ka sorkar ka siew da ka bainong bad ka la pynbiang ruh ïa ka bam ka dih bad wat lada ka longkmie kaba wan sah ha katei ka ïing ba la shna kyrpang ka don ïa u khun uba dang ar snem ne tam ka lah ban wan rah lang ha katei ka jaka bad ka sorkar ka pynbiang ïa ka bam ka dih.
U Dr Laloo haba ai jingkren ha katei ka sngi u la pynkynmaw ba ha ki snem ba u dang don ha Nonglang PHC, ka thaiñ Langpih kam pat don surok satia hynrei namar ka jingdonkam jong ki paitbah ïa ka jingïarap, ma u ryngkat ki staff jong ka Nonglang PHC, kim banse ban ïaid da ka kjat ha katei ka thaiñ, na ka bynta ban leit ai jingsumar ïa kiba pang ba shitom khamtam ha katei ka thaiñ ka jingpang khie shohrih kaba kynrei bha.
Shillong, Risaw : Ka Meghalaya Pensioners’ Association Shillong (Central Body) ha ka 29 tarik u bnai ba la dep kala pynlong ïa ka prokram ba kyrpang halor ka phang, “Ka jingpynjulor ïa ka Mariang," hapoh Dorbar Hall Neng Gate Pynursla shibynta ban pynshai paidbah halor ka jingshyrkhei ka jingpynjulor ïa ka mei mariang.
Ka jingpynlong ïa kane ka prokram ka long ruh shibynta ban burom ïa ka jingïaid lynti ban rakhe ïa ka jingdap 50 snem ka jingïoh ïa ka jylla Meghalaya ba pura.
ïa kane ka prokram la pynlong ha ryngkat ka jingïatreilang I Kong EL Warjri, MCS SDO (Civil) Pynursla Civil Sub Division, Pynursla, Meghalaya Pensioners’ Association, Pynursla unit, ki Rangbah Shnong, Rangbah Dong, Chairman ka Raid Shabong, Sordar, ki skul bad ki kolej nalor ki dkhot bala shongthait baroh hapoh ka thain Pynursla.
Ha kane ka prokram ba la pynïaid da u Bah M.Syrti, Working President MPA Shillong la ïa don lang ruh u General Secretary, Treasurer nalor ki dkhot jong ka MPA bad kiwei kiwei.
Ha kane ka sngi I Kong EL Warjri, MCS SDO (Civil) Pynursla I la long I Resource person halor katei ka phang kaba ïadei bad ka jingpynjulor ïa ka mariang.
Ha kaba nyngkong ila ai ka jingkren halor ka jingpynjot ïa ka mariang khamtam ha ka dong Pynursla.
I la ong ruh ba ki don ki jingjia kiba la poi ha kaba kut kum ka jingsawa, ka jingpynwit, ka sla pyrthei, ka um kaba don hapoh khyndew, kum ki jingtyrkhong um, jumai, ka jingshlei um, ki jingtwa ki lum ki them bad ka ‘erïong kaba jur kiba la pynlong ïa ki jingdon jingthaw ha ka mariang ba kin shah pynjot pynpra.
Nalor kata I la ong ruh ba kila don haduh kumba laispah tylli ki jingjia shah pynjulor mariang kiba ju jia man la ka snem ha ka pyrthei, bad da ki lak, ki phew lak bad da ki hajar klur kila hap ban pynlut ïa ka pisa.
Ka tynrai halor kine ki jingjia shah pynjulor ka long namar ba ki briew ne sorkar kim pat peit bniah bad don ka jingkitkhlieh ïa kine ki jingjia.
Ki don ki jingjia kiba tang malu mala bad ki don pat ki jingshah pynjulor kiba ktah ïa ki jaka hapoh ki shnong ki thaw.
Ki katto katne ki daw kiba lam sha ka jingshah pynjulor jong ma mei mariang ha kane ka thain kilong lyngba ka jingpluh ding kiba ju jia khlem da tip mano mano ruh, k jingkhie cyclone kaba kaba la ktah lyngba ka lyer duriaw jong ka Bay of Bengal, ki jingtwa ki lum ki wah hapoh ka shnong Pynursla kaba long kawei na ki thaiñ kaba tap da ki lum ki wah bad haba jur slap ka ju wanrah ki jingtwa ki lum ki wah bad ki lynti ki syngkien kaba la ktah jur ruh ha kaba ïadei bad ka leit ka wan.
Ka jingshlei um kaba ju wan jia namar ka jingther jong u slap kaba ktah khamtam ïa ki nongshong shnong kiba shong ba sah ha ki thaiñ kiba don ïa ki wah lane ki jaka them bad ki jingpynjulor kiba wan lyngba ki kshaid kiba wan na ki wah kiba ju kit ïa ka um bad khyndew kiba wanrah ka jingjulor ïa ka mariang.
Kane ka long katkum u kyrwoh lyngba u General Secretary ka MPA Central Body, Shillong.
Nongpoh, Risaw 01: Ka kong VA Hynniewta AC ka Ri-Bhoi District haka 26 tarik Nailur kala pynlait paidbah ïaka Buniyadi Siksha Abhiyaan (BSA) bad ka kot lyngkdop ban ïalap halor ka thong ban kyntiew ïaka pule ka puthi jong ki heprit khamtam sha ki shnong nongkyndong ba kin ioh ka jingnang jingstad.
Ïa katei ka kot la pynlait paidbah ha Conference Hall jong ka ophis u Deputy Commissioner ka Ri-Bhoi District kaba dei ruh lyngba ka jingkyrshan jong ka Piramal Foundation kaba dei don ryngkat bad ka NITI Aayog ban kyntiew ïaka Ri-Bhoi District kaba la shah jied kum ka Aspirational District haka jylla bad ka thong jong katei ka prokram ka long ban kyntiew ïaka pule puthi haki hepeit naduh class 1-5.
Haba kren ha katei ka sngi naka liang ka kong VA Hynniewta kala maitphang halor katei ka prorkam kaba long ka jingmyntoi naka bynta ki heprit khamtam sha ki thaiñ nongkyndong ba kin ioh ïaka jingnang jingstad bad ka pule ka puthi bad dang kyntiew ruh ïaka district haka liang ka pule puthi bad ka thong ban dang kynjoh kum kata ka Aspirational District.
Naka liang u Mrinmoy Sangma u ba la wan ban mihkhmat naka Piramal Foundation u la pan ka jingkyrshan naduh ki nongïalam shnong, ki ophis sorkar bad ki ophisar ban pynlong ïa katei ka prokram kaba jop kumba la buh thong.
Kiwei kiwei kiba don ryngkat ha katei ka sngi ki kynthup ïaka kong PL Nonglait DSEO, Vincent Nianglang Jt.
Director cum DMC, Bah R.Dhar, SDSEO, P.Yadav, BMC Umling, Bah R.Bashai, Planning Coordinator SSA, ka Kong Elika Synrem, LSEO, Kong Rap Ika Nongkling, APO, Umling DRDO bad kiwei kiwei.
Jowai, Risaw 01: Napdeng ki 12 ngut ki thei bhabriew kiba la wan ïashim bynta haka Jowai Miss Teenager 2022’ bala pynïaid da ka Chutwakhu Social Welfare Local Dorbar Jowai hynnin ka 30 tarik u Nailur 2022 ha Chutwakhu Indoor Sports Hall.
Ha kane ka jingïakop thei bhabriew ka Aishwariya Malang kaba shong ba sah ha Khliehyongriang Jowai kala long kum ka nongjop, ba wan ba ar da ka Emichwa Daka B.Ladia na ka shnong Mustem kala rah ïaka nam 1st runner-up bad ka Odarica Kamar War ba sah ha Chutwakhu Jowai kala rah ïaka nam 2nd runner up.
Ïa ka jingïakop la pynlong haki 3 round, ka round ba nyngkong dei ka traditional fusion round, ka round ba ar dei Beauty pageant the classic round, ka round ba lai pat Evening round.
Napdeng ki 12 bala ioh rung top 8 contestant kila shim bynta haka questions round, katba kiba ïoh rung final top 5 pat kila shim bynta sa haka common questions round, ne jubab ïaki jingkylli da kaba thoh bad sa pule.
Ki nongbishar bala bishar ïa kine ki thei bhabriew kynthup ïa u Dr.Khamjan Chyrmang, u Lee Middleton, ka Sokini Sutnga bad ka Tanvi Marak.
Hadien ka jingbishar kila i bit i biang iaka Aishwariya Malang ban long ka nong jop jong kane ka jingïakop Teenager 2022.
Hashwa kane la don ka jingïalang bala donlang u MLA ka 2 Jowai u Wailadmiki Shylla, u MDC JHADC Otomewot Lamin ki riew ryngbah ka Chutwakhu nalor kiwei kiwe de.
Nongpoh, Risaw 01: Ka kynhun Iasnohktilang Village Organisation kaba kdup kumba 10 tylli ki SHG kaba don haka shnong Mawphrow ha Ri-Bhoi District, ka la rakhe kyrpang ban pynsah jingkynmaw halor ka jingdap kaba 3 snem jong ka jingïaid lynti ka kynhun naduh bala seng ïaka ha u snem 2019 da ka jingangnud ban kyntiew ïaki longkmie kaba dei ruh ka thong jong ka sorkar kmie.
Katei ka VO tang hapoh ka 3 snem jong ka jingïaid lynti ka la lah ban thaw haduh 10 tylli ki SHG hapoh jong ka, ban seng ïaka kynhun ki longkmie na ka bynta ba kin ïeng ha la ki kjat na ka bynta ban seng kam lajong bad haka jing ïaid lynti kaba 3 snem katei ka Village Organisation ka leh shibun ki kam ki ba bha bad ki kam shakri paidbah hapoh katei ka Shnong khamtam ban kyntiew ïaki para longkmie.
La ioh ruh ban ot ïa u cake ha katei ka sngi kum ka dak ka jinglehkmen ha kaba u MLA ka Nongpoh Constituency u Bah Mayral Born Syiem u la shim bynta kum u kongsan haka jingdon ryngkat u Bah A Dewkhait Gram Sevak, Joyfie Nongrum, CC Incharge, Sebastian Makri Rangbah Shnong Mawphrow, Kong Anjela Makri, President jong ka VO, bad ki Dkhot jong ki Self Help Groups.
Ha katei ka sngi naka liang u Bah Mayral Born Syiem u la plie paidbah ruh ïaka ophis treikam jong ka seng kaba la tei bad shna hi da katei ka VO naka bynta ban pynbit pynbiang bad ban pynïaid beit ïaki kam ki jam jong ka VO.Khliehriat Risaw 01: Ïa ka prokram ba kyrpang kaba la pynlong mynta baroh shi bnai, ka Rashtriya Poshan Maah, la pynkut noh mynta ka sngi ha shnong Jalaphet Bri Sutnga ïa kane ka prokram la pynlong da ka ophis jong ka District Programme Officer, ICDS (cell), East Jaiñtia Hills District ha ryngkat ka jingïatreilang bad kiwei kiwei ruh ki tnat sorkar bad ka phang pdeng jong kane ka prokram ka dei ka ‘Mahila Aur Swasthiya" bad “Baccha Aur Shiksha"Haba kren kum u kongsan, u Deputy Commissioner ka East Jaiñtia Hills District, u Abhilash Banarwal, IAS u la ai ka jingiaroh bad ai khublei ïa ka tnat ICDS lem bad ka kynhun kiba la lah ban pynlong ïa kane ka prokram kaba jop haduh kaba kut, ha kaba ki kynhun ki la ïoh ruh ban pynlong ïa ki prokram bapher bapher na ka bynta ki khynnah bad ki khynnah ruh ki la ioh ïa ki jingbam kiba tei ïa ka met lyngba ki Agamwadi Centre, kumjuh ruh kito ki longkmie kiba ar met, u Deputy Commissioner u la ong ruh ba hapoh kane ka prokram la ïoh ruh ban pynlong ïa ka VHNDs, kumjuh ruh la pynkup burom ïa kito kiba la ai injek bad kiwei kiwei ki kam ruh la pyndep, u la kyrpad ïa ki Waheh Shnong bad ki dkhot shnong ba ki dei ban leit mih man la ka por sha ki Aganwadi Centre khnang ban dup sngewthuh ba ki Aganwadi Centre ki dei ban bit ban biang.
U la pynsngew ruh, ba ïa ki tiar pule jong ki khynnah rit (Learning Kits) la dep ban ai sha ki san phew tylli ki Aganwadi Centre kiba don hapoh ka district bad ïa ki Model Aganwadi Centre yn sa jied na kitei ki Centre ha kaba yn bishar bniah bha ïa ka rukom treikam ki centre.
Ka Incharge jong ka Child Development Project Officer (CDPO), ka kong D.Iakai, ka la batai halor ka prokram ba ai ïa ki jingbam kiba tei met ïa ki khynnah kiba hapoh ka 6 snem kyrta bad kumjuh ruh sha kito ki longkmie kiba ar met, ka la kren ruh halor ka jingdonkam ban ai buiñ ïa ki khun ha ki hynriew bnai, katei ka Incharge ka la ong ruh ïa baroh ki kynthei kiba poi sha kane ka prokram ba ki dei ban don ka jingïatreilang bad ki ASHA ha kaba ai jingpynshai sha ki nongshong shnong ha kaba ïadei bad ka phang ban bam ïa ki jait jingbam kiba tei ïa ka met.
Kiba la ai jingkren ki kynthup ruh u District Medical and Health Officer, East Jaiñtia Hills District, u Dr Dominic Shylla, ka District Agriculture Officer, East Jaiñtia Hills District, ka kong M.J.Shylla bad u District Child Protection Officer, East Jaiñtia Hills District, u bah T.Kyndiah bad kiwei kiwei.
Ha kane ka prokram, u Deputy Commissioner, u la sam ruh ïa ki khusnam sha kito ki longkmie kiba ju long tista ha kaba phah check up bad kiba tista ha kaba ai injek bad kiba ju long tista ban wan sha ki Aganwadi Centre, ha kane hi ka sngi la ai khusnam ruh sha kito ki khynnah kiba ju wan tista sha ki skul Aganwadi bad ki khynnah kiba heh ba san ha ki Aganwadi Wadi Centre.
Kiba la ïa don ryngkat lang ha kane ka prokram ki kynthup ruh ka District Agriculture Officer, East Jaiñtia Hills District, ka kong M.J.Shylla, ka Child Development Project Officer East Jaiñtia Hills District, ka kong D.Iakai, u Waheh shnong Jalaphet Bri Sutnga, u bah R.Dkhar bad kiwei kiwei.
Nongpoh, Risaw 01: U Myntri Khynnah ka sorkar pdeng, ba dei peit ïa ka tnad Rural Development bad Steel u Faggan Singh Kulaste mynta ka sngi u la wan ban iuh kjat ha Ri Bhoi District na ka bynta ban buddien halor ki jingpyntreikam ïa ki kam pynroi ha kane ka District kaba la shah jied kum kawei na ka ‘Aspirational District’ haka jylla Meghalaya bad ruh kaba la rung haka kyrdan Top 5 napdeng ki 117 tylli ki District hapoh ka ri kiba la shah jied kum kita ki Aspirational District.
Ha kane ka jingwan iuh kjat une u myntri khynnah ka sorkar pdeng ïa ka Ri Bhoi District, la pynlong ïa ka jingïakynduh lang ki ophisar sorkar bapher bapher na Ri Bhoi ha Conference Hall ka ophis u Deputy Commissioner ka Ri Bhoi, naka bynta ban buddien ïa ki jingpyntreikam ïa ki skhim pynroi bapher bapher kiba dei katkum ka jingmang ïa ki District ba la ithuh kum kata ka Aspirational District.
Ha kane kajuh ka sngi, hadien ka jingwad bñiah ïa ki kam pynroi ba la pyntreikam ïa ha kane ka District kum kata ka Aspirational District, une u Myntri Khynnah ka sorkar pdeng, u la ioh lad ruh ban leit jurip ïa ka Aganwadi Centre ha Byrnihat, Byrnihat PHC bad kumjuh ruh u la leit ban ïa kynduh ïa ka kynhun SHG kiba dei ki Longkmie haka thaiñ Byrnihat.
Haba kren pat sha ki Nongthoh Khubor hadien kane ka jingïalang, u Faggan Singh Kulaste u la pynpaw, ïa ka jingkmen kaba khraw ban iohlad ban wan buddien ïa ki kam pynroi kiba la mang lyngba ka ADP kaba dei kawei na ki prokram ba la pyntrei lyngba ka jingiohi jngai jong u Myntri Rangbah Duh ka Ri u Narendra Modi, ha kaba u la pynpaw ba u dap da ka jingsngewhun halor ka jingbatai da ki ophisar ha kaba ïa dei bad ka jingpyntreikam ïa ki skhim pynroi lyngba ki tnad treikam bapher bapher hapoh Ri Bhoi District.
U la pynpaw ruh, ba watla ki dang don ki kam kiba dang hap ban pynsted bad ban hap khmieh bñiah kum ha ka tnad Horticulture, Education bad PHE hynrei u don ka jingkyrmen ba lyngba ka jingtreishitom jong baroh ki ophisar khamtam na ki bor ba dei peit ia ka district ha ka jinglamkhmat da u Deputy Commissioner ka district.
Shillong, Risaw 01:Ka ophis jong ka District Election Officer, East Khasi Hills District Shillong ha ka sngi Saitjaiñ ka la pynkmen ïa ki tymmen ki kro kiba la sumar ha Mercy Home da kaba ka pynlong ïa ka jingrakhe ïa ka sngi kyrpang ki tymmen ki kro kaba ju rakhe ha satlak ka pyrthei(International Day of Older Persons) ha Mercy Home, Demthring, Shillong.
Haba kren ha kane ka sngi u Bah R.Wahlang, Addditional Deputy Commissioner u la ong ba ki tymmen ki san ki la leh la ka bynta ban long ki païa bad ki shot shan ba skhem tam jong ka synshar paidbah.
U la ong ba ha ka por ilekshon kum shi bynta ban ai lda ïa ki tymen ki kro ban pyndonkam hok la ka iktiar jied nongmihkhmat na ka liang ka Election Commission(EC) ka la eai ban ailad ïa ki ban thep ïa ka Vote jong ki na ïing nalor kiwei pat ki lad kyrpang ba la ai ha ki Poling Station.
U la ong ruh ba a ka liang ka EC ka ailad kyrpang ïa ki tymmen kiba la kynjoh ïa ka rta ba 80 snem shajrong kiba pyndap ïa ka Form 12 D ba kin thep vote da ki Postal Ballot lada kim lah ban leit thep vote ha ki Poling Station.
Shuh shuh u la ban ba na ka liang ka EC ka don ruh ka jingthmu ban pynïar ïa kine khnang ba ki tymmen ki kro kin lah ban shim bynta ha ka ilekshon namar ma ki ki la kham shemphang bun shah namr ki la ïoh shim bynta bun bun bah ki ilekshon.
Ha kane ka sngi na ka liang ka ophis ka la pynkup burom ïa ki tymmen ki san nongthep vote kiba la kynjoh 80 snem bad palat na ki kylleng ki bynta jong ka District.
Shillong, Nailur 01: Ka Co-curricular Academic Development Committee bad ka Department of Environmental Science, Shillong College ha ryngkat ka jingïatreilang bad ka Internal Quality Assurance Cell (IQAC), Shillong College ka la pynlong ïa ka National conference ba ar sngi halor ka phang The Issue of Electronic Waste: Environmental Concerns, Management and Opportunities for Entrepreneurship ha ka 29 bad 30 tarik Nailur 2022.
Ha kane ka sngi ka Dr.Mazel Ampareen Lyngdoh, MLA ka la wan shim bynta kum ka Kongsan bad ha ka jingkren jong ka la la ban tyngeh ïa ka jingdonkam ban shim khia ïa kane ka mat.
Ka la ong ruh ba kumba long mynta ka jylla ka dang don ha ka jingsdang ban leh eiei ïa ki jaklia na ki kor kompiwtor bad ki tiar lait.
Ka la ong ruh ba kumba long mynta ka jylla ka dang donkam ban leh kham bun shah ban lah ban weng ïa ka jingeh na ki ñiut na ki tiar lait bad ki nuit na ki ïing ki sem ruh.
Na ka liang jong ka ka la khot la wer ruh ïa ki paidbah ban snohkti lang halor kane ka bynta bad ka la ai ruh ïa ka jingïaroh ïa ka sienjam kaba kane ka jaka pule ka la shim ban pynshai ruh shaphang ki ñiut na ki tiar lait bad kiwei de ki jaid ñiut bad ban kren ruh halor ki lad kamai na ki ñiut kaba ai jingshai sha ki samla pule bad ka jylla hi nbaroh kawei.
Ha kane ka sngi la don ryngkat lang ruh kiwei pat ki kynrem ki lyndan ba kynthup u Prof.D.Paul, Professor, Department of Environmental Studies, North-Eastern Hill University, Shillong, Dr Paromita Chakraborty, Associate Professor, SRM Research Institute, Kattankulathur, Chennai, Miss Priti Mahesh, Chief Programme Coordinator for Toxics Link, New Delhi, Mr.D.P.Pabhu, Co-founder Respose Waste Management and Research Private Ltd.
, Mumbai, Mr.Miraz Ahmed, Director, Terra Matter Initiative Private Limited, Guwahati, Mr.Frankie Ryntathiang, Deputy Manager, MIE/PRIME Startup Hub, Shillong, Heading Convergence Team at PRIME and also Apiculture Mission 2.0 under MIE.Shillong, Risaw 01 : U bah Shaniahlang Suchen President ka seng HANM jong ka War Jaintia u la ong ba ka jingïakynduh jong ki ïa u myntri kam poh ïing ka long halor ka jingdon ki shipai BSF ha shnong Amlarem kiba la pyndik ïa ki paidbah ïa ki kali bad ka leit ka wan.
U Bah Shaniah Suchen haba kren ha ki lad pathai khubor hadien ka jingïakynduh ïa u myntri kam poh ïing u la ong ba ha kane ka jingïakynduh u bah Lahkmen la ïathuh ba u la dep ban ïa kren bad Inspector General (IG) ki shipai BSF bad kumjuh bad u Director General ki pulit ka jylla halor kane ka jingeh ba ki paidbahki ïa kynduh.
Ha kane ka jing ïa kynduh na ka jingkren u myntri kam poh ïing kala paw shai ba kala biang palat hynrei kum ka seng kin ap ïa ka por ba ka jingïakren u myntri kam poh iing bad u IG ki shipai BSF ka lah ne em ban urlong lada ka jingïakren kam urlong kum ka seng kan shim noh da kawei ka lynti bad leh da ka kam.
Ha kine ki sngi kiba la leit noh ka jingshah thombor ki paibah nongshong shnong ka War Jaintia ha ki shipai BSF kala long sha ba palat, ha ka jingshisha ki BSF ki dei ban peit ïa ka rung ka mih jong ki khar Bangladesh, ha ka jaka ba kin peit ïa ki khar Bangladesh ki pynklumar shnong pynbna ïa ki paidbah nong India.
La ong ba wat ki paidbah kiba wan ïew na Jowai ki thied ïa ki khaw na ka bynta ban bam ha ïing, ïa ki jhur ki piat hynrei ha shiteng lynti ki shipai BSF kila pan jingthoh, kum ki GST bad ki kot ki sla ba ki thied nangno, ïa ki tiar kiba pyndonkam ha ïing ïoh nangno keiñ kita ki GST.U nongïalam jong ka HANM u la kynnoh ba kine ki shipai BSF kila pyndik wat ïa ki khynnah ïa ki kynthei kiba leit sum, khamtam sha ba ki leit sha bri kwai bad ka don ka jingar tatien ba ïoh ki thombor ïa ki kynthei ha kane ka jingïakynduh kila pynbor ïa u myntri kam poh ïing ban shim khia ia kane kam.
Ha kane ka jingïakren la pynsngew ba ki shipai BSF kim dei ban pynwit ïa ki kali kiba kit ïa ki marbam mardih katei ka thaiñ, hynrei lada ki kwah ban talasi ïa ki kali ki dei ban leh ha khappud ym ba kin wan sha ki shnong ki thaw bad pan ïa ki kot kali, ka kamram jong ki kam dei ban peit ïa ki kali.
Ha kane ka jingïakynduh ka seng HANM kala ai por ïa ka sorkar hynniew sngi bad lada kane ka jingthom bor ka dang ïaid sha khmat naka liang jong ka seng bad ki paidbah kim ban se ban mih bad ban thombor ïa ki da ki paidbah, la ong u bah Shaniahlang.
U bah Lamphrang Kharbani u la bynrap lang haba kren lang u la ong ba kum ka seng HANM kim lah shuh ban shu sngap, ka kam jong ki BSF ban peit ïa ka jingwan rung ki khar Bangladesh kiba wan rung sha India.
ïa ka jingkem ïa ki nongtuh, kem mar khaïi beain kim ong ei ei namar ka dei ka kam jong ki hynrei ban pyndik ïa ki paidbah ka seng kam lah ban shu peit kai ïa kane ka jingleh ki shiapi BSF ban pyndik ïa ki paidbah.
New Delhi, Risaw, 01: U Myntri Sorkar Pdeng ba dei khmih ïa ka Tnat ki kam ïalehkai, u Anurag Thakur u la plie ïa ka campaign Swachh Bharat 2022 kaba shi bnai ha kylleng ka ri na Prayagraj ha UP mynta ka sngi.
U Thakur u la ïashim bynta ha ka jingpynkhuid ïa ka Sangam beach ha Prayagraj bad ki volunteer jong ka Nehru Yuva Kendra, National Service Scheme bad shibun kiwei kiwei ki briew.
La pynlong ïa ka jingbam smai ha kane ka jingïalang.
U Secretary ka Tnat ki kam ïalehkai, u Sanjay Kumar bad kiwei kiwei ki ophisar jong ka Tnat Sorkar pdeng ki la ïadonlang ha kane ka jingïalang.
Ha ka jingai jingkren ha ka jingïalang, u Thakur u la pyntip ba la pynlong ïa kum kane ka campaign ha u snem ba ladep kaba la tam ïa ka thong jong ka ban lum bad pynkhuid 75 lak ki niut plastic bad kumta mynta u snem ka Tnat ki kam ïalehkai ka la buh ka thong ban lum bad pynkhuid 1 klur kilo ka niut plastic lyngba ka Swachh Bharat 2022.
U Thakur u la bynrap ba kawei na ka ‘Panch Pran’ ba la pynbna da u Myntri Rangbah duh ka ri, u Narendra Modi ha ka jingai jingkren jong u ha ka sngi rakhe ïa ka jingïoh jinglaitluid ka ri mynta u snem kadei ka thong jong ka India kaba la kiew ha ka roi ka par, kumta khlem ka India kaba khuid ngim lah ban pynurlong ïa ka jingangnud ïa ka India kaba la kiew ha ka roi ka par.
U Myntri Sorkar Pdeng u la ong ba ka plastic kam pyut, kaba ïalam sha ki jingpang bad ki jingeh bapher bapher.
U la ong ba donkam ban pyllait ïa ka ri na ka jingjaboh ki plastic bad baroh ki hap ban pynurlong ïa ka jingkitkhlieh ban ïada lang ïa ka Mei Mariang.
U la bynrap ruh ba lyngba kane yn lah ban pynduna shibun ka jingïoh ïa ki jingpang da kaba pdiang ïa ka jingkhuid kum ka rukom im.
U Thakur u la ong ba la pynlong ïa ka prokram Swachh Bharat 2022 ha 6 lak tylli ki shnong jong 744 tylli ki distrik ha kylleng ka ri lyngba ki kynhun jong ki samla hapoh ka Nehru Yuva Kendra Sangathan (NYKS) bad ki jaka treikam kiba ïasnohkti bad ka National Service Scheme.
Kane kam dei tang ka prokram hynrei ka jingpyrshang borbah ban pynsngewthuh ïa ki briew shaphang ka jingkongsan ka jingkhuid jingsuba.
Ki jing thmu jong ka prokram Swachh Bharat 2022 kalong ban pynlong ka jingpynkhuid ha ki jaka paidbah bad ki iing ha baroh ki distrik jong ka ri naduh ka 1-31 tarik Risaw 2022, kynthup baroh ki bynta jong ka imlang sahlang, ki kynhun sorkar, kynthup ki PRI bad ki kynhun shimet, ban wanrah ka jingtip bad ka jingsngew sarong hapdeng ki nongshong shnong ban pynlong ïa ki sawdong sawkun jong ngi kaba khuid bad kaba lait na ka jingjakhlia.
Ryngkat bad kane ka campaign yn ai ka mantra jong ka “Swachch Kaal: Amrit Kaal" bad ban pynlong ïa kane ka prokram ka jingïakhih jong ki paidbah lyngba ka Jan Bhagidari.
New Delhi, Risaw, 01: Katba ka ri ka rakhe ïa ka lyngkhuh sngi kha u Kpa jong ka Ri, u Mahatma Gandhi ha ka 2 tarik u Risaw, ka President jong ka ri India ka Droupadi Murmu kan sam ïa ki khusnam na ka bynta ka Swachh Survekshan Grameen (SSG) 2022, Swachhta Hi Sewa 2022, Sujlam 1.0 & 2.0, Jal Jeevan Mission (JJM) Functionality Assessment, Har Ghar Jal certification bad Start-up Grand Challenge.
Ka tnat Drinking Water and Sanitation (DDWS) ka dang pynlong ïa ka Swachh Bharat Diwas-2022 ha ka 2 tarik u Risaw ha Vigyan Bhawan, New Delhi.
Ka tnat ka dang pyntreikam ar tylli ki prokram jong ka Sorkar Pdeng–ka Swachh Bharat Mission Grameen (SBM-G) bad Jal Jeevan Mission (JJM).
La sdang ïa ka SBM-G ha ka 2 tarik u Risaw 2014 da ka jingthmu ban pynduh ïa ka jingleit shabar pathar.
Ha ka 2 tarik u Risaw 2019, baroh ki shnong ha ka ri ki la ai jingtip ba ki la long ODF.Hadien kane, la sdang ïa ka SBM-G 2.0 ha u snem 2020 ban kyrshan ïa ka jinglong ODF ha ki shnong bad ban kyntiew ïa ka jingkhuid ha ki jaka nongkyndong lyngba ka jingpynkhuid ïa ki jaboh jabain kaba kyntiew ïa ki shnong sha ka kyrdan ODF Plus.
Ha ka 15 tarik u Nailar 2019, la plie paidbah ïa ka Jal Jeevan Mission da u Myntri Rangbah Duh, Narendra Modi.
Ha ka por ba la plie paidbah, tang 3.23 klur tylli ki iing ha ki jaka nongkyndong ki ïoh um na ki kor ha iing.
Lyngba ka jingtrei shitom da kane ka Mission ha ka jingïatreilang bad ka Jylla bad UT, mynta palat 10.27 klur tylli ki iing ha ki jaka nongkyndong ki ïoh um lyngba ki kor ha ka por kaba tang 3 snem.
Kum ka sienjam ban ai jingithuh ïa ka jingtrei shitom ki Jylla / UT ha ka jingpyntreikam ïa kine ki prokram, ka tnat ka la pynlong ïa ki jingïakhun, ki campaign bad ki Survekshan bapher bapher.
Ki Jylla / UT / Distrik kiba trei bha ïa ka kam kin ïoh ïa ka jingithuh ha kaba ïadei bad ka jingpynstet ïa ka ODF Plus bad ka Har Ghar Jal.
Yn ai ïa ki khusnam hapoh ka SBM-G bad JJM da ka President jong ka ri India bad u Myntri Sorkar Pdeng ba dei khmih ïa ka tnat Jal Shakti hapoh kine ki thup –Swachh Survekshan Gramin-2022–Ka Survekshan ka thmu ban buh kyrdan ïa ki Jylla bad ki Distrik katkum ka jingpyntreikam ha ki thup SBM-G bapher bapher bad ka jingkhring ïa ki briew ha ki jaka nongkyndong ban kyntiew ïa ka jingkhuid lyngba ka kam IEC kaba pura bad ka jingïasnohkti bad ki Gram Panchayat bad ki briew ha man ki distrik.
Ka jingai rong ïa ki kynroh–La sdang ïa ka jingïakhun ai rong ïa ki kynroh ha kylleng ka ri halor ka ODF Plus ha ka 15 tarik u Nailar 2021.
Lai tylli ki jylla kiba trei kham bha ha kane ka kam kin ïoh ïa ki khusnam ha ki phang bad ki zone bapher bapher.
Ki san tylli ki phang ki dai ka BWM, GOBARdhan, PWM, GWM & FSM.Khusnam NFC – Ïa ka jingïakhun hapdeng ki phlim na ka bynta ki Gram Panchayat la sdang ha ka 15 tarik u Nohprah 2021 halor ki bynta bapher jong ka ODF plus.
Yn ai khusnam ha ki lai tylli ki phang; ki jaka ri lum, ki dewlynnong bad ki UT.La ai jngtyrwa haduh 33 tylli ki phlim da ki jylla na ka bynta kine ki khusnam ban sam ha kane ka sngi.
Ki khusnam na ka bynta ka Sujalam I bad Sujalam II – Yn sam ïa ka khusnam Sujalam 1.0 ha kane ka sngi ha ka nongrim jong ka prokram 100 sngi ba la sdang da ka tnat halor ka “ODF Plus Sustainability and Sujlam 1.0".
ka thong jong ka Sujalam 1.0 ka dei kaba la pynurlong pura ha ka 15 tarik u Rymphang 2022, ha kaba la ïoh jingtip shaphang ka jingdon haduh 1 million tylli ki soak pit na ka bynta ki iing bad ki shnong.
Ban bteng ïa kane ka jingjop jong ka Sujalam 1.0, ka DDWS ka la sdang ïa ka 2.0 kaba peit ïa ka jindon ki lad pynkhuid um jaboh ha ki shnong bad ki jaka trei kum ki Panchayat Ghar, Primary Health Care Centre, ki skul, ki anganwadi centre bad kiwei kiwei ki jaka treikam jong ka sorkar.
La dep tei palat 1 million tylli ki soak pit na ka bynta ki iing bad ki shnong hapoh kane haduh ka 30 tarik u Jylliew 2022.
Khusnam Start-up Grand Challenge – Ka DDWS ka la sdang ïa ka Start-up Grand Challenge ban wad ïa ki teknoloji ki ba lah ban ai ïa ki jingpynbeit ba lah ban kyrshan, ba jem dor bad kiba lah ban pynheh ha kaba ïadei bad ki jingeh ha ka jingpynkhuid ïa ki um jaboh ha ki jaka nongkyndong.
Ka jingpeit bniah ka dei ban kot sha ka ‘Sampoorna Swachhta’ ha ki shnong ha kaba ïadei bad ka jingpynkhuid ïa ki um jaboh.
La pynlong ïa ka jingïakhun bad la ïashim bynta da ki Start-up, nongai teknoloji, jaka ai jinghikai teknikal bad ki nongseng kam lajong hapoh hynniew tylli ki thup.
Khusnam Functionality Assessment 2022 – ban peit ïa ka rukom treikam ki bor ai um ha ki Jylla / UT, la pynlong ïa ka jingjurip man u snem da ka JJM ban sngewthuh ïa ka jinglong jingman jong ka jingpynpoi um sha ki iing.
La ithuh ïa ka jingai kor um tang haba ka kor ka pynmih man ka por 55 lpcd ka um kaba BIS:10500.
Mynta u snem, la pynlong ïa kane ka jingjurib ha baroh 33 tylli ki Jylla/ UT ha 712 tylli ki distrik ha kaba don 3.01 lak ki iing, bad 22,596 tylli ki jaka treikam ha ki shnong.
Ïa ki jingshem jong kane ka jingjurip lah ban ïoh ha ka kaiphod.
Ka Swachh Bharat Diwas kam dei tang kawei ka prokram hynrei ka dei ka jingkut jong ki kam / prokram bapher bapher ha ki bynta jong ka SBM-G phase II.La pynlong ïa kine ki prokram shuwa jong kane –Swachhta Hi Sewa (SHS) – ka dei ka prokram jong ki briew kiba ai ïa ka “shramdaan" ban kyrshan ïa ka jingkhuid ha ka ri.
Ka dei ka kam kaba heh ha ki shnong ban pynkhuid ïa ki jaboh jabain ba la lang bad ki kam pynkhuid jakhlia ha kylleng ki jaka nongkyndong jong ka ri.
La sdang ïa kane ka kam ha ka 15 tarik u Nailur bad ka kut ha ka 2 tarik u Risaw.
Haduh ka 30 tarik u Nailur, palat 18 klur ngut ki briew ki la ïashim bynta ha ki kam SHS ha kylleng ka ri.
Ka kam ka kynthup ïa:Ka jingpynkhuid ïa ki jaboh jakhlia kiba lah lang ha ki jaka ba kham shem ïa kine ha ki shnongKa jingpynneh ïa ka jingkhuid harud ki jaka shong um da kaba thung ïa ki dieng ha ki catchment areaSarpanch Samvads ha ka bynta jong ka ODF PlusKa jingthoh slogan bad ka jingbam smai na ka bynta “ka jingpynduh ïa ka jingbret ñiut pathar "Ka jingai jingtip ha ki shnong shaphang ka jingjied ïa ki ñiut kiba rkhiang bad kiba jhieh ha ki jaka ba pynmih ïa kineKa jingshna ïa ki jaka lum bad jied ïa ki jait ñiutKa jingthied ïa ki kali kit ñiut kum ki tricycle/ e-cart (ba pynïaid da ki battery) lyngba ka GeMKa jinglum ïa ki jaboh bym pyut kum ki plastic na ki iingAi jingtip shaphang ka jingma jong ki Single Use Plastic (SUP) da kaba pynlong ïa ki jingïalang Gram Sabha bad ka jingkut jingmut ban pynduh ïa ki SUPBan kyntiew ïa ki 4R na ka mynta ka jingpynkhuid ïa ki ñiut plastic – Refuse, Reduce, Reuse bad RecycleKa India kaba tylli na ka bynta ka Swachhata – ka dei ka prokram kyrpang kaba shi taiew na ka bynta ka jingkhuid kaba pura – ‘sampoorna swachhta’ ha 9 tylli ki jylla jong ka ri.
Ki kam ki long ha ki jaka kum ki steshon rel, ki jaka khap duriaw, ki skul, ki AWC bad kiwei kiwei ban pyni ïa ki jingjop jong ka SBM ha kine ki 8 snem ba la dep.
Shillong, Risaw, 01: Ka Central Bureau of Communication (CBC), tnat Information and Broadcasting, Sorkar India, Regional Office, (MT Region), Shillong ka la pynlong ïa ka jingpyni dur bad jingai jingtip kaba ar sngi ban rakhe ïa ka Azadi Ka Amrit Mahotsav ha skul bah North Eastern Hill University (NEHU).
Kane ka jingpyni dur, kaba pynlong ha ka jingïatreilang bad ka Pro Bono Associates Club, Dept.
of Law, NEHU, ka pyni ïa ka jingïakhih ka India na ka bynta ka jinglaitluid lyngba ki thup jong ki dur.
Ka bynta kaba kyrpang ha kane ka dei kaba la aiti sha ki 8 Snem ka Seva, Sushasan, Garib Kalyan ha kaba la pyni ïa ki jingjop ka Sorkar ha ki kam bapher bapher ha ki 8 snem ba kynthup ruh ha ka Thaiñ Shatei Lammihngi.
U Vice Chancellor, NEHU, Prof.Prabha Shankar Shukla u la plie ïa kane ka jingpyni dur mynta ka sngi ha ka NEHU Community Hall.
Ha ka jingai jingkren jong u, u Prof.Shukla u la ïaroh ïa ka sienjam jong ka CBC Shillong ban pynlong ïa kane ka prokram bad u la kyntu ïa ki shah hikai ba kin leit jngoh ïa kane.
U la ong ba ka jingthmu jong kane ka jingpyni dur ka dei ban ai jingtip sha ki briew shaphang ka bynta jong ki riewkhraw kiba la ïakhun na ka bynta ka jinglaitluid ka ri.
Ka jingthmu ka dei ruh ba kin tip shaphang ka histori bad ka deiriti kaba riewspah jong ngi.
U la ong ba u dap da ka jingsngewnguh ïa ka CBC, Shillong kaba la pynlong ïa kane ka jingpyni dur da kaba bynrap ba kane kan ïarap bha ban ai jingtip ïa ki briew bad khamtam ki shah hikai shaphang ka jinglenlade jong kine ki riewkhraw na ka bynta ka jingbha jong ka ri.
“Lyngba kine ki dur ba la pyni hangne, ngi lah ban ïoh jingtip shaphang ki khlawait ki bym pat da paw jong ka Thaiñ Shatei Lammihngi kiba la ai bor bad mynsiem na ka bynta ka jinglaitluid jong ka India," u la ong.
U la kynmaw ruh ïa ki khlawait ka Meghalaya – u Tirot Sing, u Kiang Nangbah bad u Pa Togan Sangma bad u la ong ba ka ri baroh kawei ka dei ban tip shaphang ka jinglenlade jong ki.
U la kyntu ruh ïa kito kiba la wan ïashim bynta ha kane ka prokram ba kin bteng ïa ka jingthmu jong kito kiba la ïakhun na ka bynta ka jinglaitluid.
U Director, ka CBC, Shillong, Engame Pame u la batai bniah shaphang ka rukom trei ka CBC ha ka thain.
U la ïathuh ruh shaphang ki kam bapher bapher ban dang pynlong khnang ban ai jingtip ha ki jaka nongkyndong.
U Pame u la ong ba yn pynlong ïa kine ki prokram khnang ba ki briew kin lah ban ïoh jingmyntoi na ki kam ka Sorkar kiba ïadei bad ka bha ka miat.
U Prof H Mishra, Director, UGCHRDC, NEHU ha ka jingai jingkren jong u halor ka phang, ‘Ka jingkyntiew ïa ki samla, ka sienjam sha ka India kaba lah ban kyrshan ïalade’ u la batai kumno ki samla ka thain ki lah ban ïadon bynta ha ka jingpynurlong ïa ka Atma Nirbhar Bharat.
Kane ka jingpyni dur ka dei shi bynta ki kam ba pynlong da ka CBC, Shillong mynta u snem kum shi bynta ka jingrakhe ïa ka jingdap 75 snem ka jingïoh jinglaitluid.
Ka jingthmu jong kane ka prokram ka dei ban kyntiew jingtip ha ki briew shaphang ki sienjam bad ki prokram ka Sorkar India na ka bynta ka bha ka miat.
Ka dei ka jingpyrshang ban pynsngewthuh ïa ki briew shaphang ki jingthmu ka Amrit Mahotsav bad kumno ki briew ki lah ban ïashim bynta ha kane.
Kiwei kiwei kiba ïadon lang ha kane ka sngi ki long u Prof.K Debbarma, Dean of Social Sciences, NEHU, Dr R K Mishra Nodal Officer, Pro Bono Associates Club, Dept of Law, ki samla pule ka NEHU na ka law department, NEHU.Baroh ki briew ki lah ban leit jngoh ïa kane ka jingpyni dur haduh ka 30 tarik u Nailur, 2022.
Yn pynlong ruh ïa ki jingïakhun tainia (debate) bad ka jingïakhun ha ki jingrwai ieid ri ha kine ki ar sngi jong kane ka prokram.
Shillong, Risaw, 01: U Symbud Myntri Rangbah ka Jylla u Bah Prestone Tynsong ha ka sngi Palei u la ïathuh ba ka Sorkar Jylla ka dang pynkhreh ban tei ïa ki Cinema Hall ha ki distrik bapher bapher ka jylla khnang ba kan pynsuk ïa ki paidbah kiba kwah ban peit ïa ki phlim Khasi kiba mih na ka por sha ka por.
U Bah Prestone u la pynpaw ïa kane haba kren ha ka jingpyllait paidbah ïa ka poster jong ka phlim “Ahor" ba la pynmih da u Bah Hilarius Kharbihkhiew.
Ha ka jingpyllait paidbah ïa ka poster jong ka phlim Ahor, la sakhi lang da u Bah Hilarius Kharbihkhiew uba dei u Producer, u Bah Kenny Lyngdoh uba dei u Director, u Bah Vommander Shangpliang u ba dei u President jong ka Meghalaya Film Association (MeFILMA), u Bah Joel Marbaniang uba dei u SDO jong ka Pynursla Civil Sub Division, u Gautam uba dei u trai ka Bijoy Cinema Hall, ki tyngshop, ki puron, ki nongput nongtem, ki nongrwai bad ki nongshad jong ka kynhun Wanz Dance Evolution.
U Bah Tynsong u la ai khublei ïa u nongshna jong kane ka phlim uba la trei shitom ban kyntiew ïa ka sap ka phong jong ki khun samla kiba don bynta ha kane ka phlim bad u la ai ka jingïaroh ïa ki nongak bad ki nongrwai nongshad kiba la shim ïa ka bynta kaba kyrpang ban kiew ha ki rynsan.
Ha kaba ïadei bad ka jingkwah jong ka karkhana pynmih phlim na Ri Lum khasi Jaintia, u Bah Prestone u la ong ba ka sorkar kan sa sdang ban pynheh bad ban pynbun ïa ki Cinema ha Shillong bad ha ki district ki bapher bapher ba don ha ka jyllaU Symbud Myntri Rangbah u la ong ruh ba ka karkhana shna phlim kan sa nang kiew irat ha ka jylla namarba ka Sorkar ka la thmu ban pynheh noh ïa ka jaka ha Them Iew Mawlong hadien ba ladep ban pynkynriah ïa ki briew kiba sah ha Sweepers Lane.
Kum ban shu pyntip hangne, ïa ka phlim AHOR la ringdur naduh u snem 2019 hynrei namar ka jingwan lynshop jong ka ka khlam COVID-19, ïa ka jingringdur la pynsangeh noh shuwa bad la bteng biang ban ring dur ïa kane ka phlim ha ki bynta jong ki jaka jngohkai kiba don ha Khasi bad Jaiñtia.
Shillong, Risaw 01 : Ki nongïalam ka HSPDP East Khasi Hills District haduh mynta kim pat ïoh lad satia ban kynduh ïa u MLA ka Sohiong, Bah Samlin Malngiang ban ïoh jingshai la utei u MLA un dang ïakhun na ka party lane un ïakhun noh na kawei pat ka party ha u 2023.
Haba kren bad ki lad pathai khubor, u President ka HSPDP East Khasi Hills, Bah Martle N Mukhim u la ïathuh ba ka daw ba ki leit ban wad jingshai na utei u MLA kadei hadien ba ki la ïoh sngew ïa ki khubor ba un leit ban ïakhun noh na ka NPP ha ka elekshon ban wan.
“Haduh mynta ngim pat ïoh lad satia ban kynduh ïa utei u MLA watla nga la pyrshang ban kynduh.
Ha kawei ka liang nga sngewtynnad ba ki ruh ki bunkam bad shitom bha ban kynduh ïa ki," ong u Bah Martle.
Shuh shuh u la ïathuh ruh ba tad haduh kine ki sngi dang shen u dang pyrshang ban kynduh hynrei ym shym la ïohlad satia.
“Ngan ïai pyrshang biang watla nga la dep ban ai ïa ka report sha ka party ba ka eh bha ba ngan kynduh ïa u MLA namar wat haba nga phone ruh u don beit ha ka jingïalang kumta shem shitom bha ban kren ïa ki kam ki jam ruh," la bynrap biang utei u rangbah.
Halor ka jingkylli kaei pat ka sienjam ba ka party kan shim lada jia ba utei u MLA u leit ban ïakhun noh na ka NPP kumba la bna ki khubor, na ka liang u Bah Martle u la ong ba ia ki kma ka party kin ïaid beit shakhmat kaba mut ba kin wad beit da kiwei ki kyrtong ban ïakhun na katei ka constituency.
Da kaba pynpaw ïa ka jingbynnud, utei u rangbah u la ïathuh ruh ba u Bah Samlin u dei uwei na ki nongmihkhmat paidbah uba u ieid bad shaniah bha.
“Ha kiba bun ki khep u don ka jingkitkhlieh ïa la ka jong ka party bad u ong ruh ba kane ka party kadei kaba ieid ïa ka ri bad ka jaidbynriew.
Hynrei ngam tip pat na kaei ka daw hato u bunkam ne balei ba ngim lah shuh ban ia kynduh haduh mynta," u la bynrap biang.
Haba jubab pat halor ka jingkylli, u President u la ong ba lada jïa ba ki MLA ki leit noh sha kawei la ka long na Mawkyrwat ne na Sohiong ka ain jong ka mariang ka la don lypa ba kin hap beit ban ïaid shakhmat ban jied noh da kiwei ki kyrtong.
Kumban shu kdew, ka HSPDP ka la pynkup bor ha u Bah Martle ban leit kynduh ne pan jingshai na u Bah Samlin ban ïoh ïa ka jubab kaba tikna ba un mih noh na ka party hynrei katkum ka jingïathuh jong utei u rangbah ba dei ruh u MDC ka Mawkynrew kim shym la ïohlad satia wat tang ban kynduh ruh.
Dang ha kine ki khyndiat taiew, u MDC jong ka party Bah Sherbor Mawlong u la leit ban pynïasoh noh sha ka NPP ryngkat ki nongkyrshan kaba la pynskhem shuh shuh ïa ka jingbna ki khubor ba sa u MLA ka HSPDP un leit ban pynïasoh bad katei ka party kaba ïalam mynta ïa ka bor synshar ha ka jylla.
Haba ïadei pat bad ka Mawkyrwat, ka HSPDP dang shen ka la jied da uwei pat u kyrtong ha ka jaka jong u Bah Renikton L Tongkhar hadien ba utei u MLA u la thmu ban leit ïakhun noh na ka party UDP.Shillong, Risaw 01: Hadien 24 sngi ba ki nonghikai kontrak kiba la shah beh kam noh ki la pynlong ïa ka jingïakhih jong ki ban dawa na ka sorkar ba ka dei ban thung kam biang ïa ki katba na ka liang ka sorkar ka ieng skhem beit halor ka nongrim ba kan ym lah shuh ban thungkam biang ïa ki bad ba kan ym khot ïakren shuh ruh bad kine ki nonghikai.
Haba u Mawphor u ïakren bad u President ka Meghalaya Government Lower Primary School Contractual Teachers’ Association u Babu Birbor Riangtem u la ong ba nabaroh ki sorkar kiba la synshar ha ka jylla dei kane ka sorkar ka bym ler tam na baroh ki sorkar khamtam eh ha kaba ïadei ban pynïaid ïa ki skul.
U la ong “Phi ju ïohi mo ha ki snem ba kham mynshuwa ba ki nonghikai kin hap mih surok beit ban dawa siew tulop ne kyntiew tulop, peit ym tang ki nonghikai kontrak kiba ïakhih hynrei naduh ki nonghikai SSA bad Adhoc ruh ki hap leit sah miet ha surok ban ïoh ïa ka tulop ba dei hok jong ki bad nga kwah ban ong ba kane kam ju kham jia koit ha ki snem kiba mynhuwa" bad bynrap “mynshuwa ki nonghikai ki leit sei tulop beit na bank katba mynta pat hap leit sahmiet shuwa ha surok seceretariat".
Haba kylli la kum u nonghikai un ai mark katno na 0-10 ïa ka sorkar u Babu Birbor u la ong, “Lada dei ha ka eksamin kane ka sorkar kan ïoh u 0 uba heh bad ba sngaid bha namar ka jingtam duh na baroh ki sorkar ha ka jingbym ler".
U la ong ruh ka sorkar MDA hapoh ka jingïalam u Conrad ka ju kam ba ka pule puthi ka dei ka mat kaba ki buh ha khmat tam “i dada ban peit bad sngew samut ban sngap namar kaei kaba ki leh pat ka long markhongpong ïa ka jingkren jong ki" u la ong.
Haba kren halor u Mynti Rangbah ka jylla u Babu Birbor u la ong, “Ha ka por ba dang do u kpa jong u Conrad ha ka sla pyrthei bad mynba u dang don ha ka shuki ngim ju ïohi ban un eh dohnud kum u khun jong u bad kaei kaba u Conrad u leh ka pynbudnam lang pynban ruh wat ïa ka nam ba bha kaba u kpa jong u u la ïoh".
Shuh shuh u la ong, “Ngi la ïakhih katto bad ngi tip ba u Myntri Rangbah bad u Myntri ka tnat Pule Puthi u tip bha ïa kaei ka jingdawa jong ngi hynrei kumba ong ka ktien, Ym don uba kham kyllut ban ïa ubym kwah sngap, ym don matlah uban kham palat bad ïa ubym kwah peit bad kane ruh ka dei sbak ïa ki"U la ong ruh “Peit seh tang ha ka jingkren jong u Conrad u ong ka sorkar kan wad lad na bynta ki nonghikai kontrak katba u Lahkmen u ong ba ka jingkhang ka la khang sbak bad kane ka pynphalang ba kam ju don ruh wat tang ka jingïamir jingmut hapdeng para nongïalam ba sa kulmar lut kiei kiei kiba ïaid beit shuwa ban wan kane ka sorkar"Haba ïadei bad ka ilekshon kaban wan u babu Birbor u la ong ba ki paidbah ka jylla kim dei shuh ban bakla namar lada bakla biang ban jied ïa ki nongsynshar ngin jam na kaba sniew sha kaba kham sniew shuh shuh.
“Ngim donkam ban leit ïalap ilekshon kumba phi ong ban thad madan ïa kane ka sorkar namar nga tip skhem ba ki paidbah hi ki la tip kaei kaba ka sorkar ka la leh" u la jubab la un leit ïalap ilekshon ne em pyrshah ïa kane ka sorkar.
Shillong, Risaw, 01: Ka jingker sainar shiah kaba pynïakhlad ïa u pud u sam jong ka ri India bad ka ri Bangladesh ha ki bynta jong ka shnong Ichamati bad ka shnong Majai, East Khasi Hills District ka la julor khlem da don mano mano ruh ban shim khia ïa kane ka jingker ka ban ïada na ka jingprong tuh jong ki mynder na ka ri Bangladesh.
Katkum ka jinglap jong ki dkhot ka Khasi Students Union, South Khasi Hills District Unit, la ong ba ka jingjulor kaba la kheiñ antad kumba 20 mitar jong kane ka jingker sainar ha khappud ka dei kaba la pynjulor da ka um na ka daw ka jingjur shaba palat jong u slap ha u snem 2018-2019 bad kaba la wanrah ïa ka jingshlei um ha kane ka jaka.
U General Secretary jong ka Seng u Bah Edmund Khongsya ha ka jingïakren bad u nongthoh khubor u la ïathuh ba ka jingjulor jong kane ka jingker sainar shiah ka la pynshlur ïa ki mynder na ka ri Bangladesh ban wan kiew sha rilum Khasi bad u la ïathuh ruh ba na ka por sha ka por ki dkhot jong ka seng ki ju ïoh bat ïa ki mynder kiba ju prong tuh shapoh u pud u sam jong ka ri India lyngba kane ka khappud.
U la ong dang ha u bnai Jylliew, mynta u snem ki dkhot ka Seng ki la ïoh bat ïa ki mynder kiba prong tuh na ka ri Bangladesh shapoh u pud u sam ka ri India.
“Ngi kyrpad ïa ka Sorkar ba kan shimkhia halor kane khnang ba kan long ka jingïada na ka jingwan prong tuh ki briew na ka ri Bangladesh bad lehse ki lah ban jia na ka por sha ka por.
Dang ha ki bnai baladep, bun ki briew na ka ri Bangladesh ki la wan kiew sha rilum Khasi.
Namarkata, nga kyrpad ïa ka Sorkar ba kan shimkhia noh mardor ban shna pynbha ïa kane jingker sainar kaba don ha khappud," u la ong.
Ha kaba ïadei bad kane, u Bah Edmund u la ïathuh ba ka seng kan sa leit ujor sha ki bor Sorkar ba kin shimkhia ban shna pynbha ïa kane ka jingker sainar ba la pynjulor da ki bor jong ka mariang.
Jowai, Risaw 02 : Ka 7-Wasa bad ka Ladthadlaboh kin long ki ar tylli ki kynhun ki ban ïaknieh ïa ka nam lahduh ha ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA) ka ban sa long ha ka 8 tarik mynta u bnai haka por 1 baje nohphai sngi ha madan Kiang Nangbah Stadium, Jowai.
Ka 7 Wasa kala ïoh ban rung sha kane jingïakhun phainal ka long hadien ba kala lah ban pynliem da 1-0 kol ïa ka Nangbah Mulang ha ka jingïakhun 3rd Semi Final kaba la long ha kane ka sngi saitjaiñ 1 tarik u Risaw.
Ïa kane ka shikol na ka 7-Wasa la thep da u rang ïalehkai jong ka u Niponghi Sumer ha ka minit kaba 72 min.
Shillong, Risaw 1 : Ka ïing bishar High Court (HC) jong ka jylla ka la pyllait jamin ïa u Bernard N Marak uba dei u Vice President ka BJP Meghalaya Unit bad MDC ka Tura uba la shah kem halor ka jingkynnoh ba u pynlong ïa ka ïing basa jongu ka Rimpu Bagan kum ka ktem ki kam awria ( Brothel) kaba ha Tura, West Garo Hills District.
ïa kane ka hukum la pynmih da ka ïing bishar hadien ba ka kurim jongu ka L.K Gracy ka la pan jamin na ka bynta u tnga jongka ha ka Sngi Thohdieng.
“ Ka hukum ka kdew ba ïa u Bernard N Marak uba la shah kem halor ki jingkynnoh la lah ban pyllait jamin noh lada ym don shuh kiwei kiwei ki jingshah pynngat kyndon kiba dang donkam ban tohkit bniah ïa u.
Ki kyndon jong ka jamin ka long ba um dei ban phet rieh ne pyrshang ban pynduh pyndam ïa ki sakhi,sabut.
Um lah ban mih shabar u pud jongka ri India khlem da ïoh jingbit na u IO ne na ka ïing bishar.
U dei ban ïatrei lang bad ka kynhun tohkit ha kano kano ka por ba donkam ïa u.
U dei ban buh ïa ka bai jamin 50,000 ryngkat bad arngut ki shakri sorkar ki ban bah khlieh ïa u, ong ka hukum ba la pynmih da u nongbishar Justice W Diengdoh.
ïa u Bernard la kem ha ka 26 tarik Naitung na Hapur District Uttar Pradesh hadien ba u pyrshang ban phet rieh namar ki pulit ki leit khynra ïa ka ïing basa jongu bad ïoh ban pyllait im ïa san ngut ki khynnah rit bad ïoh kem 73 ngut ki rangbah briew kynthei bad shynrang.
Nalor kane ki pulit ki la ïoh ban kurup ruh bun bah ka kyiad bad kiwei kiwei ki jingdih ba pynbuaid.
Nalor kata ki pulit ki la ïoh ruh ban kurup ïaki condom bun bah na katei ka ïing basa jongu.
Hadien kane la rejister case ha ka kyndon Immoral Trafficking (Prevention) Act 1956 ha Tura Women Police Station.
Hooid ki jingshah kynnoh ki long kiba khia bha pyrshah ïa u Bernard ka jingshisha ka long ba katei ka ïing basa ka dei kaba la long trai da ma u bad kam dei ka jaka ba don ha ka jingïaknieh.
Na ka jingphla jong ki nongsakhi bad ki sabut kiba la ïoh kurup ki don ki jingshisha halor ki jingkynnoh tangba tang kawei ka long ba ym don sakhi ba la pynlong ïa katei ka jaka kum ka brothel lane ki jingpynshisha ba la pynïaid ïa ki kam awria ha katei ka jaka.
Tang kawei ka jingshisha ka long ba ki briew kiba wan sha katei ka jaka ban ïashong kai bad ïaleh sngewbha da kaba wai ïaki kamra hynrei ym lah ban pynshisha la ki ïaleh ne em ïa kita ki kam awria hynrei lada leh ruh lehse ka dei da ka jingïasngew thuh jingmut lang kum ki briew kiba la san.
Ka ïing bishar ka la pynpaw ruh ba ka jingkynnoh ba ïa kawei ka khynnah kynthei la leh beijot ha ka por ba leit khynra ïa katei ka jaka ym lah ban pynshisha namar ym don ki sabut kiba biang.
Kane kam mut pat ba kiei kiba la lap ha ka jingtohkit halor ka jingdonkti u Bernard ym lah ban pynshisha da u IO hynrei ka ïing bishar ka lap ba dang donkam shuh shuh ki jingpynsshishat halor kine ki jingkynnoh.
Shuh shuh ka ïing bishar ka la pynpaw ruh ba kaei ka hukum jongka ïing bishar Session Judge ba la lah ban wanrah da u AAG bah N.D Chullai ruh ym lah ban pdiang da ka iing bishar High Court.
Nalor kata u AAG u la pynpaw ba une uba shah kynnoh u dei ruh u dkhot jong kawei na ki seng sain pyrthei ba heh bad u lah ban pynjah rngai ïa ki sakhi sabut lada ai jamin ia u kaba lah ban ktah jur ïa ka jingtohkit.
Na ka liang u nongïasaid aiñ u AM Bora pat u la ïasaid ba une uba shah kynnoh u dei u briew uba khuid bad um don kti ha kino kino ki jingshah kynnoh.
Da kaba pynpaw hakhmat ka ïing bishar ba ka Section 3/4/5/6 bad 7 jongka Immoral Traffic (Prevention ACt 1956 kim don jingiadei bad uba shah kynnoh kat kum ka jingphla jongu hakhmat ki pulit da kaba u la kyntait ïa baroh ki jingkynnoh ba u pynkylla brothel ïa katei ka ïing basa jongu bad ba u im da kaba pynïaid ïa ki kam awria.
Une uba shah kynnoh u dei u nongmihkhmat ba la jied da ki paidbah bad u dei u dkhot jongka District Council bad u don kiwei kiwei ki jaka kiba pynmih pisa ïa u kumta um donkam ban leh da kine ki kam kumba la kynnoh ban kamai spah.
Halor kine kiei kiei baroh ki jingïasaid ka ïing bishar ka la ai jamin ïa u ryngkat ki jingteh kyndon bad bthah ba u dei ban burom ïa kitei ki kyndon.
Shillong, Risaw 02 : Ka lympung ïalehkai Mawkynrew Cup ha ka sngi Saitjaiñ jong ka taïew ba lah dep la ïoh ban pynlong ki jingïalehkai jong ka Zone 1 ha madan Thangsning.
Ka Laitkyrhong FC ka la khur jingjop da kaba pynliem da 1-0 kol pyrshah ïa ka Mawlali SC ha ka jingïalehkai kaba nyngkong, bad ïa katei ka shi kol la thep da u Everest Rynjah ha ka minit ba 58 lyngba ka penalty.
Ha ka jingïalehkai kaba ar jong katei ka Zone 1 ka Thynroit SC ka la pynliem da 1-0 kol pyrshah ïa ka Lailum SC ba la thep da u Arphrangstone Warlarpih ha ka minit ba 36.
Katba ha ka jingïalehkai kaba lai bad kaba khadduh jong katei ka sngi, ka Thangsning SC ka la pynliem da 3-0 kol pyrshah ïa ka Mawpyrshnong FC.Ïa kitei ki lai kol la thep da u Aipynbha Ryndong ha ka minit ba 9, u Flemingstar Kharumnuid ha ka minit ba 15 bad u Pherlystar Nongspung ha ka minit ba 47.
Ha katei ka sngi kadei ruh ka jingïalehkai kaba khadduh jong ka kylla ba nyngkong (1st round) jong ka Zone 1.
Khliehriat, Risaw 02 : Ka company dewbilat, ka Max Cement Ltd kaba don ha Nongsning East Jaiñtia Hills District, myn ha ka 30 tarik jong u bnai nailurka ka pynkup burom ïa ki rang ialehkai football, jong ka skul Mihmyntdu RC Eve Senondary School, ïa u coach bad nonghikai kiba la lah ban poi sha ka Quarter Final ha ka Subrato Mukherjee Cup kaba long ha ka nongbah Delhi.
Ha ka jingïalang ba la pynlong ha Max Cement, u Managing Director jong katei ka company, u la ai ka jingkhublei bad ki kyntien jingpynshlur ïa ki rang ialehkai jong katei ka skul ba kin nang lah ban ïaid Shaphrang ha ka kam ialehkai , u la ai khublei ruh ïa u coach bad ki nonghikai kiba ju kyrshan ïa ki khynnah na ka por sha ka por bad ai mynsiem ruh ïa ki khynnah ba kin don ka mynsiem ialeh ban poi sha ka thong.
U tei u MD jong ka Max Cement u la punshlur ïa ki rang ialehkai ba kim dei ban sah tang hapoh ka jylla hynrei da ka jingkitbok kitrwiang u ong ba ki dei ruh ban mih shabar ka jylla bad shabar ri, u kular ruh ba un ai ka nongkyrshan ïa ka kynhun ki rang ialehkai.
Ha katei ka jingïalang la pdiang burom ïa ki rang ialehkai, u coach bad ki nonghikai da ki jaiñ Assamese gamcha bad uwei na ki nongtrei mon sngewbha, u bah Elnathan Pale, u la ai ïa ki jingiarap da ka khung pisa ïa ki rang ialehkai bad ki bor pynïaid skul.
“Ban poi sha ka thong dei ban don ka jingkut jingmut kaba skhem, ban trei shitom, ban leh adkar bad ban don ka mynsiem ïaleh"pynkut u kyrwoh na ka Max Cement, Nongsning East Jaiñtia Hills District.
Jowai, Risaw 02 : Ka West Jaiñtia District Sports Association (WJDSA) shi bynta na ka jingrakhe dap 50 snem ne ka Julilee ksiar, mynta ka sngi 1 tarik u Risaw kala pynlong ïa ka jingïakop mareh Marathon kaba la ai kyrteng ka ‘Half marathon’ ha ka kyrdan jong ki shynrang bad kynthei kiba la kynjoh 16 snem shaneng.
Ïa kane ka Marathon la sdang ha ka por mynstep naduh ka shnong Shken Pyrsit bad pynkut ha madan kiang Nangbah Stadium Jowai.
Ha kaba ka kong B.Blah, MCS Additional Deputy Commissioner kala long kum ka kongsan ha ryngkat ka jingdonlang u District Sports Officer ma K.Passah, ki nongkit kam ka WJDSA ki nongïashim bynta nalor kiwei kiwei de.
Ha ka liang ki shynrang la jop da u Wolbetstar Ramsiej na Mawkyrwat baa r u Ishwor Nepali na Shillong bad ba lai u Hari Bhakta Chetry bad ki consolation ki don 7 ngut.
Katba ha ka liang ki kynthei ba wan nyngkong da ka Kyntimon Marweiñ na Mawkyrwat, ba ar ka Shyamali Sing na West Bengal bad ba lai ka Phyrnai Kyndait na East Jaiñtia Hills lem bad ki 7 ngut ki Consolation.
Ïa ki khusnam la sam da ka kongsang ha ryngkat ki nongpynïaid ka WJDSA ka khusnam sha ki nongjop ka long 30 hajar kiba ïoh nyngkong, ba ar 20 hajar tyngka bad balai 10 hajar tyngka.
Baroh ki nongwan ïa shim bynta ha kane ka jingïakop Marathon kila wan poi haduh 172 ngut, ki shynrang ki don 140 ngut katba ki kynthei ki dong 32 ngut.
Shillong, Risaw 02 : U Bah John F Kharshiing uba dei u Working Presdient jong ka Meghalaya State Olympic Association (MSOA) u la shah jied kum u Secretary Genral ba thymmai jong ka North East Olym[ic Association ha ka jingïalang kaba la long ha ka sngi Thohdieng.
Ki nongkitkam jong ka North East Olympic Association ba kynthup ki President bad General Secretary jong ki phra tylli ki jylla, ka Meghalaya, Assam, Arunachal, Manipur, Mizoram, Naga-land, Sikkim bad Tripura ha ka 30 tarik Nailur 2022 ha ka por 6 baje janmiet ki la pynlong ka jingïalang ha ITC Hotel, Ahmedabad, Gujarat.
Ka jingïaktynduh lang jong kitei ki nongkitkam ba hakhmat jong kitei ki phra tylli ki jylla kadei ruh hapdeng ka jingpynlong ïa ka XXXVI National Games 2022 ban ïatai ïathir ha kaba ïadei ban pynïaid beit pynïaid ryntih ïa ka wat pynlong kaba ar jong ka lympung North East Olympic Games.
Ïa ka jingïalang la pynïaid da u Th.
Radheshyam uba dei u President ka Manipur Olympic Association.
Ha katei ka jingïalang na ka jylla Meghalaya la mihkhmat da u Bah John F Kharshiing uba dei u Working President jong ka Meghalaya State Olympic Association (MSOA) ha ryngkat u Bah Finely L Pariat uba dei u General Secretary ha kaba kitei ki arngut ki la buh shibun ki jingai jingmut na bynta ka jingpynkhreh jong ka jylla ban pynlong ïa ka North East Olympic Games hapoh la ka jong ka jylla.
Ha katei ka jingïalang ki nongkitkam ka Nagaland ki la pynpaw ba ki kwah ban ïoh pynlong ïa ka 3rd North East Olympic Games 2024 ha kaba la pdiang ïa katei ka jingtyrwa jong ki bad ba yn sa ïakren pat ha kawei ka jingïalang.
Ka la don ruh ka jingai jingmut ba ha ka wat pynlong kaba bud yn shah tang na bynta ki jait jingïalehkai ba ïashim bynta ha ka Olympic.
Ha katei ka jingïalang la rai ruh ban ïakren bad baroh ki Myntri Rangbah, ki myntri sport, dkhot jong ka Parliament kiba dei na ki jylla ka thaiñ shattei lam mihngi ka ri ban pan ka jingkyrshan ha kaba ïadei bad ka jingkyntiew ïa ki kam ïalehkai hapoh jong ka dong ka thaiñ.
La jied thymmai ruh ha katei ka sngi ïa ki dkhot jong ka Executive Body ka NEOA ha kaba u Th.
Radheshyam, (Manipur) u la shah jied kum u President ba thymmai na bynta ar samoi, Abu Mehta, (Nagaland), Working President, Bah John F Kharshiing, (Meghalaya) Secretary General, Mazawma Vanchong, (Mizoram) Trea-surer, Abraham K Techi, (Arunachal), Kuber Bhandari (Sikkim), Lakhya Konwar (Assam) bad u Rupak Debroy (Tripura) ki la shah jied kum ki Vice President bad General Secretary.
Na ka liang u President ba thymmai u la ai khublei ïa baroh ki dkhot kiba la ïasnohktilang bad kiba la ai shibun ki jingai jingmut bad pynpaw ruh ba nangne shakhmat ka synjuk kan nang lah ban leh shibun ki kam ban ai mynsiem ïa ki samla ïalehkai kiba don ka sap jong ka dong ka thaiñ shatei lam mihngi ka ri India.
Shillong, Risaw 02 : U Honorary Secretary jong ka Meghalaya Cricket Association, u Bah Gideon Kharkongor, u la shah thung kum u nongpeit pyrman (Match Observer) na bynta ka T20 International kaba lai hapdeng ka India bad South Africa kaban sa pynïalehkai ha ka Holkar Stadium ha Indore, Madhya Pradesh.
Ïa kane la pyntip da u Secretary jong ka BCCI u Jay Shah ha ka jingïalang ryngkat ki nongïalam ba hakhmat na ka thaiñ shatei lam mihngi ka ri kaba la long ha Guwahati ha ka sngi Saitjaiñ.
Katei ka jingïalehkai kan long ha ka sngi ba ar.
Ka kam kaba u Bah Gideon Kharkongor ha ryngkat kiwei pat kiba la shah thung kum ki nongpeit pyrman ïa katei ka jingïalehkai ka kynthup ha kaba ïadei bad ki madan ïalehkai, ki umpire, ki player nalor kiwei kiwei de.
Ka ïing kadei ka Shlem ba nyngkong eh jong kano kano ka jaitbynriew.
Kadei ka nongrim bad u rishot ba khlaiñ tam ha ka imlang sahlang.
Lada bakla naïing shabar ruh la bakla.
Bunsien la ju ong ba ïa ka jinglong u briew lah ban ithuh na ka longïing kaba u wan.
Ïa ka ïing la ju ong ruh ba kadei ka skul ba nyngkong ïa u briew.
Ha kaba kum kine ki por ba ka imlang sahlang, ka akor ka burom bad ka long riew manbriew ka la hiar haduh katta katta, ka imlang sahlang ka phai bad peit sha ka longïing longsem, aiu ki leh ban pynbha pat ïa kaba la sniew.
Ha ka Jaidbynriew Khasi, kaba ju burom bha ïa ka ïing ka sem, ka jingïakren ha kine ki sngi, ka long ba ki longïing longsem, ki la hiar shaba palat bad dei namar kane ka daw ba mih ki jingsniew ba laiphew jait bad ka imlang sahlang ka la nang jyrsieh.
Ki kmie ki kpa, ki nonghikai, ki nongsynshar ki ud ki lynñiar ïa ki jingeh ba ki ïakynduh ban teh lakam ïa ki khun ki kti.
Bun ki la ïoh mon bad kim kheiñsnep shuh ïa ki jong ki kmie ki kpa.
Shano ki wan shano ki leit, kim tip shuh.
Kiei ki paralok ba ki ïa ïaid bad leit jingleit ruh ym tip shuh.
Ha ïing hasem ym lap par shuh ban ïakren bad ki, namar ba ki wan ïing ynda la miet bad lada don haïing ruh la lapmiet satang ka peit mobile.
Hynrei haba kine ki jingeh ki wan jia, ym lah ban shu kohnguh tang ïa ki khun hynrei ki kmie ki kpa ruh kin hap shim ïa kajuh ka jingkitkhlieh ba ki ruh, ki long ka daw ka jinghiar dor ka imlang sahlang.
Ki kmie ki kpa ki la bunkam palat ha ki kam ki jam jong ki bad ailad ba ki khun kin synshar halor jong ki.
Ki don ki ïing kiba ki kmie ki kpa ki la aili shaba palat ïa la ki jong ki khun, kat haduh ba kin da kiew syndon halor jong ki.
Katno ngut na ki kmie ki kpa kiba pynkut por mynstep bad mynmiet ban sneng ban kraw ïa ki khun ki kti, khamtam lei lei ynda ki la heh la san.
U khun uba la leit college u ïoh lut kat kaba u ang.
Tang ka B.A ruh ym pat pass, u la wan dha klas da ka bike, ka maruti.
Katba ynda kylli kaei ka laiñ kaba u kwah ban leit, ka jubab ka long ‘Ngam Tip’.
Hooid ym ong ba pynrem ïa kine kiba don bike don maruti, hynrei kaei pat ka lawei jong ki lane kaei ka kam kaba kin trei kim tip.
Ki khun kynthei ki leit klas naduh ka por 10 baje mynstep ki wanphai haduh 8 baje mynmiet, ki kmie ki kpa kim salia ban kylli, shano ki wan shano ki leit.
Ynda kynduh lei lei sa ki khun ba kham leh laitlan hangta keiñ ka jingjot ka nang wan nang wan.
Wat ynda kylli makna ki kmie ki kpa, ki khun ki jubab “wan party" ki kmie ki kpa ki hun beit.
Ka jingïakren shaphang ka jingïadei ki kmie ki kpa bad ki khun haïing hasem kadei ka mat kaba khluid bha ha kine ki sngi ba mynta.
Balei? Kadaw ka long ba kiba bun hi ki ïohi ba ka jinghiar ka imlang ka sahlang bad ka akor ka burom ha kine ki sngi ba mynta, kadei namar ba kam don shuh ka jingïadei kaba jan lane ka jingïashongkai hapdeng ki kmie ki kpa bad ki khun ki kti.
Wat haduh ka pule ka dangle ruh, ki kmie ki kpa naduh ba ki khun ki dang leit klas K.G ki la shanniah beit ha ka tuition.
Ban ïakren lei lei ïa ka jingbtin lynti ym don shuh.
Dei namar kane ka daw ba kiba bun ki samla kiba la pass ki kut tang ha ka wad kam sorkar.
Ki kmie ki kpa kim ju pyni lynti lypa ïa ki khun katba ki dang don ha ka jingpule.
Ym lah ban Len ruh ba wat hapdeng ki briew ba treikam bhalang ruh, ka longïing longsem jong ki ruh kadei kaba la jot la pra ne ka bym don ka jingïasngewthuh jingmut shiïing shisem.
Lada kiba kum kine ki briew ki trei kam bhalang, jynjar shibun ban ka imlang sahlang kan bha, lada ïa ka ïing ka sem lajong ym lah ban synshar, kumno pat yn synshar ïa ka imlang sahlang.
Ka por ka la dei ba kum ka Jaitbynriew tip briew tip Blei ban ïakyndit thiah noh bad phai noh shuwa sha la ki ïing ki sem lajong, hadien kata ngin sa ïakner sa sha ka imlang ka sahlang.
Mawkyrwat, Risaw 02: Ka ophis jong ka District Social Welfare Officer, South West Khasi Hills District ha ka 1 tarik u Risaw, 2022 ka la ïoh ban rakhe ïa ka sngi ba kyrpang ka ‘International Day for Older People’ ne ‘Sngi burom ïa ki briew kiba na ka karta’ kaba ka phang pdeng ka dei, “Resilience of Older Persons in a Changing World" ha kaba ïa kane ka jingrakhe la pynlong jong ka Balang Mawlangwir Higher Secondary School, Mawlangwir.
Ha kane ka sngi ba kyrpang na ka liang ka ophis DSWO ka la ïoh ruh ban leh burom kyrpang ïa i mei-ieid Theresia Lyngdoh iba la kynjoh ïa ka karta kaba 90 snem iba dei i nongshong shnong ba la tymmen tam hapoh jong ka shnong Mawlangwir, South West Khasi Hills District bad bud ka jingai sngewbha ïa baroh ki tymmen ki san kiba la wan sha kane ka jingrakhe ba kyrpang.
U Dr.F.R.Lartang, District Medical & Health Officer, South West Khasi Hills District ha ka jingrakhe u la ïoh ban kren halor ka jingsumar ïa ka jingkoit jingkhiah jong ki tymmen (Geriatric Healthcare Management).
Ha kaba ïa dei bad kane, u Dr.Lartang u la ban jur ïa ka jingdonkam ban sumar ïa ki tymmen ki san.
Kumjuh ruh u la ïathuh ruh shaphang ka jingpang ba ki tymmen ki ïa kynduh bad kumno ban sumar ïa ki.
Shuh shuh, u Dr.Lartang u la buh ruh ki katto katne ki jingkyntu ïa ki tymmen ki kro ba kin long kiba phikir ha ki liang baroh la ha ka ïaid ka ïeng, ka trei ka ktah bad ka pang ka shitom.
Ha kaba ïa dei bad ka bam, u la kyntu ïa ki ba kin da bam kat ban biang bad kumjuh ruh ïa ki jingbam kiba tei.
Ha kaba ïa dei bad ki kam ha ka imlang ka sahlang, u Dr.Lartang u la kyntu ba kim dei ban im marwei.
“Haba ki don hapdeng ki jingkhuslai bad jingnoh mynsiem, u la kyntu ba kim dei ban kun tang ha lade ïa kita hynrei ki dei ban ïathuh lem.
U Dr.Lartang haba kren shaphang kumno ban tip ïa ka jinglah jong ki tymmen ki san ban leh ne trei kino kino ki kam, u la ai jingmut ruh ba lada dang lah ban leh, dei ban leit beit hynrei lada ka met kam ai lad shuh dei ban kiar khnang ba kan nym wanrah kano kano ka jingeh.
U la air uh ka jingpynshlur na ka bynta ki tymmen ba kin sumar ïa ka koit ka khiah da kaba phah thew ïa ka ‘BP’ bad shini man ka por lane shisien ha ka shisnem.
Ha kane ka sngi u la kren ruh shaphang ki lad jingïarap kiba pher bapher kiba wan na ka sorkar kaba dei na ka bynta ki tymmen ki san bad ba kin shim kabu ïa kiba kum kita na ka bynta ka jingmyntoi jong ki hi.
Kyntang ïa wai, u Dr.Lartang u la ai mynsiem ïa baroh kiba la wan ha kane ka sngi ba kin don ka jingsngewtynnad ïa la ka jong ka jingim watla ki don hapdeng ka jinglong tymmen.
U bah F.Khongwar, Elder Helpline, In-charge jong ka South West Khasi Hills District u la kren halor ka Maintenance Act 2007 bad halor u Elder Helpline Number ba 14567.
U la ïathuh ba ka jingthmu jong kine ka long ba ki tymmen ki san kin ïoh jingïada ïa ka jingim bad kumjuh ruh ïa ki jingdon jingem jong ki.
U la ai jingtip ruh ba lada ki don kino kino ki jingdonkam, ki lah ban phone ha u 14567.
Ha kane ka jingrakhe jong ka sngi ba kyrpang jong ki tymmen san, la ïoh ruh ban pynshit pynshngaiñ da ka jingrwai kyrpang na u samla Regelbertson Wanniang bad kumjuh ruh ka skit ba lyngkot na ka NKD Wann, Mawlangwir.
Ïa ka jingïalang ha kane ka sngi la pynïaid da ka kong H.Sahkhar, In-charge District Social Welfare Officer, South West Khasi Hills District bad bud ruh ka jingkren lyngkot na u Myntri jong ka Shnong Mawlangwir, bah N.S.Wanniang bad la jingaikhublei na ka kong P.Lyngkhoi.
Nongpoh, Risaw 02 : Ka kynhun PFR jong ki kynthei haka kyrdan U-16, ka Shangbangla SC ki shynrang haka kyrdan U-13, bad ka Umsning Proper A ki shynrang haka U-16 kila long ki lai tylli ki kynhun kiba la ioh ban rah ïaka nam lahduh haka phainal jong ka Sunfeast Cup 2022 Meghalaya Master bala pynlong da ka Lynti Jam Welfare Development Association haka jingïatreilang bad ka SPT Sports Bangalore ha madan ïalehkai ka shnong Jyntru.
Ïa katei ka lympung la bei pisa da ka SPT Sports Management Pvt.
Ltd kaba dei ka kompani na Bangalore naka bynta ban kyntiew ïa ka kam ialehkai phutbol bad ban sei madan iaka sap ka phong ki samla bad khynnah ba don sap ha kaba 51 tylli ki kynhun na kylleng ka jylla kila wan ban ïa shim bynta shitrhem kynthei bad shynrang bala phiah haka kyrdan U-13 naka bynta ki shynrang bad U-16 naka bynta ki kynthei bad shynrang.
Lyngba katei ka jingjop kitei ki 3 kynhun kin sa leit ruh ban mih khmat ïaka jylla kum ki kynhun ‘Meghalaya Masters’ sha ka Northeast Sunfeast Cup 2022 ka ban sa long shen ha Nongbah Guwahati naka bynta ban aireng pat bad kiwei ki kynhun naki jylla bapher bapher jong ka thaiñ shatei lam mihngi.
Ïa katei ka Sunfeast Cup 2022 la wan ban pynhap pyrda noh haka sngi Saitjaiñ da u Bah Primson Makdoh kum u kongsan haka jing don lang u Aibor Khongjee uwei naki rangïalehkai phutbol ba paw ka jylla, Bah M Tongper ADC ka Ri Bhoi, Bah PB Sylliang, Bah Sumar Swer President ka LJWDA bad kiwei kiwei ki riew rangbah.
Haba phai sha ka jing ïakhun phainal ha katei ka sngi ka jing ïalehkai ba nyngkong kala long hapdeng ki kynthei kiba hapoh ka 16 snem ka rta, hapdeng ka kynhun PFR pyrshah ïaka Lynti Jam Welfare Development Association ha kaba ka jing ïakhun kala long kaba itynnad bad shongshit bha da ka jing ïa risa bad ai ka jingkyrshan ba shitrhem jong ki paidbah, ha kaba ki thei ïalehkai na baroh ar tylli ki kynhun kila sei bad pyni shisha ïala ki jong ki sap ki phong jong ki ban pyni ba kim duna shuh haka kam ïalehkai phutbol, bad hapdeng ka jingiakhun ba jur ka PFR kala lah ban pynliem noh ïaka LJWDA da 1-0 kol ban rah syndon ïaka nam lahduh jong katei ka lympung.
Ka jingïakhun ba ar ha katei ka sngi kala long hapdeng ka Shangbangla SC prshah ïaka Eleven Brothers jong ki U-13 Boys ha kaba ka jingïakhun hapdeng kitei ki ar kynhun la sakhi ba ki khynnah ïalehkai na baroh ar tylli ki kynhun kidei kiba tbit, bad hapdeng ka jingiakhun kaba jur, ka Shangbangla SC kala lah ban pynliem noh ïaka Eleven Brothers da 1-0 kol.
Ka jingïakhun ba khatduh ha katei ka sngi kala long hapdeng ka Umsning Proper A pyrshah ïaka Brothers United jong ki U-16 Boys, kaba dei ruh ka jingïakhun kaba itynnad bad shong shit bha da ka jing ïalehkai bha ki rangïalehkai na baroh ar kynhun ban pyni bad sei ïaka sap ka phong kaba ki don, hapdeng ka jingïakhun kaba jur naduh ka kylla step haduh ka kylla miet kitei ki kynhun kila ioh ban thep mar 2 kol kaba la kut noh hapdeng ka jingïakhaid ha kaba naka liang ki referee kila rai ban pynlong da ka jingshut tie breaker bad dei haka jingïashut tie breaker b aka Umsning Proper A kala lah ban pynliem noh ïaka Brothers United da 4-2 kol ban rah syndon ïaka nam jop.
Kum ka jing pynshlur bad ai mynsiem ïaki samla ialehkai, naka liang ka Lynti Jam Welfare Development Association ryngkat bad ka SPT Sports Management Pvt.
Ltd kila sam ruh ïaki khusnam da ka trophy sha ki kynhun ba jop bad kumjuh kiba rem ryngkat ki khusnam shimet.
Nongstoiñ, Risaw, 02: Ka Balang Katholik lyngba ka Nongstoiñ Diocese ha ka sngi u Blei, ka la ïoh ban pyllait paidbah ïa ka Kotbah Katholik ha ka Ktien Khasi, kaba dei kaba la pynjanai kham bha shuh shuh ban ïa kaba la shon ha u snem 2006.
Ïa katei ka Kotbah ne ka Baibyl Katholik ha ka ktien Khasi, la pyllait paidbah da u Administrator jong ka Jyllaniam Nongstoiñ u Rev.Fr Anselm Nonglang Diocesan , ryngkat ka jingïadonlang u Fr Johny Nongkynrih Assistant Parish Priest ka Kynshi Parish, Dikon Lamkupar Shangdiar bad ki riew niam.
Ïa katei ka jingïalang pyllait paidbah ïa ka Kotbah Katholik, la pynlong ha madan skul jong ka St.Dominic Kynshi, ha kawei na ki jingïalang kyrpang kaba ïakynduh lang ki samla jong ka balang ïa kaba la tip ruh kum ka Annual Youth Meet jong ka Seng Samla Katholik Kynshi Parish, kaba dei ruh ka sngi pynkut jong katei ka jingïakynduh lang ba la pynlong haduh lai sngi lynter.
U Rev Fr Anselm Nonglang Diocesan Administrator Diocese of Nongstoiñ, shuwa ba un pyllait paidbah ïa kitei ki Kotbah, u la ong ba kane ka sien shon kaba mynta ka dei ka pali kaba saw bad kaba la pynwan dur khambha ne kham bniah shuh shuh bad la pynjanai na ka bynta ki khun jong ka Balang, khnang ba kan long ka jingmyntoi ïa kiba pule ïa ka.
“Ha kaba ïadei bad ka bai lut bai sep ban shon ïa kitei ki Kotbah, la ïarap pisa lang ruh da ka Germany ACN bad yn pyndonkam ïa kitei ki Kotbah da ki 15 lak tam ngut ki Khasi kiba don ha ki Diocese bapher bapher kaba kynthup ïa ka Shillong, Jowai, Nongstoiñ, Aizawl, Diphu bad Bangladesh.
Nga dap da ka jingsngewnguh eh ïa U Blei u ba la kyntiew ïa ka jaidbynriew jong ngi ban kynjoh shaduh kane ka kyrdan ban tip ïa U, ban shakri ïa U bad ban im katkum ka hok ka sot, khamtam eh ban ïai sngap ïa U lyngba ka jingthoh Bakhuid ka Kotbah", u la ong.
Shillong, Risaw, 02: Ka jingtyrkhong um ha ka shnong Mawkhar, Jaïaw, Riatsamthiah, Wahingdoh bad ha kiwei de ki shnong kiba hap hapoh ka North Shillong Constituency ka la wanrah ka jingsngewkhia kaba jur ïa u MLA u Bah Adelbert Nongrum bad kynthup ruh ïa ki nongshong shnong.
Kane ka Constituency ka bym ju kham jia koit ban mad than ïa ka jingkyrduh um, lait noh ha ki por tlang, hynrei mynta la kumba katto katne sngi ki paidbah nongshong shnong ki la mad ïa ka jingduna bha ka jingsam um na ka tnat PHE bad na ka Shillong Municipal Board.
Ha kaba ïadei bad kane u Bah Adelbert u la kyntu ïa ka tnat PHE bad ïa ka Shillong Municipal Municipal Board ban peit ba balei ka um ha ka Constituency kam mih bad ki don ki jaka kiba ka um ka biang bad ki don ki jaka ba ka jingwan jong ka um ka duna bad kam mih satia“Nga pyntip lyngba kane ka khubor bad nga ngeit skhem ba na ka liang jong u Myntri ka tnat PHE ban tuklar lem kaei ka daw ba na ka por sha ka por ki paidbah kiba hap ban shah.
Mynta la saw sngi, ki don ki jaka ba ka um kam shym la mih.
Ki tnat ba dei peit ki dei ban shimkhia halor kane ka jingeh ba ki paidbah ki ïakynduh nalor ba ki paidbah ki pyndep hok ban siew ïa ka khajna um bad na ka por sha ka por ban aidaw ba dei na Mawphlang yn nym lah ban pdiang," ong u Bah Adelbert da kaba bynrap ruh ba ki Tnat ba dei peit ki dei pyndep hok ïa la ka kamram da ka jingkitkhlieh.
Jowai, Risaw 02: Haduh 17 ngut ki nongai dawai kynbat ba kynthup 10 ngut na ri lum Garo bad 7 ngut na ri-lum Jaiñtia kila wan ïashim bynta ha ka jingïakynduh lang jong ki nongai dawai kynbat ka thaiñ shatei lam mih ngi ka ri India kaba la khot pynlong da ka North Eastern Institute of Ayurveda & Folk Medicine Research, Pasighat ha jylla Arunachal Pradesh.
Ïa kine ki 17 ngut la leit ban ïalam da u Dr.H.Carehome Pakynteiñ uwei na ki nongai dawai kynbat ba paw jong ka jylla uba dei ruh u President jong ka Meghalaya Indigenous Tribal Healers’ Association (MITHA) bad ha ka juh ka por u President jong ka Jaiñtia Indigenous Medicine Association (JIMA).
Kane ka jingïalang kadei ka ba la pynlong ha ka 27 bad 28 tarik mynta u bnai ha Pasighat jong ka Jylla Arunachal Pradesh ha jaka treikam ka NEIAFMR.Ha kine ki ar sngi jong ka jingïalang la don ka jingai jinghikai pynsngewthuh sha ki nongai dawai kynbat, ka jingpyni paidbah ïa ki dawai kynbat bad ka jingbuh jingthoh ïa ki jait dawai kynbat bad ka rukum sumar bapher bapher kiba lah ban ïoh napoh kane ka thaiñ Shatei lam mihngi ka ri India (Northeast India).
Haba ïakren bad u Dr.H.Carehome Pakynteiñ hadien ka jingwanphai jong ki na katei ka jingialang, ula pynpaw ka jingsngewnguh ïa ka NEIAFMR kaba la ai jingtip sha u bad khot sngewbha ïa ki nongai dawai kynbat na ka Jylla Meghalaya ban ïadon bynta lang ha katei ka jingïalang.
Ula ong ba na ka liang jong u kum u President ka MITHA ula ai jingtip sha ki dkhot hapoh ki District bapher bapher halor kane ka jingshah khot, hynrei kila don tang na Garo bad Jaintia Hills kiba la pynbeit ban leit ïashim bynta, namar na Khasi bad Bhoi kila pynpep.
U Dr.H.Carehome ula iathuh “Ka long ka jingmyntoi kaba khraw haduh katta katta ïa ngi kum ki nongai dawai kynbat ban ïoh ïashim bynta ha kane ka Workshop namar ngi ïoh shibun ki jingtip ïa ki dawai kynbat bad ïa rukom sumar da kaba ïathuh markylliang hapdeng kiwei pat ki nongai dawai kynbat na kiwei pat ki jylla jong ka thaiñ.
Shuh shuh ula ong ba ki don ki riew shemphang kiba la wan ba ai jingbatai ïa ha kine ki ar sngi kiba kynthup ïa u Prof.Darlando T.Khating, u Vice Chancelor ka North East Christian University, Dimapur Nagaland, na u Dr.Temin Payum, Associate Professor, Department of Botony, JN College Pasighat Arunachal Pradesh, Associate Prof.Dr.Kento Kadu, Asst.Prof Hari Loyi, Associate Prof.Dr.Mahesh Parappagoudra, Prof.B.Singh, Prof.Arun Kumar bad kiwei".
Katba na ka liang jong ka jylla Meghalaya la ai jingkren da u Dines Marak na Tura bad na u Dr.H.C Pakynteiñ uba la ai jingkren halor ka phang “’Herbal Medicine’ The much needed remedy for all Preserve them".
Ha ka sngi pynkut kala don ka jingsam ïa ki syrnod bad ki momento sha ki nongïashim bynta da u kongsan Prof.Darlando T.Khating, Vice Chancelor ka North East Christian University, Dimapur Nagaland.
Shillong, Risaw 02 : Bun tylli ki college ba don ha ka nongbah ki la shim bynta ha ka jingïakob ïa tyrko ba la pynlong da ka Trinamool Congress Student’s Union halor ka phang, ‘Hato ngi la laitluid shisha hadien ki 75 snem ba ngi ïoh jinglaitluid,’ kaba la pynlong ha Don Bosco Hall Laitumkhrah.
Ha kane ka rynsan ïa kob ka kynhun jong ki samla na Raid Laban College ki la ïoh ban khur ïa ka nam lahduh bud pat sa ka Synod College ïa ka kyrdan kaba ar bad ka Shillong Law College ïa ka kyrdan kaba lai.
Ki college kiba wan ban shim bynta ha katei ka jingïakob ki kynthup naduh St.Edmund’s, Lady Keane, Synod College, IHM Shillong, St.Anthony’s bad ruh na Shillong Law College.
Ïa katei ka rynsan ïakob la wan ban pynhap pyrda noh da ka kyrtong ka TMC na Shillong North Kong Elgiva Rynjah kaba la ai ka jingïaroh ïa ki samla TMC kiba la lah ban pynlong ïa kum kitei ki lympung ba tip kum ka ‘Winds of Change festival’ ha kine ki lai sngi ba la dep.
Na ka liang u President jong ka TMC-SU, samla Bansharai Pyngrope u la ong ba katei ka sienjam ka long ban ailad ïa ki samla ka jylla lyngba ki samla pule ban pyni bad sdang ïa ka jingkylla.
Ha ki ar sngi ba la dep, ka la don ruh ka jingpynlong ïa ki lympung ïalehkai kum ka jingïakob tan tyllai, ka table tennis, ïakob pyni riam bad ruh ka ïakob rwai.
Ha ka 29tarik ïa katei ka lympung la wan ban plie da u State Vice President ka TMC Bah James Lyngdoh bad MLA ka TMC ka Miani D Shira.
Ha ka 30tarik pat, u President ka TMC Bah Charles Pyngrope u la wan ban donlang kum u Kongsan uba la banjur ïa ki samla pule ba kin don ka jingkitkhlieh ban pyni kaei kaba bha ha ka imlang sahlang.
Shillong, Risaw, 02: Ka samoi treikam jong u Satya Pal Malik kum u Lat ka Jylla Meghalaya ka la kut noh ha ka 3 tarik mynta u bnai bad ka Sorkar Pdeng ka la pynkhamti ha u Lat jong ka Arunachal Pradesh u BD Mishra ban peit kum u Lat jong ka Jylla Meghalaya.
Katkum u kyrwoh na u Press Secretary jong ka President u Ajay Kumar Singh u la ong, “ka President jong ka ri India ka la thung ïa u Brig.
(Dr.) B.D.Mishra (Retd.), u Lat jong ka Arunachal Pradesh, ban pynïaid ïa ki kam jong u Lat ka Jylla Meghalaya naduh ka sngi ba la pynkhamti ha u ïa ka kam ban peit ïa ka ophis jong u Lat ka Jylla Meghalaya tad haduh ban da pynbeit da kumwei pat.
".
Shillong, Risaw 02: U Myntri ba peit ïa ka tnat PHE bad uba dei ruh u Chairman jong ka Regional Committee ba la tjung da ka sorkar na bynta ban pynbeit pud na bynta ka West Khasi Hills District, Renikton Lyngdoh Tongkhar u la ïathuh ba na ka liang jong u un sa khot shen ïa ka jingïalang shuwa ban hair leit jurip sha ki jaka khappud kata sha Langpih na bynta ka kam pynbeit pud.
“Shen na ka liang jong ngi ngin sa lum ïa ka jingïalang hashuwa ba ngin leit jurip ïa kine ki jaka ïa kajia pud" ong u Bah Renik haba kren sha ki lad pathai khubor.
U la ong ruh ba na ka liang jong u ruh u kyrmen skhem ba kiba bun ki shnong kiba dei ha ka Langpih Sector yn ïoh ka jylla Meghalaya, “Namarkata, nga khot ïa ka jingïatreilang jong baroh ha kane ka bynta" u la ong.
Na ka liang jong u ruh u la ong ba kane ka jigpynbeit pud khamtam ha ki bynta jong ka Langpih Sector kin dei kiba kham jyrwit jyrwat bad kan kham jwat ruh ban ïa kiwei pat ki jaka.
“La jar katta na ka liang jong ngi ngim riej satia hynrei ngin ïaid shakhmat ban weng syndon ïa ka jingeh ki paidbah kumba ngi la leh ruh ha ka Wat ba nyngkong" u la ong.
U la ong ba ka jinglah ban pynbeit pud kan pynshong nongrim beit ha ka jingkwah ki paidbah ba shong ha kane ka thaiñ ban jied shaei ki kwah ban leit ïasoh.
“Nga kwah ban kren da kaba shai ba ka jingeh ki paidbah khappud ka dei kaba ngi shimkhia bha namar ngi kwah ba ma ki ruh kin im ha ka jingsuk jingkmen’ u la ong.
Kumban shu kdew u bah Renik u dei ruh u Chairman jong ka committee kaba la thung da ka sorkar ha ka wat ba nyngkong jong ka jingpynbeit pud.
Shillong, Risaw, 02: Palat 3,800 ngut ki khynnah na 18 tylli ki skul bad kolej ha ki distrik bapher bapher ki la ïoh pyntbit ïalade ha ka liang ka soft skill training bad ruh ban pynpaw ïa la ki sap ki phong lyngba ka Aspire Meghalaya prokram mynta u bnai.
Ha kaba ïadei bad kane, ka Sorkar Meghalaya, lyngba ka tnat treikam jong ka Sports &amp; Youth Affairs, ryngkat ka jingïasnohkti lem ka tnat Education, ka la pynlong ïa ka prokram ‘Aspire Meghalaya’ ba la pyntreikam da ka AVENUES, Shillong.
Naduh ba la sdang pyntreikam ïa ka mynta u snem, palat 13,000 ngut ki khynnah pule na 62 tylli ki skul bad kolej na kylleng ka jylla, ki lah ïoh kheit ïa u soh ka jingjop na kane ka prokram.
La lah ban ithuh ruh ïa ki sap ki phong jong kumba 350 ngut ki khynnah pule lyngba ka rynsan pyni sap jong kane ka prokram.
Ka jingthmu jong ka Aspire Meghalaya ka long ban pyntbit ïa ki khynnah pule ha kiba bun ki liang shwa ba kin sdang wad kam wad jam, bad ruh ban pynshlur ïa ki ha ka ban sei ïa ki sap ki phong khnang ba yn ïoh ban pynïasnoh ïa ki bad ki skhim bapher bapher jong ka Sorkar Jylla.
Ha ka jingkren jong ka ha ka graduation function ha Mawkyrwat, ka Kong Jacqueline Una Kharpuri (MCS), Additional Deputy Commissioner, South West Khasi Hills, ka la ong, “Ki prokram kum kine ki ai jingmyntoi shibun ïa ngi ki ophisar ruh ban tip kham bniah bad ban ai mynsiem ïa ngi kumno ba ngi lah ban shakri kham bha na bynta ka imlang sahlang bad ka jylla hi baroh kawei.
Ki jinghikai ba phi ïoh ki long ban pyntbit ïalade shimet ha kiba bun ki liang khamtam ha ka Communication Skill".
Ka la ai khublei ruh ïa ka kynhun ba ai training ïa ka jingminot jong ki ban ïarap ïa ki khynnah samla ban pynkhreh na bynta ka lawei jong ki.
“Wat ym klet ïa ki jinghikai ba phi ïoh nangne bad pyrshang ban pyndonkam ïa ki ha ka ban pyntbit ïa ki sap ba phi don," ka la bynrap shuh shuh.
U samla Jakusanrik M.Marak, Class 12, Dalu Government Higher Secondary School, u la ong, “Shwa kane ka prokram, nga ju pyrkhat ba ngam don eiei nalade ban noh synniang ha iing ha sem lane ha imlang sahlang.
Hynrei kine ki jinghikai ki la ïarap ïa nga ban ithuh shai ïa la ka jong ka sap bad nga sngew ruh ba nga la kham shlur ban ïa kaba nga ju long.
"Ha ka jingkren jong u ha ka prokram ha Mairang, u Bah Alan B.Rymbai, na ka District Sports Office, West Khasi Hills, u la ong, “Ki don lai tylli ki D kiba long ka nongrim skhem jong ka jingjop – Discipline, Determination bad ka Devotion.
Khlem ka discipline bad ka jingmut kaba skhem kan long kaba eh ban poi sha ka thong.
Phi lah ban ym pat ithuh ïa la ka sap lane tip shai kaei kaba phi kwah ban leh ha ka jingim jong phi, hynrei ki prokram kum ka Aspire Meghalaya ki lah ban ïarap ban pynshlur ïa phi bad ban ai kata ka jingpynshai lane ka Clarity kumno ba phin nang ban buh ka thong ïalade.
" U la ai khublei ïa ka team Aspire baroh kawei na ka bynta ka jingtrei shitom jong ki ban ai jinghikai ïa ki khynnah samla bad ban ïarap ïa ki ban ithuh ïa la ka jong ka sap kaba ki don.
“Kaei kaba donkam ban leh nalade hi ka dei kata ka jingmut ba skhem (Determination) bad ban pyrshang nalade shimet hi (Devotion), bad phin lap ba ki lad ki lynti kin plie na bynta jong phi," u la kyntu ïa ki khynnah.
Ka samla Daphilabet Kharbani, 1 st Semester, Nongstoin College, ka la ong, “Nga thrang shisha ban long nongrwai khnang ba ngan lah ban pynpaw ïa la ka jong ka sap.
Hynrei nga don ruh kata ka jingsheptieng namar ba ngam ju don ‘confidence’ mynno mynno ruh.
Dei lyngba kane ka training ba la ai jingmyntoi shibun ïa ngi ki khynnah samla ba nga la ïoh ïa kata ka mynsiem jong ka jingshlur ban ieng ha stage".
Kawei na ki jingthmu ba kongsan jong ka Aspire Meghalaya ka dei ban ïarap khyllie ïa ki sap ki phong jong ki khynnah samla ka jylla.
Nalor ki workshop ba pynlong ha ki skul, la ai ruh ïa ka rynsan ha kaba ki khynnah ki lah ban pyni ïa ki sap ki phong jong ki.
Ki skul ki don ka bynta kaba kongsan ha kaban jied ïa ki nongmihkhmat sha ka distrik ha kaba ki don.
Kin don ruh ki District Talent Committee ki ban jied pat ïa ki nongmihkhmat jong kawei pa kawei ka distrik sha ka rynsan ïakop pyni sap pyni phong jong ka jylla, ha kaba u paidbah jong ka jylla hi un ïoh shim bynta ban jied ïa ki nongjop ki ban yn sa ithuh paidbah kum kita ki ‘Aspire Meghalaya Stars’.
Shillong, Risaw 02 : Ka tnad Social Welfare Department lyngba ka office jong ka District Social Welfare Officer, East Khasi Hills , Shillong, ryngkat ka office jong ka District Medical & Health Officer, East Khasi Hills, Shillong ka la rakhe ïa ka sngi burom jong kiba la noh ka rta lane ki tymmen ki san (International Day of Older Persons) ha ka ha ka 01 tarik u Risaw 2022 ha Mawkdok Community Hall Laitkroh Khatarshnong C& RD Block.
Shwa jong katei ka prokram ka la don ruh ka jingai jingsumar ei ïa ki nongshong shnong ha kaba ki doktor bad ki nos na Swer PHC ki la wan naduh ka por 9:30 baje mynstep ha kaba ki don bun bha ki nongïashimbynta kiba la wan sha katei ka sngi.
Ïa ktei ka prokram la wan plie pyrda da ka Kong J Shabong, Chairperson Child Welfare Committee, East Khasi Hills District kum ka Kongsan.
na ka liang ka Health Educator na DM&HO, Kong O Sumer ka la kren ruh halor ka koit ka khiah kaba ïadei bad ki tymmen ki san.
La ïoh ruh ïa ka jingkren na ka Kong D.Thangkhiew, LAC, District Legal Aids Services Authority kaba la pynshai halor ki aiñ ban ïada ïa ki tymmen ki san.
La don ruh ka jingpynkup burom kyrpang ïa i wei na ki riewtymmen iba la dap 102 snem ka rta iba dei na ka shong Laitlyngkot ba la tip kyrteng kum i Meirad Klin Kharbuli.
La ïoh ruh ïa ka jingkren na ka Kong B.Hek, CDPO, Laitkroh Khatarshnong ICDS Project.
Ka la don ruh ka jingpynkup burom sha baroh ki tymmen ki san kiba wan sha katei ka jingïalang.
Kane ka long katkum ka kyrwoh ba la phah da ka District Social Welfare Officer jong ka East Khasi Hills District, Shillong.
Shillong, Risaw 02 : Ka kyrtong jong ka Trinamool Congress na Shillong North, Kong Elgiva Rynjah ka la ong ba mynta ka kynti ka hap ban ïa khun pyrshah ïa bun ngut ki radbah ha kane ka elekshon MLA kaban long shen ha u 2023.
Katei ka longkmie ka la ong ruh ba na Shillong North ki kyrtong kiban aireng ki kynthup naduh ki ophisar, ki heh pulit bad kynthup ïa u MLA ba mynta Bah Adelbert Nongrum.
Haba kren bad ki lad pathai khubor hadien ka prokram jong ki samla Trinamool ha Laitumkhrah, ka Kong Elgiva ka ong ruh ba ha ki 10 snem ba ka la don ha ka saiñpyrthei ka la ïohi ba ki paidbah ki la thrang ban ïoh noh ïa ka jingkylla.
“Haba nga ïaid sharum shaneng, khlem da pynksan ïalade nga ïohi bun ki jingduna, ki jingsniew ki la nang wan bad kumta kadei ka kamram jongngi kum ki nongshong shnong bad ki trai jaka ban ïada ïa kata da kaba jied noh ïa ka lynti jong ka jingkylla lyngba ka TMC," ka la ong haba kren bad ki lad pathai khubor hadien ka prokram jong ki samla TMC ha Laitumkhrah.
Ka ong ruh ba kitei ki jingkylla kiba kum ka kyrtong ka kwah ban pyntreikam lada ka jop ka long ban pynpoi ha ka constituency ka long ban tuklar nyngkong eh ïa ka jingkyrduh kam ki samla ba la nang la stad.
Ka ong ruh ba kum ka longkmie ka pynshlur ïa ki samla pule kiba ieh shiteng ïa ki jingpule ba kin bteng ban pyndep.
“Ngam kwah ban kular ïa ki samla ban pynthep kam kumba long kiwei hynrei ngin wad da kiwei ki lad ban plie ki lad ki lynti ïa ki," ka la ong da kaba pyntip ba tang shu kut ka puja kin sa plie noh ïa ka jaka ai jinghikai computer kyrpang na ka bynta ki samla ka thain.
Haba jubab halor ka jingkylli, ka Kong Elgiva ka ïathuh ba ka thrang ban wanrah da ka skim man ki longiing lada ka ïoh ban mihkhmat kum ka MLA bad ruh ban peit kyrpang wat na ka byntaka bit ka biang ki kynthei khamtam eh ban ïada ïa ki na bun ki jingsniew kiba don ha ka jylla.
Shillong, Risaw 02 : Ka Mawkynrew Constituency ha ka jingïaid lynti da ka jingïatreilang hapdeng u MLA ba mynta, Bah Banteidor Lyngdoh uba dei ruh u Myntri ba dei khmih ia ka tnad kam rep & kam ïalehkai sport ka Sorkar Jylla bad ki paidbah nongshong kane ka Constituency ka la nang kiew sha khmat ha ki liang bapher bapher.
Nalor ki surok kiba la kham bha haba nujor bad ki snem kiba la leit, ki skul pule, ka um bam bad jingkiew ha ka ïoh ka kot, ki lad ai jingsumar kiba don ha kane ka Constituency ruh ki la nang kham khlaiñ bad kham lah shuh shuh shuh ban ïarap ïa ki nongshong shnong ha ka jingdon jong ki ïa ki jaka ai jingsumar kiba bha.
Kane ka bynta ba ka Mawkynrew Constituency ka ïoh ïa ki jaka ai jingsumar ba bit ba biang ka la paw ha ka jingïalang plie paidbah ïa u mawnongrim myn ha ka 30 tarik u Nailur, 2022 ban kyntiew Community Health Centre (CHC) kyrdan ïa ka Primary Health Centre (PHC) kaba don ha shnong Jongksha kata hadien 26 snem naduh ba la plie ïa ka.
Kane ka CHC ha Jongksha kan dei ruh kaba nyngkong ha katei ka thaiñ ban ai jingshakri kham bha ïa ki paidbah ha ka liang ka jingai jingsumar ia kiba pang ba shitom.
Ka jingtei ïa ka CHC kan long noh shen ha ka jaka ba la ai sngewbha da ka Kong A Rynjah.
La plie ïa u mawnongrim da u Bah ha ka jingïadon lang u Bah Martle N Mukhim, MDC ka Mawkynrew, ka Dr H.Lyndem, DHS (MI), ka Dr A.Lyngdoh, DMHO East Khasi Hills, u Bah G.Dhar, BDO ka Mawryngkneng C&RD Block, u Dr A.K Nongbri, Dr incharge Jongksha PHC, u Bah Olet Kharsahnoh, Sordar, ki ophisar ka tnad Health nalor kiwei pat.
Haba kren kum u Kongsan, u Bah Banteidor u la ong, “Nalor kane ka CHC, ka Mawkynrew Constituency kan sakhi ruh ïa ka jingkyntiew kyrdan ïa ka Health Centre ha Thynroit sha ka kyrdan PHC.Kumjuh ruh yn kyntiew kyrdan Health Centre noh ïa ki Sub Centre kiba don ha ka shnong Laitkyrhong, Nongjrong bad Lynshing".
Da kaba shim ba baroh ki kam ban kyntiew ïa ka roi ka par ha ka thaiñ kiba u la lah ban pynurlong, u la ong ba ka dei ka jingïatreilang na ka liang ki bor pynïaid shnong ha ka thaiñ baroh kumjuh ki nongshong shnong.
“Kine ki jaka ai jingsumar kin long ka jingmyntoi bad kin pynduna ïa ka jinglut jingsep ki nongshong shnong haba wad jingsumar haba pang ne shitom", u la ong.
Ha ki snem ba la dep u MLA u la noh synñiang ruh sha ka Jongksha PHC da ka Ambulance ban ïarap ha kaba donkam ban kit noh ïa kiba shitom ba pang sha ki jaka ai jingsumar sha Shillong.
Kane ka PHC ka la ai ka jingshakri ïa bun ngut ki longkmie kiba wan kha khyllung ruh nalor kiwei pat kiba wan wad jingsumar.
Na ka liang ka Dr H Lyndem, DHS MI ka la ong ba kane ka jingkyntiew kyrdan ïa ka Jongksha PHC kan dei ka jingkyrkhu ïa ki nongshong shnong ka thaiñ ha kaba ka jingai jingsumar kan nang kham bha shuh khamtam ïa ki longkmie kiba ar met.
U Bah Martle N Mukhim u la ong ba ka por ka la ïaid sted bha bad ki jingkylla ki la bun bad u la pynkynmaw ba mynshwa ki briew Sorkar kim nud ban wan sha ka thaiñ Mawkynrew hynrei mynta pat ki la sdang ban ïa tuid na kylleng kylleng ban ïoh wan jngoh ïa ka.
Shillong, Risaw, 02: Ka Hynñiewtrep Youths Council (HYC) ka la kynthoh tyngeh ïa ka National Peoples Party kaba ïalam ïa ka sorkar synrop Meghalaya Democratic Alliance halor ka jingteh ïa ki lama jong ka party ha ka jingbuh mawnongrim jong u Myntri Rangbah ha ka 30 tarik u bnai baladep ban shna noh ïa ka surok Nongstoiñ-Maweit.
“Ha ka 30 tarik, Nailur, 2022, ha ka Official Facebook page jong ka NPP la thoh, “la buh ïa u mawnongrim jong ka surok Nongstoiñ-Maweit" ba la don lang da u Myntri Rangbah ka Jylla u Conrad Sangma bad kiwei kiwei ki dkhot jong ka Ingdorbar Thawaiñ bad ka Khasi Hills District Council, kiba dei na ka seng saiñpyrthei NPP.Ha kane ka Facebook Page la thep ruh ïa ki dur jong kane ka jingïalang kaba pyni ïa u Myntri Rangbah bad kiwei kiwei ki kynrem ki lyndan," la ong ka Seng ha u kyrwoh ba la phah da u General Secretary u Bah Roy Kupar Synrem.
“Ngi sngewkmen ba ki paidbah ka shnong Maweit bad ki shnong kiba marjan kin ïoh ïa kane ka surok.
