Ka tnad shna surok jong ka sorkar jylla kala buh kyndon ïa ki kali ban kit mar ban ïaid lyngba kane ka jingkieng bad la buh ruh ïa ki pulit ban peit ba ka jingïaid ki trok kit mar kin ïaid kawei kawei ban lait shah ktah katei ka jingkieng kaba la sator mynta.
Shillong, Nailar, 06: Ka Khasi Student’s Union (KSU) ha ka sngi Saitjaiñ ka la pynher da ka jingthoh sha u Myntri ka tnat Kam Pohing u Amit Shah, uba long ruh u Chairman jong ka North Eastern Council, New Delhi ban pynneh beit ïa ka ophis jong ka North Eastern Electric Power Corporation (NEEPCO) bad ïa ka jingtreikam jong u Chairman, ki Directors bad CVO na Guwahati sha Shillong.
Ha ka shithi, ka seng ka la pynpaw ba ka sngewthuh ba ïa ka NEEPCO la pynkha hapoh ka North Eastern Council ha u snem 1976.
Ïa ka Head Office jong ka NEEPCO la buh ha Shillong da ka jingthmu ban kyntiew ïa ka jingpynmh bording jong ka Thaiñ shatei Lammihngi bad ban kyntiew ïa ka ïoh ka kot jong ki paidbah nongshong shnong ha kane ka thaiñ.
“Ka jingtei ïa ka shlem pynmih bording jong ka NEEPCO kaba 2057 MW, ka pynlong ïa ka Corporation ban long kawei na ki PSU ba janai tam ha kane ka thaiñ Shatei Lammihngi.
Ka jingthmu bakongsan jong ka NEEPCO ka long ban pynkhreh, ban kyntiew bad ban pynjanai ïa ka jingpynmih bording," ong ka Seng.
“Ka NEEPCO ka la long ka kompeni jong ka National Thermal Power Corporation (NTPC) naduh u Lber, 2020.
Ka Management jong ka NEEPCO naduh u Lber, 2020 ka la pynkynriah noh ïa ki tnat bakongsan jong ka Corporation sha Guwahati na Shillong da ka jingthmu ban pynjanai ïa ka jingtreikam" pynpaw ka seng.
“Ka long kaba pynsngew lyngngoh ha ka por ba la wan lynshop ka jingpang khlam Covid–19, ka Management jong ka NEEPCO ka la ïakynduh jingeh bad ka jingtreikam na Guwahati hynrei wat ynda hadien ka jingkham hiar ka jingpang khlam COVID-19, ka jingtreikam ka dang ïai bteng hi na Guwahati.
Ym don kino kino ki shlem treikam jong ka Sorkar Pdeng kiba la pynkynriah na Shillong ha ka por ba la lynshop ka jingpang khlam Covid-19 hynrei lait noh tang ïa ka NEEPCO," la ong shuh shuh ka Seng.
Kum ban shu pynkynmaw ba ki nongïalam ka Khasi Students’ Union (KSU) la bun bun sien ki la thmu ban ïakynduh ïa u Chairman bad ïa kiwei kiwei ki Director jong ka NEEPCO hynrei la pyntip ba u Chairman bad ki Director ryngkat bad kiwei kiwei de ki ophisar ki treikam beit na Guwahati.
U Chairman barim u V.K.Singh (Retd.) bad u Director (Technical) u Hemanta Deka (Retd.) kim ju kham wan sha Head Quarter naduh ba la thung ïa ki kum u Chairman bad Director (Technical).
Ka Seng ka la kynnoh ruh ba ki Director ki shu long tang kum ki nongwan jngohkai ïa ka NEEPCO Head Quarter ha Shillong.
Watla ka seng ka la ïoh jingtip lyngba ki lad pathai khubor ba bun ki shnat treikam jong ka NEEPCO la pynkynriah na Shillong hynrei ki bor pynïaid jong ka NEEPCO ki len ding ding dang dang bad ki da pynshai ruh ba kam don kano kano ka ophis treikam jong ka NEEPCO kaba la pynkynriah na Shillong.
“U Mr.B.Maharana uba bat kum u Director (Finance) u la len ba la pynkynriah ïa kano kano ka ophis treikam na Shillong sha Guwahati ha u bnai Kyllalyngkot, 2022 hynrei katkum ka Office Order no: 1038 dated 25.06.2022 la pynshisha ba ïa ka ophis jong u Executive Director (Operation and Maintenance), ka ophis jong u Executive Director (Contract and Procurement), ïa ka ophis jong u Executive Director (Corporate Project Monitoring) ladep rah sha Guwahati ryngkat bad katto katne na ka Information and Technology (IT) bad Finance.
“Ka long kaba shisha ba ka Management jong ka NEEPCO ka la wai ïa ka iing ha Guwahati da kaba siew baiwai T.5, 30, 479.00 shi bnai na ka M/s Kamal Jail, Punit Jain, Nikhil Jain bad Biswajit Talukdar naduh u Lber, 2021 watla ka NEEPCO ka don la ka jong ka ophis treikam bapura ha Shillong.
Nalor kata, ka NEEPCO ka don ïa ki iing sah jong u Chairman bad ki Director ha Shillong hynrei ïa ka Official Quarter la shu ieh iing jah naduh u snem 2020 da u Chairman barim u V.K.Singh bad kiwei kiwei ki Directors," la ong ka Seng.
“Kane ka jingpyndonkam bakla ïa ka iktiar bad ïa ka jingpynmih kan pynlut phut ïa ka Corporation ïa kaba yn hap siew da ki paidbah.
Ka jingwan jngoh jong u Myntri ka Sorkar Pdeng uba peit ïa ka tnat Bording bad Karkhana Heh, u Krishan Pal Gujjar ha Nongpoh, Meghalaya ka la pynpaw shai ba kam don kano kano ka jingbthah da ka Ministry of Power ban pynkynriah ïa ka ophis na Shillong bad ki Ophisar kin hap ban trei ruh na Shillong.
Ha kaba ïadei bad ka jingkren jong u Myntri ka Sorkar Pdeng ha ka 13.07.2022, ka kynhun jong ki nongtrei ba la kham rim ki la pyngngop ïa u Chairman barim u Mr.V.K.Singh ban pynkynriah ïa ka ophis na Shillong.
“Ki sakhi sabut ki pynpaw shynna na ka Office Order no: 1038 dated 25.06.2022 ba u V.K.Singh u la mynjur ban pynkynriah ïa ki ophis treikam ha ka 19.05.2022 shwa ba un shongthait na ka kam.
Ka paw shai ba ka Management jong ka NEEPCO ym tang ba ka ïalam bakla ïa ka Ministry of Power, ka Sorkar India hynrei wat ïa ki paidbah jong ka jylla Meghalaya.
Ka jingthung ïa u Chairman, ïa ki Director bad ïa u Chief Vigilance Officer ka long pyrshah ïa ka NEEPCO, HQ, Shillong hynrei naduh u snem 2020, u Chairman, ki Director bad u Chief Vigilance Officer ki treikam beit na Guwahati kaba long kum ka jingpynkheiñ ïa ka Establishment Rules.
Ka jingpynkynriah ïa ki ophis jong ka NEEPCO na Shillong sha Guwahati kan ktah ïa ka ïohkam ïohjam jong ki samla ba la nang la stad jong ka jylla Meghalaya, la ong shuh shuh ka Seng.
“Kam don kano kano ka jingthoh ba ïa ka NEEPCO ba la pynkha hapoh ka North Eastern Council (NEC) la pynkynriah sha kiwei kiwei ki jaka na ka jaka ba la don lypa.
Namarkata, ban pynkynriah ïa ki ophis jong ka NEEPCO na Shillong ka long ka jingibeiñ ïa ki paidbah bad ïa ka Jylla Meghalaya," la kynthoh ka Seng.
Ka North Eastern Council ka la trei shitom ha ki san snem baladep bad ki kynhun kum ka NEPA, NEEPCO, NERAMAC, NERIST, RIPAN, NERIWALM, RIMS, LGBRIMH, NESAC, BBCI, RDC, RNC, RIPSAT, CBCT & NETDC la buh ha ki jylla bapher bapher jong ka thaiñ Shatei Lammihngi na ka bynta ban kyntiew ïa ka ïoh ka kot jong ka thaiñ.
Ka Seng ka pynpaw ruh ïa ka jingsngew ba ïa u Chairman bad Director (Technical), ka Ministry of Power ka dei ban thung da u CMD bapura bad kumruh ruh ïa u Director (Technical) ba pura ha NEEPCO.“Kane ka thaiñ ka la ïakynduh jingeh na ka jingkyrduh bording na ka jingshah pynjulor ha ki bor mariang jong ka Kopili Power Station bad ka Khandong Power Station ha Dima Hasao District, Assam.
Ïa ka bhah bording ka Meghalaya kam shym la ïoh satia na kane ka Power Station na ka daw ba la hap ban shna pynbha ïa kine ki Power Station.
Ka seng ka kyntu ïa u Amit Shah, ïa u Myntri ka DoNER ban shimkhia halor kane khnang ban pynkynriah noh mardor ïa ki ophis treikam ka NEEPCO na Guwahati sha Shillong.
Ka KSU ka la phah ruh ïa ka jingthoh sha u Union Minister ka DONER u.
G.Kishan Reddy sha u Vice Chairman jong ka North Eastern Council, New Delhi bad sha u Union Minister incharge Power, New Delhi u.
R.K.Singh halor kane kajuh ka mat jingdawa.
Shillong, Nailar 06 : U MLA ba rim jongka 7- Amlarem Constituency u ma Stephan Mukhim u la rai ban ïa aireng biang ha kane ka election MLA ban long ha u 2023 kum u kyrtong jongka Nationalist Peoples Party (NPP), ïathuh u President ka NPP Amlarem Constituency u ma Het Pohthmi uba long ruh u MDC ka Warwest.
Haba ïakren bad ki nongthoh khubor ha ka Sngi Saitjain ha Amlarem, u ma Pohthmi u la ïathuh ba ki nongïalam ka NPP na Amlarem ki la dep ïa kynduh bad ïakren bad u National Vice President ka NPP uba long ruh u Symbud Myntri Rangbah ka jylla u bah Prestone Tynsong ha ka 27 tarik Naitung 2022 bad na ka liang jongu ul a pynthikna ba ka tiket kan leit beit 100 na ka 100 sha u ma Stephan Mukhim bad ïa ki kyrteng jong ki kyrtong ka party ruh kynthup ïa u ma Stephan yn sa pynbna paidbah ha u bnai Nailur mynta u snem.
Ha katei ka jingïakynduh bad ki nongthoh khubor la ïadon lang ruh u MDC ka War East u ma Gillroy Tariang lem bad ki nongïalam bad nongkyrshan ba hakhmat jong u MLA ba mynta u ma Lahkmen Rymbui.
Na ka liang u ma Pohthmi u la ïathuh ha kane ka kynti u ma Stephan u la ïoh ruh ka jingkyrshan na u MLA ba rim ka War Jaintia ( ka kyrteng jongka Constituency mynshwa bad mynta pat ka Amlarem) u ma Riang Lenon Tariang, MDC ka Congress u ma Holando Lamin nalor uwei na ki nongkyrshan ba radbah u ma Lahkmen u ma Por Pakyntein, President ka BJP Amlarem ma Everest Langstang bad kiwei kiwei.
Shuh shuh na ka liang u ma Pohthmi ula ong ba ki paidbah ki la ïohi ïa ka jingtreikam jong une u MLA ba mynta u ma Lahkmen Rymbui bad bun ki la ngiah bad ki la rai ban ai ka jingkyrshan ïa u ma Stephan.
“ U ma Stephan u dei u briew uba ïohi jngai bad uba sngewethuh ïa ki jingeh jong ki paidbah.
U long uba trei shitom bad uba don bha ka mynsiem ban ïarap ïa ki kup shilliang ki sem shilliang.
Ngam kwah ban kynthoh ïaki kam u MLA ba mynta namar ki paidbah hi da lade ki la sakhi" ong uma Pohthmi.
Kiwei kiwei ki MDC ki ban kyrshan ïa u ma Stephan Mukhim ki long u MDCka Jowai South u ba Saron Paswet u MDC ka Sohmynting Khliehtyrshi uma Lakhon Dkhar kiba don ki nongthep vote kiba hap sha ka Amlarem Constituency.
Shillong, Nailar 06 : U Myntri Rangbah ka jylla u Conrad K Sangma u la ong ba ka sorkar ka la shim khia bad peitngor bha hadien ba kala ïoh jingtip ba ki lehnoh Jihadi ki la sdang ban wan rieh tngen bad pynrung dkhot ïa ki samla ha Assam.
“ Ngin peitngor bha bad ki pulit kin pynthikna ba baroh ki tnad syntiat jongka kin long kiba ïai peitngor bad peit thuh bha ha kylleng ki jaka bad kyndong kynshrot jongka jylla" ong u Myntri Rangbah haba ïakren bad ki nongthoh khubor.
Ym tang ki tnad syntiat hynrei wat ka tnad talasi mynder ka Infiltration run kan pynkhlain ïa ka rukom talasi jongka haba don kiba wan rung sha ka jylla khlem ki kot ki sla kiba biang.
“ Nga kyrpad ruh ïa ki Dorbar Shnong ban ïatrei lang bad ki pulit ha ki Thanad bapher bapher khnang ba lada jia ba ki ïoh jingtip ba don ki riew phylla kiba wan rung ha ki shnong ki thaw kin sngewbha ban ai jingtip mar mar sha ki bor pulit ba kin ïoh ban leh ïa kaba donkam" ong u Myntri Rangbah.
Ka Assam ba ki don ki dkhot jongka Ansarul Islam kiba la ïoh rung sha u pud u sam jongka bad kila sdang ban pynrung dkhot ïa ki samla.
Ka Ansarul Islam ka dei ka seng lehnoh na Bangladesh.
Ka sorkar Assam ka la ïoh jingtip ba ki don hynriew ngut ki dkhot katei ka seng kiba rung sha Assam bad ïa uwei la ïoh kem da ki pulit na Barpeta ha u Lber mynta u snem.
U Himanta Biswa Sarma Myntri Rangbah ka Assam haba kren dang shen sha ki lad pathai khubor dang shen u la ong ba ki pulit ka Assam ki trei shitom bha ban ïoh kem ïa kitei ki san ngut kiwei pat kiba dang rieh tngen ha Assam.
Ki la don kumba 29 ngut ei ei ki briew kiba la suba ba ki la rung dkhot sha katei ka seng lehnoh ba la ïoh ban kem da ki pulit ka Assam kat haduh mynta.
Na ka liang ka HYC ha ka jingpyllait khubor jongka ka la pynpaw ka jingsngew syier ïoh kitei ki lehnoh Jihadi ki pynlong ïa kane ka jylla Meghalaya kum ka jaka rieh tngen jongki namar ym don ki ain ba pyrkhing ban ïada ïa ka jingwan rung ki mynder sha kane ka jylla kata kum ka ILP bad ka MRSSA.U General Secretary ka HYC u bah Roykupar Synrem u la ong ba ka Assam mynta ka la long kawei na ki jylla kane ka thain ba ki lehnoh Jihadi kil a sdang ban leh ïa ki kam jongki bad ïa kane la pynthikna na ka jingïoh kem jong ki pulit ïa kiba bun ngut ki dkhot jong ki seng lehnoh Jihadi ha Assam.
Ka Meghalaya ka don u pud uba 800 Km bad ka Assam bad kumba 443 Km bad ka Bangladesh bad kane hi ka la pynsyier lypa namar bym biang ki ain ba pyrkhing ïa ka rung ka mih kiwei ki jaidbynriew.
U la pynpaw hooid na ka liang u myntri rangbah ula pynpaw ba ka sorkar lyngba ki bor pulit jongka kan peitngor bha ïa ka ïaid ka ieng jong ki briew hynrei kaba sheptieng pat ka long ba ïoh ka jingwan rung ki briew kiba na Assam sha ka jylla ka long laitlan namar bym don kitei ki ain.
U la ong ka jingïai dawa ba pyntreikam ïa ka ILP bad ka MRSSA ka long ban pynthikna ba ka jingwan rung ki briew sha kane ka jylla kan ym long laitlan palat bad lyngba kitei ki ain kan wanrah ruh ka jingshngain ïa ki paid nongshong shnong ka jylla hynrei haduh mynta pat kine ki ain ki shu sahkut ha shiteng suin.
Wat la ïa ka ILP la dep mynjur da ka Resolution ban pyntreikam ha ka jylla bad ïa ka MRSSA Bill 2020 la dep mynjur da ka Iing Dorbar hynrei kitei ki ain ki sahkut ha ka jingbishar ba khlem kut trai ne kut por shuh jong kata ka tnad kam pohiing ka ri India.
Ïa ka jingdawa ban ïalam ïa baroh 60ngut ki MLA ban leit sha Delhi ban dawa ïa ka ILP ruh la nang ïai sah kut beit bad ka sorkar jylla bad la nang ïai bishar beit da u myntri rangbah.
Kat kiba don ki mat treikam kiba kongsan la sahkut beit ha ki jingbishar ne dang ïai eksamin.
Kane ka long kei kaei kaba sngewsih ïa ka jylla katba ïaka jingai kam kontrak pat shawei te kam don jingslem namar ba kloi tuid ka dud bad ka ngap.
Kumta ka HYC ka dawa ba ka sorkar kan shim ka jingkitkhlieh lada jïa ba kine ki lehnoh Jihadi ki leh ïa kino kino ki kam pyntriem kiba ktah ïa ka jingim briew ha kane ka jylla.
Shillong,Naitung 06 : Ki nongïalam ba hakhmat jong ka National People’s Party(NPP) hynne ka sngi Saitjain ki la pynpaw pyrthei syndon ba u MLA ba mynta jong ka People’s Democratic Front (PDF) na Mylliem, Bah Hamlet Dohling un sa ïakhun noh na ka NPP ha ka elekshon MLA kaban long ha u snem ban wan.
Ïa kane, kitei ki nongïalam ba kynthup naduh u Bah Bajop Pyngrope, Nongai ktien ka NPYF kumjuh u MLA ka Nongstoin ba dei ruh u President ka NPP West Khasi Hills, Bah Macmillan Byrsat, ki la pynpaw ha ka jingïalang kaba long ha Mylliem 11 Mer.
Ha katei ka jingïalang, ka NPP ka la pdiang burom ïa ki spah ngut ki nongïalam na ki party bapher bapher kynthup naduh na ka PDF, Congress, UDP bad na kiwei ki party.
Na ka liang u Bah Macmillan u la pynskhem ruh ïa ki nongkitkam jong ka NPP Mylliem ryngkat ka jingkyrkhu kyrdoh ba kin trei borbah na ka bynta ka elekshon kaban long ha u 2023.
“Ngi sngewthuh shai mano ba dei kyrtong.
Ngan ïathuh beit ba dei u Bah Hamlet Dohling watla im don hangne hynrei ngi sngewthuh shai ba in ïakhun beit na ka NPP," ong u Bah Bajop.
Shuh shuh u ong ruh ba kane ruh ka jia kumjuh ba ha Rambrai u kyrtong ban ïakhun un dei u MLA Bah Kimfa Marbaniang uba dei u MLA ba shah sospon ha ka Congress.
Na ka liang u Bah Bajop u la ong ruh ba ka sah mynta sa tang kumba 6 haduh 7 bnai na ka bynta ki nongtrei jong ka party ban duh thiah duh dem ban pynkhreh na ka bynta katei ka elekshon ban pyntikna ba u kyrtong jong ki un jop biang ha ka elekshon ban wan.
Na ka liang u Bah Macmillan haba bynrap lang u la ong ba u kmen haduh katta katta ban tip ba u Bah Hamlet un wan ban ïakhun na ka NPP ha ka elekshon ban wan.
U la ïathuh ruh ba ha kiba ki khep u ju wer ïa utei u MLA ban leit ïa kren lang bad ka sorkar na ka bynta ki ishu kiba ïadei na ka bynta bad khamtam na ka bynta ka Jaidbynriew.
“Haba don ki kam ban leit kynduh ïa u Myntri Rangbah nga ju leit ban khot ïa u Bah Hamlet ban ïa leit lang khamtam haba ïadei bad kawei ka ishu kaba ngi donkam ban ïathuh bad pynsngewthuh ïa u Myntri Rangbah na ka bynta ka jingdonkam jong ka jylla jongngi.
Nga ngeit ba ngi la ïohi ïa ki dak ki shin ki la paw shai ba u ei uban dei u kyrtong jongngi na Mylliem.
Watla ka por kam pat poi hynrei kumba la ong ki nongïalam ba shakhmat u kyrtong hi un dei MLA jongphi ba mynta," bynrap lang sa u Bah Macmillan Byrsat.
La ïoh ruh ïa ka jingkren na u Prof Don War, Working President ka State NPP bad ruh na u Bah Aibor Tynsong General Secretary ka NPP East Khasi Hills kiba la pynpaw ïa ka jingkmen kaba khraw ban ïohi ba ka NPP ha Mylliem ka la kiew stet haduh kattei kattei bad ïoh ruh ban khring ïa bun ki nongïalam na kiwei ruh ki party.
Shillong, Nailar 06 : Kum shi bynta ban ïa snoh kti lang bad ka Azadi ka Amrit Mahotsav, bad ban pynurlong ïa ka Nasha Mukt Bharat Abhiyan, ka program ba la wan rah da ka Ministry of Social Justice and Empowerment, jong ka sorkar Pdeng, Ka National Service Scheme Cell, NEHU ka la pynlong ïa ka prokram ba shisngi halor ka phang, “Menace of Substance Abuse" ba la pynlong ha ka 04tarik u Nailar, 2022 ha Multi-Use Convention Hall, NEHU.Ïa kane ka programme la sdang da ka jingkren na u Dr.Virendra Kumar, u Myntri ka tnad Social Justice & Empowerment jong ka sorkar pdeng lyngba ka video conferencing, ha ryngkat ka jingdon lang ka Sonal V.Misra, IPS, Inspector General, North Eastern Sector, Central Reserve Police Force, Shillong kum ka kongsan bad ka Supriya Das, IPS, SP (CID), Meghalaya, Shillong kum ka symbud kongsan.
Nalor kine la donlang ruh u Professor PS Shukla vice chancellor, Dr.M Khymdeit Program Coordinator NSS cell NEHU, professor R.L.Nongkhlaw, Dean Students Welfare NEHU, Kong Janet Pongener Convenor ka NSS, ki Programme Officer ryngkat ki NSS volunteer na ki college ba pher ha nongbah bad kiwei kiwei.
Haba kren kum ka kongsan, ka Sonal V.Misra Ka la ïathuh ba kine ki thain shatei Lammihngi jong ka Ri, ki la sdang kynrei kat nang mih ki sngi, ha ka pyndonkam ïa ki jingdih pynbuaid.
Kumta, ka la kyntu ïa ki bor pynïaid shnong ba kin peit pyrman bha.
Shuh shuh ka la ong, ba ym dei ban lehrain ban kren shaphang ki jingsniew na ki jingdih drok ne jingpynbuaid, ki samla pule ki dei ban pynkhlain ka jingïasyllok paralok khnang ban lait na kine ki jingsniew.
Ka ban jur ruh ïa ki samla ban don ka jingkitkhlieh, ban ïatreilang lang bad ki pulit ban pynduh jait ïa ki nongkhaii drok.
Shuwa ban pynkut ïa ka jingkren, ka la pynshlur ïa baroh ki samla pule ki ba don ha kane ka program ban shim smai ban, “ong Ho-oid ïa ka jingim bad em ïa u drok.
"Ka symbud kongsan, ka Supriya Das, IPS, SP (CID), Meghalaya, Shillong, ha ka jingkren ka la ong ban pynduh jait ïa u drok, ka tnat pulit ka la sdang ban pyntreikam ïa 3 tylli ki lynti, kaba nyngkong ba ki pulit ka Jylla ki la pyrshang katba lah, ban tem ïa ka jingkynrei ki nongdie drok, bad kiwei kiwei.
Ka ba ar, ka tnat Social Welfare ka la plie bun tylli ki counselling centre bad ki rehabilitation centre, bad kaba lai ki pulit ka Jylla ki pyrshang kat ba lah ban pyn khlain ïa ki prokram ai jingpynshai halor ki jingsniew u drok ha ki jaka paidbah ki skul, bad ki college.
Ka la pynshlur ïa ki samla pule ban mih shakhmat ban shim ïa ka jingkitkhlieh ban ai ka kti kamon ka kti kadiang ban pynduh jait syndon ïa une u jingsniew u ba pyn pait pynpra ïa ki iing ki sem jong kiba bun.
Ha ka jingkren jong u Vice-Chancellor, u Prof.Prabah Shankar Shukla u la pynpaw ïa ka jingsngwkhia ïa ki samla ha kane ka skulbah bad ïa ki samla ha ka Jylla hi, kiba ngat ha u drok.
U la ong ba ka thma pyrshah ïa u drok ka la sdang la slem, bad ka la dei ka por ïa baroh ban ïatylli lang kawei, khnang ban jop ïa kane ka thma.
U la kyntu ruh ïa baroh ba kim dei ban khein bein ïa kito kiba ngat ha ki kynjri jong u drok hynrei ki dei ban ïarap ban ai mynsiem ïa ki ban wan phai biang sha ka lynti kaba dei.
Hakane ka program, u Bah Ivan B.Diengdoh , MPS, Deputy Superintendent of Police (Operation) u la ai jinghikai bad jingpynshai halor, “Ka jingkyrni ka jingdih kyiad bad ka jingpyndonkam bakla ïa ki jingdih pynbuaid ne ka Alcoholism and substance abuse", bad bud da ka jingïakop thoh poster bad slogan competition halor ka phang “ONG EM ÏA U DROK, ne ““Say No to Drugs", ïa ka ba la ïa shim bynta da kiba bun ki samla pule, bad bud da ki kyntien khublei na u Prof.RL Nongkhlaw uba la ai khublei ïa ka kongsan bad symbud kongsan na ka bynta ka jingpyllait por ka jong ki.
Nongpoh, Nailar 06 : Ki paidbah jong ka Mawlasnai naduh ki sengbhalang, ki longkmie bad ki nongïalam shnong haka jingïaid rally mynta ka sngi na Umpowin sha Mawlasnai kila dawa ba ka sorkar ka dei ban siang rong noh mardor ïa u surok naduh Liarbang sha Mawlasnai ter ter shaduh Thadrang namar ki paidbah kila ngiah shoin ïaka jingeh ba mad man la ka sngi haka leit ka wan khamtam ban beh ïaki kam ki jam bad ka pang ka shitom namar ka jingsniew jong u surok kala long kaba shyrkhei.
Ïa katei ka jingïaid rally la pynlong ruh da ka Hynniewtrep Youth Council, Raid Nongtung Circle hapoh ka jingïalam jong u Samla Hercules Suting kum u President bad u Samla Shemphang Masharing General Secretary ka Raid Nongtung Circle, bala kyrshan lang ruh da ka HANM, HITO, HNYF, ki seng samla naki shnong bapher bapher, ki longkmie, ki nongïalam shnong, ki nongniah kali kamai bad kiwei kiwei ki riew rangbah.
Ka daw bala pynlong ïaka seng HYC ban pynlong ïa katei ka jingïaid paidbah ka dei namar ba kum ka seng kala ngiah shoin halor ka jingeh ba ki paidbah ki mad man ka sngi haka leit ka wan naka jingsniew palat jong u surok naduh na Liarbang ter ter shaduh Mawlasnai, wat la ka seng kala dep ban pynsngew naka por shaka por sha ka sorkar hynrei haduh kane ka khyllipmat ba mynta ka sorkar kam pat lah ban pynurlong ïaka jingphohsniew jong ki paidbah.
Kiba bun ki nongkren kiba la kren ha katei ka sngi naduh ki nongïalam shnong , ki nongïalam sengbhalang kila pynpaw ïaki jingeh ba khraw ba ki ïakynduh man ka sngi haka leit ka wan kaba la don ruh ka jingjia ba sngewsih bala don kawei ka longkmie kaba la khlad noh tang nakadaw ba slem ban poi sha jaka sumar, bad kane baroh ka dei ka jinglehbeiñ bad ka jingshah iehnoh beiñ jong ka sorkar kaba la shu kular thok ïaki paidbah naduh u nongmihkhmat u ba la shu kular kai ban pynbiej ïaki paidbah.
Kila pynpaw ruh ba bun naki khynnah skul ki ju slem ban poi sha ki jaka pule naka daw ka jingsniew palat u surok bad kane ka jingeh ki paidbah kam dei shuh kaba dang thymmai ha kaba kum ki paidbah ki mad jingeh mynta da ki phew snem bad ki nongmihkhmat ki shu peitkai ïaka jingeh ki paidbah.
Namarkata naka liang ki paidbah kila shim ïaka rai ban sangeh thep vote haka elekshon ban wan namar kim kwah shuh ban dang shah pynbiej ha ki nongmihkhmat ba kin shu kular kai bad lehkai ïaka jingeh jong ki paidbah bad ban dang pynjur ruh ki jingiakhih nangne shakhmat ban dawa naka sorkar ba ka dei ban siang rong noh ïa utei u surok.
Shillong, Nailar 07 : Ka Meghalaya Athletics Association (MAA) katkum ka jingbthah jong ka Athletics Federation of India (AFI) ha ka sngi Saitjaiñ jong ka taïew ba dang shu dep ka la rakhe ïa ka sngi ba kyrpang jong ka jingïalehkai Javelin kaba hynñiew kaba la tip kum ka 7th National Javelin Day.
Katei ka jingrakhe ka long ruh shi bynta ban kynmaw ïa ka jingïoh khur takma ksiar u Neeraj Chopra ha ka Tokyo Olympic 2020.
Ha kaeti ka sngi ka MAA ka la pynlong ka jingïalehkai kawang sum ba la pynlong ha SAI center Nehu ha kaba la wan ban ïashim bynta da 100 ngut ki athlete.
Ha kaba kut jong ka jingïalehkai la sam ruh ïa ki khusnam nongjop sha ki kyrdan ïalehkai ba kynthup naduh ka U-16 bad A-16.
U Gunin Changmai ba dei peit ïa ka SAI shillong u la long kum u kongsan ha ka jingdon lang ki nongkitkam jong ka Meghalaya Athletics Association bad kiwei kiwei.
Shillong, Nailar 07 : Ka Jylla Meghalaya sa shisien pat kan sa ïoh ban sakhi ïa ka lympung ïalehkai kaba heh hapoh ka ri India ha kaba ka Basketball Federation of India (BFI) ka la aiti sha ka Meghalaya Basketball Association ban pynlong ïa ka wat ba nyngkong (First phase) jong ka lympung 72nd Junior National Basketball Championship (Men and Women) kaba dei na bynta ka North East Zone ha Nongbah Shillong naduh ka 14 tarik haduh 17 tarik Risaw 2022.
“Ka Basketball Federation ka dap da ka jingsngewkmen ban aiti sha ka Meghalaya Basketabll Association ban pynlong ïa ka wat ba nyngkong jong ka 72nd Junior National Basketball Championship for Men and Women jong ka North East Zone ha Nongbah Shillong naduh ka 14 tarik haduh 17 tarik Risaw 2022, ban jied ïa ki kynnun kiban sa ïashim bynta ha ka 72nd Junior National Basketball Championship for Men and Women ha Karnataka naduh ka 21 tarik haduh 28 tarik Nohprah 2022," ong u kyrwoh khubor na u Chander Mukhi Sharma General Secretary ka BFI.Ka BFI ka la kyntu ïa ka MBA ba kan pynkhreh na bynta katei ka Championship katkum ki jingkdew jong ka BFI.La ïathuh ruh ba na ka liang ka Inspection Committee jong ka BFI kan sa wan ban jngoh ïa ki jaka ïalehkai.
La bhtah ruh ban pynbiang ki jaka sah ban pynlong ïa katei ka lympung kaba ïaid beit ïaid ryntih.
Na ka liang ka BFI ka la kyntu ïa ka MBA ba kan phah ka jingthoh ban pdiang pynlong ïa katei ka lympung ryngkat ki jingbatai kiba bniah ha kaba ïadei bad ki jaka ïalehkai, ki jaka sah, ka bam ka dih, ka leit ka wan bad kiwei kiwei na bynta ki nongïalehkai.
Shillong, Nailar 07 : Ka sienjam ba la shim da ka Executive Committee jong ka Dorbar Shnong Nongkseh ryngkat ka jingïatrei lang bad ka Nongkseh Sports Social and Cultural Club ka la ai mynsiem haduh katta katta ïa ki nongïalehkai ïakhun kti ne ka arm wrestling na katei ka thain kiban leit ban aireng ha ka International Arm Wrestling Championship kaban long ha Turkey.
Kitei ki arng kiban leit mihkhmat ïa ka Ri sha Turkey ki kynthup ïa u Bah Everson Thangkhiew bad u Bah Hubert Paliar kiba dei ruh ki nongïalehkai kiba la khur ïa ka nam lahduh ha ka National Arm Wrestling Championship kaba dang shu dep.
Nalor ka song pisa bad ka khusnam ba ki ai sha kitei ki arngut, ka Dorbar Shnong ka la pynkup burom lang ruh ïa ki samla na ka shnong kiba la khur ïa ki takma bapher bapher ha ki lympung ïalehkai ba la pynlong da ka Jylla ne ka Meghalaya Arm Wrestling Association.
Kiba bun ki nongkren ha katei ka sngi, kynthup naduh u Chairman ka Executive Committee Bah AL Thangkhiew, President ka Club, Bah Nathaniel Thangkhiew, General Secretary ka Club, Bah Fabian Thangkhiew, nangta Bah R Thangkhiew,Bah MFJ Wahlang ki la ai ka jingkitbok ïa kitei ki nongialehkai kiban mihkhmat ïa ka shnong, ïa ka Jylla bad ia ka India hi baroh kawei ha katei ka International Championship kaban sa long ha Turkey.
Ki sawngut kiwei pat ki nongïalehkai kiba shah pynkup burom ha ka Dorbar Shnong ki kynthup ïa u Baniaikyrsoi Khongwir, Manbhalang Thangkhiew, Bankhammaian Khongwir bad u Banbatjuban Khongwir.
Shillong, Nailar 05 : U Roikhihbha Nongtdu ha ka sngi Saitjaiñ u la thep ïa ka kol kaba khatduh bad lehkmen thep kol kum u khlur ïalehkai ba pawnam ka pyrthei u Christiano Ronaldo ha kaba ka Langsning FC ka la pynliem da 5-0 pyrshah ïa ka Malki SC ha ka OC Blue Shillong Premier League (SPL) 2021-22 ha ka jingïalehkai kaba la long ha madan Third Ground, Polo, Shillong.
Nalor u Roikhihbha Nongtdu, ki arngut kiba la thep kol na bynta ka Langsning ki kynthup ïa u Shano Tariang bad u Dibinroy Nongspung kiba thep mar ar kol.
Haba phai sha ka jingïalehkai hapdeng kitei ki ar tylli ki team, ka Langsning ka kamai 14 point katba ka Mali da 4 point.
Bad lyngba katei ka jingjop ka Langsning FC ka kamai 17 point bad duna da 2 point ïa ka Mawlai SC kaba bat kyrdan ba nyngkong.
Ka Malki ka la pynkylla shibun ki nongïalehkai ba mih madan ha ka thup ki 11 ngut katba ka Langsning ka pynkylla tang uwei kata da kaba phah shong ben ïa u Surjay Kumar Pariyar bad pynmih madan ïa u Frolicson Dkhar.
Ka jingïalehkai ka long kaba itynnad bad ïakhaid bha ha ka kylla step, hynrei ka Langsning FC khlem pynslem ka la nang ñion sha ka kut jong ka Malki bad dei ha ka minit ba 22 u Shano Tariang u la plie pyrda ïa ka shi kol.
Ka Langsning ka la nang ïakhuh tyngeh bad tang hadien katto katne minit ba la ïaid biang ka jingïalehkai u Shano Tariang (34min) sa shisien u la thep ïa ka kol kaba ar bad haduh kaba kut ka kylla step ka Langsning ka lamkhmat lypa da 2-0.
Haba wanphai sha ka kylla miet, ki rangïalehkai ka Malki ki la ïakhun tyngeh ban pynphai ïa kitei ki ar kol hynrei ki khlem pat ban pyndep ha ka liang ka thep kol.
Dei ha ka minit ba 58 u Dibinroy Nongspung u la thep ïa ka kol kaba lai shwa ba un thep biang sa ka kol kaba ar bad kaba saw na bynta ka Langsning ha ka minit ba 59.
Lyngba kitei ki saw kol ka Langsning ka la nang skhem bad khlem da ailad ki la ïakhun tyngeh bad ha ka minit ba 74 jong ka jingïalehkai u Roikhihbha Nongtdu u la thep ïa ka kol kaba khatduh najan ka dieng kol ha kaba ka kynhun ka la khur pura ïa ki lai point.
Ka jingïalehkai ha ka sngi ba ar kan long hapdeng ka Rangdajied United FC pyrshah ïa ka Nangkiew Irat SC ha ka por 4 baje janmiet.
Shillong, Nailar 07 : Ka kynhun ki thei ïalehkai ka Lapalang Sports Club ka la rah ïa ka nam lahduh jong ka lympung ïalehkai kynjatbol kaba nyngkong kaba la pyllong ka Riwar Mihngi Sports Association (RMSA) ha ka jingïakhun kaba la long ha ka sngi Saitjaiñ ha madan Block, Pynursla.
Ki thei ka Lapalang ki la pynliem ïa ki thei ka Nongmadan Sports Club da 1-0 kol ha ka jingïakhun kaba ïakhaid bha bad shongshit na ka jingdon ki nongkyrshan na baroh ar liang bad ki paidbah nongpeitkai.
Ïa kane ka kol la thep ka thei ïalehkai ka Inri la I dor Khongthaw ha ka kyllamiet hadien ba ka kylla step ka la ïakhaid khlem don ba lah ban thep kol.
Ka lahduh ka la ïoh khur ïa ka song pisa kaba T.20 hajar lem bad ka khusnam katba kaba long baar ka la ïoh 10 hajar ryngkat ka khusnam.
Ïa ka nam best goalkeeper la ïoh ka nongïalehkai ka Lapalang ka Tresita Dkhar (Lapalang SC), ïa ka nam best player la ïoh ka Ribashisha Khongwet (Nongmadan SC) na ka Nongmadan bad ïa ka nam top scorer la ïoh ka Inri la i dor Khongthaw (Lapalang SC).
La sam ïa ka khusnam sha ka lahduh da u Bah Edmund Khongngai uban ïakhun ha ka elekshon MLA na AITC na Pynursla, ha ka jingdonlang u khlur ïalehkai ka ri u Bah Aiborlang Khongjee, ki nongkitkam ka RMSA, u bah Namshai Ryngksai, Bah Kevin Suting, Bah Jurius Majaw, u Bah Siniphil B Tariang, bad kiwei.
Mynta la dap 50 snem naduh ka jingïoh jong ngi ïa la ka jong ka Jylla bad hapdeng ki jingïaid lynti lah ban ïohi ba ngi dang sahdien shibun eh ha ki jingtbit bad jingkotbor ban trei ïa ki kam ki jam bapher bapher khamtam ha ka liang ban kyntiew ïa ka roi ka par ha ka Jylla.
Kitei baroh ki paw pyrthei lut ha ka por ba ka jylla ka dang don hapdeng ka jingïaleh ban ïakhun pyrshah ïa ka jingpang COVID-19, hadien ba ka Sorkar Jylla ka la rai ba kan hap phai khmat ruh sha ki kam ki jam ban kyntiew ïa ka ïoh ka kot bad kiwei kiwei pat ki kam ki jam ki ban pynim ïa ki paidbah nongshong.
Ym lah ban len ba ha kito ki por ba don ka jingkhang dam ha ka jingïaid lynti ban ïada ïa ka jinglah ban saphriang ka jingpang COVID-19, ka ïoh ka kot ka la hiar shibun eh ha ki khyndiat por bad ki longïing ki mad jingeh shibun eh naba kim ïoh ïa ka leit ka wan ka kamai kajih kaba thikna.
Kumta ka Sorkar ka la rai ba ki company shimet, ki company na ka Sorkar bad ki contractor ki lah ban wanlam ïa kita ki nongbylla ba tbit (highly skilled labourers) ha ki jait kam bapher kiba ki samla jong ngi kim pat don jingtbit ne jingkotbor ban trei.
Hangne kein ngi lah ban sngewthuh ba pleng ngi dang hap shaniah ha kiba nabar Jylla wat ha ki bynta jingtreikam khamtam ha ki kam Operator ne Technical.
Lada phaidien biang, ka rai jong ka sorkar jylla ban shah ba yn wallam ïa kita ki high skilled labourers na kiwei ki jylla ka pyni shai ba ka Jylla hi kam don kita ki briew ba tbit balade ban pynïaid ïa ki kam.
Hap shaniah ha kiwei na ka bynta ka pliang ja jong ngi ruh??Kumta lada ka long kumne, ka Sorkar ka dei ban peit mat nangne sha khmat da kaba ïaleh ban thaw ïa ki lad ki lynti ban pynshlur ïa ki khun samla trai Ri trai muluk ba kin nang bad tbit ha bun ki liang namar katkum ka jingiohi imat ha jan baroh ki jait kam dang hap shaniah hi ha ki nongbylla bad nongtrei bar jylla.
Kumta ka Sorkar ka dei ban don ka plan kumno ban lam lynti ïa ki samla ban kham kiew sha khmat ha ki bynta jingtreikam bapher bapher naduh ki kam Operator, Technician bad kiwei bad ba ka pisa yn ym wan bam jem ei da ki ba na shabar.
Ka Jaidbynriew ka dei ban sngewthuh ruh ba ka jingtbit nalade bad ka jingbym ñiew poh ha ki bynta jingtreikam kan dei ka ILP kaba kham khlaiñ ban ïada ïa ka jingwan rung kyrthlep ki mynder ha ka Jylla.
Lada ym pat nang ban ai ka jingshakri ynnai pat kwah long kynrad.
Ka khaïi pateng ka dei kawei kaba kum ka Jaidbynriew ka dei ban teh lakam ha kaba da ma ngi hi ngi dei ban ym ailad ba kan poi sha kti kiba na shabar ka Jylla.
Kumta ki samla kynthei shynrang kim dei eh ban shu hun ban long tang kum ki nongbylla kitnong hapoh ka jingpynïaid kiba na shabar Jylla.
Kaba khatduh ym kaba kut, ki khun samla ki dei ban minot bad buh thong ba ki dei ban lah ban leh ïa ka kam kaba ki don jingangnud ban nym ailad palat ïa kiba na shabar namar ban shu kut tang ha ka khynra ïa ki nongbylla bar jylla kan nym ïarap eiei ruh lada ym don ka mon ban trei hi dalade.
Ka Sorkar kan hap peit bniah ba nangne sha khmat ki bynta jingtreikam kiba kumno ki khun samla ki donkam ban pyntbit la ka dei ha ki kam ban pynïaid ïa ki jingtei building, ki karkhana, ki company bad ka dei ban mang tyngka ban ai ka jinghikai ïa ki.
Nongstoiñ, Nailar, 07: Ki nongïalam bad nongkyrshan jong ka party HSPDP Mawthadraishan Constituency, kiba kynthup ïa u President Bah Damian L.Marshiangbai, u Assistant Organising Secretary bah Rowel Rani, u Joint Secretary, ki Executive member kiba kynthup ïa u Bah Nassar Nongsiej, bah R.Lawryniang ryngkat kiba bun kiwei pat ki nongïalam bad nong kyrshan jong ka party na Mawthadraishan, ki la rai ban mih noh na kane ka party kaba ki ladon la bun snem naduh ka por shwa ban ïoh ïa ka Mawthadraishan Constituency.
Katkum ka kyrwoh khubor ba ki la phah, la ong ba daw kaba pynlong ïa ki ban mih noh na kane ka party, ka long namar ka jingbym don shuh ïa jingïasngewthuh jingmut hapoh ka party, khamtam namar ka jingïaid lait jong u Candidate ïa ki riti treikam jong ka party kiba la seng nongrim da u Maieid Hopingstone Lyngdoh (Bam kwai ha ïing u Blei).
Ki stad wad bniah hapoh US ki la ong ba lehse ki la lap kumno ban teh lakam bad wat ban pynkylla ïa ki katto katne ki jing rukom ba wanrah ïa ka jinglong tymmen, la kumno kumno ha ki khnai.
Ka jinginjek da ka snam jong ki khnai ba dang rit ha kito ki khnai ba la kham tymmen ka pynkhlaiñ ïa ka bor jong ka jabieng, la lap ka jingwad bniah.
Ki stad scientist ha ka Stanford University ki la thmu ban pyrshang ia kane ka buit ha ki briew da ka jingkyrmen ruh ba yn lah ban thaw ne pynmih ïa kita ki lad ai jingsumar ba thymmai na ka bynta ka jingshitom dementia.
Tangba na ka liang jong ka kynhun treimon sngewbha ba wad bniah ïa ka jingpang dementia hapoh UK ka la ong ba ym shym la tip satia la kane ka lah ne em ban treikam ha u briew.
Ki don kita ki bynta ba don ha ka snam na ki khnai ba dang rit kiba lah ban ai bor ne pynkhlaiñ ïa ka jabieng jong ki khnai ba la tymmen khnang ba kan treikam kham bha kumba long kito ki khnai ba dang rit.
Ha ka jingwad bniah, ïa kaba la pynmih ha ka nature Medicine, ïa ki khnai ba dang 18 bnai ka rta la ai da kita ki injekshon um ba long shi bynta jong ka snam (plasma) ba la shim na kito ki khnai kiba dang lai bnai ka rta.
Kito ki khnai ba la shah ai injek ki lah ban leh kham bha ha kita ki jingtynjuh ïa ka bor kynmaw bad bor jabieng jong ki ban ïa kito ki khnai kiba ha kajuh ka rta ki bym shym la ïoh ïa kata ka snam Plasma.
“Ki don ki daw ne ki bynta ba don ha ka snam ba la shim na ki khnai ba dang rit kiba lah ban pynkhlaiñ bad ïabor ïa ka jabieng jong ka khnai ba la tymmen ne heh khnang ba ka jabieng kan lah ban treikam kham bha kumba long ka jabieng jong kito kiba dang rit", la ong u Dr Tony Wyss-Coray of Stanford University school of Medicine da kaba bynrap “Ngi dang trei shitom bha na ka bynta ban lap kiei kita ki bynta ne ki daw kiba lah ban long bad kumjuh ruh na kino shisha kita ki tissue ba kine ki mih".
U la ong ba ym shym la tip satia la kane kajuh ka lah ban long shisha ha u khun bynriew, tangba ka la don ka jingthmu na ka bynta ban leh ïa ka trial ne ka jingpyrshang.
Ka Alzheimer’s Research UK ka la ong ba kane ka rukom ai jingsumar ka pynlung bad pynsamla biang ïa ki katto katne ki bynta ha ka bor pyrkhat bad jabieng jong ki khnai, tangba ym shym la tip satia la ka lah ban long kaba seisoh ne em ha u briew.
“Kane ka jingwad bniah, wat la ka long kaba sngewtynnad, hynrei kam shym la tohkit ïa kata ka jait jingthut ha ka jabieng ïa kaba la ïohi ha ka jingpang Alzheimer’s, kam bym dei satia kata ka jingshitom ba lah ban lait na ka jinglong tymmen", la ong u Dr Eric Karran, uba long u director jong ka research ha kane ka kynhun treimon sngewbha.
Ha kawei pat ka liang, ki ar tylli ki jingwad bniah da ki kynhun ba la ka jong ki la ai jingshai shuh shuh halor kumno kata ka snam jong kiba dang rit ka lah ban ai jingmyntoi na ka bynta kiba la tymmen, la kumno kumno ha ki khnai.
Ka jingpyrshang kaba rit ha u briew ka lah ban long shen ha ki por ban wan.
Kata ka kynja dawai ba don ha ka snam jong ki khnai mynshuwa la pyni ba ka don ïa kata ka bor ba ïa leh pyrshah ïa ka jingring tymmen ha ki dohksah jong u klongsnam, kumjuh ruh ka pynkhlaiñ ïa ki cell jabieng, katkum ka kynhun na Harvard.
Ka jingwad bniah ba la pynmih ha ka Science, ka la shem ba kita ki bynta ne kynja dawai ba don ha ka snam ki aibor na ka bynta ka jingheh jingsan jong ki cell jabieng ha ki khnai ba la tymmen bad pynkhie im biang ïa ka bor jingsma jong ki.
Kane kajuh ka kynja dawai ka pynkhlaiñ ruh ïa ka bor jong ki dohksah klongsnam ha ki khnai ba la tymmen, la shem ki stad wad bniah.
Shillong, Ïaïong 29: Ki dak or pait ki la sdang ban paw ha ka kynhun synshar United Democratic Alliance (UDA) ha KHADC, haba ki 11 ngut ki MDC jong ka NPP, ki la rai ban kyrshan ïa ka jingïapynbeit pud hapdeng ka Meghalaya bad ka Assam bad kyntait ruh ban ïadon bynta bad ka Council ha kaba ai jingmudui sha ïingbishar ïa ka Memorandum of Understanding (MoU) hapdeng ka Meghalaya bad ka Assam.
Kane ka rai jong ka MDC ka Seng NPP ka long hadien lai sngi ba ka jingïalang ba la khot da ka KHADC ïa ki Khlieh Nongsynshar jong ki Hima bad ki Raid na khappud bad ka Assam, ka la rai ban ujor sha Supreme Court ïa kane ka jingïateh kular bad jingïapynbeit pud hapdeng ka Meghalaya bad ka Assam.
Lah ban kdew hangne ba ha ka 26 tarik mynta u bnai, kane ka jingïalang ka la rai ban ujor sha Supreme Court ïa ka MoU hapdeng ka jylla Meghalaya bad Assam ban ïapynbeit pud da kaba shu ai bad ïashim.
Ka shithi ba la soi da ki 11 ngut ki MDC ka NPP, kata u Bah Pynïaid Sing Syiem, Bah Gigur Myrthong, Bah Lamphrang Blah, Bah Teibor Pathaw, Bah Alvin Sawkmie, Bah Victor Rani, Bah Rangkynsai Kharbuki, Bah Fantin Lakadong, Bah Bajop Pyngrope, Kong Grace Mary Kharpuri bad Kong Macdalyne S.Mawlong bad phah sha u CEM ka KHADC, Bah Titustarwell Chyne mynta ka sngi, ka ong ba ka kyrshan tyngeh ïa ka MoU ba la soi da ka Meghalaya bad Assam.
Nangta la ong ruh ba kin nym ïadon bynta bad ka kynhun ha KHADC ban ujor ïa kane ka kam sha ïingbishar.
Kane ka shithi ka kynnoh ruh ba u Vice Chairman jong ka Boundary Committee, u Bah Jambor War , u la bakla ha ka jingai khubor sha ki lad pathai khubor namar ka jingïalang ha katei ka sngi, ka khlem rai ban ujor sha ïingbishar, hynrei ïa kane ka bynta la ieh ha ka jingstad ki Hima bad ki riew shimet.
“Ngi la rai da kawei ka sur ba ngin ym ïadon bynta eiei ruh em bad kano kano ka jingthmu da ka kynhun napoh ka KHADC ban mudui mukotduma halor kane ka mat sha kano kano ka Ingkashari," ong kine ki 11 ngut ki MDC ka NPP.“Ka jingthoh ba la phah sha ki lad pathai khubor ïa kaba la soi da u Vice Chairman jong ka Border Commitee u Bah Jambor War ka long kaba bakla.
Kane ka long na ka daw ba ka rai ba la shim ha ka jingïalang kam shym long satia ba ka Council kan mudui ha Ingkashari, hynrei la ieh beit ha ki Hima bad ha ki kynhun shimet ban leit apil sha ka Ingkashari lada ki sngew donkam," ong shuh shuh kine ki 11 ngut.
Ka KHADC ha ka jingïalang jong ka Border Committee kaba la long ha ka 26 tarik mynta u bnai ka la shim ïa ka rai ba ka Council ha ryngkat bad ki khlieh nongshynshar jong ki San tylli ki Hima kin leit ban ujor sha Ingbishar pyrshah ïa ka MoU ba ba la soi hapdeng ka Sorkar Assam bad ka Sorkar Meghalaya.
U Deputy CEM ka KHADC u Bah Gigur Myrthong ha ka jingïakren bad ki lad pathai khubor u la ong, “ka jingbymtreh ban leit shim bynta lang ban ujor sha Ingkashari pyrshah kane ka MoU ka long namarba ha ka sngi ba la pynlong ïa ka jingïalang jong ka Border Committee ym shym la shim rai eiei ba ka Council kan leit ujor sha Iingkashari hynrei la ailad beit ha ki Hima bad ki riewshimet ba lada ki don ka jingbymhun ïa kane ka MoU ki lah ban leit ujor sha Ingkashari.
"U Bah Gigur u la pynshai ruh ba ka jingïadon bynta lang jong u ha kato ka sngi ha ka jingïalang jong ka Border Committee ka long namarba ym don u CEM bad kum u Deputy CEM un hap ban don lang watla um dei u dkhot jong ka Border Committee.
U dkhot jong ka Border Committee u Bah Pynshngaiñ N.Syiem, haba bynrap halor kane, u la ïathuh ba ïa ka Border Committee hi la thaw da ka Excutive Committee jong ka KHADC ha kaba baroh hi ki ïadon bynta lang bad la thaw ruh ïa ka Coordination Committee ban pynbit pynbiang na ka bynta ban leit ujor pyrshah ïa ka MoU sha ka Ingkashari.
“Lada ki MDC jong ka NPP ki la kynran dien, mynta kan shong sa ha ka UDP la kan ïaid neem shakhmat halor kane ka rai bad kumjuh na ka liang ka Congress ruh kan sa shim la ka rai halor kane ka bynta," u la ong.
U Nongaibuit jong ka United Democratic Party (UDP) u Bah Bindo M Lanong u la ong, “ngim pat ïoh ban ïasyllok bad ki MDC ha ka Party UDP hynrei ha ka jingsngew jong nga marwei, ka party ka dei ban ïaid shakhmat ban kyrshan ïa ka rai jong ka Border Committee jong ka KHADC."“Nga sngew ba ka UDP ka dei ban ïaid shakhmat ban ujor sha Ingkashari pyrshah ïa ka MoU namarba lada ngim leh kumta ngin duh ei ïa la khyndew ka shyiap" bynrap u Bah Bindo Lanong uba dei ruh u MDC shu sieh ka Council.
Hynrei ki tyllong khubor kiba la ïoh lum,ki ïathuh ba kane ka jingkylla ktien ki MDC ka NPP, kadei namar ba ki la shah mai bad shah kynhied ha u Nongïalam jong ki u Conrad Sangma, uba long u Myntri Rangbah ka jylla bad uba nongïasoi ïa ka MoU bad ka Assam.
Ki khubor ki ïathuh ba u Conrad mar ïohi ïa kane ka khubor na KHADC ha kaba ki MDC ka NPP ki la ïadon lang, u la bitar bad khot kyrkieh ïa ki ban pynpaw ïa ka jingbym sngewtynnad ïa kane ka jingleh jong ki bad hukum ïa ki ba kidei ban weng noh shisyndon na kane ka jingïarailang.
Shillong, Ïaïong 29: Ka khana jong ka Phan Nonglait shaphang ki kam shlur jong ka Phan Nonglait mynta kan nym sah shuh tang ha ka jingïathuh ktien ne ha ka jingïakhana pateng, hynrei la buh ryntih bad buh kynmaw syndon da ka kot ba la thoh da u Bah Daniel Stone Lyngdoh Nonglait.
Ïa kane ka kot ba la thoh ha ka ktien phareng la ai kyrteng “Ka Phan Nonglait, A Lady Freedom Fighter of India", lane “Ka Phan Nonglait, ka Kynthei Nongïaleh Laitluid jong ka ri India".
La pyllait paidbah ïa kane ka kot mynta ka sngi ha ka jingïalang kaba la long ka jaka treikam jong ka KHADC da u Bah Jambor War, EM Incharge ka Elaka, uba long u Kongsan ha kane ka jingïalang.
Lyngba ka jingpyllait bad ka jingïoh ban pule ïa kane ka kot la tip khambha shuh shuh shaphang ka jingïeng ïaleh ka Phan Nonglait pyrshah ïa ki bor ka sorkar phareng ha Hima Nongkhlaw ha ki snem 1929 haduh 1833.
Lyngba kane ka kot la ïoh jingtip kham bniah shuh shuh shaphang ki kam shlur jong ka.
Baroh shi katta ki paidbah ki la shu tip ba ka Phan Nonglait, ka la riam ïa ki shipai phareng da kaba shu pynbiej ban ai kyiad ïa ki haduh ba kin da buaid bad ka shim bad buhrieh noh ïa ki suloi jong ki bad ki shipai u Tirot Sing, ki la pynïap duh kumba 32 ngut ki shipai u David Scott.
Hynrei kane ka kot ka ïathuh ruh ba kumno ka Phan Nonglait, lyngba kane ka kam shlur, ka la leh ïa kiwei de ki kam shlur ha kaba kala ïalam bad pynkhih mynsiem ïa kiwei pat ki kynthei ha katei ka por ban ïeng pyrshah ïa ki bor shipai ka Hima Bilat haduh lai sien lai wat, hadien ba ka la lait phet na ka jingshah set ha ïing ne ka House Arrest kumba 3 sngi.
Kitei ki snem kiba ka Phan Nonglait ka ïaleh pyrshah ïa ki shipai phareng ryngkat ka jingïatreilang bad u Tirot Sing Syiem, ki jong u Monbhut, u Lorshon Jaraiñ, u Kheiñ Kongor bad kiwei kiwei, ka dang don ha ki rta kumba 30, namar ïa ka Phan Nonglait la kha ha ka snem 1799.
Hynrei ka mynsiem shlur jong ka, ka la ai mynsiem ïa kiwei pat ki kynthei ha Nongmai, ha Nongkhlaw, ha Mairang ban ïeng ïaleh ïa ki bor kiba nabar.
U Bah Daniel ha kane ka kot, u la thoh ba ka Phan Nonglait hadien ba la leh ïa kane ka kam shlur ha ka 2 tarik u Ïaïong 1829 bad ha ka por janmiet, ka sorkar phareng ka la kem noh ïa ka bad set nyngkong ha Mairang shi miet, hynrei ha ka sngi kaba bud la set noh ïa ka ha Nongkhlaw.
Kane ka kot ka ïathuh ba kumno ka jingshah kem jong ka, ka la pynkhih puk ïa ka Hima Nongkhlaw, ha kaba ha ka 4 tarik u Ïaïong 1829, u Tirot Sing bad u paid ïapom uba don kumba 200 ngut ki shipai u la ïeng pyrshah ïa ka sorkar phareng da kaba hiar thma ïa kut jong ka Hima Bilat ha Nongkhlaw, ha kaba kumba 60 ngut ki shipai phareng ki la ïap kynthup ruh ïa arngut ki heh shipai, u Lieutenant Burlton bad u Lieutenant Beddingfield.
Ïa kane ka thma la tip hadien kum ka “Nongkhlaw Massacre", lane ka jingpynïap ba shyrkhei ha Nongkhlaw.
Dei ha kane ka sngi ruh ba ka Phan Nonglait ka la lait phet na ka jingshah set byndi bad ka la pynkhih pat ïa ki lai tylli ki jingïeng pyrshah ki kynthei ne kata ka Women Resistannce ha ka 4 tarik bad hadien kane sa artylli u bnai Jymmang, kawei Mairang bad kawei ha Nongkhlaw.
Ïa kane ka 4 tarik u ïaïong 1829, mynta ka KSU ka la pynlong kum kata ka Khasi Awakening Day ne ka Sngi Kyrsiew Jaidbynriew.
Ka Phan Nonglait, kaba ka shnong trai jong ka, kadei na Nonglait, mynta ha ka hap ha Eastern West Khasi Hills District, bad phet shnong noh nyngkong sha Nongrem ban leit bud ïa u kpa jong ka bad hadien pat ki phet sha Nongrmai.
Kane ka riewshlur ka la im ha kane ka pyrthei tang haduh 51 snem ka rta bad ka la khlad noh ha ka 6 tarik u Nohprah jong ka snem 1850.
Ym tang ba ka long ka briew kaba shlut, hynrei kadei ka samla kaba khlaiñ, kaba trei shitom bad kaba don ka rynïeng rynïot kaba i maiñ bad i lub bha.
U Bah Jambor, haba kren ha kane ka jingpyllait ïa kane ka kot, ula pynpaw ka jingsngewkmen ba u Bah Daniel u la lah ban pynmih ïa ka khana bad ki kam shlur ka Phan Nonglait ha ka dur jong ka kot, kaban long ka jingsah kynmaw pateng la pateng bad kan long ruh ka jingkysriew, ka jingai mynsiem ïa ki longdien ba mynta, khamtam ïa ki samla kynthei bad ki longkmie ruh kumjuh.
Ha kane ka jingïalang ba la pynïaid da Samla Wallamkupar Nongsiej, Vice Prewsident ka KSU Delhi Unit, la ïadon lang ruh u Bah Victor Rani, EM ka KHADC bad kiwei pat kiba la ïadonlang bad ai jingkren, ki long u Pa’iem Phrestar Manik Syiemlieh, Syiem ka Hima Nongkhlaw, Prof.Badaplin War, Head Khasi Dept.
NEHU bad nongjop ïa ka khusnam Padmashree mynta ka snem, Bah P.Sohkhlet, General Secretary Shillong Press Club, Bah Manly Star L.Nonglait, Acting Basan ka Kur Lyngdoh Nonglait, Kong Macdalyne Lyngdoh Nonglait, ksiew pateng ka Phan Nonglait, Bah Samuel Jyrwa, Chairman ka NESO, Samla Lambokstarwell Marngar, President KSU, u Kaushal Goyal, nongmihkhmat ka Penguin, kaba Kompeni ba pawnam ba pynmih ïa kane ka kot bad kiwei kiwei.
Kiba kren na kiba hiar pateng na ka Phan Nonglait, ki la kyntu ïa ki bor sorkar bad District ban pynbna îa ka sngi ïap jong ka kum ka State Holiday ne ka District Holiday, kum ka dak ka jingburom ïa kane ka Riewshlur.
Bun lehse ngi tip halor kiba bun ki jingmyntoi ha ka liang ka koit ka khiah ba ngi lah ban ïoh na kiba bun jait ki jhur.
Hynrei ki don ki katto katne ki jhur kiba jur ka jingdon ki nutrient kiba donkam ban kynthup napdeng ki jingbam ba ngi bam.
Uwei napdeng kum kine ki jait jhur u dei u Palong.
Une u jhur sla jyrngam u dei uba dap ka jingdon kiba bun jait ki nutrient.
U palong u paw ba u don shibun ki vitamin bad ki mineral.
Na ka daw ka jingdap bad don kiba bun ki nutrient u dei uba don ka bor ban ïada na kiba bun jait ki jingpang ba shyrkhei bad ai jingmyntoi ruh ha kiba bun ki liang ka koit ka khiah.
Une u jhur u riewspah ha ka jingdon ki vitamin kum ka vitamin K, vitamin E, vitamin A bad ka vitamin C.Ki Mineral kum ka folate, manganese, magnesium, copper, phosphorus, potassium, iron, potassium bad calcium ki dei kiba ngi lah ban shem ha une u jhur.
Une u jhur u dei u thymmei halor ka jingdon ka iron kumta lada mad ka jingduna ban don ki haemoglobin ka long kaba donkam ban pynthikna ba phin kynthup ban bam lang ïa une u jhur.
Kumjuh ruh ha ka jingpaw ba u riewspah ha ka jingdon ka magnesium u long uba kongsan na ka bynta ka jingmyntoi ki dohksah bad ka jingtreikam jong ki ksaid thied, ka jingpynbiang halor ka jingtied jong u klongsnam, ka jingaibor ïa ka bor met bad ka jingpynbiang ka blood pressure.
Ym tang katta, une u jhur u riewspah ruh halor ka jingdon ka vitamin A kaba lah ban ai jingmyntoi na ka bynta ka sniehdoh bad u ñiuhkhlieh.
Kine harum ki jingmyntoi ba ngi lah ban ïoh na une u jhur :Ka koit ka khiah u klongsnam : Ka Folate kaba don ha une u jhur ka dei kaba lah ban ai jingmyntoi halor ka koit ka khiah jong u klongsnam.
Ka jingdon ka magnesium ha une u jhur ka lah ban pynduna halor ka jingkiew ka blood pressure.
Dei halor kane u paw ba ai jingmyntoi hapdeng kito kiba don ka jingpang klongsnam.
Ka koit ka khiah jong ki Syieng : Une u jhur sla jyrngam u dei u thymmei halor ka jingdon ka calcium bad ka vitamin K.Ka mineral calcium bad kane ka vitamin ki dei napdeng ki nutrient kiba kynsai halor ka koit ka khiah jong ki syieng.
Ki dei kiba lah ban pynjur ka jinglumthup jong ki syieng bad pynduna halor ka jingkdiah jong ki.
Kumta kito ki briew kiba don ka jingpang ba ktah ha ki syieng ba la tip kum ka osteoporosis ki donkam ban kynthup ïa une u jhur napdeng ki jingbam ba ki bam.
Ka jingmyntoi na ka bynta ki khmat : Ka Lutein ka long kawei napdeng ki nutrient kaba kongsan kaba ngi lah ban shem ba don ha une u jhur kaba ïarap ban khanglad halor ka jingpang ba ktah ha ki khmat kum ka cataracts bad lah ban ïakhun pyrshah halor ka jingshah ktah ki khmat hapdeng ba la noh ka rta, kaba long ka daw ba hakhmat ba wallam ka jingmatlah jong kiba bun ki tymmen briew.
Kumjuh ruh ka jingdon ka vitamin A ha une u jhur ka ïarap ban pynkoit naka jinglong tyrkhong jong ki khmat, ka jinglong dait bad ka jingdon ka ulcer.
Ka jingmyntoi halor ka jingtylliat jingbam : Ka jingkynthup ban bam ïa une u jhur ka dei kaba lah ban ai jingmyntoi halor ka jingtylliat jingbam, ka ïada n aka jingeh kpoh bad kyntiew ka koit ka khiah jong ki nier tylliat jingbam.
Phi lah ban kynthup ïa une u jhur hapdeng ka jingbam ki sandwich, ka syrwa, ka jingkhleh ki jhur im ne kum uwei napdeng ki jingbam ba lah ban pynkdang.
Ka jingriewspah ban don ka Fiber : Une u Jhur palong u dei uba riewspah ha ka jingdon ka fiber uba ïarap halor ka jingtehlakam ka jinglong thngan bad khanglad na ka jingbam palat ha ka bam kaba bud.
Ka Fiber ka dei kaba ju paw ba don jingïadei ruh halor ka jinglah ban pynhiar ka jingkhia hapdeng ba ka lah ban pynneh ka jingkdang.
Ka koit ka khiah jong ka sniehdoh : Kumba long lang kiwei pat ki jhur sla jyrngam, une u jhur u dap da ka jingdon ki antioxidants, kiba paw ba ki long kiba kongsan n aka bynta ka jingheh jingsan jong ki cell ha ka sniehdoh bad kyntiew ka koit ka khiah ka sniehdoh.
Kiwei de ki jingmyntoi ba lah ban ai n aka bynta ka sniehdoh ki kynthup halor ka jingjur ban pynmih ki collagen, kiba ïarap ban pynkhlaiñ ïa ki capillaries n aka bynta ka sniehdoh kaba jlih.
Ha kajuh ka por kine ki dei kiba ïarap ruh ban pyllait na ka jingmih ñiangmong, ka jinglong sti ka sniehdoh.
Ka Vitamin A kaba don ha une u jhur ka ïarap ban pynneh ka jinglong sngem ka sniehdoh bad ïakhun pyrshah ka jinglong tyrkhong bad na ka psoriasis.
Bengaluru, Ïaïong 30: Ka Preeti Gulia kawei na ki khun kynthei jong uwei u nongrep jong ka Bengaluru kaba mihkhmat ïa ka Maharshi Dayanand University ha ka Khelo India University Games 2021 kala khur ïa ka takma Ksiar kaba la pynurlong ïa ka jingthrang u kkpa jong ka.
Shwa ban leit ïakhun sha katei ka lympung u kpa jong ka Preeti Gulia u la pynpaw ha ka ba u kwah ba kan wanrah sha ïing ryngkat ka takma ksiar.
“Khun sa ïalehkai bha bad sngewbha ban wanrah ryngkat ka takma ksiar mynta ka kynti.
" ong u kpa jong ka Preeti Gulia.
Kumta da kaba pynliem ïa ka Unnati Sharma jong ka Lovely Professional University ha ka kyrdan ïakhun ba 63kg ha ka final jong ka jingïalehkai Judo ha ka sngi Thohdieng, ka Preeti ka dap da ka jingsngewkmen.
“I pa i la ong hanga tang kane kawei, ïalehkai bha bad wanrah takma ksiar ha kane ka kynti ba mynta.
Kadei lyngba kine ki kyntien jong ki pa kaba la ai mynsiem ïanga ha ka final.
"Ha ka jingïalehkai Khelo India University Games kaba lah dep ha KIIT, Odisha, ka Preeti kala jop takma rnong ha kajuh ka kyrdan ïakhun.
“Tang ha ki 25 sngi, nga la rem ha ka Unnati ha ka All India University.
Nga la rem hakhmat jong ka ha ka Junior Nationals ruh kumjuh.
Kumta, ban jop pyrshah ïa ka ha kane ka Khelo India University Games kadei kaba kyrpang na bynta jong nga.
"Ka Preeti kaba dei na District Rohtak, Haryana, kam pat ïoh jingithuh ha ka liang ka imlang ka sahlang.
Ha ka jingshisha dei kiba haïing hasem kiba la kyrshan ïa ka sap kaba don kum ka nongïalehkai Judo bad ka la kiew bha ha kane ka kam ïalehkai.
“Nga don ka hynmen bad u para shynrang, hynrei kiba haïing ki kheiñ beit kum la ki khun lajong, bad kim ju khanglad ïa nga ban pynleit jingmut ha ka jingïalehkai Judo.
Watla duna ha ka liang ka pla tyngkam kila pynthikna ba ngan ïoh lut baroh ki jingdonkam ban kylla long ka nongïalehkai Judo kaba tbit bad ngan aiti lut ïalade ban pynlong ka jingsngew sarong na bynta jong ki," ong ka Preeti.
Kane ka jingjop kala pynlong ïa ka Preeti ban jop ruh ïa ki jingmynsaw ban khur ïa ka takma ksiar.
“Nga la mynsaw ka khohsiew ha u 2017, bad ha u 2018 nga la shah puid.
Ha ka jingïalehkai senior hala ka jong ka jylla kaba dang shu dep shen, nga la mynsaw biang ka khohsiew.
Hynrei ngam kwah ban duh noh ïa kane ka lad ban ïalehkai bha ha ka KIUG 2021, kumta nga la teh skhem bha ïa ka khohsiew kumta mynta ka sngi ngam pat da lah bha ban pynkhun ïa ka khohsiew.
Ngam ju pynsngap ïa kiei kiei kiba wan jia.
Nga kwah beit ban jop," ong ka Preeti.
Ka Preeti kala buh ka thong ban wanrah takma ruh ïa la ka ri ha kiwei pat ki jingïalehkai.
“Nga kwah ban long ka lahduh ha kane ka kyrdan ïakhun bad ngan aiti lut met bad mynsiew ban kynjoh sha kane ka kyrdan.
Haduh mynta, nga la ïashim bynta tang shisien ha ka jingïalehkai international bad kane kadei ha ka Commonwealth Championships.
Ka thong nangne shakhmat ka long ban khur takma na bynta la ka ri India," la ong ka Preeti.
Nongstoiñ, Ïaiong, 30: Ka jingdon jong ka Community Health Centre ha Mawthengkut ha kine ki sngi imat kam don jingmut shuh, namar bun ki paidbah khamtam eh kiba pang ba shitom bad donkam jingiarap kyrkieh, ki ïakynduh shibun ki jingeh na ka daw jong ka jingduna Doctor ha katei ka jaka sumar, namar haduh mynta don tang uwei u Doctor sorkar bad uwei u Doctor Ayush.
Katto katne ki nongshong shnong ki bym kwah ban pynpaw kyrteng ïalade haba pyntip ha u nongthoh khubor, ki la ong ba haba leit shim dawai na katei ka jaka sumar hap ban ieng laiñ da ki bun kynta.
Haba la leit ban jurip ïa katei ka jaka sumar, la lap ba ki nongwan shim dawai ki duna haduh katta katta bad ki don tang kumba katto katne ngut kiba wan ha katei ka jaka sumar.
Halor ka jingduna Doctor ha katei ka jaka sumar la ïoh ban ïakren bad u bah S.Rynñiaw, u la ong ba na ka por sha ka por ki sengbhalang kiba treikam hapoh Mawshynrut ki la leit ban ïakynduh ïa ki heh sorkar ban dawa ba kan pynbiang Doctor ha katei ka jaka sumar, hynrei haduh mynta ka sorkar kam shym la sngap satia.
U la ong ba naduh ba ka Doctor C.Sangma ka la shah pynkynriah noh na katei ka jaka sumar, ki paidbah kiba pang ba shitom kim da kham sngew tynnad shuh ban leit phah sumar ha katei ka CHC.La ïoh ban ïakren ruh bad ki nongshong shnong ha katei ka thaiñ, ha kaba ki la ong ba lada la sorkar kam pynbiang ïa ki Doctor ha katei ka jaka sumar, ki paidbah kim sngew myntoi satia ban leit namar naduh ka rukom check ïa ki nongpang ruh kam biang nalor kata ka rukom ai dawai ruh kam biang.
Ki la kam ruh ba haba leit phah check up, ki shu kylli ia ka jingshitom bad sa ai da ki slip ban leit thied na shabar.
Lada ka long kuntei kam don jingïapher lada shu leit sha ki Pharmacy ruh namar ka long mar katjuh.
Ha kajuh ka por ki la ong ba ha kine ki sngi lei lei naduh ba ki don ki nongtrei ha katei ka jaka sumar kiba la ïabit ïa u khñiang jingpang Covid 19, bun ki paidbah kim kwah satia ban leit shah sumar namar ki sheptieng.
Haba ïakren bad u bah Sranly Rongrin President ka HYC Mawshynrut Circle, u la kubur ba ka long kaba shisha ba ki don shibun ki jingduna ha katei ka jaka sumar.
U la ong ba ka la donkam ba ka sorkar kan phah Doctor biang sa kumba ar ne lai ngut, namar haba phai sha ka jingdon briew ha katei ka thaiñ ka la palat ïa ka lai phew hajar ngut.
Kumta lada ki Doctor ki duna, kan buh ïa kiba pang ba shitom ha ka jingeh kaba khraw.
Ka mat ïakren halor u pud u sam kadei kawei na ki mat jong kine ki sng ne ka ‘topic of the day’.
Haba kyrtiang dien tiak sha ki sngi shuwa jong ka jingïasoi ïa kata ka MOU hapdeng jong ki arngut ki Myntri Rangbah ka Jylla Meghalaya bad Jylla Assam, shisha ki paidbah ki dap da ki jingsngew khie im pat ban ïoh sngew ïa ka jingshim khia jong kane ka sorkar MDA ban shim ïa ki lad ki lynti ban pynbeit noh ïa u pud u sam hapdeng ki ar jylla.
Ka long kaba dei hok ïa ki paidbah nong shnong shnong khamtam jong ka Jylla Meghalaya ban khmih lynti ia kiei kiei kiba bha kumba ka Jylla ka la kynjoh artad sha ka jingdap 50 snem ne ka Jubili Ksiar jong ka jingïoh ïa ka jylla ba pura.
Hynrei hadien ba la dep ban pynbna ba la ïasoi ïa ka MOU kiei kiei ki kylla dang kumwei pat bad ki la mih shibun ki jingbymhun.
Hato kane ka pyni ba wat hadien 50 snem ka sorkar ka dang sah khynnah bad phiel ban pyndep ïa ki kam ha ka rukom kaba beit bad ïa hun lang da baroh?Ka kam khyndew kam shyiap ka dei ka kam kaba khia bad kaba jwat bha ïa baroh bad ka jingbakla halor kane ka wanrah ïa ka jingïa sngewsih wat shi ïing shi sem, para marja marpa bad katno tam leh da ki shnong bad da ki hima.
Ha ka jingshisha kat kum ba la ïohi ka sorkar ka la pyrshang ban leh ïa kaba bha eh ban don ïa kita ki Border Committee na ka bynta ban ïasyllok bad ki Hima bad ki shnong ka thaiñ khappud.
Hynrei kat kum ba lah ban ïohi ha ki khubor ki paidbah wat kat hapdeng jong katei ka jingshim khia jong ka sorkar ruh la kynnoh ba ki dang shah shet kylla hi ha ka sorkar.
Ha kawei na ka jingkren la ïohi ba ka sorkar ka la shim da karai kaba da kumwei pat kata da kaba bud ïa ka jingsorjamin jong u snem 2011 bad lada ka long kumta ka mut katei ka jingsor jamin jong ka sor ka la dep long lypa kaba ka bym ïahap kat kum ka mon jong kito kiba shah ktah ha ka MOU.Hynrei ka shu lah ban long ba ha katei ka snem 2011 kam ktah ïa ki namar ba kam pat dei ka rai pynbeit pud ban ïoh ne duh nong.
Ha kaba ïadei bad katei ka kam pynbeit pud na ka bynta ki riew paidbah ki bymdon jingtip ei ei halor ka jinglong jingman uta u pud u sam ki dap da ka jinglyngngoh ban ïohi bad ki paidbah ka thaiñ khappud ki kynnoh bad ka sorkar ka la shet kylla, ba la lilam ïa ka khyndew ka shyiap sha ka jylla assam bad kumta ter ter.
Katba na ka liang jong ka sorkar MDA, ka kam ba ka la leh ïa kaba bha tam kaba baroh ki sorkar kiba la bat ïa ka bor synshar ha ka jylla ha kine ki 50 snem kim shym la lah ban leh ei ei.
Bad la ïohi ba khatduh ka sorkar katkum ka jingkren jong u Myntri Rangbah bad ruh u Symbud Myntri Rangbah ki la ong ba kin ym lah da lei lei ban phai dien biang halor ka MOU, hynrei ki paidbah ki hima ka thaiñ khappud bad ruh katto katne ki MDC ka KHADC ki la ong ba kin ïaid beit shakmat ban wad ïa ka jingbishar hok na ka ïingbishar Supreme Court badon burom ka ri India.
Kum ki riew paidbah, ka long kaba sngew lyngngoh shibun eh ba kumno ki paidbah kim hun, hynrei ym sngewlah ban ong ba ki paidbah kin bakla bad ka long kaba jnang katta katta lada ka sorkar ka shet kylla shisha.
Baroh ki nongshnong shnong ka jylla Meghalaya ki dang ap kyrmen ïa kane ka sorkar MDA, hynrei kaei kaba la mih na ka jingiapynbeit pud ka wanrah u dak jingkylli uba heh bha ?Ka long ka jingai jingmut ïa ka sorkar, namar ka dei hi ka sorkar kaba lah ban leh ïa kiei kiei kiba bha, ym dei ki paidbah namar ba ka sorkar hi ka dei ka bor jong ki paidbah.
Kumta ïa kino kino ki rai bad jingïabeit dei ban shim da ka rai paidbah ne ka HEARING ban biang lut da baroh ki sakhi satar, shuwa ban jam sha ka MOU kaba arwat khamtam lei ka Langpih bad ruh ka Block I & II, nalor kiwei pat ki thaiñ khappud.
Ka jingpynbeit pud na baroh ar ki liang kan long nyngkong shuwa hakhmat ki paidbah bad hadien kata lah ban ïasoi ha ka rukom jong ka aiñ khnang ba kan ym mih shuh kano kano ka kynrum kynram hadien habud.
Ki paidbah ki lah ban bakla ruh hynrei ka sorkar kam dei ban bakla pynban ka dei ban pynbeit ïa ki jingbakla jong ki paidbah ym dang kaba ïaid lait na ki hynrei ba kin ïoh hun lang bad lait na kino kino ki jingiakhih kumba ka long mynta.
Nongstoiñ, Ïaiong, 30: Ka jingput rongsing jong ka sorkar kmie ban pynpoi ïa ka bording jingshai ha man la ki thliew Ïing jong ki nongshong shnong jong ka Ri India baroh kawei, imat ka la shu long tang kum ka kyntien, kaba la shu ong hana kin leh kumne, kin leh kumtai.
Hynrei ka kam pat kam shym la long kumba la ïoh sngew.
Lah ban pynshisha ïa kata lyngba ki san shnong kiba ha ka thaiñ Umshynrut, kiba la mad ïa ka jingshong dum khlem bording mynta lah kumba saw snem kynthih.
Kata ka long naduh ka 31 tarik u bnai Lber snem 2016 bad haduh mynta mynne ruh, ym pat don ka jingmaramot wat tang shisien bad ïa ka ka daw jong ka jingshah ot noh ïa ka bording ym shym la lah ban tip.
Kitei ki san shnong ki kynthup ïa ka Tlon, Umjajew, Photjalei, Mawjeiñlang bad Umshynrut.
Haba ïakren bad u nongthoh khubor, ki nomgïalam shnong bad ki riew rangbah, ki la pynpaw ba kala ktah ruh ïa kiba pang ba shitom, namar ka jingbymlah ban treikam bha ka CHC namar ka jingbymdon ïa ka bording ilektrik.
Ki nongïalam ka synjuk ki nongsynshar shnong hapoh ka shatri jong ka JAC ki san shnong Umchynrut Area, hapoh ka jingïalam jong u bah Kitboklang Sangriang Shongknor ki san Shnong bad bah Brostar Tyrsa Secretary, ki la pynpaw ba dang shen ki la leit ruh ban ai jingthoh biang ha u Executive Engineer jong ka MeECL Nongstoiñ Division West Khasi Hills District, kumjuh ruh la ai kopi ha u nongmihkhmat jong ka thaiñ.
U Secretary ka Synjuk u bah Brostar Tyrsa haba ïakren bad ki nongthoh khubor, u la pynpaw ïa ka jingsngewdiaw kaba jur ba ki paidbah nongshnong shnong katei ka thaiñ ki la mad ïa ka jingshong dum kaba la palat saw snem namar ka jingduh noh jong ka bording ilektrik.
Shuh shuh, haba batai bniah halor kane ka jingeh, u la ong ba na ka liang jong ka synjuk, ka la dep ban ai da ka jingthoh sha u E.E ka tnad MeECL Nongstoiñ Division ha u snem 2010, 2012 bad 2014 bad lyngba kitei ki lai tylli ki jingthoh na ka liang jong ka ophis, ka la phah ïa ki nongtrei ban wan peit bad ban shna ïa ka bording kaba la ïoh ruh lyngba ka skhim RGBBY.U la ong ba naduh ba la wan poi bording lyngba katei ka skhim, ka shnong ka la ïoh ban mad ïa ka jingshai tang kumba saw bnai ei ei.
Hynrei naduh ka 3 tarik u Lber 2016, kitei ki shnong ki la mad biang ïa ka jingshong dum, na ka daw ba la shah ot noh ka bording.
U la ong ruh ba ïa ka daw jong ka jingshah ot, kim shym la tip satia bad ki la hap ban mad ïa ka jingshong dum haduh mynta mynne.
Ka jingbym don ïa ka bording, ka la ktah haduh katta katta ïa ki paidbah nongshong shnong, khamtam ïa ki khynnah skul.
Nangta ka la ktah ruh ïa kiba pang ba shitom, namar ka jingbym lah ban treikam bha ka CHC na ka jingbym don ïa ka bording ilektrik.
Na ka liang jong ki paid nongshong shnong jong katei ka thaiñ, ki la kyrpad ïa ka sorkar bad kumjuh ïa ka tnad MeECL, ba kin phai khmat lem sha katei ka thaiñ ban pynïoh pat ïa ka bording.
Nongstoiñ, Ïaiong, 30: Ka FKJGP Nongjri Area Unit, ka la leit ban ïakynduh ïa u SDO PWD road Sonapahar Division ban pynpaw ïa ka jingsngew bynñiaw halor ka jingjot palat ka surok na Riangsih sha Nongjri.
Ha kane ka jingïakynduh jong ka seng bad u SDO, u ne u ophisar u la kular ban sa shimkhia ïa kane ka kam bad ruh ban leh ïa kaba donkam.
Namar kane ka surok lah dep mynta hynrei ki dang don ki jaka kiba lah sniew biang.
Kane ka wanrah ka jingeh ïa ki nongleit nongwan khamtam eh ïa kiba don hapdeng ka met ba shitom.
Kane ka surok ka long ka budlum ïa kiba bun ki nongshong shnong kiba wan bylla bad wan iew Sha Riangdo.
Lada kane ka surok ka biang, kan wanrah ka jingmyntoi kaba khraw ïa ki nongshong shnong.
Ha kane ka sngi la ïa don lang u bah Michael Marbaniang General Secretary FKJGP Nongjri Area Unit, bah Barnabas bad kiwei pat ki dkhot na Nongjri bad ruh lah synran kang da u bah Teilang Nongkseh Vice President bad u bah Eveningstar Marthong General Secretary FKJGP Mawshynrut Circle.
Mawkyrwat, Ïaïong, 30: Kum shibynta ban wanrah ïa ka khuid ka saba ha ki sawdong sawkun bad khamtam eh ha ki um ki wah, ka Khasi Students’ Union (KSU) jong ka South West Khasi Hills District Unit lyngba ka Environment Cell ha ryngkat ka Dorbar Shnong Mawkyrwat, ki Seng Samla Shnong bad ka South West Khasi Hills District Swimming Association (SWKHDSA) lem ruh ka jingïasnohlang jong KSU Mawkyrwat Circle mynta ka sngi ka 30 tarik u Ïaïong, 2022 ki la ïoh ba pynlong ïa ka jingïapynkhuid ïa ka Phot Umnew kaba don ha South West Khasi Hills District.
Ka jingthmu jong kane ka program ka long ba lada peit ïa kane ka wah kam pat da donkam eh ban pynkhuid namar ka dang ha ka ïa ka jingkhuid jingsuba, hynrei shwa ba ka por kan dier bad ba kan long ruh ka jinghikai na ka bynta ki paidbah jong ka dong ka thaiñ kiba ju pyndonkam ïa kane ka wah ha kiba bun ki bynta.
Shuh shuh ka long ruh ha kajuh ka por ba kum ki samla ki kwah ban leh ei ei bad ban pyni ne ban pynpaw ha ka pyrthei ba ka donkam eh mynta ban don ka jingpynkhreh lypa ne ban tyngkai ïa ki um ki wah namar ïoh ba ka por kan poi ba kine ki wah ha ki jaka jong ngi kin long kum ki wah kiba don ha Nongbah Shillong kata ka Wah Umkhrah bad ka Umshyrpi kiba la i sait met ban peit ruh namar ka jingjakhlia jong ki.
Namarkata, kata shwa ban kan jia kine kiei kiei kum ki samla jong ka Khasi Students’ Union (KSU) ki pynlong khnang ïa kane ka program ban pyni ba ka jingkhuid jingsuba ne ban tyngkai ïa ki um ki wah ka long kaba donkam haduh katta katta, namar dei na kane ka wah ba kiba bun tylli ki shnong ki pyndonkam ban ring um ba pyndonkam ban dih ïa ka bad ha kajuh ka por ha kane ka jaka ruh kiba bun ki paidbah na kylleng ki jaka ki ju pyndonkam ruh ban saitjaiñ.
Lyngba kane ka program ba la pynlong da ka KSU ka kyntu ruh na ka bynta ki paidbah na kylleng ki jaka ba haba ki wan ha kane ka wah ban pyndonkam ha kiba ki bynta ki dei ban long kiba husiar bad phikir bha da kaba long borabor kiba lehkhuid da kaba kin nym ai lad ba ka mynsiem kaba biang ïa lade ka don ha ki hynrei haba leh ïa kano kano dei ban da pyrkhat namar ka mynsiem biang tang ïa lade ka long kaba bakla.
“Lada ki mih na ïing ryngkat ki jakhlia ba ki thmu ban wan bret ha kane ka wah kata ka long ka bym dei" bad kaba donkam ka long ba haba ki wan saitjaiñ ne wan sum ha kane ka wah ki dei ban buh shi jaka ïa ki jakhlia kum ki plastik, ki jingsop khyllung bad kiwei kiwei khnang ba kan nym pynjakhlia ïa ki um bad ïa ki sawdong sawkun.
Ki nongkren ha kane ka sngi ki la pynpaw ka jingaikhublei na ka bynta ka KSU jong ka South West Khasi Hills District Unit kaba la ïoh ban pynlong ïa kum kane ka prokram kaba long kawei na ki bynta ban ïai hikai na ka bynta ki paidbah jong ki shnong bapher bapher ba ka jingkhuid jingsuba jong ki um ki wah bad ki sawdong sawkun ka long kaba donkam.
Ha kajuh ka por ki la ong ruh ba ki ai ka jingkyrshan kaba pura na ka bynta ka KSU kaba la pynlong ïa kane ka prokram ba kim dei ban pynlong tang mynta ka sngi hynrei ai ba kin dang ïa bteng na kawei ka por sha kawei pat khnang ba kan long ka jinghikai ruh ïa ka pateng ka ban wan.
Ki la ong ruh ba lyngba kane, kan long ka jingkyrsiew thiah ruh ïa kiba bun balang kiba ju pyndonkam ïa kane ka Phot-umnew ne wah sala bad ba kin sumar ïa ka jinglong kyrpang jong kane ka wah, namar kane ka wah ka dei u klongsnam ba kiba bun bad ka dei ruh ka wah um kaba im na ka bynta kiba bun ki shnong kiba pyndonkam ban ring um.
Namarkata, ki ai ka jingkyntu ïa ki paidbah ba kim dei ban leh tohmet hynrei ai ka kti kamon ka kti kadiang ban ïatreilang ban wanrah ïa ka khuid ka suba ha kane wah.
“Lada kane ka wah kan jakhlia ne kan jaboh, kan sa poi ka por ba ngin sa mad ïa ki jingeh bad hangta ngin sa lynñiar", ong u President ka Seng Samla Shnong Mawkyrwat, bah Kitborsing Lyngdoh Marshilong.
U Vice President ka South West Khasi Hills District Swimming Association, bah K.L.Lyngdoh u la ong ba kane ka por ka dang dei ka por kaba biang eh ban shim ki lad ki lynti ban ai ka jinghikai ha kiba bun ba ki dei ban sumar khuid ïa ki tyllong um, namar lada ka la long kum ki wah ha ka Umshyrpi bad wah Umkhrah ka la shem shitom ban pynkhuid ïa ki.
“Ka kam ka kren khamjam ban ïa ka ktien", ong u bah Lyngdoh bad ai ba kane ka kyntien kan long ka jingkyrsiew na ka bynta kiwei de ki para samla jong ka dong ka thaiñ ba kim dei ban shu heh nia tang ha ki social media hynrei na ka bynta ka bha miat jong ka dong ka thaiñ ki dei ban ïa mih shakhmat ban trei ne ban ïasnohktilang ban wanrah ïa ka khuid ka suba ym tang ha ki um ki wah, hynrei wanrah ïa ka khuid ka suba ruh ha kiba bun ki bynta jong ka imlang ka sahlang kum ha ka bam ka dih kiba lai phew jait kiba la ktah bha ïa kiba bun ki samla.
U Myntri jong ka Shnong Mawkyrwat, bah R.R.Lyngkhoi u la ong ba ka jingshim jong ka KSU ban pynlong ïa kane ka jingpynkhuid ka long na ka bynta ka jingbha jong ki paidbah ym ka jingmyntoi jong ki.
Kumta u la ai ka jingïaroh ba da ka jingshimkhia jong ki khun samla ban trei na ka bynta ka jingbha kane ka wah ruh kan sa long kaba itynnad bad kaba khuid ba suba.
Kumta u la pynpaw ba haba ki trei na ka bynta kaba bha, kum ka shnong ruh kan ai ka jingkyrshan ba pura, hynrei lada trei tang ka myntoi ka mala de ne na ka bynta shimet kata kam long kaba dei.
Ha kane ka sngi shwa ban sdang ka jingïapynkhuid la ïoh ban pynlong ka jingïalang ba lyngkot ha kaba u Environmental Secretary, u Plosborlin Kharkahrin u la pynïaid.
Ki nongkren ha kane ka sngi ki long u President ka Seng Samla Shnong Mawkyrwat, bah Kitborsing Lyngdoh Marshilong, u Junior Executive Engineer ka PHE Mawkyrwat Division, bah P.Myrthong, u Vice President ka South West Khasi Hills District Swimming Association, bah K.L.Lyngdoh, u Myntri jong ka Shnong Mawkyrwat, bah R.R.Lyngkhoi.
Nongstoiñ, Ïaiong, 30: Ka jingpynlong ïew ha ki ar jaka ha Langpih man ka sngi thohdieng, ka la pyntlot ïa ka khaïi ka pateng ka ïadie ïa thied, namar ki paidbah nongleit ïew leit hat, ki siew ki tda ym tang na kawei ka jaka, hynrei ki leit siew leit tda na baroh ar jaka, khyndiat na kawei ka jaka bad khyndiat na kawei ka jaka.
Nalorkata kiba bun ki nongthied nongpet na kitei ki ïew ki dei ki Khasi ba kynthup naduh ki nongshong shnong ha katei ka thaiñ bad ki bym dei na katei ka thaiñ ruh.
Lah ban kdew hangne ba ka jingdon jong ki ar tylli ki ïew ha katei ka jaka, kata ka ïew kaba la seng da ki Khasi naduh ki phew snem bad kawei pat ka dei ka ïew kaba la seng da ki Nepali katto katne bnai mynshuwa, ka dei tang hadien ba ka sorkar ka la pyntreikam ïa ka khangdam.
Ha kaba ïadei bad ka jingdon jong kitei ki ar tylli ki ïew, ki rangbah Khasi kiba dei ki nongpynïaid ïa ka ïew Langpih, ki la ong ba ki la pyntip sha ki nongpynïaid jong ka ïew ba la seng da ki Nepali, ba kin ïakynduh lang bad ban ïakren ba ka jingpynlong ïew ha kajuh ka sngi kam long kaba sngew tynnad, namar ka thied ka pet ka tlot ha kawei ka liang bad ka khlaiñ ha kawei pat ka liang.
Kumta na ka bynta ba baroh ar tylli ki ïew kin ïaid bha, ki la kyntu ïa ki nongpynïaid jong ka ïew ba la seng da ki Nepali ba kin pynkylla bad kin pynlong noh ha ka sngi lah sngi u Blei bad ka ïew jong ki Khasi pat ka long beit ha ka sngi thohdieng kumba ka ju long namar ba la pynbeit naduh ba la sdang ban seng.
Kitei ki rangbah ki la ong ruh ba ka jingïakren kam shym la poi shaei shaei namar ba na ka liang ki nongpynïaid ïa ka ïew jong ki Nepali, ki la ong ba kim lah shuh ban leh ei ei, namar ki la dep pynbit pynbiang ïa ki kot ki sla sha ka sorkar Assam ba katei ka ïew kan long beit ha ka sngi thohdieng.
Ki la ïathuh ba na ka bynta ban pynlong ïa katei ka ïew ki hap ban siew shuwa ïa ka khajna sha ka sorkar Assam haduh hynriew phew hajar tyngka.
Haba twad jingmut na ki katto katne ki nongshong die jingdie kiba wan kit ïa ki mar ki mata na Assam, ki la ïathuh ba ki pulit Assam kiba don ha Langpih ki ju wan khang lynti ïa ki ba kin leit sha ka ïew ba la seng da ki Khasi bad kim shah wat ïa ki kali ba kin leit buh ïa ki mar ki mata.
Nalorkata ki la ïathuh ruh ba lada ki phet na katei ka ïew jong ki Nepali, ki dawa ba ki dei ban siew haduh lai phew hajar tyngka uwei u nongdie jingdie.
Nongpoh, Ïaiong 30: Ban shim ïa ka bynta na ka bynta ban pynneh pynsah ïa ka khlaw kur bad ha kajuh ak por ban ïada ïa ka mariang kaba dei na kajingpynjot pathar ha kine ki snig kiba mynta, ka Kur Khymdeit Nongtluh Mathan ha Ri Bhoi mynta ka sngi ka la pynlong syndon da ka jingthung dieng ha ka khlaw kur kaba don hapoh ka shnong Umkon ha Ri Bhoi District.
Ïa kane ka jingthung dieng ba la pynlong da ka Kur Khymdeit Nongtluh Mathan ha Ri Bhoi la ïalam da u Bah Donbok Khymdeit, uba dei u kñi ka Kur Khymdeit bad la don lang ruh da u nongaibuit ka kur Khymdeit, u bah Flying Khymdeit, u Bah Sterin Khymdeit kum u President ka kur, u Bah Strey Khymdeit, Secretary kur bad ryngkat kiwei kiwei ki dkhot jong ka kur Khymdeit ba hap ha ka Nongtluh Mathan ha Ri Bhoi.
Ha kane ka sngi, ka kur Khymdeit Nongtluh Mathan ka la lah ban thung ïa ki dieng ha ka khlaw kur kaba la kot sha ka 400 tynrai ki symbai dieng bad kum ka kur Khymdeit ka ai ruh ka jingkhublei kaba kyrpang ïa ka tnad Social Forestry ha Ri Bhoi kiba la kloi ban ai ïa kine ki symbai dieng b akum ka kur ka la lah ban thung kyrpang hapoh ka khlaw kyntang jong ka kur Khymdeit.
Haba kren ha kane ka sngi, u Bah Donbok Khymdeit, Kñi ka Kur Khymdeit, u la ong ba kane ka jingshim ka kur Khymdeit ha ka sienjam ban pynlong ïa ka jingthung dieng hapoh katei ka khlaw kyntang ka kur, ka dei ka jingangnud ka kur Khymdeit ban pynneh pynsah ïa ka khlaw kyntang jong ka kur kaba long ka jingmyntoi jong ki para ki pyrsa hadien habud.
U la ong ruh ba kum ka kur Khymdeit ka don ruh ka jingangnud ban pynlong ïa kane ka khlaw kum kata ka khlaw kyntang jong ka kur (Sacred Grove), ha kaba ha kine ki sngi la ñiar ban lap ba dang don ki khlaw kiba heh bad kiba rben hapoh ka jylla bad khlem pep lada ngi lah ban pynneh pynsah ïa ki dieng ki siej kiba don hapoh kane ka khlaw ngi lah ruh ban pynneh pynsah ïa ki mrad bapher bapher ha kaba ha kine ki sngi bun ki la duh jaid na ka daw ka jingpynjot pathar palat ïa ki khlaw ki btap.
Namarkata, u la bynrap ruh da kaba ong ba ka Kur Khymdeit kan dang ïai sumar sukher ïa kane ka khlaw bad kum ka Kur Khymdeit hi baroh kawei kin don lang ka jingïatrei lang na ka bynta ban pynneh pynsah ïa kane ka khlaw ba kyrpang jong ka kur, namar lada ngi lah shisha ban ïada ne pynneh pynsah ïa kane ka khlaw ka don ka jingkyrmen ïa ka kur bad khamtam ha kaba ïa dei bad ka jingpynneh pynsah ïa ki khlaw ki btap kiba long pat ka nuksa na ka bynta kiwei ba ki dei ban don ka mynsiem jong ka jingïatrei lang ban ïada ïa ka mei mariang, la bynrap u Bah Donbok Khymdeit, Kñi ka Kur Khymdeit na Nongthluh Mathan ha Ri Bhoi.
Nongpoh, Ïaiong 30: Ban ïa tynrong lem ïa ki jingjia ba sngewsih ba la kynduh da kawei ka longïing ha ka shnong Mawskeilum ha Ri Bhoi kiba la duh noh ïa ka ïing ka sem da ka jingshah bam duh ha ka ding, ka HYC Ri Bhoi Sepngi ha ka sngi Thohdieng ka la leit ba kner lem da ki jingïarap sha katei ka longïing.
Na ka liang ka HYC Ri Bhoi Sepngi ka la synñiang ïa katei ka longïing haba leit ban ai jingïarap ka la ïarap da u khaw, ki tiar ïing kum ki khiew ki siang, kaba long shi bynta ba kum ka seng ka don kajingsngewkhia hadien ba katei ka longing ka la duh lut ïa ki jingdon jingem na ka jingshah bamduh ha ka ding.
La ïalam ruh ha kane ka sngi ban leit aiti ïa kitei ki marbam bad ki khiew ki siang da ka jingïalang u samla John Makri, Publicity Secretary ka HYC Ribhoi Sepngi ha ryngkat ka jingdon alng u samla Budiman Rympei bad i Aiborlang Ryntathiang lem bad ka jingdon lang u Sordar ka shnong Mawskeinlum, u Bah Dral Pator.
ha ryngkat ka jing donlang u Sordar jongka shnong Mawskeilum, u Bah Dral Pator.
Ha kawei ka bynta, ka seng HYC Ri Bhoi Sepngi ka la kyntu ruh ïa ki paidbah ka dong bad ka thain ba kim dei ban thang khlaw pathar bad busien kane ka wan rah kajingjia ba sngewsih tang na ka daw ka jingleh khlem akor ban shu thang ïa ki khlaw ki btap bad kum ka seng ka pan ruh ka jingïatrei lang na ka bynta ban khanglad ïa ka jingthang khlaw kaba pynjot ym tang ïa ka mariang bad kane bunsien ka wan rah ruh ki jingjia ba sgewsih ban shu pluh ei ki ing ki sem jong ki nongshong shnong.
Jowai, Ïaïong 30: Ka Khasi Student Union (KSU) West Jaiñtia Hills District Unit ha ka miet jong ka 28 tarik kala hiar sha CHC Ummulong haka por shiteng synñia, hadien ba la ïoh ïaka jingujor na kawei ka longkmie ba katei ka CHC kam pdiang satia ïa i khun jong katei ka longkmie hapoh katei ka jaka sumar sorkar.
Hadien kane mar mar ka seng kala leit mih sha katei ka jaka sumar khnam ban lap ïa ka jingshisha bad ha ka jingïakren ha katei hi ka miet na ka liang ki nongtrei bad ki Doktor jong katei ka jaka sumar kila ai shibun ki daw bad ka jingbym biang ki jingdonkam hapoh ka CHC.Kumta ka seng kala maham jur ïa katei ka jaka sumar khamtam ïa ki nongtrei bad Doctor da kaba kila pyntip ba kane ka dei ka sien ba khadduh ba kum kine ki jingjia kim dei shuh ïaki paradoh parasnam.
Ka seng kala kren shai lada ka dang lap sa shisien kum kine ki jingjia na ka liang ka seng kam ban se ban leh syndon da ka kam kaba tyngeh pyrshah ïa ki nongtrei katei ka jaka sumar jong ka CHC Ummulong da ka ba khang tala noh syndon ïa ka.
Nongpoh, ïaiong 30: U MLA ka Umsning Constituency u Bah Jason S Mawlong mynta ka sngi u la lah ban plie paidbah ïaka sem ap kali (Passenger Shed) haka shnong Iewmawlong bala tei da ka Nongpoh Town Committee lyngba ka Grand In Aid Scheme ka tnad Urban Affairs haka jinglut kumba 2.10 lakh.
La sakhi ruh ha katei ka sngi ka jingplie ïa katei ka sem ap kali da ka jingdonlang u Bah S Langstieh Engineer ka tnad Urban Affairs, Bah Rayonald Kharkamni Secretary ka Nongpoh Town Committee, Bah Clement Lyngdoh Finance Secretary, Bah Vicky Syngkli Rangbah Shnong ka Iewmawlong, Bah R Warjri Rangbah Shnong Mawdiangum bad kiwei kiwei.
Haba kren ha katei ka sngi naka liang u Bah Jason Sawkmie Mawlong u la pynpaw ka jingsngewkmen ba wan ki kam pynroi haka thaiñ khamtam ka jinglah ban plie ïaka sem ap kali wat ka dei kaba rit hynrei kalong pat ka jingmyntoi kaba khraw iaki paidbah ha katei ka thaiñ khamtam haka sngi iew ba ki paidbah na kylleng ki jaka ki ioh ban shong jahthaid haka por ba ap kali ban rieh ruh naka sngi u slap.
Kum u MLA u la kyntu ruh iaki paidbah ban pyndonkam hok ia katei ka sem ap kali ban sumar iaka naka bynta ka jingmyntoi jong ki paidbah ba bun ba lang bad naka liang u MLA u la kular ruh ban thaw ki lad ki lynti ban pynbha iaka Iew kaba don haka shnong Iewmawlong ban wanrah iaka khuid ka suba bad ka jingitynnad.
Jowai, Ïaïong 30: Ka Jaiñtia Student Union (JSU) kawei na ki seng treimon sngewbha kaba la rim bha hapoh ka Ri-Lum Jaiñtia kala kynjop mynta sha ka jingdap 50 snem ka jingshakri ïa ka ri bad ka jaitbynriew naduh ba la seng ïa ka ha ka snem 1972.
Mynta ka sngi 30 tarik u Ïaïong 2022 ka la sdang ïa ka jinglehkmen jong ka da kaba pynlong ïa ka jingïakynduh lang hapdeng ki dkhot barim bad ki dkhot ba thymmai ka seng bad ïa kane ka jinglehkmen yn pynkut ha ka 18 tarik jong u bnai Nohprah, 2022.
Ïa ka jingïalang mynta ka sngi la pynlong ha District Library Auditorium Mynthong Jowai, hapoh ka jingpynïaid u Ex President ka seng samla Rangbah Rikut Pareiñ, ha kaba la wan ban synranlang da ki nongïalang seng bhalang kiba kynthup ïa ka KSU, FKJGP, EJNC lem bad kiwei de.
Naka liang u kongsan jong kane ka sngi u ma Garland Rymbai uba dei ruh u Ex-President ha ka jingkren ula pynsngew ïa ki kam kiba ka seng kala leh naduh ki por mynshwa kiba hakhmat eh ka long ban dawa pynbeit ïa u pud u sam bad ka Inner Line Permit (ILP) kaba la buh thong ban pyndep kum ka seng naduh ki kitei ki por ba la seng ïaka.
Ula kyntu ïa ki nongïalam ka seng ba ki dei ban tur shaphang ïa ki jingïaleh namar ka don ka por ba hap ban shongthai bad ka don ka por ban mih shakhmat ha ka jingïakhun, da kaba ong ruh kum ki nongïalam ki dei ban don ïa ka jingtip bad ka jingsngewthuh ha kino kino ki kam.
U President ka seng samla Jersom Shylla ula pynsngew hapoh ka seng ym don riewspah ne u duk, ne ka jingsngewpher ñiam bad ki dkhot ka seng kim bit ban ïashim bynta ha ki kam sian hima sima’.
Ka seng ka dang ïakhun na ka bynta ka jingbha jingmiat jong ka mariang, ka khuid ka suba bad ban ïada ka jingwan buhai jong ki briew ba nabar.
U General Secretary ka seng samla Treiborlang Suchen ula pynsngew shapang ka jingklet jong ka sorkar ïa ka Ri-Lum Jaiñtia ha kaba ïadei bad ka jaka bret ñiut wat haba ka jingheh ka Jaiñtia ka long 3819 squre kilo miter hynrei ym don satip kiba peit ïa kane ka jingeh naka bynta ban pynïoh ïa ka jaka kaba long katkum ka Solid Waste Management jong ka juk ba mynta.
Ula ong ba ki samla pule ka jylla kiba la don 30 hajar ngut kiba dang shu dep pass ïa ka matrik ki lah ban kynduh jingeh halor ka jingpynkheh jong ka sorkar kmie ban pynlong da ka Central University Entrance Exam, da kaba kyntu na ka sorkar ban kan pynsangeh shawa ïa kane ka jingthmu.
Ki riew rangbah kila la wan sha kane ka jingïalang ki kynthup ïa u MLA ma Nujorki Sungoh kum u symbud kongsan, u MDC ma Awhai Andrew Shullai, ma A.Papang Ex General Secretary, ma Starly Ryngkhlem, u D Khongsit, General Secretary FKJGP, u Shiningstar Kharbihkhiew Assistant Education Secretary KSU lem bad kiwei kiba la ai ka jingkitbok kitrwiang ïa ka seng JSU ba kan dang ïaid shakham ha ka jingshakri.
Jowai, Ïaïong 30: Ka Khasi Student Union (KSU) ha ka kyrwoh khubor ba la phah da u General Secretary Lapangap Unit samla Saikial Sumer la ïathuh ba ym don shuh ka roi ka par sha ki thaiñ nongkyndong namar baroh ki VEC jong ki shnong bapher bapher kila artatien ban pyntrei ïaka scheme MNR EGAs namar ka jingbym pyllait pisa bai tiar bai tar (Materials) ka sorkar kaba long da ki 3-4 snem.
La ïathuh mynshwa ym don scheme sorkar shuh kat ka MNREGAs kaba theh ïaka roi ka par khlem sangeh, ym don MDC skim, ym don MLA skim kat ka skim bylla 100 sngi, hynrei mynta pat wat tang ban kynmaw ruh ym kwah shuh namar la ban ka ram kaba sah ha ki trai dukan hardware.
Shuh shuh kitei ki nongtrei bylla kila pynsngew ha ki nongïalam seng mynshwa tang shu pan tiar ha kyrteng jong 100 sngi wut-wut ki trai dukan kila ai mynta tang shu tip ba dei ïaka 100 sngi ki ong “Pyndep shwa barim" te nangno shuh ngin ïoh ïaka roi ka par khamtam sha ki thaiñ nongkyndong.
‘Haoid ka bai bylla sngi (wages) te ka tuid khlem sangeh marsien dep summit muster roll kaba kthah te ïaka material kieñ kane ka kthah bha khamtam ïaki shnong bym don ka fund shnong bad hap ban pan jingïarap sponsor pisa na kiba kham rap biang ka ïoh ka kot ban pynlut bai cement, rot Maw Bad kiwei-kiwei ki jing donkam ban pynbiang materials hynrei naka daw jong ka jingslem palat ka sorkar ban pyllait pisa materials.
La ong wat ki nong sponsor pisa ruh kila kynran dien kim nud shuh ban ïarap pisa.
Ka seng ka buh ka jingkylli ïaka sorkar ba mynta balei haka por mynshwa marsien pyllait pisa naka sorkar kmie ka pisa wut-wut la lait ym tang ka wages ka materials ruh ka lait kumjuh hynrei mynta pat u nongshim ram ban bei pisa ïaka jingtrei (projects) u hap ban siew nang palat ïaka sut mahajon.
Lada ka sorkar ba mynta ka leh kumne ym don jingkyrmen shuh bakane ka scheme (MNREGAs) kan neh slem, shen ki jingmyntoi jong kane ka scheme kan sah satang haki jingkynmaw.
La buh jingkylli ruh ko sorkar pha kwah ba ïa ka scheme 100 sngi ruh ban long kum ka bill PWD mo? Quarter system haduh ban da blad rong ki sut ruh ym pat lait bill.
Ka jingkylli ruh ïa u minister C&Rd Block Incharge da kaba ong ‘Hato ïa ka jingmyntoi u paidbah ruh yn pynduh noh? shen ka seng kan sa phah syndon da ka jingthoh halor ka meij u myntri.
Na ka liang ka seng kala maham ba lada ym lah ban jubab ka KSU ka long kaba khreh ban Jubab sha u paidbah, shi katto la sngap jar ïakane wat hapdeng ka jingud jong u paidbah namar ka seng ka dang khmih lynti baka sorkar kan leh ïa kaba bha tam hynrei pleng ka poi sha kaba sniew tam, pynkut katei ka kyrwoh.
Shillong, Iaiong 30 : Ka tnad pule puthi History jongka Shillong College ka la pynlong da ka jingïathir, jingbatai bad jingkren halor ka jingïaleh bad ïoh ïa ka jylla Meghalaya “ Hill State Movement and the Emergency of Meghalaya" ha ka 29 tarik Iaiong 2022 ha ka por 11 baje mynstep hapoh ka College.
I Nongkren bad nongbatai ha kane ka prokram i dei i Prof A Banshan Syiem Kharkongor, iba dei naka tnad pule History jongka Union Christian College (UCC).
La pynphuh ïa ka prokram da ka jingïalang lang I Principal ka Shillong College Dr (Mrs) E Kharkongor, Vice Principal Prof K.D Roy, ki Nonghikai bad ki samla pule jong ki tnad pule bapher bapher ka College.
Haba kren ha kane ka prokram I Principal ka Shillong College i la ban jur halor ka jingshisha ba ki samla jong kane ka juk ba mynta ki la mad ïa ki jingkylla bad jingïaleh namar ba la jur ki jingkylla haka imlang ka sahlang.
Kumta i la ai mynsiem ïa ki samla pule ba kin long kiba la khreh ban ïaleh pyrshah ïa kino kino ki jingkylla namar ma ki ki dei ka lawei jongka jylla bad ka ri ruh kumjuh.
Ka tnad pule History jongka Shillong College ka sngewdonkam ban don ka jingkren bad jingbatai halor ka jingïaleh bad ïoh ïa ka jylla Meghalaya namar donkam ban tip ïa ka history jongka jylla kaba dei ruh shibynta jong ka jingpule.
La sngewdonkam ruh ïa kane ka subjek namar ka jylla Meghalaya ruh ka rakhe artat ïa ka jingdap 50 snem jongka mynta u snem 2022.
I Prof A Banshan Syiem Kharkongor i dei i Nonghikai ba la ngam bad tih bniah bha halor kane ka subjek iba la pynmih ruh bun tylli ki kot.
Ka kot kaba i dang pyllait dang shen ka long The Hill State Movement in Meghalaya: A Socio-Historical Narrative" kaba la pynmih da ka tnad Arts and Culture jongka sorkar jylla ha ka jingrakhe ïa ka jingplie pyrda ïa ka jingdap 50 snem ka jylla.
Haba ai jingkren bad batai bniah i la ban khia bha ha ka phang kumno ba la poi ban ïaleh ban ïoh ïa ka jylla la jong, kumno ka kylla na ka jingïaleh ki nongïalam sha ka jingïakhih paidbah.
La kdew ruh ïa ka jingïashim bynta jong ki samla bad wat ki longkmie ruh ha kane ka jingïaleh ban ïoh ïa ka jylla Meghalaya ba pura.
Kaba sngewtynnad eh ha kane ka jingïaleh ka long ba la pyndonkam da ki jingrwai, ki jingpyrta, ki jingthoh, ki poitri ban ïoh ïa ka jylla Meghalaya.
Lyngba kine la pynum bad pynkhih buk ïa ka mynsiem jongki paidbah.
La pynkut ïa ka jingkren da kaba ïathuh ba la sdang ïaka Meghalaya kum ka Autonomous State ha ka 2 tarik Iaiong 1970 bad ka la ïoh ïa ka jylla ba pura ha ka 21 tarik Kyllalyngkot 1972.
Kane ka jingai jingkren bad jingbatai jong I Prof Banshan ka la ai jingmyntoi ym tang ïa ki samla pule hynrei wat ïa ki nonghikai ruh.
Lyngba kane ka jingbatai kiba bun ki mat bym pat ju tip baroh shi katta la ïoh jingtip da ki samla bad ki nonghikai shaphang ka histori jongka jylla.
Shillong, ïaïong, 30: Baroh ki paidbah ka jylla ki mutdur ba ki Nongmihkhmat ki dei ki nongthungkam bad ki nong aikam ïa ki khun ki bym ïohkam hynrei kam long satia ha kata ka rukom pyrkhat.
Na ka bynta ban weng ïa ki jingeh jong ki samla wadkam, u MLA jong ka Mawphlang Constituency u Bah Eugenson Lyngdoh Mawphlang u la wan shakhmat da kaba ïatreilang bad ki bor synshar District bad ka Mawphlang Community and Rural Development Block ban pynlong ïa ka jingïamir jingmut khnang ba ki samla kin dup ïoh jingtip ba ka Sorkar kam lah ban thungkam hynrei dei tang ka jingtrei shitom jong ki samla ba kin long ka lawei kaba phyrnai bad ka lawei jong ka jaidbynriew.
Haba kren ha ka jingïalang ba la pynlong ïa ka Mega Job mobilisation Camp ha skul jong ka Seng Khasi Tyrsad, Umkseh, u Bah Eugenson u la khot bad wer ïa baroh ki samla jong ka Mawphlang Constituency ba kin don ka jingkyrmen bad baroh ki samla kiba sah ha ka pyrthei ki donkam ka jingkyrmen namar ka long ka jingkordor jong ka jinglong samla sha ka lawei.
U la ïathuh ba ka imlang ka sahlang jong ki samla ka donkam ïa ka jingmut jingpyrkhat ban ïoh ïa ka kam ka jam khnang ba ka “Lawei" kan long kaba phyrnai.
“Ha ki por mynshuwa ki kmie ki kpa ki phah skul ïa ki khun ban ïoh ka jingnang jingstad bad shemphang hynrei mynta kam long shuh kumta namarba ka jingnang jingstad ka long kum ka atiar kaba khlaiñ na ka bynta ka lawei jong ka jaidbynriew," ula ong.
“Lada ki samla jong ngi ki la don ka jingnang jingstad, ki dei ban long kiba shlur ban mih shakhmat ym dei ban lehraiñ ban ïathuh ïa ka jingeh," u la ong.
Ïa kane ka jingïalang ïamir jingmut ban wand kam la pynïaid da u Bah F.B.Basan uba dei u BDO jong ka Mawphlang C&RD Block ha kaba la sakhi lang da ka Deputy Commissioner jong ka East Khasi Hills ka Kong Isawanda Laloo, ki ophisar Sorkar na baroh ki tnad Sorkar, ki kompeni aikam, ki Seng ïatreilang kiba kynthup ïa Rural Self Employment Training Institute, ka District Commercial Industry bad ka State Bank ka Ri India bad na ka Don Bosco Technical School.
Shillong, Ïaiong 30: Ka Jylla mynta ka don sa 4 ngut ki briew ba dang pang Covid-19 ne ki active case.
Satang 2 tylli ki District kiba dang don mynta ïa ki nongpang bad kine ki dei ka East Khasi Hills-3 bad ka Ri-Bhoi District-1.
Ha kine ki arphew saw kynta bala leit noh, ym shym la don kiba la koit ne kiba ïabit thymmai.
Ka jingdon jong kiba ïap haduh mynta kala kot 1593 ngut.
Haduh 93797 ngut ki briew kila ïabit ïa kane ka jingpang ha kine ki laisnem tam mynta hynrei haduh 92200 ngut kila ïoh pat ïa ka jingkoit.
Shillong, Iaiong 30 : Ka Uber ka la pyllait paidbah ïa ka jingai jingshakri jong kane Moto service ha Shillong ha kaban buh ïa ki kali ar shaka ki ban pynsuk ïa ki paidbah bad ha ka dor Kaba tad, kane kan ïarap ban pynsuk na ka bynta ban pynpoi ïa ki briew na kawei ka jaka sha kawei pat ha nongbah.
Kane ka jingpyllait paidbah ka pynpaw ïa ka jingtrei ba radbah jong ka kompany ha ka thaiñ bad ban pynpaw ïa ka jingthmu jong ka Uber Moto kum kawei na ki shnat kaba trei na ka bynta ban kyntiew ïa ka kam kum shi bynta jong ka jingpyrshang ban pynurlong ïa ka ‘India to Bharat’ strategy ban khnang ban kyntiew shuh shuh ïa ka jingdon jong ka ha ka ri.
Kane kan ai jingmyntoi ïa ki nongshhong kumjuh ruh ia ki nongñiah.
I Secretary bad Commissioner ka tnad Transport I Bah M.R.Synrem i la pynkup burom ia ki nongñiah kynthei kiba la wan sha khmat ban ai ïa ka jingshakri.
Ki la ioh pdiang ruh ia ki jingai sngewbha na ki nongmih khmat jong ka Uber.
La sam ruh ïa ki helmet sha ki nognpynïaid jong ki bike taxi.
Ki kyndon ba phi lah ban book ia ka Uber Moto ki long (1) Download ïa ka Uber app ha ka phone iOS ne Android na Play Store.
(2) Shna ïa ka Uber account da kaba ai ïa ki jingtip ba bniah jong phi kum ka kyrteng, ka phone nombor bad kiwei kiwei.
(3) Jied Uber MOTO ha ka app.
(4) Kumba long kiwei pat ki app pynrung ïa ka kyrteng jong ka jaka kaba phi kwah ban phah wan shaw.
(5) Jied ïa ka rukom siew, bad sa kyrpad ne request ban ïoh ïa ka kali ban wanshaw.
(6) Phin sa ïoh ïa ki jingtip kiba bniah kiba ïadei bad ki driver kum ka kyrteng, ka dur, bad ki jingtip ba bniah kiba ïadei bad ka motorbike.
I nongñiah ïa ka Uber Moto in sa poi ha ka jaka ba phi la phah ban wan.
I nongñiah in don kawei ka helmet ïa I nongshong, bad katkum ki kyndon aiñ, baroh bad nongñiah bad nongshong donkam ban kup helmet.
Hadien ba phi la poi sha ka jaka ba phi phah ban leit on, phi dei ban siew ïa ka baishong, phi lah ban siew da ka pisa ne da kacredit/debit card, ne na ki mobile wallet kaba long ka jingsiew kaba phi lah ban leh lyngba ka mobile.
Phin sa ïoh ïa ka electronic resit lyngba ka Uber app.
U Khlieh duh jong ka East India bad Bangladesh jong ka Uber U Md.
Ali Armanur Rahman u ong, “Ngi kwah ban pynpaw ïa ka jingsngewnguh jong ngi sha I transport commissioner jong ka jylla iba la ai mynsiem bad ïadon ryngkat ha kane ka sngi plie, kaba la ai mynsiem ïa bun ngut ki nongñiah kynthei ba kin shim ïa kane ka kabu ban kamai kajih lyngba ka rynsan jong ka Uber.
".
Shillong, Iaiong 30 : Da ki spah ngut ki nongri ngap ha ka thaiñ Mawkynrew ha ka 29 tarik u Ïaiong, ki la ïoh pdiang jingmyntoi da ki ksing ri ngap na u MLA ka Mawkynrew Constituency, Bah Banteidor Lyngdoh uba dei ruh u Myntri Sorkar Jylla ha ka jingïalang kaba la long ha Thangsning ha ka 29 tarik u Ïaiong, 2022.
Kane ka jingsam ksing ka la long ruh shi bynta na ka prokram ai jinghikai ïa ka rukom ri ngap lyngba ka Apiculture Mission II ba la pynlong da ka ophis u General Manager, District Commerce and Industries Centre, Shillong of Commerce and Industries Department ha ka jingïatreilang bad ka tnad Horticulture.
Ha kane ka sngi nalor u Bah Banteidor la ïa donlang da i Kong D Kharjana, Deputy Director DCIC, u Bah KB Lakiang, DHO East Khasi Hills, u Bah Bah Bashongdor Syiem, Nodal Officer Apiculture Mission II, u Bah Bah S Passah, Functional Manager DCIC, u Bah Letswell Kharumnuid, Sordar ka Shnong Thangsning, ka kong Amanda Pakyntein, kurim u Bah Banteidor nalor kiwei pat.
U Bah Banteidor haba kren kum u kongsan u la ong ba ka ngap kaba mih na ki shnong bapher ka thaiñ Mawkynrew ka dei kaba biang bha.
“Ngin wanrah ïa ka Processing Unit bad ka Processing Centre ha kaba yn pynbiang pynbit bad thep bha ïa ka um ngap ha ki bilor kiba don ryngkat ki kyrteng jong ki kynhun ri ngap", la ong u Bah Banteidor.
Shillong, Ïaiong 30: Ka Bharatiya Janata Party (BJP) kala dawa ïa ka Sorkar Jylla ba kan bthah ïa ki Tnad Sorkar bapher bapher ba kin pynbiang ïa ki jaka sah ïala ki jong ki Nongtrei kiba sah mynta ha Them Metor, Them Iew Mawlong.
Kane ka jingdawa kala mih na u Nongïalam ka BJP bad Nongaibuit u Myntri Rangbah ka Jylla Bah Alexander Hek Laloo uba la ong ba ki Tnad Sorkar ki dei ban shim jingkitkhlieh ïala ki jong ki Nongtrei.
“Baroh ki Tnad Sorkar ki dei ban shim jingkitkhlieh ha kaban ai jaka sah ïala ki nongtrei na Them Metor.
Ngi dei ban ai jaka sah ïa ki khnang ba yn lah ban pynkynriah ïa ki na Them Iew Mawlong" ong u Bah Hek.
Kat kum ka jingong jong u, kiba bun ki briew ba sah ha Them Metor ki dei ki Nongtrei jong ki Tnad bapher bapher kynthup ka Shillong Municipal Board (SMB), ka Tnad Urban Affairs, ka Tnad ka Koit ka Khiah bad kiwei.
Halor ka jingdawa ka Harijan Panchayat Committee ban ai 10 acrea ka jaka ban bujli ïa ka jaka ha Them Metor, une u Myntri barim ka Jylla ula ong “Ha nga hi nga sngem ba phim lah ban shu bret iano iano ruh sha surok, khamtam kito kiba la ju trei bad sah hapoh ka Jylla.
Namar kata, ki Tnad sorkar ki dei ban shim ka jingkitkhlieh ban ai jaka sah ïala ki nongtrei".
“Khlem da ïohi ïa ki jingdawa ka HPC, ngam lah ban ong eiei palat hynrei ka jingsngewkhia jong nga hi ka long tang ïa ki nongtrei sorkar" ula bynrap.
Haba kylli halor ki briew ba sah be-aiñ ha kane ka jaka, u Bah Hek ula ong ba kane ka shong ha ka Sorkar ba kan shim ïa ka rai.
Ha ka 25 tarik Ïaiong, ka Sorkar Jylla kala mynjur ban pynkynriah ïa baroh 342 tylli ki Longïing na Them Metor sha ki jaka Sorkar ne Revenue Land.
U Symbud Myntri Rangbah ka Jylla Bah Prestone Tynsong ula pyntip ba ka Tnad Urban Affairs kan sa pynkhreh ïa ki jingtyrwa ïa kaban sa phah sha ka HPC hashuwa ba ka Sorkar kan shim rai ha ka jingïalang ba khatduh kaba la lah ban long hapoh ka 15 tarik Jymmang.
Hynrei ula pynsngew ba lada ka HPC ka dawa ïa ka bneng, lehse ka long palat ïa kaba ngi lah ban ai bad “Lada ki kyntait, ka mut ba ngin hap ïakynduh hapoh ka Ïingkashari".
Tura, Iaiong 29 : U Chairman ka Lokayukta u bah B.Dhar, IAS, u la hukum ban kem ïa ki lai ngut ki briew halor ka jamin kaba 20,000 marwei ha kaba ïadei bad ka jingkynnoh bamsap ïa ka pisa ba ïadei bad ki kam pynroi pynpar jongka GHADC ha Asanang Constituency.
Ka ïing bishar Lokayukta ka la phah ïa kane ka hukum lyngba u SP ka West Garo Hills naduh ka 20 tarik mynta u bnai hadien bala dep bishar ïa kane ka mukotduma kaba sahteng ba la ujor da u Nilberth Ch Marak pyrshah ïa ki lai ngut ki kontraktor ïa u Ismail Marak, Kuban Sangma bad Nikseng Sangma.
Kane ka long ka mukotduma ba nyngkong ba la ujor da u Nilberth ha Lokayukta lyngba u nongïasaid aiñ jong u u P.T Sangma.
Kham mynshwa ha ka 24 tarik Naitung 2019 ka ïing bishar Lokayukta ka la hukum ban tohkit da ka CBI halor kane ka jingkynnoh bamsap bad ban pyngat kyndon ruh kat kum ki jinglap na ka jingtohkit.
Hynrei halor kane u Kubon bad u Ismail ki la leit ujor sha ka ïing bishar High Court pyrshah ïa ka hukum ka ïingbishar Lokayukta.
Hynrei ka ïing bishar haba shim bishar ha ka 6 tarik Iaiong 2021 ka la pynwai noh ïa kane ka mukotduma namar ki la don ki jingpynkylla ïa ki kyndon aiñ Lokayukta Act 2014 da kaba wanrah ïa ka Meghalaya Lokayukta (Amendment) Act 2021 bad kumta la pynphai biang ïa kane ka mukotduma sha ka ïing bishar Lokayukta.
Na ka liang u Chairman ba thymmai u bah B.Dhar u la buh tarik ban bishar ha ka 25 tarik u Lber 2022 bad hadien kane ha ka 20 tarik Iaiong 2022 ban bishar ïa kane ka mukotduma hynrei ha baroh arsien kitei ki briew ki khlem wan mih hakhmat ka ïing bishar.
Dei halor kane ka nongrim ba ka ïing bishar Lokayukta ka la pynmih ïa kane ka hukum ban khlem halor ka jamin ba 20 hajar tyngka ïa kitei ki lai ngut.
Kane ka mukotduma ka long halor ka jingbym pyntreikam ïa ki 49 tylli ki project jongka GHADC ha Asanang Constituency, West Garo Hills na ka bynta u snem 2017-18.
ïa baroh kine ki projek la ai sha kitei ki arngut ki kontraktor u Kubon bad u Nikseng.
Ha ka jingtohkit ba malu mala da u SDPO ka Raksamgre Sub Division kat kum ka kaiphod ba la phah sha u SP ha ka 3 tarik Jylliew 2019, la lap ba na kitei ki 49 tylli ki project la shna tang kawei ka sem ha Lum Jingtep ha Balupara bad kawei ka tyllong umdih ha Daljagre.
Katba ka pisa pat ba la mang na ka bynta kitei ki 49 projek ki long 1 klur tyngka bad la dep sei ruh ïa baroh ka pisa na GHADC.Shillong, Iaiong 30 : U Myntri Rangbah ka jylla u Conrad K Sangma u la pynpyiar ïa ka mission rep sying sha ri lum Garo da kaba leit ban plie ïa kane ka mission ha Oragitok, kaba hap hapoh ka Rongram Block, West Garo Hills ha ka Sngi Thohdieng ha ka jingïadon lang u MLA u Thomas A Sangma bad ki ophisar.
ïa kane ka prokram ba kyrpang jongka sorkar jylla la pyntreikam da ka jingbuh thong ban kyntiew ïa ka jingrep bad pynmih sying ha ka jylla bad lyngba kane kan ai jingmyntoi ym duna ïa ka 40 hajar ngut ki nongrep hapoh ka jylla.
Haba kren sha ki nongrep u Myntri Rangbah ula ïathuh ba ka sorkar ka la mang 121 klur na ka bynta kane ka mission ha kine ki lai snem ban wan ka ban kynthup ïa ka jingshna ïa ki jaka ban pynmih shibun ki jingpyndokam na u sying, ka jingai jinghikai bad kumjuh ruh kumno ban pynïaid ïew na kiei kiba la pynmih na u sying.
U la ong ka thong ba hakhmat eh jongka sorkar ka long ban kyntiew ïa ka jingpynmih ïa u sying na ka 60 MT sha ka 150 MT ha ka shisnem shisnem ha kine ki lai snem ban wan bad ban pynthikna ruh ba ka jylla Meghalaya ka dei ka jylla kaba pynmih bun eh ïa u sying ha ka ri baroh kawei.
U la ïathuh ba ka sorkar jylla ka la pyntrei ïa kiba bun ki prokram na ka bynta ka jingkiew shaphrang ki nongrep.
La pyntreikam ïa ka mission ri sniang, mission thung sohphan, mission ri syiar, ri blang, ri dohkha bad ter ter.
La ïarap ban kyntiew ïa ki SHG bad khamtam kawei na ki prokram ba heh ka dei ka FOCUS.U la ïathuh ruh ba ha kine ki saw snem lyngba kine ki prokram bapher bapher ka sorkar ka la pynlut ym duna ïa ka 1000 klur tyngka.
“ Na ka bynta ban pyntreikam hok ïa ka pisa bad skhim, ngi donkam ban pynthikna ba ki nongrep ki dei ban ïoh jingpynshai kaba sani bha shaphang kine ki prokram bad ba ki dei ruh ban shim kabu ïa kine ki prokram da kaba thaw ïa ki Cooperative Society, ki SHG, ki Producer Group" ong u myntri rangbah.
Shuh shuh u la pyntip ba ka jylla ka don ym duna ïa 4.5 lak ngut ki nongrep bad kan long kaba eh ïa ki tnad sorkar ban poi shaki kumta u la kyntu ïa ki nongrep, ïa ki seng nongrep ban wan shakhmat bad thaw ïa kine ki Cooperative bad ki Multi Purpose Society.
Ha katei ka sngi ula sam ruh ïa ki cheques kumba 27.60 lak sha ki 40 tylli ki Producers Group.
La ïathuh haduh mynta ki don 287 tylli ki Producer Group kiba kynthup ïa ki 1876 tylli ki long ïing.
Tang ha Rongram Block la dep sam kumba 1.8 klur sha ki nongrep.
Ha kane ka sngi u la sam ruh ïa ki ksing ngap sha ki nongrep lyngba ka Apiculture Mission.
Shillong, Ïaiong 30: Ka All India Trinamool Congress (AITC) hynne ka sngi saitjaiñ, kala buh dak jingkylli ïa u Myntri Rangbah ka Jylla Conrad Kongkal Sangma halor ka jingleh bym kheiñ snep ïa ki paid nongshongshnong ka Jylla.
Ha ki artylli ki jingthoh hapoh ka Twitter, ka AITC Meghalaya kala kynnooh ïa ka Sorkar Meghalaya Democratic Alliance (MDA) ba ïalam da ka NPP baka pynieng ïa ki khyrdop lum khajna ba be-aiñ, ka jingpyndik ïa ki nongniah trok bad ka jingpynlip bording ba khah khah.
Kat kum ki khubor na ki lad pathai khubor, ki don haduh 30 tam ki khyrdop lum khajna ba be-aiñ tang ha Ri-lum Khasi kiba lum pisa be-aiñ na ki trok ba ïaid lynti.
Watla ki jingthoh kila mih ha ki lad pathai khubor ba kylli ïa ka jingshong aiñ, kine ki khyrdop ki dang ïai treikam beit bad lum pisa be-aiñ.
“Ka Sorkar MDA ba ïalam da ka NPP kala ïohthiah lyngngai bad u Myntri Rangbah ka Jylla Conrad Kongkal Sangma um don jingkhuslai eiei ruh eh.
Ula phai lyndet ïa ka jingeh jong ki Nongniah trok bad u Myntri Rangbah ula shu bunkam ha kaba lute ïa ki paidbah ka Jylla" ong ka AITC.Ha kawei pat ka liang, ka jingkam jong ka Sorkar MDA haba ïadei bad ka jingpynlip bording khah khah kam shym la long satia kaba shisha.
Haba pynrem ïa kane ka jinglong jingman, ka AITC Meghalaya kala kynthoh “Ka jingpynlip bording ka dei kaba jia khah khah.
Kane ka dei ka bym lah satia ban iashah.
Kane ka dei ban jia.
Ka Sorkar ka dei ban pynbiang namar ngi la siew beit ïa ki bai bording".
Ki nongshongshnong ka Meghalaya CM @ Sangma Conrad, kaei kaba khang ïa phi ban pynbiang ïa ka jingdonkam jong ki briew lajong".
“Kane ka jingleh bym kheiñ snep ïa ka bha ka miat jong ka Jylla kam dei satia kaba dang shu jia.
Hynrei, ka jing bym leh eiei jong u kan ym khang lynti satia ïa ngi ban leh eiei.
Ka AITC Meghalaya kan pynsawa ïa ka sur pyrshah ïa baroh ki kam bym dei tad haduh baka Jylla kala lait na ki tyrsim jong ka Sorkar MDA ba ïalam da ka NPP" ong ka AITC.Shillong, ïaïong, 30: Ki kynhun bapher bapher bakynthup ïa ki Hima, ki Shnong bad ki Sengbhalang ki la pynkha ïa kawei ka kynhun kaba la tip kum ka Joint Action Committee Border of Meghalaya (JACBOM) ban ïakhun pyrshah ïa ka Memorandum of Understanding (MoU) ba la ïasoi hapdeng ka Sorkar Meghalaya bad Sorkar Assam ban pynbeit ïa u pud u sam ha ki hynriew tylli ki jaka ba ïakajia pud ha ka kylla kaba nyngkong.
Ha ka jingïakren bad ki lad pathai khubor hadien ba la wai ka jingïalang u Chairman jong ka JACBOM u Bah Erwin K.Sutnga u la ong ba kum ka kynhun kam lah ban ujor sha Iingbishar hynrei dei ki trai jaka kiba lah ban leh ïa kane ka bynta ïa kaba yn sa kyrshan lang da ka JACBOM kaba long ka kynhun kaba la pynkha na ka bynta kane ka jingthmu.
Haba kynthoh halor ka jingïasoi ïa ka MoU hapdeng ka Sorkar Meghalaya bad ka Sorkar Assam, u Bah Erwin u la ong, “ka MoU ba la ïasoi da ka Sorkar Meghalaya bad ka Sorkar Assam ka dei ka jingbakla jong ka Sorkar bad ïa kane dei ban pynbeit.
Watla ki ong ba ym lah ban pynkylla ïa ka (Mou), kane ka Soskular kam don nongrim hakhmat ka aiñ namarba ladep ban pyntip sha ki Regional Committee ba ka don ka “Stay Order" ha kaba ïadei bad ki jaka khamtam ka jaka ka Kur Thangkhiew kaba don ha Khanapara.
"“Ngi khmihlyngi ba hapdeng kine ki jingïaksaid, ka Sorkar kan pynjem ïa u ksai bad ba kin plie ïa ka jingkhang na ka bynta ban ïakren bad ïa phylliew jingmut biang sa shisien namarba ka Sorkar Jylla kam don jaka bad ki jaka ki hap ha ka jingpeit jong ki District Council," u la bynrap.
“Lada bishar katkum ka riti ka dustur ngi dei ka jaidbynriew ai jait kmie bad ha Assam yn ym ithuh satia ïa ki Khasi kum ki Scheduled Tribs bad ki jaka ki puta kin dei barabor jong ka Sorkar watla kin lait na ka jingshah oh khajna bad ha kaba kut ka jinglong trai ïa la ka khyndew ka shyiap kan dei beit ka Sorkar katba ha Meghalaya ka khyndew ka dei ka jong ki riewshimet, ka jong ki Raid, ki Shnong kiba hap hapoh ka jingpeit jingkhmih jong ki District Council," la ong shuh shuh u Bah Erwin haba pynshai ïa ka jingeh ka ban mih hadien ïa ki nongshong shnong ka jylla Meghalaya kin ban sa shah khynñiat jubor sha Assam ha ka jingïapynbeit pud.
“Namarkata, ngi sngew ba kane ka jingïapynbeit pud kan ktah beit ïa ka jinglong trai halor ka khyndew ka shyiap bad ïa ka snap ba kyrpang jong ki briew jong ngi," u la bynrap.
“Ki don kiba ïaroh ïa ka Sorkar Jylla kaba la ïaid shakhmat ban ïakren bad ka Sorkar Assam ban pynbeit ïa ka jingïakajia pud hynrei kim shym ïohi pat ba kane ka lynti ba ka Sorkar ka ïaid ka long kaba bakla," u la kynthoh.
“Phi lah ban ïasoh ïa ka Sorkar MDA ba ka la pynsdang ban shimti ban ïapynbeit ïa u pud u sam lada ka long ha ka lynti kaba dei da kaba bud ïa ka Hukum jong u snem 1876 ha kaba u pud u sam jong ki Hima Khasi yn kdew lyngba ki jingpynbna (Notification) jong ka Sorkar Phareng.
Mynta ki jaka kiba la shah kyntur pud ha ka Assam ki dei kiba la shah khynñiat sha Kamrup na ka bynta ban pynsuk ïa ka synshar ka khadar katkum ka jingpynbna (Notification) ba la pynmih ha u snem 1876, ym ban long trai halor ka khyndew ka shyiap, ym na ka bynta kiwei kiwei pat ki daw hynrei tang ban pynsuk ïa ka synshar ka khadar," u la ong.
“Hangne ngi donkam ban ïathir sani bha halor ka jingdkoh ka riti synshar ha kaba ka don ka Schedule I kaba kdew ïa u pud u sam jong ka Jylla Assam kum u pud shwa ban longdoh longsnam ka riti synshar ka ri kaba kynthup ïa ka Jylla Assam, ki Hima Khasi bad ïa ki jaka ba la buhai shnong da ki riewlum," la ong u Bah Erwin.
“Balei ka mih ka Hima Khasi, namarba kito ki jaka kiba hap sha ka Meghalaya lane jong ki Hima, kane ka Sorkar kaba mynta ka dei ban sngewthuh shai," u la ong.
“Namarkata ka donkam ïa ka Ingbishar Supreme Court ban batai shai halor kane.
Ka Supreme Court hapoh ka Article 131 ka don ïa ka bor ban tuklar ïa ka jingïakajia pud hapdeng kawei ka jylla bad ka Sorkar Pdeng lane ar lai tylli ki Jylla bad ka Sorkar Pdeng," la ong u Bah Erwin.
“Ka jingïasoi ïa ka MoU ka dei kaba ym shym la leh katkum ki kyndon jong ka riti Synshar.
Ka Assam manla ka por kan ong ba la leh katkum ka riti synshar hynrei ka sorkar MDA pat ka la phiel ban peit ïa kine ki bynta.
Ki (Sorkar Assam bad Meghalaya) la shu leh kyrkieh shaba palat ban ïasoi ïa ka MoU kaba ym don nongrim eiei ruh em katkum ka riti synshar lane katkum ka aiñ bad ki shu leit hakhmat u Myntri ka tnat Kam Pohing ban ong ba ngi la ïa pynbeit ïa u pud u sam bad ngi la ïasoi ïa ka MoU," la kynthoh une u nongïalam ka JACBOM.Haba pynpaw ba ka Sorkar ka dei ban da tih bniah shwa ban ïapynbeit pud bad ka Sorkar Assam u Bah Erwin u la ong, “ka Sorkar Jylla lada kam kwah makna wat ban leit sha Supreme Court ka la dei ban peit katkum ka Article 263 ba ha kano kano ka jingïakajia pud bad kano kano ka jylla, u President u dei ban thaw ïa ka Interstate Council.
Lada ïa ka MoU la pynshong nongrim katkum ki kyndon jong ka aiñ dei ban shim rai da ka Interstate Council namarba lada ki rah ïa ka MoU sha ka Parliament bad mynjur ïa kata, kan long pyrshah ïa ka mon u paidbah bad pyrshah ïa ka hok synshar paidbah jong ki paidbah ka jylla Meghalaya.
"“Lada ïa ka MoU la leh lyngba Interstate Council da ka jingpynbna u President ka ri bad katkum ki kyndon jong ka aiñ yn sa lah ban pan jingmut na ki paidbah kiba shong basah ha khappud, na ka Sorkar Assam ne na ka Sorkar Pdeng bad ynda ïa ka hukum la mynjur, ka la kylla long ka aiñ," ula ong.
Haba kylli, u Bah Erwin u la ong, “ngin sa leit sha ki shnong kiba don ha khappud ban lum baroh ki dulir shwa ba ngin leit mudui sha Iingbishar Supreme Court.
"Shwa kane, u Bah Erwin ula pynbna ba u la resaiñ noh na ka Seng Congress khnang ba ka jingïalam ïa ka JACBOM kan ym don jingïakhleh jaktung bad kano kano ka seng saiñpyrthei.
Ha kane ka jingïalang, la jied ïa u Bah Erwin K Sutnga kum u Chairman, u Bah Lamphrang Kharbani bad u Bah Charlie Rani kum ki Co-chairman, u Tengsat G Momin, u Donbok Dkhar, u Sengbath Ch Momin kum ki Vice Chairman, u Bah Rastingwell Thabah kum u General Secretary, u Coming Dkhar, u Choto K Sangma, u Kleden Sangma, u Pynkhlaiñ Dhar, u Vincent Sohkhwai, u Jeaness Sohshang, u Bigstar Sohtun kum ki Chief Organisers bad kiwei kiwei.
Shillong, Ïaiong 30 : U Myntri Rangbah ka jylla, Conrad K Sangma u lai pynpaw ka jingsngewnguh ïa u Nongïalam jong ki MLA ka Trinamool Congress uba la pynkynmaw ban trei shitom shuh shuh khnang ba un dup lah ban jop biang ha ka elekshon ha u 2023.
“U MLA jong ka Trinamool u la ong ba u Myntri Rangbah ka jylla ruh un sa shah rem noh ha u 2023 na South Tura.
Nga dei ban ai khublei shisha ïa u namar mynta nga sngewthuh ba nga hap ban trei shitom shuh shuh.
Ngam kren kai, hynrei ngan nang trei borbah shuh shuh," ong u Conrad haba kren ha ka jingïalang jong ka National People’s Youth Front kaba long dang shen ha ka nongbah.
Shuh shuh u ong ruh ba katei ka jingong jong u ka lah ban dei ba ki don ki kam kiba um pat lah ban pyndep lut ne sahteng.
“Ngam biang lut.
Kumta ïa kane kajuh ka khubor nga kwah ruh ban ai sha phi baroh kiba don hangne.
Ka elekshon kam dei satia kaba suk, wat ju kheiñsting ba phi la jop lypa.
Nga ju ong ruh ba ki don ar tylli ki rukom pyrkhat haba phi leit sha ka thma, kawei ka rukom pyrkhat ka long ba la jop beit kumta la kheiñsting ban kynduh ïa ki nongkyrshan ne leit mih ha ki shnong ki thaw bad kawei pat ban ym kheiñsting ne kheiñ shngaiñ ba la jop lypa.
"U Myntri Rangbah uba dei ruh ha kajuh ka por u National President jong ka NPP u la ong ba ka jingkheiñsting kadei ka dawbah kaba pynlong ïa bun ki kyrtong ban liem ha ka por elekshon.
Nalorkata, u ong ruh ba u la rem ar tylli ki elekshon namar ka jingkheiñsting ba la jop beit.
Da kaba kyntu ïa ki MLA bad ki MDC ka party kiba donlang ha katei ka jingïalang, u Conrad u la ong ba da lei lei ruh kim dei satia ban kheiñsting ïa ka elekshon.
“Ban tieng ïoh rem kadei kaba bha tam namar ka pynlong ïa phi ban nang trei shitom shuh shuh," u la bynrap shuh shuh.
Kumta, na ka liang jong u, u da kyntu jur ruh ïa baroh ba da lei lei ruh kim ju dei ban kheiñsting ïa kano kano ka kam.
Shillong, ïaïong, 30: “Ki jingïakhih ne ki jingïakyang sha surok kin ym lah ban weng ïa ki jingeh hynrei dei tang lyngba ki jingïatai ha ka miej jingïakren kiba lah ban weng ïa ki jingeh," ong u Lamphang jong ka Ingdorbar Thawaiñ ka Jylla u Bah Metbah Lyngdoh haba kren kum u Kongsan ha ka jingïalang kaba shisien ar snem jong ka All Members Primary School Teachers’ Association (AMPSTA) kaba la long ha nongbah Shillong ha ka sngi Saitjaiñ.
Kane ka jingkren jong u Lamphang ka long halor ki jingïakhih ïaksaid ba la pynlong da ki nonghikai skul ha ki kyrdan bapher bapher ban dawa ïa la ka jong ka hok na ka Sorkar Jylla.
“Nga kren kum u Nongthawaiñ ba la jied da u paidbah ba ngi kwah ban pynjanai ha ka rukom siew tulop ïa ki nonghikai ba kan pynlong ïa ka Jylla Meghalaya ka lawei kaba phyrnai," ula ong.
Katkum ka jingïathuh jong u General Secretary ka ka AMPSTA u Bah FC Shullai, ki nonghikai Deficit ki don palat 32 hajar tam naduh ka kyrdan Lower Primary haduh Higher Secondary.
“Ka Sorkar ka hap ban pynlut pisa palat T.1717 klur tang ha kaba siew tulop ïa ki nonghikai," u la ong.
U la buh jingkylli ruh ba balei ki nonghikai skul ki don ha ki kyrdan bapher bapher, katba ka jingsiew tulop ka long kaba ïapher haduh katta katta.
Ha Meghalaya, ki kyrdan jong ki skul ki long, ki skul Sorkar, ki skul Deficit, ki skul Adhoc, ki skul SSA, ki Non-Government School, ki skul kiba shu ïoh jingïarap na ka Sorkar bad kiwei kiwei.
“Balei ki bun kyrdan haduh katne katne nalor ba ka jingsiew ka ïapher kawei na kawei pat," u la ong.
U la buh jingkylli ruh ba balei ka Sorkar kam pat lah ban thung ïa u Sub-Divisional School Eduction Officer (SDSEO) uba pura.
“Ka long kaei kaba eh ban pyntyllun ïa ki kam lymda ka Sorkar ka thung ïa u SDSEO uba pura," u la bynrap.
Haba pyntip ba i Kmie jong u ruh i la long mynshwa kum ka nonghikai, u la ong, “kum ki nonghikai ki don ïa kata ka mynsiem aiti lut ban kyntiew ïa ki khynnah bad kim kwah ba ki khynnah kin duh mynsiem bad ki sah klas.
"U la ong ba ka Sorkar Jylla ka la ïatai na ka por sha ka por na ka bynta ka jingeh ki nonghikai kyllum lang baroh khlem da pynïapher kyrdan.
Hane ka jingïalang, la sakhi lang da u Bah JA Marweiñ, Incharge Sub Divisional School Education Officer, Shillong kum u Symbud Kongsan, ki nongkitkam ka Association ba kynthup ïa u Mritunjoy Ch Marak kum u President, u Bah FC Shullai kum u General Secretary bad ki nonghikai.
Shillong, Jymmang 01: U Nongïalam ka BJP bad MDC ka Tura Bernard N Marak hynne ka sngi U Blei ula kynnoh ba ki Nongtrei jong ka National Peoples Party (NPP) ki la khyrwait, shet kylla bad pynlong riewkai ïa u Myntri Rangbah ka Jylla Conrad Kongkal Sangma bad ka para kaba dei ka MP ka Tura, ka Agatha K Sangma da kaba kjit ïa bun bah ka pisa na ki project MPLADS bad SUWP khlem da pyntreikam ïa ki bad kine ki skhim ki la shu long tang ha ka rngai ne snaiap.
Kat kum ka jingong jong u, kiba bun ki project jong ka MPLADS bad SUWP ki dei ki project “snai-ïap" ha kaba ki Nongtrei ka NPP kila shu bam klop ïa ka pisa khlem ka pyntreikam ïa kine ki project.
“U Myntri Rangbah ka Jylla Conrad Sangma bad MP ka Tura Agatha Sangma kila shah shukor hala ki jong ki Nongtrei bad ki Contractor.
Ka jingpyndonkam bakla ïa ka pisa u paidbah ka dang ïai bteng bad la lap ruh lyngba ka RTI ïa ka jingdon bun bah ki project “snai-ïap" ha South Tura Constituency ba mihkhmat da u Myntri Rangbah bad ha Tura kaba sah ha Agatha Sangma" ong u Bernard ha ka kyrwoh khubor.
Une u Nongïalam ka BJP u ong ba ka RTI bala pan na Tura Municipal Board kala pynpaw ïa bun tylli ki project “snai-ïap" bala mang na ka SUWP (2018-2019) bad MPLADS (2017-2018), ïa kiba la pyni ba la dep ban pyntreikam hynrei kim shym la paw satia haduh mynta.
“Napdeng kiba bun ki project bala pynbna kiba la dep, nga kwah ban wanrah sha ka rynsan u paidbah khamtam ïa ka sep ha lum jingtep ba don ha ka dong ba nga sah (Kongbe Ading) ha kaba kawei ka Nongtrei ka NPP ula ïoh T.3 lak na ka MPLADS ha u snem 2017-2018.
Kala ïoh biang sa T.1 lak na ka SUWP jong u CM ha u snem 2018-2019 ban shna ïa ka sem da ka maw ha kane ka juh ka lum jingtep ïa kaba la pyni bala dep ban shna katkum ka RTI hynrei kaei kaba paw hi ka long ba ka sem kaba don mynta ka dei ka sem ba shipor bala shna hi da ki paidbah" ula ong.
U Bernard ula ong ba kane ka lum jingtep ka dei kaba pyndonkam da ka shnong Kongbe Ading bad Ranggira bad ïa kine ki jingmang tyngka ïa kane ka juh ka sem la ai sha ka kyrteng jong kawei ka Kynthei.
Hynrei ha ka jingleit jurip, ka sem kaba lap ha kane ka lum jingtep ka dei kaba la shna hi da ki paidbah lyngba ka jingianoh synniang hi dalade ym bala ai pisa na ka MPLADS lane SUWP.“Nalor kane, kane ka lum jingtep ka dei jong ka Kongbe Ading bad kam hap satia hapoh ka Municipal hynrei kane ka Nongtrei ka NPP kala ïoh ïa ka jingbei tyngka lyngba ka Municipal khlem ka jingtip u paidbah bad ki Ophisar bala pynthikna bala dep shna ïa kane ka sem ruh kila shu pynthikna khlem da leit jurip" ula ong.
Une u Nongïalam ka BKP ula ong ba kane ka RTI ka khlem pynpaw satia ïa ka kyrteng jong kane ka Nongtrei ka NPP haba dawa ïa u Myntri Rangbah ka Jylla bad ka MP ba kin leh eiei ïa kane ka kam bymman bad jingpyndonkam bakla ïa ka pisa u paidbah lem kumta, ka BJP kan shim ïa ka lynti jong ka aiñ.
Ula ong ba kane ka dei tang kawei na ki project “snai-ïap" kiba la paw na ka MPLADS bad SUWP ha Tura South.
“Kaba ar,ka Municipal kala kiar ban ai ïa ki jingtip ba bniah ha ka RTI bala leit pan na ka Tura Municipal Board haba ïadei bad ka thup jong ki kyrteng briew ba ïoh skhim.
Ngi la pan biang ïa ki jingtip na ka RTI ban ïoh ïa ka jing tip ba bniah ïaka thup kyrteng kiba ïoh skhim bad ki SHG kiba ïoh ïa ki skhim bapher bapher kynthup ïa ka NULM bad kiwei ki skhim ka Sorkar Pdeng" ula ong haba pynpaw ba ki paidbah kim dei satia ban duh ïa ki jingmyntoi bala ai da ka Sorkar Pdeng.
Shillong, Jymmang 1 : Ki pulit ka nongbah Guwahati mynta ka sngi ki la ïoh ban kurup haduh 765 grams u drok ba shong dor 6 klur tyngka ha ki ïew bar ri bad la ïoh ban kem ïa saw ngut ki briew kiba don kti.
Na kine ba la shah kem lai ngut ki dei na Meghalaya bad uwei na Assam.
Kine ki saw ngut kiba la ïoh kem ki long u Kelvin Klein, Mankhro Ronghang, Manik Engti kiba dei na Nongpoh bad u Dhrubajyoti Bora na Nagoan, Assam.
Hadien ba ki pulit ki la ïoh jingtip kaba thikna bha halor kane ka jingkit ïa une u drok, ki la pynlong ka jingap ktem hajan SIRD Khanapara bad ki la ïoh ban bat ïa ka kali ML 05 C 6411 bad haba la talasi ki la ïoh ban kurup haduh 60 song u drok (heroin) ba khia baroh 765 gram" ïathuh ka Dimple Goyari, kaba dei ka OC jongka Basistha Police Station.
Kane ka OC ka la ïathuh ba la suba jur ïa une u drok la wan kit na Manipur lyngba ka Khatkhati Check Gate ha Karbi Anglong bad la suba ba ki mut ban leit aiti ha ki briew ha nongbah Guwahati.
Shillong, Jymmang, 01: Ka Hynñiewtrep Youths Council (HYC) ha ka sngi u Blei ka la kynthah tyngeh ïa ka Hill State Peoples Democratic Party (HSPDP) ha kaba ïadei bad ka jingsoi jong ka Sorkar Meghalaya bad ka Sorkar Assam ïa ka Memorandum of Understanding (MoU) ban ïapynbeit ïa u pud u sam ha ki hynriew tylli ki jaka ba ïakajia pud ha ka kylla banyngkong.
Kane ka jingkynthah jong ka HYC ka long hadien ba u President jong ka HSPDP u Bah K.P.Pangniang uba long ruh u dkhot jong ka Regional Committee West Khasi Hills u la kren halor kane ka mat ha kawei na ki kot khubor phareng da kaba ong, “ngam ïohi ban don ka jingbakla lane ba ngi duh noh ïa shibun ki jaka.
Ban ïoh ïa ka jingmynjur lang, ngi lah hap ban ïa pynbeit hangne hangtai ïa ki jaka.
"“Kitei ki kyntien ki paw shai ba lah don ka jingpynbeit ban ai ei ïa ki jaka ne ki shnong kiba dei hok jong ki Hima Khasi sha Assam watla kitei ki jaka bad ki shnong ki dei kiba la longtrai da ki Hima Khasi bad kiba shong ba sah da ki jaidbynriew Achik bad kiba hap hapoh ka synshar khadar jong ki Hima Khasi.
Ka hok longtrai halor ka khyndew ka dang ïaineh bad ïaisah ha ki Hima Khasi haduh mynta," ong u kyrwoh na ka HYC ba la phah da u General Secretary u Bah Roy Kupar Synrem.
“Ka jingkylli kaba ngi wah ban kylli ïa u Bah Pangniang, mano ba ai bor ïa phi ba phin ïa “adjust" ïa ki jaka kiba ma phi phim dei u trai? Halor kano ka nongrim ba phi shim rai ban ïa “adjust" ïa ki jaka jong ki Hima? Hato kata ka “adjustment" ka dei kawei na ki kyndon ne ki Principle kiba lah ïapynbeit hapdeng ki Sorkar Jylla ha shuwa ban ïaid shakhmat ban pynbeit pud? Ne don eiei shalyndet ban leh ïa katei ka kam namarba kam ïahap katkum ka jinglong jingman (political interest)ha ka Saiñpyrthei ha katei ka dong ka thaiñ ne Konstitwensi?" la buh jingkylli ka Seng.
“Ngi kwah ruh ban tip ba jia aiu hapdeng ka tarik 7-5-2022 bad mynhynnin ka 30-5-22 ïa u Bah Pangniang namarba katkum ka khubor ba mih ha ka 7-5-2022 ha kawei ka Online News, lah pynpaw ba une u juh u Bah Pangniang u President ka HSPDP u la kynthoh tyngeh ïa u Myntri Rangbah ka Jylla namarba ki don ki shnong hapoh West Khasi Hills kiba ju don ha Meghalaya hynrei hadien ka soskular lah pynhap noh ïa ki ha Assam.
Kine ki jingleh jong ki nongïalam ka seng HSPDP ba kynthup ïa u President bad u MLA ka Seng uba long ruh u Minister bad ha kajuh ka por u Chairman ka Regional Committee West Khasi Hills, ki pynlong ïa ngi kum ki paidbah ban suba jur ba don eiei shalyndet ha kane ka jingïapynbeit pud namar kine ki briew kim neh ha ka nongrim ba ki kren.
Ki kylla ktien na kawei ka por sha kawei ka por bad ki pynpaw ruh ïa ki dak ki shin jong ka jingbakla ha baroh kawei kane ka kam pynbeit pud," la ong u kyrwoh.
Ka Seng ka pynrem jur ïa kine ki jingleh jong ka Seng HSPDP hapoh ka jingïalam u Bah K.P.Pangniang kum u President bad ïa ka jingbymskhem jingmut jong ki lyngba ki jingkren kiba kylla ktien na kawei ka por sha kawei ka por halor kane ka mat.
“Ngi ngeit skhem ba ki paidbah bad ki nongkyrshan jong ka Seng HSPDP, kiba don bad iengskhem ban kyrshan ïa ka Seng naduh ki por ba lah seng ïa ka, kin pyrkhat bad puson bha hor kine kiei kiei," bynrap u kyrwoh.
“Ka nongrim ba ka seng HSPDP ka ieng ha kane ka khyllipmat halor ka soskular ïa pynbeit pud, ka long ka “insult" bakhraw ïa i Maieid Hoping, u nongseng ïa ka HSPDP bad ruh ïa baroh ki nongïakhih Hill State ha kato ka por namarba u Maieid Hoping lem bad ki Volunteer ki khlem ïakhih ban pynïoh Jylla lajong khnang ba u Conrad Sangma ha ryngkat ka HSPDP kin lilam ïa ki jaka jong ki Hima Khasi sha Assam.
Ka jingïakhih Hill State ka long ban pynïoh ïa ka Jylla bapura katkum u pud u sam ki lai tylli ki ADC kata ka KHADC, ka JHADC bad ka GHADC.U pud u sam ka KHADC ki dei katkum u pud u sam ki Hima Khasi.
Haba kumta kumno ka Seng HSPDP kin lah ban ïa peiñ ïa kane ka nongrim ba hakhmat eh bad ïa “adjust" ïa ki jaka jong ki Hima?" kynthoh shuh shuh ka Seng.
Shillong, Jymmang 02: Ka Shillong Cricket Association (B) kala pynliem da 62 ron pyrshah ïa ka East Garo Hills ha ka final bad rah syndon ïa ka nam lahduh jong ka lympung ïalehkai Inter District U-19 Boys Cricket Tournament bala pynïaid da ka Meghalaya Cricket Association (MCA) ha ka jingïalehkai kaba la long ha ka sngi Nyngkong ha Tura.
Hadien ba kala jop ïa ka jingkynting pisa, ka SCA (B) kala kam ban tied nyngkong bad ha kane ka jingïalehkai la pynhiar noh sha ka 25 over na ka daw ka jingshah pynthut ha ki bor ka mariang.
U Shubham Rasaily uba ïoh ruh ïa ka khusnam Player-of-the-match u khyrwit marwei 63 ron, ha kaba ka SCA (B) ka buh ïa ka thong ba 152 ron duh noh 9 wicket.
U Dipankar Barua u la ïarap kamai 25 ron.
U Bilgrak G Sangma udei u rangkawang ba kynsai ha kane ka jingïakhun da kaba khur 3 wicket ai kamai 24 ron ha ki san over.
Ha kane ka jingïalehkai san ngut ki rangtied kila khyllem noh lyngba ka run out.
Haba wan beh ïa ka ron, dei tang u Andam Marak uba la kamai bun da 28 ron, u Gulgul Sangma u kamai 10 ron (not out) bad ka kynhun ka khlem kynjoh sha ka thong bad kamai tang 90 ha ki 21.4 over.
U Basant Chettri u khur 4 wicket ai kamai 19 ron bad u Jerimaiah L Kynshi 3 wicket ai kamai 22 ron.
Ha kane ka jingïakhun final la wan ban sakhi da u MLA ka North Tura u Thomas A Sangma kum u kongsan bad u Bernard N Marak uba dei u MDC ka Tura kum u symbud kongsan.
Na ka jingkamai ba 100 ron bad khur 7 wicket, u Chwamiki Ryngkhlem jong ka All Jaintia Cricket Association u la ïoh ïa ka khusnam Player-of-the-tournament.
Shillong, Jymmang 02: Kum ka jingkynmaw burom ïa ka jingdap shisnem ka jingkhlad noh u Bah Kennedy Warlarpih, ka Seng Samla Malki kala pynlong da ki jingïalehkai kaba la tip kum ka Kennedy Memorial Trophies 2022 kaba kynthup naduh ka football, cricket, basketball, maw point, marathon bad ka jingpynkhuid ïa ka sawdong sawkun jong ka Shnong.
Ïa kane ka lympung la plie pyrda ha ka 2 tarik Jymmang da ka Kong Ampareen Lyngdoh kaba dei ka MLA jong ka Shillong East ha madan ïalehkai ha Malki, ha ka jingïadonlang kiba haïing hasem naduh ka kmie ka kurim bad ki khun jong u Bah Kennedy Warlarpih.
Ïa kane ka jingrakhe kynmaw burom la sdang da ka football bad ïa kane yn pynkut ha ka 4 tarik Jylliew 2022.
Kum ban pynkynmaw hangne ba u Bah Kennedy Warlarpih udei u nongïalehkai ba la khur nam laduh ha ka arm wrestling bad kiwei kiwei ki jingïalehkai.
Jowai, Jymmang 02: Shi bynta na ka jingrakhe ïa ka jingdap 75 snem ka jingïoh laidluid ka Ri na ka liang ka ophis u Deputy Commissioner ka West Jaiñtia Hills District ha ryngkat ka ophis u District Sports Officer (DSO) hynnin ka sngi 30 tarik kila pynlong ïa ka North East Festival, 2022 ka jingïakop mareh ba la tip kum ka ‘Marathoh-Cross Country Run’.
Ha kane ka jingïakop la pynbynta ha ki ar kyrdan kata haka liang ki shynrang bad ki kynthei (open Category), la sdang ïa ka jingmareh haka por 6 baje mynstep na Kiang Nangbah Stadium sha Ladthadlaboh mainroad-Lad College- jingkieng Myntdu-Stand War-Mynthong-Chutwakhu-Mission Compound-Iongpiah-Dulong Tpep-Pale-Iawmusiang-Newhill-National Highway bad pynkut biang ha Kiang Nangbah Indoor Stadium.
La kaweh ïa ka lama da u Superintendent of Police ka WJH u Bikram D.Marak, ha ryngkat ka jingdonlang u SDO ma K.Passah, ka kong D.D Syngai (ADC), u W.Kharlukhi (EAC) ki nongkitkam ka WJDSA lem bad ki nongïashim bynta.
Ka jingïamareh ha ka kyrdan jong ki shynrang (Men Category) la jop da u Dasaman Kyndait ba wan ba ar da u Belin Dkhar bad ba lai u Damang i Lyngdoh, ha ka liang ki kynthei jop ka ka Phyrnai Kyndait bud sa ka Happiness Phawa bad ka Nangkiewsuki Slong.
Katba u Ram Ryngkhlem (58) snem ula long u nongjop na ki nongïashim bynta ba heh duh ha ka rta bad u Mihsalan Shylla ba rit duh 10 snem kiba la ïoh mar 100 tyngka.
Ha kane ka juh ka sngi la sam ïa ki khusnam sha ki nongjop kaba long 5000 tyngka ba nyngkong, 3000 tyngka kiba wan ba ar bad 2000 tyngka kiba wan ba lai, baroh kiba la wan ban ïa shim bynta ha kane ka jingïakop mareh ki don haduh 145 ngut.
Shillong, Jymmang 02: Ka jingpynkhreh jong ka Meghalaya State Olympic Association (MSOA) ha ryngkat ka Directorate of Sports And Youth Affairs ban pynlong ïa ka Meghalaya Games 2022 kala shah kynthoh ha kiba bun na ka jingbym lah ban pynbiang ïa ki jingdonkam na ka bynta ki nongïalehkai kiba wan ban ïashim bynta ha ki jait jingïalehkai ki bapher bapher.
Ha ka sngi Nyngkong la sakhi ïa ka jingsaphriang ki dur lyngba ki social media ïa ka rukom pynkhreh ban pynlong ïa katei ka lympung kaba la i sait met ban peit, ha kaba ki nongïalehkai kila hap ban thiah ha ki kamra kiba jaboh, ka jingbym biang ki jaka sum bad khamtam ki jaka leit shabar kiba ym shym la pynkhuid.
Na ka liang u Pastor Kyrsoiborlang Pyrtuh ha u kyrwoh khubor u la pynrem jur halor ka jingleh jong ka MSOA halor ka jingpynkhreh ban pynlong ïa ka Meghalaya Games 2022.
“Kum u nongshong shnong uba ieit sports bad uba angnud ba ka Jylla kan kiew ha ka sports nga sngewbitar bad pynrem jur.
Ka MSOA ka dei ban shim ka jingkitkhlieh bad kan hap ai ka kaiphod da ka jingthoh halor ka jingpynlut pynsep bad jingpynkhreh na ka bynta ka Meghalaya Games 2022 hadien 14 sngi bala pynkut ïa ka Games," ong u Pastor Kyrsoibor.
“Kine ki dur kiba pynpaw ïa ka jinglong ki jaka sah ka bym koit by khiah bad kaba i saitmet ïa ki nongïaleh sports kaba ïasyriem bad ka jingtorti ka jingpynkhreh ïa ka Commonwealth Games ha Delhi ha ki snem ba la leit noh.
"“Ka paw shai ba ki synjuk ïalehkai kum ka MSAO bad kiwei kiwei kim don jingthmu ban kyntiew ïa ka sports hynrei ki sngewtynnad tang ban phuh ïalade bad muja ïalade shimet ha ka sngi pynhap pyrda," la ong u pastor da kaba bynrap bad ïawer ïa kiwei ki nongshong shnong ban pynrem halor kane.
Na ka liang ka Meghalaya State Olympic Association (MSOA) ha ka kyrwoh khubor kala kynnoh ba ki nongïalehkai kila pynpra ïa ki jingkhang paiñkhana kibym shym la pyndonkam shuh.
Ka MSOA hadien ba kala ïoh pdiang ïa ki dur, mar mar kala leit ban jurip ha JN Sporst Complex ha ryngkat ki ophisar bad ka Organising Committee kala rai ban ym pyndonkam ïa kito ki jaka leit shabar kibym shym la pyndonkam shuh mynta lah slem kiban sa pynpra noh ruh ha ka jingshna pynbha ïa katei ka stadium.
“Ngi la pynbiang bad ai pyndonkam tang da ki paiñkhana kiba biang kum ki ‘bio toilet’ ha indoor stadium bad ha ki jaka kilan met.
Ki paiñkhana jong ki kynthei ki long kiba bha bad kiba khuid.
Hadien ba ngi la ïoh pdiang ïa ki dur mar mar ngi la leit ban jurip bad ngi lap ba baroh kidei tang ki dur kiba ngi la bthah ïa ki nongïalehkai ba kim dei ban pyndonkam," ong ka kyrwoh khubor na ka MSOA.“Ha ka jingleit jurip ha ka 2 tarik Jymmang ha ka por 7:20 baje mynmiet ngi la lap ba ki don katto katne ki athlete kila pynpra ïa ki jingkhang jong ki paiñkhana kibym pyndonkam shuh," ong u Bah John F Kharshiing, Working President bad Co-Chairman Organising Committeena ka MSOA.Shillong, Jymmang 02: Ka Gymnastics kaba la pynkhie im biang ha u snem 2018 kala wanphai pura biang ha ka Meghalaya Games 2022 kaba la sdang ha ka 2 tari Jymmang ha SAI Centre NEHU, ha kaba ki nongïalehkai kila lah ban ïalehkai bha bad sei ïa ki sap kiba kyrpang hadien katto katne snem ba khlem ïashim bynta shuh ha ki jingïalehkai.
Da ka jingaiti met bad mynsiem jong ki nongïalam bad ka jingtrei shitom jong ki nongïalehkai kiba dang khie dang san ïa ka Meghalaya Gymnastics Association la lah ban pynkhie im biang ha u snem 2018 ha kaba ha kane ka kynti ba mynta kala ïoh jaka ha ka Meghalaya Games 2022.
Ka Gymnastics ka khlem ïoh rung sha ka Meghalaya Games 2020 bad ka jingwan syllad jong ka khlam Covid-10 kala nang pynthut shuh shuh ban pynkhie im biang ïa kane ka jait jingïalehkai.
Watla katta, ka MGA kala trei shitom katlah katïai ha katei ka por, ha kaba ki khynnah rit kiba thrang bad aiti lut met bad mynsiem ha katei ka jait jingïalehkai kila ïoh ïa ki jinghikai lyngba ki online.
Ka MGA kala pynkhreh kyrpang na bynta ki nongïalehkai gymnastics ba kin ïashim bynta ha ki jingïalehkai hala ki jong ki jaka sah, na ka daw ba kam pat biang ki jaka ïalehkai hynrei na ka jingthrang bad jingtrei shitom ki khynnah bad ki hep kiba rit kila la khur takma wat ha ki jingïalehkai national ruh.
Ka MGA kala wanrah ruh da u coach na Manipur u L Baleshwor Singh, uba la pynlut da ki bnai ha Nongbah Shillong ban ai jinghikai na bynta ki khynnah rit.
Ki don arphewsaw ngut ki nongïalehkai gymnastics bad baroh kidei ki kynthei kiba la ïashim bynta ha ki saw tylli ki kyrdan ïalehkai hala ki jong ki jong ki karta, ba kynthup ha ka vaulting, floor exercise bad ka balance beam ha kane ka lympung ïalehkai Meghalaya Games 2022 kaba la pynlong ha Indoor Training Centre jong ka SAI.Ka nongïalehkai kaba khynnah tam kadei kaba la ïashim bynta ha kane ka lympung kadei kaba dang hynriew snem bad kala long ka nongai mynsiem ïa baroh kito kiba la ïashim bynta.
Ha ka jingkhur point kaba 10 point, ka Wandalang Magdalene Malngiang ka khur takma Ksiar ha ka Cat 4 (kaba dei ka nongïalehkai ba la rangbah) ha ka floor exercise.
Ka Bakmenhun Shangpliang ba nyngkong ha ka Cat 3, Wansaphi Bernadette Malngiang ha ka Cat 2 bad ka Ruffina Malngiang ha ka Cat 1.
Ha ka vaulting, ka Wandalang Magdalene Malngiang kadei tang ma ka marwei ka nongïashim bynta ha ka Cat 4 hynrei ka khur ïa ka takma ksiar da kaba ïoh 8 point.
Ka Josephine Warjri ka wan ba nyngkong ha ka Cat 3 bad ka Sa-i-bakor Tariang ha ka Cat 2.
Ha ka balance beam, ka Ruffina Malngiang ka khur takma ksiar ha ka Cat 1, ka Sa-i-bakor Tariang ha ka Cat 2, Josephine Warjri ha ka Cat 3 bad ka Wandalang Magdalene ha ka Cat 4.
Ïa ki takma na bynta ka gymnastics yn sam ha ka 3 tarik Jymmang (sngi Ba-ar).
Haba phai pat sha ka ïalehkai basketball, la pynlong ïa ka jingïalehkai ha indoor stadium, NEIGRIHMS, kaba la pyndonkam ban kheiñ point lyngba ki kor electric nalor kiwei kiwei ki jingpynbna ïa ka jaka ïalehkai.
Ka West Khasi Hills kaba la jop lahduh ha baroh ar ki kynhun (shynrang bad kynthei) ha ka Meghalaya Games 2020, ka kynhun jong ki kynthei kala sdang da kaba khur jingjop da kaba pynliem da 73-17 basket pyrshah ïa ka South Garo Hills ha kaba sdang jong kane ka lympung.
Katba ka Ri-Bhoi, kala pynliem da 22-5 basket ïa ka West Garo Hills.
Ka East Khasi Hills kala lah ban pynliem da 60-7 pyrshah ïa ka South West Khasi Hills.
Ha ka liang ki shynrang, ka Ri-Bhoi kala jop da 64-35 pyrshah ïa ka North Garo Hills, katba ka East Jaintia Hills kala pynliem da 59-29 pyrshah ïa ka South West Garo Hills.
Ha ka Wushu, kaba la pynlong ha Madanrting, u Pyniohnam Marboh jong ka East Khasi Hills u la pynliem ïa u Habandajop Kharsahnoh jong ka Eastern West Khasi Hills ha ka kyrdan ïakhun sub-junior (boys) ba hapoh 28kg.
Ha ka kyrdan 24kg sub-junior (boys), u Sammarbiang Kharsahnoh jong ka EKH u la pynliem ïa u Nangkhraw Kharsyiemiong jong ka EWKH ban khur ïa ka takma ksiar.
Mynta ka sngi yn plie pyrda noh ïa kane ka lympung ha kaba u Myntri Rangbah ka jylla u Conrad K Sangma un long kum u kongsan ha ka jingdon lang u Myntri ki kam ïalehkai ka jylla u Bah Banteisor Lyngdoh uban long kum u symbud kongsan uba dei ruh u President jong ka MSOA.Ïa ka prokram plie pyrda yn pynlong ha madan First Ground jong ka SSA ha ka por 10 baje mynstep.
Hapdeng ka jingïaroh bad ka jingkop ka sorkar MDA hapoh ka jingïalam jong ka Seng NPP halor ka jinglah ban pynïapynbeit pud hapdeng ka Meghalaya bad ka Assam, pynban kane ka kam ka lah ban poi sha tyngkong ka ïingbishar ban ai ïa ka rai.
Ka daw ka long ba ki kynhun Sengbhalang bad wat ka Khasi Hills Autonomous District Council (KHADC) ruh ki la rai ban leit ujor sha ka ïingbishar halor ka jingbymhun ïa ka Memorandum of Understanding (MoU) ba la ïaoi da u Myntri Rangbah ka Meghalaya, u Conrad Sangma bad u Myntri Rangbah ka Assam, u Himanta Biswa Sarma.
Ka daw ka jingbymhun ki Seng, ki Hima, ki Shnong, ki Paidbah na ki jaka khappud ba la ïapynbeit pud hapdeng ka Meghalaya bad Assam ka long namar ba kiba bun ki jaka ki puta jong ka Meghalaya ki la leit sha Assam.
Ki paidbah jong ka Malangkhona ha West Khasi Hills District, ka Maikhuli ha Ribhoi District, ym tang ba ki pyrshah ïa kane ka jingkhynñiat ïa ki Shnong jong ki sha Assam, hynrei ki la ïam pangnud ruh namar ba mynta ki la hap noh ha Assam, katkum ka jingïapynbeit pud u Conrad bad u Himanta.
Kane ka jingkhih ki paidbah khappud, ki Hima, ki Raid, ki Shnong, ki paidbah, ki Sengbhalang, ka KHADC bad wat ki Political Party, ka long hadien ba ka MoU ka la paw pyrthei, kino ki jaka kiba leit sha Assamb bad kino kiba wan sha Meghalaya.
Baroh shi katta ha ka jingleit jurip ki Regional Boundary Committee, ha ka jingïalang ba la khot da u Myntri Rangbah ïa ki Political Party bad wat ki trai shnong na kitei ki shnong ba pynhap sha Assam ruh kim shym la tip satia, hynrei dei tad haduh ban da ïadep soi ïa ka MoU lane ka jingïateh kular hakhmat u Myntri Korbar ri jong ka ri India, u Amit Shah ba ki paidbah ka jylla ki sa tip kino ki shnong na Meghalaya kiba poi sha Assam.
Balei kane ka jia, ka daw ka long ba u Myntri Rangbah u Conrad Sangma, haba u ïasoi ïa ka MoU ruh um shym la wanrah satia ha Assembly ban ïatai.
Wat ha ka jingïalang ba u la khot ïa ki baroh ki Party ruh um shym la pynpaw shai kdar ïa ki jaka ban leit sha Assam.
Kiba bun ki la sah ha ka umdum, namar la shu pynpaw tang ïa ki katto katne ki thaiñ bad ym shym la pynpaw than ïa ki Shnong.
Kumba la pynpaw da kiba bun, wat ka KHADC kaba dei peit ïa ka khyndew ka shyiap lane ki Hima kiba dei ki nongpeit ki nongi ïa ka khyndew ka shyiap ruh kim shym la tip bad ym shym la kynjoh ktien ban ïathuh shai ba kine kine ki jaka kin leit noh sha Assam.
Kaei kaba la ïohi ka long tang ka jingkop jong u Myntri Rangbah, u Conrad Sangma bad katto katne kiba don ha ka Liang Synshar ba dei tang kane ka sorkar kaba lah ban pynbeit ïa u pud u sam hadien sanphew snem ba ka Meghalaya ka la ïoh la ka jong ka jylla.
Hynrei mynta ba la mih ka jingpyrshah na kiba bun ki liang,kiba kop ki la sdang ban randien noh, haba ki la sngewthuh kaei kaban jia na kane ka jingïapynbeit pud.
Namar ba kadei artad ka snem ban leit sha ka elekshon jied MLA, ka jingïakynnoh ruh ka la sdang ban mih.
U Myntri Rangbah, u Conrad Sangma, u la kynnoh ïa u Dr., Mukul Sangma, da kaba ong ba dei ka sorkar Congress ha u snem 2011 kaba la aiti sha ka Assam ïa ki kyrteng jong ki jaka ne ki shnong.
Ki Seng Saiñpyrthei ba don ha ka sorkar ruh ki la sdang ban kynnoh ba kim shym la ïoh jingtip kaba bniah halor kane ka jingïapynbeit pud.
Imat ba ki la ïohi ba kane ka jingïapynbeit pud ka lah ban kyrtoh kylla, kiba bun ki la sdang ban kynran dien na ka jingïakop bad jingkhyllew ïa ka jinglah pynbeit pud, namar ba ki la sdang sngewthuh shano ka lyer elekshon kan beh na kane ka kam pynbeit pud.
Ka long kaba eh shibun ban pynneh ka koit ka khiah jong ka sniehdoh hapdeng ba jur ka jingdon ka lyer jaboh, ka jingshah ktah ba mih na ka jinglong ka suiñbneng, ka jingjied ka rukom im kaba duna ban tei ha ka liang ka koit ka khiah, bad kiba bun ki jingshah ktah ba paw hapdeng ba nangïaid ki rta.
Kine harum ki long napdeng ki nutrient kiba lah ban pynneh ka koit ka khiah jong ka sniehdoh :Vitamin A : Ka jingpynrung kane ka vitamin ka dei kaba ïarap halor ka jingpynmih ki cell kiba thymmai bad lah ban tehlakam ki dak ba paw hapdeng ka jingnoh ka rta kum ka jinglong ransti ba paw ha ka durkhmat.
U Palong, Phankaro, ki jingbam ba ïoh lyngba ka dud, kajor bad ka pylleng ki dei ki thymmei ba don ka vitamin A.Vitamin B3 : Ka Vitamin B3 ka don ka bor halor ka jinglah ban ïakhun pyrshah ka jingkiew ka jinglong tyrha bad lah ban pyllait na ka jingmih khñiang ha ka durkhmat.
Ki jingbam ba riewspah ban don ka Vitamin B3 ki kynthup u tit, u phan, ka dohkha salmon, u shana budam bad ka dohsyiar.
Vitamin C : Ka dei kaba lah ban kyntiew halor ka jingdon ka collagen bad ka jingdon ki anti-oxidant properties ha ka met, kiba ïarap ban pyllait na ka jinglong tyrkhong ka sniehdoh.
Ki soh Citrus, broccoli, sohsaw, u sohmynken jhur, strawberries bad sohpieng ki dei napdeng kiba jur ban don kane ka vitamin.
Vitamin E : Ka umphniang olib, u sohot, sohpieng, palong, riewhadem bad ki shyieng u tiewsngi ki dei kiba riewspah ban don ka Vitamin E.Hapdeng ka jingdon ki anti-oxidant properties, ka Vitamin E ka dei kaba lah ban ai jingïada na ka jingdon ki phlia jakhlia.
Ki jingtah ba la shna bad pynmih lyngba u neem, u tulsi bad shynrai ki dei kiba phi lah ban pyndonkam na ka bynta ka jingsait bad pynkhuid ka jingdon ki jakhlia.
Kine ki lah ban sait pynkhuid ki jakhlia kiba lah ban ktah ha ka sniehdoh.
Ki lynti ba lah ban tem ka jinglong sti ka sniehdoh :Ki jingbam kiba tei bad ka jingjied ka rukom im kaba tei ha ka liang ka koit ka khiah ka long kaba kongsan ba lah ban pynduna ka jinglong ransti ka sniehdoh.
Ka long kaba donkam ban kynthup kiba bun jait ki jhur, ki soh, ki soh ehsnep ha ki jingbam ba phi bam.
Hashuwa ban mih na la ïing shabar ka long kaba donkam ban tah ki jingtah khmat kiba lah ban ai jingïada na ka jingthang jong ka sngi.
Kiar ban dih kyiad bad sikret ban ïoh ka sniehdoh kaba itynnad.
Ka jingpyndonkam, da u shynrai, soh avocado, ka aloe vera bad soh mylleng ruh ki dei kiba lah ban ai jingïarap.
Kiwei de kiba lah ban ai jingmyntoi na ka bynta ka sniehdoh :Ka Dud : ka dei kaba riewspah ban don ka protein bad ka calcium bal ah ban ïakhun pyrshah halor ka jingransti ka sniehdoh, ka jingsait pynkhuid naduh na tynrai ïa ka sniehdoh, ka pyllait ka jingshah ktah ba mih na ka jingthang jong ka sngi bad pynneh ka jinglong um jong ka sniehdoh.
Ka Butter milk : Kane ka dei kaba lah ban pynneh ka jinglong um ka sniehdoh.
Ka buttermilk ka dei kaba ju paw ba riewspah ha ka jingdon ki vitamin A, E, B6, bad B12, kiba lah ban wallam ka jingjem bad jlih ka sniehdoh.
U Aloe vera : U dei uba ïarap na ka bynta ban ïakhun pyrshah halor ka jingkiew ka jinglong tyrha bad pynduna ka jingshah ktah ba mih na ka daw ka jingshah thang ha ka sngi.
Ka Ngap : Kane ka dei kaba lah ban maramot halor ka jingshah ktah ba mih ha ka sniehdoh.
Ka Umphniang Tiewsngi : Kane ka umphniang ka dei kaba lah ban ai jingmyntoi shibun na ka bynta ka koit ka khiah ka sniehdoh.
Ka dei kaba lah ban ïakhun pyrshah ka jingmih ki khñiang bad ka jinglong tyrkhong ka sniehdoh, ka pynduna halor ka jinglong liprong ka sniehdoh, bad pynkoit na ki jingmong.
Ka jingleh yoga halor ka koit ka khiah ka sniehdoh : Ka jingleh yoga ka dei kaba ïarap na ka bynta ka jingtuid bha jong ka snam bad kane ka dei kaba paw shai halor ka jingïarap na ka bynta ka jingitynnad bad jlih ka sniehdoh.
Mawkyrwat, Jymmang 2: Ka long ka jingsngewsarong ïa ka South West Khasi Hills District ha kaba ki nongïashimbynta ha ka jingïakop jngi (Swimmer) kiba la ju leit mih khmat ha ka National Games ha ki snem kiba la leit bad mynta ka kynti ruh kin sa leit ban mih khmat ha ka Meghalaya Games 2022 ha nongbah Shillong ha ki tarik 2 haduh 7 u bnai Jymmang, 2022.
Halor kane ka bynta, u President ka South West Khasi Hills District Swimming Association (SWKHDSA), bah Stalyne H.Diengdoh u la pynpaw ka jingaikhublei na ka bynta ïa baroh 23 ngut ki nongïashimbynta ha kane ka jingïakop kiba dei na kane ka Mawkyrwat Block bad kumjuh ruh na Ranikor Block.
Ha kajuh ka por u la pynpaw ruh ba napdeng kine ki nongïashimbynta, ki don ruh kiba la ïoh ka lad ban poi ha ka National Level ruh kiba la dep ban pynlong ha kine ki snem kiba la leit.
Kumta kane ka pynpaw ka jingsngewkmen ba kum ka South West Khasi Hills District ka don ïa ki nongjngi kiba tbit shisha bad kyrmen skhem ba ka jingleit jong ki ha kane ka Meghalaya Games 2022 ruh kin sa wanrah ka nam ka burom jong ka jingjop, u la ong.
“Ka jingjop jong ki kan wanrah ka burom nyngkong ïa ki hi, ïa ki kmie ki kpa, ïa ka shnong ka thaw, ka dong ka thaiñ, ka ri bad ka jaidbynriew", ong u bah Stalyne.
Namarkata, kum u President jong ka SWKHDSA u ai ka jingkyrkhu kyrdoh na ka bynta ki khun samla ki ban sa mih ban leit ïa shimbynta ha kane ka jingïakhun ba haba ki leit, leit da ka jingkmen, leit da ka jingkut jingmut, bad long borabor ki briew kiba ryntih (discipline) ha kiei kiei baroh, namar ka jinglong ryntih ka dei kawei na ki lad ban pynkiew ïa u ne ka briew ha ki kam ba ki ki thmu.
U la kyntu ruh ïa ki, ba haba ki don ka sap ïa kaba U Blei U la ai, dei ban pyndonkam hok ïa ka khnang ba ha kawei ka sngi lyngba kane ka kam ïalehkai kum ki khun samla kin sa lah ban kamai jakpoh bad bsa ruh ïa la ka ïing ka sem ha ki sngi ki ban sa wan.
Ha kane ka sngi kum ka dak jong ka jingkitbok kitrwiang ïa baroh ki nongïashimbynta, u President jong ka SWKHDSA u la ai ka jingkhublei kti ïa baroh ki 23 ngut bad u la kyrkhu kyrdoh ruh ïa baroh ki nongïashimbynta ha kane ka Meghalaya Games 2022 kiba dei napoh ka South West Khasi Hills District ba kin sa ïalehkai bha ha ki jaid jingïalehkai bapher bapher bad ba kin ïoh ruh ïa ki met kiba koit ba khiah bad kumjuh ruh kin sa wan phai ha ryngkat ki khunsnam jingjop.
Mawkyrwat, Jymmang 2: Ka lympung ïalehkai kynjatbol na ka bynta ka 1st, 2nd bad 3rd Divisions Football Tournament 2022 ba la pynïaid da ka Tyrsad Area Sports Association (TASA) mynta ka kynti ka la nangïaid shakhmat ha kaba ha ka Bara Football Club bad ka Mawponghong Sports Club ki la ïakhaid mar shi kol hapoh ka Madan jong ka shnong Kyrphei, East Khasi Hills District.
Haba phai ha ka jingïathep kol kaba dei ha ka 1st Division ïa kol na ka bynta ka Bara FC la thep da u Flyness Jaba ha ka minit kaba 78 katba ïa ka kol jong ka Mawponghong SC la thep da u Shembha Langbang ha kaba 68 minit.
Ha ka jingïalehkai jong ka Second Division pat ka Mawliehpoh Football Club ka la shah rem noh da 2 – 1 kol ha ka Mawrohroh Football Club, ha kaba ïa ki kol la thep da u Rimarkos Rani ha ka minit kaba 5 bad na u Mejunstar Rani ha ka ka minit kaba 9 jong ka Mawrohroh SC bad ïa ka kol jong ka Mawliehpoh SC la thep da u Everly Dotni ha kaba 50 minit.
Ha kane ka jingïalehkai watla ka la don ka jingpynthut jong u slap hynrei ka jingïalehkai ka ïaid beit shakhmat bad baroh ar tylli ki kynhun ki la ïaleh katba lah ban ïoh thep kol.
Ka jingïalehkai ha ka Third Division, ka Mawsadang Football Club pyrshah ïa ka Madan Mawser Sports Club, ha kaba ka Madan Mawser SC ka la ïoh ban thep ïa ar tylli ki kol ha ka kyllastep bad na ka liang ka Mawsadang FC ka khlem lah ban pynphai.
Dei tat ha ka jingïalehkai jong ka kyllamiet ka Mawsadang FC ka lah ïoh ban pynphai da kawei kol bad da ka jingïakhun tyngeh ki ‘rangïalehkai jong ka Madan Mawser SC ha kaba ki la ïoh ban thep biang ïa ka kol kaba bud.
Namarkata, ka Mawsadang FC ka la hap ban shah rem noh ha ka Madan Mawser SC da 3 – 1 kol.
Nongstoiñ, Jymmang 2: Kum shibynta ban rakhe ïa ka jingdap 75 snem ka ri India, ka Office jong u BDO Nongstoiñ ha ryngkat ka NRLM Nongstoiñ ki la pynlong ïa ka SHG Mela Cum Financial Literacy Camps ha madan New Nongstoiñ.
Ha kane ka Mela, la ïa shim bynta da ki 500 tylli ki SHG bad kumba 50 tylli ki Village Organization kaba kynthup ruh ïa ki bank kiba hap hapoh ka District.
Haba kren kum u kongsan u bah G.Wahlang MDC ka Nongstoiñ, u la ïaroh shibun ïa ki nongpynïaid kiba la pynlong ïa kane ka program ka ban ai jingmyntoi shikatdei eh ïa ki dkhot ka SHG.Kumjuh ruh ban ïoh jingpynshai halor ki kot jingdonkam kiba hap ban pynbiang ban ïoh ïa kitei ki Scheme ne ram ba ka sorkar ka ai lyngba ki bank.
U la pynshlur ïa ki dkhot ban shim ka kabu ïa kine ki lad ai jingïarap jong ka sorkar bad ki scheme.
U da ban jur ruh ba ym bit ban pyndonkam bakla ïa kane ka ram, hynrei ban pyntreikam ïa ka kum ba lad ban kyntiew ïa ka kamai ka kajih bad ka ïoh ka kot ym tang ïa ki dkhot, hynrei ïa ka imlang ka sahlang ruh kumjuh.
U la kren ïaroh shikatdei eh ïa ki longkmie bad kynthei ka jaidbynriew, ba ki long ki ba stad bad kiba don ka jingkitkhlieh ban pynïaid ïa ka pisa tyngka ym tang ha ïing, hynrei ha ka imlang sahlang ruh kumjuh.
Kiwei pat kiba la ai jingkren ha kane ka Mela, ki long u Syiem jong ka Nongstoiñ, u ADC Bah M.Diengdoh, u BDO Bah T.Diengngan u ba la ai ka jingkren pdiang ha kane ka jingïalang, u Bah R.Kharsyntiew DMM-NRLM West Khasi Hills.
Ïa kane ka Mela la pynïaid da I bah M.L.Mawnai, bad ïa ka jingkren ai khublei la ïoh na I kong S.Sangriang BPM-NRLM.Kumjuh ruh ka la don ruh ka jingsam ïa ki khusnam sha ki nongtrei jong ki Bank kum shi bynta ban ai jingïaroh ïa ka jingtrei shitom jong ki.
Nongstoiñ, Jymmang 2: Ar ngut ki MDC barim kiba dei ki nongkyrshan barim jong ka PDF ha ryngkat u Vice President jong ka Nongstoiñ Block Congress Committee, ki la leit pynïasoh noh ïalade bad ka seng National Peoples’ Party (NPP) ha ka taiew ba la lah.
Kitei ki ba dang pynïasoh thymmai ki kynthup ïa u Bah J.G.Rynñiaw, bah Nondi Diengngan, u Bah Starvid Kharbani bad u Bah Mario Nongkseh ha ryngkat ki nongbud jong ki.
