“Ha kine ki bnai shwa ka elekshon 2023, ngin lum lut ïa ki briew kiba duna dkhotmet ha nongbah Shillong ban ïakren halor ki jingeh ba phi ïakynduh bad ki MLA ba ngi la jied na ka bynta san snem khnang ba ngin ïoh pynpaw paidbah lyngba ki lad pathai khubor," la ong shuh shuh u Bah Kharjana.
Haba kylli mano uta ne kata ka MLA kaba kren poh ïa kiba duna dkhotmet, u Bah Kharjana u la kyntait ban ïathuh kyrteng da kaba ong, “kam bha ban ïathuh kyrteng.
"“Ki don ki dkhot ka seng kiba wan ïathuh ha nga bad katkum jingïohsngew ki don uwei arngut hi.
Kum kine kiei kiei ngim kwah ba kin jia.
Lada ki kren kumta ka long kumba ki kren ibeiñ ïa ngi," u la bynrap shuh shuh.
“Ngim donkam ïa ka pisa ka tyngka, hynrei ngi donkam tang ïa ki jingthoh ba phin ïarap lem ïa ngi bad ki ktien kyntu kynpham ïa ngi kum u kpa jong ka Constitency kata hi ka la biang ïa ngi," u la ong.
Katkum ka jingïathuh jong une u nongïalam ka KDA, ki briew kiba duna dkhotmet ha ka jylla baroh kawei ki don haduh 44 hajar ngut.
“Lada kumno kumno kiba la don ïa ka EPIC ki long mar shiteng.
Lada dei ha ki Constituency kiba rit, kiba duna dkhotmet ki la lah wat ban pynjop ïa uno uno u kyrtong.
Na kata kata ngi ruh ngi don la jong ka hok ban rai rem ne rai jop ïa uno uno u kyrtong uba ieng Elekshon," la ïathuh u Bah Kharjana.
Shillong, Lber 22 : Hadien ka jingpyrshang ba ar sngi ban pynïaid kali thymmai da ka One Way na Dhankheti bad Laitumkhrah bad ki pulit pynïaid kali ki lap ba ka la nang jur ka jingdheng kali, kaba la nangktah ïa ka leit ka wan ki paidbah bad ki khynnah skul.
Kumta ki pulit pynïaid kali ki pyntip sha ki paidbah ba yn pynïaid biang kumjuh ïa ki kali kata kumba ju ïaid baroh shikatta na Dhankheti sha Laitumkhrah bad na Laitumkhrah sha Dhankheti bad ïa ka jingpynïaid One Way naduh ka por 7 haduh 9 baje la pynsangeh noh.
Shillong, Lber 22 : Ka BJP ka la thung ïa u nongïalam jongka uba long mynshwa u Myntri sorkar u bah AL Hek kum u Chairman ka Central Scheme Monitoring Cell (CSMC).
Haba pyntip ïa kane, u President ka BJP u bah Ernest Mawrie u la ïathuh “ La thung ïa u bah Hek ha kane ka shuki khnang ba un peit bad bud dien ba dei ban pyntreikam hok ïa ki skhim ka sorkar pdeng da ki tnad sorkar bapher bapher bad kumjuh ruh da ki District Council.
U la ïathuh, nalor ba ka sorkar pdeng ka la ai ïa ki skhim pynroi bapher bapher sha ka sorkar jyla bad kat kum ka 15th Finacne Commissioner ka la ai bhah ruh sha ki lai tylli ki Autonomous District Council kata ka KHADC, JHADC bad GHADC.Kumta mynta ka dei ka kamram jong u Chairman ka CSMC ban bud dien bad bishar bniah la ka don ne em ka jingpyntreikam hok ïa ka pisa ba la pyllait da ka sorkar pdeng.
Shillong, Lber 22 : Ka Khasi Students’ Union (KSU) lyngba ka Education Cell ka shim ïa kane ka kabu ban kitbok kitrwiang ïa baroh ki samla pule ka Bri Hynniewtrep ki ban sa ïakhun ïa ki eksamin SSLC bad HSSLC ki jong ki ha kine ki khyndiat sngi ki ban wan.
Ha kum kane ka juk kaba mynta kaba long ka juk jong ka jingïakhun ki samla ki donkam ym tang ban ïoh kheit ïa u soh ka jingjop hynrei ban kiew ruh sha ki kliar jong ka jingjop.
Shuh shuh ka juk mynta ka dawa shibun kiei kiei na ka bynta ka jingbha bad jingmyntoi ka imlang ka sahlang, kumta ka Education Cell ka kyntu ïa ki samla pule ban trei borbah bad minot thop khnang ba kin wan sha khmat ha ki jingpule ki jong ki.
Katba dang ïaid ki sngi bad ka por ngi ju sakhi ba ka jaidbynriew Khasi ka la hiar arsut ha ka liang ka pule puthi, la kham niar ruh ban shem ïa ki samla Khasi ba kin pass ïa ki kynja eksamin ba kham heh kum ki Civil Services, IFS bad kumta ter ter.
Haba peit pat ïa kiwei ki jaidbynriew, la ïohi, ba ki la nang kiew shaphrang bad kane ka long ka jingma ïa ka jaibynriew, namar ba lada kan ïai bteng ban long kumne shen ngin sa long kiba sahdien tam ha baroh ki liang namar ka jingnang jingstad ka long ka atiar kaba radbah tam ha ka ban kyntiew ban pynkhlaiñ ïa ka jaidbynriew.
Ka Kyrwoh Khubor na u Samla Shiningstar Kharbihkhiew Assistant Education Secretary KSU CEC.Khliehriat Lber 22: Kawei na ki sengbhalang napoh ka district, ka East Jaiñtia Natioanl Council ka la ai jingmut ïa u Deputy Commissioner ba dei ban thung noh da ka jingtohkit kaba laitluid halor kane ka kam dewiong khnang ban dup lap ïa kita ki briew kiba kam ïa lade ba ki dei kita ki High Level kiba ju don kti ha kaba pyniaid bad shalan beaiñ ïa u dewiong na East Jaiñtia Hills District sha Malidor, Assam.
La ong ruh ba ki don ki signbord ba la buh ha kylleng ki jaka, ha kaba u District Magistrate ka East Jaiñtia Hills District u la pynbna ba la kurup ne (seized) noh ïa u dewiong hapoh ki kyndon jong ka MMDA Act kaba hapoh ka section 21 section 4 “Na ka liang ka seng ngi dap da ka jingsngew lyngngoh ban iohi ba u District Magistrate u la kurup ïa u dewiong hapoh ka MMDA Act, namar katkum ka jingtip ka seng ba haduh mynta kam don satia kata ka MMDA Act ha ri India, te ban ioh ïa ka shai halor kane na ka liang ka seng mynta ka sngi ka la leit ban ia kynduh ïa u Deputy Commissioner ka EJHD bad pan ïa ka jingpynshai halorkata ka MMDA Act bad ha kaba iakren bad ki dkhot ka seng, u Deputy Commissioner, u Abislah Banarwal u la pynpaw ba ka jingshisha ka dei ka MMDR Act bad ka dei tang ka jingbakla jong kiba thoh ïa ka signboard, te hadien ba ka jingthoh ha ka sighbord ka la saphriang na ka liang u paidbah ki la pan jingmut ba balei ba kynsan kynsan ïa u dewiong jong ki la kurup noh bad na ka liang u DC u la kren shai ba kane ka jingkurup noh ïa u dewiong ka dei kaba la bhtah da ka sorkar MDA bad kata ka long hadien ba ki Chief Justice na ka High Court ki la wan ban jurip bad wad bniah halor kane bad ha ka jing jurip ki la suba jur ba une u dewiong u dei uba mih na kaba tih beaiñ ïa u dewiong bad dei halor kane ka nongrim ba ka sorkar jylla ba ka kurup ïa une u dewiong" ong u President ka EJNC, u bah Sambormi Lyngdoh.
La bynrap ruh ba ka seng ka la iohi ïa ki jingeh jong ki paidbah hapoh ka district hynrei kaba pynsngew sih bad kaba pyn sngew phylla ïa ka seng ka long ba lyngba ka jingiadei jong ki bar jylla kiba na Assam bad kita ki briew kiba kam ïa lade ba ki dei ki High Level ka buh jingeh ïa u paidbah uba dang don mynta hapdeng ka jingeh namar ïa u dewiong jong ki u la shah kurup noh ha ka sorkar, hynrei kaba sngew lyngngoh ba kine ki bar jylla kiba don ka jingiadei bad kine ki High Level ki la pyniaid beaiñ ïa u dewiong na East Jaintia Hills District sha Malidor, Assam, kumta mynta ka ba phylla ka la long ba hato kane ka jingkurup ïa u dewiong ka dei tang ïa ki rit ki ria ne ka long solonsar ïa baroh? Buh jingkylli ka seng “namar lada ïa u dewiong la kurup da la sorkar hato naei pat kine ki High Level ki dang ioh ban pyniaid ïew ïa u dewiong sha malidor.
Shillong, Lber, 22: Watla u Myntri ka tnat Pule Puthi ka Sorkar Jylla u Bah Lahkmen Rymbui u la khlei ïa ka kular hakhmat ki nongïalam jong ka Meghalaya SSA School Association (MSSASA) ha ka 2 tarik mynta u bnai ban pyllait noh hapoh shitaiew ïa ka tulop ba tang ar bnai jong ki nonghikai skul SSA hynrei kumba ka paw mynta, kane ka jingkular kam shym la poi shaei shaei ruh namarba watla 20 tylli ki sngi ki la ïaid, ki nonghikai kim pat ïoh pdiang satia ïa ka tulop.
Ha ka jingïalang bad ki nongïalam jong ka MSSASA u Myntri ka tnat Pule Puthi u la kular ban pyllait noh ïa ka tulop tang na ka bynta u bnai Risaw bad Naiwieng, 2020.
“Ka jingkular jong u Myntri ka tnat Pule Puthi ha ka jingïakren ha ka 2 tarik mynta u bnai ka long ban pyllait noh ïa ka tulop hapoh shitaiew hynrei mynta la ïaid la arphew sngi, ka pisa ka dang sahkut hapoh ka tnat Pla Tyngka jong ka Sorkar," ong u President MSSASA u Bah Aristotle Rymbai ha u kyrwoh ba la phah sha ki lad pathai khubor.
“Ka jingkular jong u Myntri ka tnat Pule Puthi ka dei tang ka buit ban shu pynslem bad ban pynjem ïa ka jingbitar jong ki nonghikai skul SSA kiba mih sha surok ha kato ka sngi," la kynthoh u Bah Rymbai.
“Ngi dawa ïa la ka jong ka hok.
Hato shi pyrkhat lem ban im san bnai khlem ka tulop kam dei ka kamkai.
Wat lehkai bad ngi bad ngi don hangne ban shakri ïa ka jylla bad ban shakri ïa ki khynnah skul jong ka jylla Meghalaya," ong u Bah Rymbai/.
“Wat pynbor ïa ngi ki nonghikai ban mih sha surok ryngkat bad bahahing hasem.
Sngewbha wat pynbor ïa ngi ban leh ïa kane namarba ngi kwah ban pynleit jingmut bad ban pyndep ïa ka la kamram," u la ong.
“Ngi kwah ban phah ïa u kyrwoh uba shai sha ka Sorkar Jylla snewbha ban pynlait noh ïa ka tulop kaba ar bnai kumba la kular da u Myntri ka tnat Pule Puthi," la ïaiban une u nongïalam ka Seng.
Haba ïathuh ba ka seng kam shym la shong kli kti hynrei ka la ïai buddien na ka Sorkar, u Bah Rymbai u la ong, ‘ha ka 10 tarik mynta u bnai ngi la leit ïakynduh ïa u Secretary jong ka tnat Pule Puthi u Ambrose Ch.
Marak ha kaba u la pyntip ba ka jingpynslem ka dei na ka daw ka jingdon jong ka Dorbar Mang Tyngka bad ba ki ophisar ki hap ban leit sha Ingdorbar Thawaiñ.
Hynrei mynta pat ba la kut ka Dorbar Mang Tyngka balei pat ki dang pynslem bad balei ym shym la leh eiei.
"“Hynnnin ka lah sngi u Blei nga la kylli ïa u Secretary jong ka tnat Pule Puthi u Ambrose Ch.
Marak, u la pyntip ba ka File ka dang ïaid.
Mynta la 20 sngi ka File ka dang ïaid? la buh jingkylli une nongïalam ka MSSASA.“Ka MSSASA ngi phah ïa u kyrwoh uba shai sha ka Sorkar MDA, lada kam pyllait noh ïa ka tulop ba sahteng na ka bynta ar bnai kynthih kumba la kular da u Myntri ha ka 2 tarik mynta u bnai, ha ka 25 tarik tarik mynta u bnai ngin sa khot ïa ka jingïalang kyrkieh bad ngin sa shim ïa ka rai ban pyrshah ïa ka jingleh kuman jong ka Sorkar MDA," la maham une u nongïalam ka MSSASA.Shillong: Ka Khasi Students’ Union Delhi hapoh ka jingïalam jong ka President ka Samla Marbiang Khongwir bad Samla Dr.Diego M Thubru, ka la pynkup burom ïa ka Prof.Badaplin War, ka nonghikai jong ka Khasi Department, NEHU ha Meghalaya House, Delhi hadien ka jingïoh pdiang ïa ka khusnam Padma Shri na u President ka Ri India halor ka Khasi Linguistic, Literature, Culture & Translation.
Ka Prof Badaplin War ka dei kawei na ki Prof.Khasi kaba la noh synñiang bha ha ka thoh ka tar khasi bad ki kot pule ki ba kynthup ïa, ki Snap ka Bishar Bniah (Co-author), Ha Ki Sngi Jong Ngi (Co-author) Shillong: H.W.Sten 1994, An Introduction to Linguistics Shillong: Ki Buit-thaw ba kongsan ha Ki Sngi Barim U Hynniew Trep.
U Basan Ka Kastarbrij Translation of Thomas Hardy’s The Mayor of Casterbridge.
Tribal Literature of North-East India (Editor).
Ki Sawa Bad Ki Dur Kyntien Jong Ka Ktien Khasi (1st Edition 2001).
KiI jait Ktien Bad Ki Ktien Tnat Jong Ka Meghalaya (Co-Editor).
Ka Kylla-Ktien Bad Ka Litereshor Khasi (Translation and Khasi Literature).
Shuh shuh, halor u Synñiang jong ki jingthoh jong ka lyngba ki lynnong ha ki kot kiba pher bapher.
Ym tang ba ka Prof.War ka la Synñiang radbah ha ki kam thoh, hynrei wat ban shim ruh ïa ka jingkitkhlieh ha kiba bun ki liang.
Ka Prof Badaplim War ka dei ruh nongseng bad President jong ka Society for Khasi Studies (2005 haduh mynta bad kumjuh ruh ka la bat ruh kum ka Founder President, Tribal Literary Forum of India (2009-2012), dkhot jong ka Linguistic Association of Great Britain, United Kingdom, dkhot ka Transactions of Philological Society, United Kingdom, Expert for recruitment of Khasi translators at Gauhati High Court, Shillong Bench (2003), dkhot ka Advisory Committee, State Literary Award, Government of Meghalaya (2005), Chairperson jong ka Committee on State Level Eligibilty Test (SLET) for Khasi, ka dkhot jong ka Reviewing Committee for awarding financial assistance to Khasi (2003-2006), dkhot jong ka Executive Board/ Governing Body of the North East Zone Cultural Committee, Ministry of Culture, Government of India, Dimapur, Nagaland (2009), ka Coordinator jong ka Committee on Preservation and Promotion of Endangered Languages, NEHU, Shillong, ka Founder President jong ka Shillong Academic Society (2013-2016).
Ha u Snem 2003, ka la ïohpdiang ïa ka khusnam Rastriya Lok Bhasha Samman na ka Gandhi Hindusthani Sahitya Sabha, New Delhi halor ki kam syñniang jong ka lyngba ka thoh ka tar bad ka jingshim bynta ha ki ba bun ki kam.
Kumba angnud ka Seng bad ki paitbah ka Ri khasi, ka Jingangnud ka jong ka Prof.War ka dei ban ïoh jingithuh noh ïa ka Ktien Khasi ha ka Khyrnit kaba Phra.
Jowai, Lber 22: U Superintendent of Police ka West Jaiñtia Hills, Jowai u Bikram D.Marak mynta ka sngi ula pyntip paidbah, ïa ka rukom pynïaid kali ha sor Jowai la pynbeit ban leh kum ka jingpyrshah shipor ka ban treikam naduh ka 25 tarik mynta hi u bnai.
Kumta la pynbeit ba ïa ka ‘no entry’ na Mission Hospital (Moosalangkat) sha Kynruhsaphlang la weng noh ïa ka.
Ha ka juh ka por ki kali ki lah ban rung beit na katei ka bynta hynrei kim dei pat ban phai sha ka liang jong ka New Hill Point ki dei ban ïaid beit beit sha ïawmusiang.
ïa kane yn pyrshah ban pyntreikam khnang ban lait na ka jingsahkut kali khamtam ha ki bynta ka ïawmusiang.
Shillong, Lber 22: Kum ka dak ka jingieit bad ka jingai mynsiem bad kyrkhu kyrdoh, u Bah Sanbor Shullai, MLA uba dei ruh ha kajuh ka por u Chairman jong ka Monitoring cum Implementation Committee jong ka 19 South Shillong Constituency, u la ai jingïarap lyngba ka financial assistance jong u snem 2022-23 kaba 50,000 tyngka sha ki khynnah ïalehkai Wushu jong kane ka thaiñ.
Kine ki khynnah kynthup shynrang bad kynthei na ka South Constituency, kila shah jied ha ka Institution of Meghalaya Wushu Association (MWA) hapoh ka jingïalam u Bah Donny Ranee ban leit mihkhmat ïa ka jylla sha ka lympung ïalehkai Wushu kaba la tip kum ka 21st Sub-Junior National Wushu Championship kaban sdang naduh ka 25 tarik haduh ka 30 tarik Lber 2022 ha Noorul Islam University, Kumarakoil Thukalay, Nagercoil Kanyakumari District, Tamil Nadu.
Ïa kane ka lympung la peit bad khmih da ka Wushu Association of India (WAI).
Nongstoiñ, Lber 22: Ka kynhun ïalehkai phutbol jong ka Ryntih Sports Club ka la pynliem ïa ka Kith United FC ha ka jingïalehkai Quarter Final Football, kaba la sdang ban bteng biang hynne ka sngi ha madan Mawkynjoiñ Laitkseh.
Haba hiar sha madan ïalehkai, ki rang ïalehkai na baroh arliang ki la ïalehkai bha shikatdei bad ki la ïoh ban thep ruh mar shi kol.
Kine ki kol ki dei kiba la thep shwa da u Shano Tariang na ka bynta ka Kith United.
Hynrei la pynphai pat da u Reson Malngiang na ka bynta ka Ryntih SC.Ka jingïalehkai ka la long kaba itynnad bha bad kat haduh ba kut noh ka por ym shym la don shuh ban thep ïa ka kol ban pynjop.
Kumta na ka liang u nongpynïaid u la pynïaleh da ka tie breaker, ha kaba na ka liang ka Ryntih SC ka la jop ïa ka Kith United FC da lai kol la kawei.
Ka jingialehkai kaba bun jong kane ka lympung ha madan Mawkynjoiñ Laitkseh, kan dei ka semi final kaba nyngkong eh ha kaba ka Ryntih SC kan ïakhun pyrshah ia ka YBSC Shella ha ka 30 mynta u bnai ha ka por 2 baje noh phai sngi.
Jowai, Lber 22: ka All Jaiñtia Cricket Association, West Jaiñtia Hills District Jowai kala pyntip ba kan pynlong ïa ka Trials ban jied ïa ki players (Shynrang) ha ki rta kiba kha hapdeng ka 01.09.2003 bad 31.09.2005, naka bynta ban mihkhmat ïa ka AJCA sha ka Inter District Tournament 2022 kan ban long haka taiew ba-ar jong u bnai Ïaïong, 2022.
Ïa kane ka jingjied player yn pynlong ha ka 26.03.2022 naduh ka por 7.45 mynstep thik ha ka madan Jrisaleiñ Jowai.
Kiba don jingmut ban shah jied ki lah ban wanrah lang bad ki Original Birth Certificate lane kiwei de ki kot pynshisha na ka bynta ka rta jong ki.
Ban tip khambniah lah ruh ban phone ha kine ki No: (7085717725, 7005110084, 9366448528,7005217560).
Shillong, Lber 22: Ka Meghalaya ka dang lamkhmat ha kaba sdang jong ka lympung ïalehkai Col CK Nayudu Trophy pyrshah ïa ka Sikkim ha ka jingïakhun ha ka sngi Ba-ar ha Bhubaneshwar.
Ka Meghalaya kala ai kamai 48 ron bad shim 4 wicket pyrshah ïa ka Sikkim hadien ba kala kam ban tied nyngkong.
Haba phai sha ka jingïakhun, ka Meghalaya kaba la tied nyngkong na ka jingïakhun jong ka plate group, ka kamai 189 ron bad shah pynkhyllem lut baroh ki wicket ha ki 72.3 over.
U Md Ashif Khan marwei u kamai 83 ron bad u Kumar u la ïarap kamai 27 ron.
Kitei ki arngut kila buh da 84 ron na bynta ka Meghalaya ha ka jingduh noh khyndai wicket bad kamai da 100 ron.
U Joydeepan Deb (25), Nishanta Chakraborty (19) bad Arien B Sangma (15) kidei ki lai ngut kiba la ïarap kamai ron na bynta ka Meghalaya.
Ka Sikkim haba beh ïa ka thong ka kamai 19 ron bad shah pynkhyllem noh 4 wicket ha ki 15 over, ha kaba u Kumar (3/26) bad u Bipin Kumar Ray (1/9) kila khur wicket, shwa ba u Arun bad Ingsho Limboo kila ïarap ïa ka Sikkim ban kamai 48/4, bad ka dang donkam sa 141 ron.
Shillong, Lber 22: Ka West Khasi Hills kala sdang da ka nam jop ha ka jingïaid lynti jong ka ha ka lympung ïalehkai kriket ki kynthei ba la tip kum ka U-23 Women’s Inter District Cricket Tournament ba pynïaid da ka Meghalaya Cricket Association da kaba pynliem da 26 ron pyrshah ïa ka Shillong Cricket AssociationKatei ka nam jop kala wan lyngba ka jinglah ban ïalehkai bha ka Sildamicresha Marbañiang kaba kamai spah ron (century) bad lyngba ki san wicket bala khur da ka Abiezer Kharsyiem ha ka jingïalehkai ha ka sngi Ba-ar ha Nongstoiñ.
Ka Sildamicresha Marbañiang ka khyrwit haduh 106 ron na ki 108 bol hadien ba ka WKH kala kam ban tied nyngkong da kaba jop ïa ka jingkynting pisa.
Kane ka thei ïalehkai kaba dei ruh ka kapten kala sdang ban tied nyngkong bad kala lah ban kamai ron bun, da kaba khyrwit haduh 12 tylli ki boundary.
Ka la lah ban ïalam ïa ka kynhun sha ka jingkamai 207 ron bad ka kynhun kala shah pynkhyllem noh 9 wicket ha baroh ki 35 over.
Ka Marbañiang kala kamai ron lang da 50 ron bad ka Evanrilin Syiem bad 54 ron ryngkat ka Ridahun Nongsiej.
Ka Neha Hajong ka khur 3 wicket ai kamai 35 ron bad ka Natasha Rabha ka khur 2 wicket ai kamai 55 ron na bynta ka SCA.Haba beh ïa katei ka thong, ka Shillong ruh kala pynpaw ïa ka jingkhlaiñ ha ka kamai ron, ha kaba ka Hajong ka kamai 29 ron, ka Mansi Anand 28 na ki 27 bol bad ka Suriti Kumari Rai ka kamai 65 ron na ki 62 bol.
Ka Hajong bad ka Anand kila buh da 50 ron na bynta ka jingduh noh shi wicket hashwa ba kitei ki arngut kila shah pynhap wicket noh ha ka kti jong ka Kharsyiem.
Ka Shillong kala lah ban kamai ron bha haba nujor bad ka run rate hynrei, nalor kitei ki lai ngut ki thei tied kiba kamai bun ron, kiwei pat ki khlem lah ban ïakami ron ha kaba ka kynhun kala shah pynkhyllem lut baroh ki wicket bad kynjoh tang sha ka 181 ron ha ki 27.5 over.
Ka Kharsyiem kala pyndep da kaba khur 5 wicket ai kamai 30 ron na bynta ka WKH.Kumta ka WKH kala sdang da ka nam jop ha ka Group B jong ka Zone 1 bad khur ïa ki ar point.
Ki don 10 tylli ki team kiba ïashim bynta ha kane ka tournament.
Ha ka Zone 1 ki don hynriew tylli ki team ïa kaba la phiah ha ar tylli ki group, ba kynthup ïa ka East Khasi Hills, All Jaintia CA bad ka Ri-Bhoi kiba don ha ha ka Group A bad ka WKH, SCA bad ka South West Khasi Hills ha ka Group B.Ha ka Zone 2 ka don tang kawei ka group ba kynthup ïa ka Tura District CA, North Garo Hills, East Garo Hills bad ka South Garo Hills.
Ïa baroh ki jingïakhun jong ka Zone 2 yn pynlong ha Nongalbibra, South Garo Hills, bad ka jingïakhun kan sdang naduh ka 24 tarik Lber.
Ka jingïakhun ha ka sngi Balang na ka Group A jong ka Zone 1, ka Ri-Bhoi kan aireng pyrshah ïa ka All Jaintia CA.Mawkyrwat, Lber 22: Kum shibynta ban ïasnohktilang bad ka pyrthei baroh kawei ha ka jingrakhe ïa sngi ba kyrpang jong ka jingpynneh pynsah ïa ka um ne ka ‘World Water Day 2022’, ka ophis jong u Executive Engineer, PHE-cum-Member Secretary DWSM (JJM), South West Khasi Khasi Hills District mynta ka sngi ka 22 tarik u Lber, 2022 ka la ïoh ban pynlong da ka jingïamareh thong ne ka ‘Run for Water’ kaba la sdang naduh ka por 6 baje na phyllaw jong ka ophis treikam u EE, PHE.Ha kane ka jingïamareh thong, la wan ban ïashimbynta shitrhem naduh ki hep kiba rit, ki samla bad kumjuh ki longkmie longkpa kiba kynthup naduh u bah Tlanding Wahlang, u bah Twanding Mawlong bad ka kong Kmoiñ Wahlang bad da ka jingwan ïa shimbynta jong ki ka la ai mynsiem shikatdei eh na ka bynta ki hep kiba rit bad ki samla kumjuh.
Ha ka jingkren lamphrang shwa ban sdang ka jingïamreh, u bah R.Nongdhar, SDO & Executive Engineer, PHE In-charge, South West Khasi Khasi Hills District u la ïathuh ba ïa kane ka sngi ba kyrpang ban pynneh pynsah ïa ka umbam umdih la sdang nyngkong da ka UNO ha u snem 1993.
Ka jingthmu ba kongsan jong kane ka long ban rah khubor sha ki paidbah nongshong shnong ba kumno kin don bad shim ïa kata ka jingkitkhlieh ban pynneh pynsah ïa ka umbam umdih.
U la ai mynsiem ruh na ka bynta ki hep kiba rit, ki samla kiba dei ruh ki khynnah bad ki samla pule ba ki long ka lawei jong ki shnong ki thaw bad ki dei ruh ka nuksa ïa ka pateng ka ban wan ha kaba ïa dei bad kumno ban pynneh pynsah ïa ka um.
U bah S.C.Laloo, Additional Deputy Commissioner, South West Khasi Hills District uba long kum u kongsan ha kane ka sngi u la pynpaw ka jingaikhublei na ka bynta baroh ki nongwan ïa shimbynta ba kynthup naduh ki hep kiba rit, ki samla haduh ki longkmie longkpa bad kane ka long kum ka dak jong ka jingïatreilang jong ki paidbah nongshong shnong ha kaba kum kane ka sngi ban rakhe kynmaw kyrpang ïa ka World Water Day 2022.
U la pynkynmaw ruh ba ngi im ha kine ki sngi kiba eh ba ka jingshit ne ka Global Warming ka la nangkiew na kawei ka sngi sha kawei pat bad ka jingdon jong ka um shapoh ka khyndew ruh ka la nang duna duna.
Ki nongjop ha ka jingïamareh thong kane ka sngi ki long u Rockystar Lyngkhoi, u Johnstar Sohphoh bad u Nangkyrshan Kharwanniang kiba dei jong ki shynrang.
Ka Lyntij ingkyrmen Kharjahrin, ka Aisha Wanniang bad ka Teilyntishisha jong ki khynthei kine ki dei ki nongjop kiba ha ka karta 16 snem shapoh.
Nangta, u Wolbetstar Ramsiej, u Jomsingstar Ramsiej, bad u Shiningstar Marweiñ jong ki shynrang bad ka Kyntimon Marweiñ, ka Marqueenless Ramsiej bad ka Daplin Wahlang jong ki kynthei kine ki dei ki nongjop ha ka karta ba 16 snem shaneng.
Ha kane ka sngi la ïoh ruh ban sam ïa ki khusnam kyrpang sha ki 40 ngut kiba la wan nongïashimbynta ba kynthup ïa u Edmund Hilary L.Wahlang uba dang 6 snem bad kumjuh ruh ïa ka kong Kmoiñ Wahlang kaba la 73 snem karta.
Nongstoiñ, Lber 22: Ka jingbym trei pyndep jong u kontraktor ïa ka surok na Mawdiang shaduh Mawkyllon, kaba ka jingjngai ka long tang kumba ar kilomitar shiteng, ka la pynlong ïa ki nongïalam jong ka Synjuk Nongsynshar Shnong Nongtrai Sepngi bad ki paitbah ba kin diaw mynsiem haduh katta katta bad ban kynthoh laiphew jait.
U bah Birbor Riangtem nongïalam ka Synjuk haba ïakren bad u nongthoh khubor mynta ka sngi, u la ong ba naduh ba ka sorkar ka la ai jingtrei ha uwei u kontraktor ba un pynbha bad siang rong ïa katei ka surok, ki paitbah ka thaiñ ki la kmen shikatdei.
Hynrei, kaba pynlyngngoh ka long ba ka jingai jingtrei jong ka sorkar ïa utei u kontraktor, ka la long pynban kum kaba shu ai da ka jingbym banse namar ba ym don kontraktor satia hapoh ka jylla.
Kiwei pat ki para dkhot jong ka synjuk ki la ong ba wat la ka sorkar ka la ai mang pisa ban pyntrei ïa katei ka surok ruh, ka long thik kumba ka shu ai namar ba ka I beiñ ïa ki paitbah ka thaiñ bad kam shym la kheiñ satia ba ki dei ki briew.
Halor ka jingpynsahteng jong u kontraktor ban pyntrei ïa katei ka surok, na ka liang ki riew rangbah ka thaiñ ki la ïathuh ruh ba ki la leit ban ïakynduh ïa u Executive Engineer jopng ka PWD bad ki la ai da ka jingthoh.
Nangta ïa u SDO bad ki la leit ban ïakynduh ruh ïa u Deputy Commissioner ban ïakren halor katei ka surok, hynrei ka jingleit ïakynduh jong ki ïa kitei ki heh sorkar ka khlem seisoh.
Ha kajuh ka por ki la ïathuh ba dang ha kine ki sngi ki la leit ban ïakynduh ruh ïa u Officer SRRDA, PMGSY ha Shillong bad la ai ruh da ka jingthoh halor ka jingpynsahteng jong u kontraktor ïa katei ka jingtrei, khnang ba un bthah ïa u ba un pyndep noh ha shuwa ban kut ka por ba la buh da ka sorkar.
Nalor kata ki la kynthoh ruh ba imat ba u bah Prestone Tynsong Symbud Myntri Rangbah u ba bat ruh ïa ka tnad PWD, u don ka jingïadei bad utei u kontraktor lymda kumta un nym nud ban pynsateng ïa ka jingtrei haduh mynta.
Ki la ong ba ka sorkar ka la dei ban da bishar bniah ïa ki kontraktor shuwa ba kan ai jingtrei, namar lada kan shu ai thurmur kat ia ki kontraktor kiba shu kwah ban ïoh jingtrei hynrei kim don pisa ban ai ïa ki nongbylla kam don jimgut satia.
Ki la ong ba lada u kontraktor um lah ban trei pyndep ïa katei ka surok hapoh u bnai Ïaïong, na ka liang ka synjuk bad ki paitbah kim banse ban mih madan ban pynlong da ka jingïakhih, lane ban leit sha ka Ïingbishar ban dawa ïa ka hok ba ki dei ban ïoh, kat kumba ka sorkar ka la dep mang pisa na ka bynta ban pynbha ïa ka surok na ka bynta ban pynsuk ïa ki paitbah.
Shillong, Lber 22: U MLA ka Mawlai Konstitwensi u Bah Process T Sawkmie ha ka Lah sngi U Blei ka 21 tarik u Lber, 2022 ula noh synniang da ka song pisa sha ka Sapbapaka Football Club bad sha i heprit ialehkai Kurash i Haphibansuk Lyngdoh Mawphlang, 9 snem ka rta.
Ka Sapbapaka kala ïoh ïa kane ka jingïarap na ka bynta ban leit ïakhun sha ka lympung ïalehkai kaban long sha ki thaiñ bhoi, katba i heprit Haphibansuk i la ïoh ïa ka jingïarap pisa na ka bynta ban leit ïakhun sha Jharkhand, ba la aiti ha u kpa jong ka.
Ine i herit yn leit ryngkat bad ka kynhun Meghalaya Kurash Association ka ban ïalam ïa kiwei de ki khynnah na ka bynta ban leit ïakhun ïa ka 5th Sub Junior National Kurash Championships 2021-22 kaban sdang ha 27-29 tarik mynta u bnai Lber ha Dhandbad, Jharkhand.
Haba ïa dei bad kane ka jingnoh synniang, u Bah PT Sawkmie u la pynpaw ïa ka jingsngewkmen haba u ïoh ban ai jingïarap bad u sngewsih bha, lada um lah ban ïarap ïa ki khynnah ïalehkai sports ban pyn-urlong ïa ka thong jong ki.
“Ka thong hi ka long ba nga kwah bad angnud ban kyntiew ïa ka sport ha ka thaiñ," ong u bah PT Sawkmie.
Nongstoiñ, Lber 22: Ka kynhun ïalehkai Cricket jong ki kynthei na West Khasi Hills ka la kheit ïa ka jingjop ha ka sngi sdang jong ka Inter District Women under-23 Cricket Tournament, ba la pynlong da ka Meghalaya Cricket Association ha madan NDSA Nongpyndeng Nongstoiñ.
Haba hiar iuh kjat ha madan hynne ka sngi, ki samla kynthei na West Khasi Hills ki la jop shuwa ïa ka jingïakynting pisa bad kam trai ban tied nyngkong.
Hynrei, tang hapoh 35 over ka la kamai 207 ron bad hap 9 wiket.
Haba beh ïa kane ka thong ba la buh, ki samla kynthei jong ka Shillong Cricket Association ka la ïoh ban kamai tang 181 ron bad hap lut baroh ki wiket.
Kumta ka WKDCA ka la jop da 26 ron.
U nam tam jong kane ka jingïalehkai u leit sha ka Silda Micresha Marbaniang jong ka WKHDCA kaba la kamai ron haduh 105 ron, nangta ka Abiezer Kharsyiemlieh ka la ïoh 5 wiket bad khur ruh ïa ka khusnam ‘player of the match’.
Katba na ka liang ka SCA, ka Shruti ka la kamai 65 ron bad ka Neha 29 ron.
Na ka liang ki nongpynïaid ka MCA ki la pyntip ba ka jingïalehkai kaba bud kan long ha ka 23 tarik naduh ka por 9 baje mynstep, ha kaba ka Ri Bhoi kan ïakhun pyrshah ïa ka All Jaiñtia Cricket Association.
Lah ban kdew hangne ba kane ka lympung ka don ar tylli ki Zone kata kawei ha Nongstoiñ ba la tip kum ka Zone 1.
Katba kawei pat ka Zone ka dei ha Garo Hills.
Kiba jop napdeng kine ki Zone kin sa ïakhun phainal, ha kaba ka tarik bad ka jaka yn sa pyntip kham hadien.
Mawkyrwat, Lber 22: Ka Deputy Commissioner, South West Khasi Hills District, kong C.Kharkongor, IAS ha ka jingkren jong ka ha ka sngi ban rakhe kynmaw burom ïa ka sngi kyrpang ki nongthied nongpet ne ka Inter National Consumer Day ka la pynkynmaw na ka bynta ki paidbah ba long borabor kiba husiar ha ka thied ka pet ïa ki mar ki mata jong ki na ki ïew ki hat nyngkong eh dei ban peit ïa ki tarik ba shna bad ki tarik ba kut jong ki mar khamtam eh ki kynja dawai, ki jingbam bad kumjuh ruh ka um dih khnang ban lait na kino kino ki jingeh.
Haba bynrap ïa ka jingkren, ka kong Kharkongor, IAS ka la pynkynmaw ba ïa kane ka Inter National Consumer Day ymdei ba la rakhe tang hangne hapoh ka Jylla ne ka Ri India jong ngi hynrei la rakhe ha baroh kawei ki ri ha ka pyrthei.
La sdang ïa kane ka jingrakhe naduh u snem 1960 ha kaba ka don ka International Organisation Consumer Unit bad ba la ju rakhe man ka 15 tarik bnai Lber jong manla u snem.
Ha kajuh ka por ka la pynshai ruh ba balei la jied ïa kane ka 15 tarik u Lber kum ka sngi ba kyrpang jong ki nongthied nongpet ka long ba na ka liang u President ba 35 jong ka Ri America, u Kennedy ha kaba une u ïeng na bynta ka hok jong ki briew (khamtam eh ki dohïong ne Black People), u ïeng na ka bynta ka jinglaitluid bad ka hok jong ki.
Ka la pynkynmaw ruh ba ha kane ka sngi u Kennedy u ai ka jingkren hapoh ka Parliament ban pyntip ha ki briew ba kin long husiar bad phikir na ka bynta ban ïoh ki hok jingïada na ka bynta ki nongthied nongpet.
“Ki saw tylli ki hok kawei ka dei ka hok ban ïoh ka jingïada, ka hok ban ïoh jingtip, ka hok ban ïoh jied bad ka hok ban ïoh sngew ne ki jingujor ha kaba ïa dei bad ki mar ki mata", la ïathuh ka DC.Namarkata, ka la pynkynmaw ba ka hok jong ki nongthied nongpet kam dei eh tang ha kaba thied tiar hynrei ka thew ha kino kino kam ba kumba ki la siew da ka pisa bad ma ki ki don ka hok ban ujor lada don ki jingbakla kum ha ki jaka sumar lada kim ïoh ka jingsumar ba paka, ha ki skul lada kim ïoh ki jinghikai ba bniah bad kiwei kiwei de ki bynta ruh.
Ha kane ka jingrakhe, ka kong C.Kharkongor, IAS ka la krern ruh khyndiat shaphang ka jingujor jong ki paidbah ha kaba ïa dei bad u khaw ba la suba ba dei u khaw plastik, hynrei ka la jubab ba em kam dei kumta hynrei katkum ka jingïathuh lyngba ka jingïakynduh ïa ka Assistant Commissioner jong ka Food and Safety, ka kong Mukhim kaba la wan ban ïa kynduh markhmat ha ophis jong ka Deputy Commissioner, South West Khasi Hills District ka la pynshai ba um dei u khaw plastik hynrei u dei u khaw ‘fortified rice’ uba la khlem ki kynja vitamin ka ban long ka jingïarap na ka bynta ki nongbam namar la khleh lang ka iron, ka B12 bad kiwei kiwei de.
Kiwei pat kiba la ai jingpynshai ki long u bah P.K.Snaitang, Superintendent Supply (SS) Nongstoiñ, uba la kren halor ka phang, “Ka Hok ki Nongthied Nongpet" bad u bah F.B.Khongnoh, Sub-Inspector (SI) Supply, South West Khasi Hills District u ba la kren bad batai ïa ka jingmut jong ka ePOS, NFSA bad BIS.Ïa ka jingïalang ba pynïaid da u President ka Seng Samla Shnong Mawkyrwat, u bah Kitborsing Lyngdoh bad ka jingkren khublei na u General Secretary, Seng Samla Shnong Mawkyrwat, u Dawningstar Marweiñ.
Nongstoiñ, Lber 22: Ka Hynñiewtrep Youths Council Lai Lyngdoh Circle, hapoh ka jingïalam u Samla Wandappynkmen Marweiñ President bad samla Banlam Lyngkhoi President Mawkaton Unit ryngkat ki dkhot ha ka jingsynran u samla Lumlang Kharsyiemlieh President HYC West Khasi Hills District, mynta ka sngi ka la leit ai jingthoh bad ïa kynduh ïa u EE PWD Road Nongstoiñ West Khasi Hills District, ban maramot bad shna noh kloi ïa ka jingkieng kaba don ha shnong Umlipoi, kaba la jot bad dkut ki dieng jingkieng bad jan ha.
Watla u EE um don hynrei haba ïakynduh ïa u SDO Bah C.Kharraswai, u la kular ban lehkloi bad phah maramot noh naduh lashai.
Ka HYC ka pynpaw ka jingsngewnguh ïa ka office PWD ban ka la shimkhia ban sngap leh ïa ka jingeh kaba ka seng ka pynpaw na ka bynta ki paitbah ka thaiñ Lai Lyngdoh.
Na ka liang ka seng ka la maham ïa ki kali heh ba kim dei leh katba mon, hynrei ki dei ban burom ïa ki aiñ ka Sorkar ban nym kit palat put namar kan ktah ïa ka thaiñ lada jot kumne ki jingkieng.
Jowai, Lber 22: Ka seng jong ki longkmie kaba la tip kum ka ‘Hynñiewtrep Women Welfare & Development Organization’ (HWW&DO) mynta ka sngi kala kynmaw burom ïa ka jingdap shi (1) snem pura ka jingïaid lynti na ka bynta ban ai ka jingshakri ïa ka ri bad ka jaitbynriew.
Mynta ka sngi ïa ka jingïalang la pynlong ha Ladthadlaboh Community Hall, ha kaba u MLA barim jong ka sorkar jylla ma S.Mulieh ula long kum u kongsan, ha ryngkat ka jingdonlang u MDC ka JHADC ma Dawan Lyngdoh, ka kong I.Kharpran Women Police Sub-Inspector Jowai, u Adviser ka seng ma C.Sungoh, ki nongïalam ka JSU, JSM bad kiwei de kiba la shah khot sngewbha.
Na ka liang ka President ka kong Oibarly Suchiang kaba la pynsngew ïa ki nongrim baskhem jong ka HWW&DO naduh ba la seng ïa ka haka 19 tarik Lber 2021 bad haka jingïaid lynti ka seng ka la ïoh ban leh shibun ki kam ba bha hapoh ka imlang ka sahlang.
U ma S.Mulieh haba ai jingkren ha kane ka sngi ula ai ka jingïaroh ïa kane ka seng ki longkmie kaba la lah ban ïaidlynti haduh shi snem pura, ula ai mynsiem ba ki longkmie hapoh ka jylla ba ki long kiba kyrpang eh namar ïa ka jait ka kynja la ai pateng ha ka longkmie kaba long ka nongpeit ïa ka ïing ka sem.
‘Niar eh ban shem kum kane ka jingpynkup bor ïa ki kynthei hapoh ka Ri hi baroh kawei’, ong u ma Mulieh kumba ka donkam haduh katta ban burom ïa ka longkmie namar dei ma ka ka nongri nongsumar bad ka nongai jinghikai ïa ka longbriew manbriew.
Ula ong ba kum ki longkmie kiba stad ki lah ruh ban ïashim bynta lang ha ka imlang ka sahlang bad haka shynshar ka khadar.
Na ka liang u ma Mulieh ula kular ban ïatreilang bad katei ka seng ha kino kino ki bynta lada ki donkam jingïarap ban leit ïa kynduh ïa ki myntri sorkar ka jylla lane wat shaduh u myntri rangbah duh ka Ri.
Baroh kiba ïa jingkren ha kane ka sngi kila ai mynsiem ïa katei ka seng ki longkmie ba kan nang ïaid shakhmat ha ka jingshakri khlem ka kynrad dien namar kiba bun ki nongshong shnong khamtam ki longkmie ki dang donkam jingrap shibun eh bad ka long ruh kaba jem ban pan jingïarap na ki para longkmie.
Ha kane ka sngi u kongsan ha ryngkat ki nongïalam ka seng kila ïoh ruh ban ot ïa u Cake jong ka jingdap shi snem pura ka jingïaid lynti.
Jowai, Lber 22: Ïa ka ‘World Water Day’ ïa kaba la rakhe ha shityllup ka pyrthei mynta ka sngi 22 tarik u Lber ha Jowai la pynlong ïa kane ka prokram ban ‘tyngkai ïa ka um’ da ka ophis jong ka District Water and Sanitation Mission (DWSM) ha District Library Auditorium Mynthong Jowai, halor ka phang kaba ong ‘Groundwater: Making the invisible visible’.
Na ka liang u Additional Deputy Commissioner bah Alexander S.Mukhim haba ai jingkren ula pynsngew ba ka jingrakhie ïa kane ka sngi ka long kum ka dak ban pynkynmaw ïa iwei pa iwei ban sngewthuh halade halor ka jingkordor jong ka um ha kine ki sngi ba mynta bad ha ka juh ka por ka long ruh ka lad ban tip kumno ban kynshew ïa ka um slap.
Khnang ban ïoh khambun ka um dei ban ri sumar bha ïa ka mariang bad ban thung shibun ki dieng sha kylleng ki sawdong sawkun.
Shuh shuh ula ong ba ka jingpyntreikam ïa ka skim jong ka sorkar pdeng ka JJM (Jal Jeewan Mission) ka long kawei na ki lad ban ïarap pynpoi ïa ka umbam haduh ki thliew ïing kaba ïarap ruh na ka jingkyrduh um.
Ha kane ka sngi la ïoh ruh ka jingkren na ka kong R.Kynjing Member Secretary DMASM kaba la batai shaphang ka jingdonkam jong ka umbam ha ka jingim ba manla ka sngi.
Shi bynta na kane ka prokram la ai jingbattai ruh ïa ki khynnah skul ba kin tip kham bniah ha kaba ïadei bad ki lad ki lynti kumno ban tyngkai ïa ka um na ka bynta ka lawei.
Ha kane ka sngi ka ophis kala pynlong ruh ïaka jingïakop rwai tynrai bad ka jingïakop pyninam halor ka phang ‘save water it will save you’.
Ha kaba la sam ruh ïa ki khusnam sha ki nongjop.
Hashwa kane la ïoh ïa ki kyntien pdiang sngewbha da ka kong Zienovia Lyngdoh, District Project Manager (DPM).
Nongpoh, Lber 22: Ka Confederation of Ri-Bhoi People mynta ka sngi kala dawa syndon naka sorkar ba ka dei ban pynlait noh ïaka pisa halor ka jingpyntrei ïaka skhim MNREGA ha man la ki shnong namar bun naki shnong haka thaiñ Ri-Bhoi ki kynduh jingeh bad hap ban pynsangeh ïaki kam ki jam tang naka daw ka jingbym don pisa.
Haba kren sha ki lad pathai khubor mynta ka sngi u Bah Bandari Ryntathiang President ka CoRP Ri-Bhoi District u la ong ba kum ka seng ka dap da ka jingsngewkhia halor ka jingud jingnam jong kiba bun ki nongïalam shnong namar ka jingsahkut ka pisa naka jingpyntrei ïaka skhim MNREGA naduh ka bai trei bai tiar bad kiwei kiwei kaba kum ki shnong kila mad jingeh ban pyntyllun ïaki kam pynroi haka shnong.
U la ong ruh kane ka jingpynsahkut jong ka sorkar ban pynlait ïaka pisa kala wanrah ka jingduhnong kaba khraw ïa kiba bun ki shnong ha Ri-Bhoi ban bteng ïaka kam bad bun naki paidbah kiba ju bylla kila duhkam duhjam.
Namarkata kum ka seng kala dawa naka sorkar ba ka dei ban pynlait noh mardor ïaka pisa bad lada ka sorkar jylla ka dang pynslem kum ka seng kan sa ai ruh da ka jingthoh wat sha ka sorkar pdeng ba ka dei ban pynlait beit ïaka pisa sha ki Dorbar Shnong ban pynkloi ïaka jingpynlait ïaka pisa naka bynta ka jingmyntoi ki paidbah.
Jowai, Lber 22: Ka Jaiñtia Fishing & Environment Protection Association (JF&EPA) Jowai ka la ïoh ban pynthymmai ïa nongkitkam jong ka na ka bynta 2 (ar) snem katta 2022 haduh 2024.
Ka seng kala jied President ïa u ma Damehiwot Pde, Vice President ma David H.Blah, Genl.
Secretary ma Marriphang Challam, Asst.Secretary ma Lammat-oo Laloo, la jied 3 (lai) ngut ki Auditor ba kynthup ia u ma V.E.Pohleng, ma Kitbok Passah bad ma Jopthiaw Bareh.
La jied ruh ïa ki 11 ngut ki dkhot jong ka Committee kiba kynthup ïa u ma Lamwan Paswet, N.K.Lamare, D.Paka Syngkon, Womlin Pakyntein, J.M.Pohsngap, Nelson Roy Pde, S.K.Lato, Drolin Dkhar, T.W.Blah, Wanbor Lato bad u ma Rapngen Passah.
Na ka liang ka seng ka buh ka jingkyntu ïa baroh ki paitbah ba kin ïatreilang bad ka seng na ka bynta ban pynneh pynsah ïa ki dohum-dohwah ha baroh shilynter ka Wah Myntdu.
Khlieheiat Lber 22: Ka Elaka Rymbai hapoh ka jingïalam u Acting Daloi ka Elaka Rymbai u L.K.Swer ryngkat bad ki dkhot ka Executive Committee jong ka Elaka Rymbai ka la pynlong ïa ka jingjeid Waheh shnong ha ka 16 tarik mynta u bnai ha ïing Dorbar shnong Ladrymbai Dongwah.
Ha kane ka sngi kipaidbah nongshong shnong ki la jeid da u Bah Deibor Suchiang ban long kum u Waheh Shnong na ka bynta ka samoi treikam 2022-24.
Kumjuh ha ka 21 tarik mynta u bnai ka Dorbar Shnong Ladrymbai Dongwah kala pynlong ïa ka Dorbar shnong ha ka ba la jeid ïa ki nongkitkam bad kumjuh ïa ki dkhot ka Executive Committee shnong.
Kine ki nongkitkam ki kynthup ia u WahehShnong Bah DeiborSuchiang, Asst.WahehShnong: DiliousLyngdoh, General Secretary John Pala, Assistant Secretary ArkyLamare, Treasurer LeborlangLyngdoh, Auditor Jewelson Rymbai bad u Bah Damepyrkhat Dhar.
Kumba long kiba la heh la san, ki khynnah ruh ki donkam ka jingïohthiah bha bad ïohthiah pura na ka bynta ka jinglah ban treikam bha ka bor met bad bor jabieng.
Ka jingïohthiah bha ka pynthikna halor ka jinglah ban leh kiba bun jait ki kam ha ka sngi kaba bud.
Naduh ki jingdonkam ba dawa ha ki skul haduh ka jingdon bynta ha ka jingïalehkai para khynnah.
Ban lah bor halor ka jingleh kiba bun ki kam na ka bynta baroh shisngi lynter ki khynnah ki dawa bun bha ka bor.
Ka jingïohthiah bha ka dei kaba lah ban ai jingïarap halor ka jingshalan bor.
Hynrei ki don pat napdeng ki katto katne ki khynnah kiba shem jingeh halor ka jinglah ban ïohthiah bha.
Ban khanglad halor ka jingshah ktah ba mih na ka jingduna thiah ka long kaba donkam ban pynthikna ba ki khynnah ki ïohthiah bha bad ïohthiah pura.
KI KATTO KATNE KI LYNTI BA KI KMIE KI KPA KI LAH BAN LEH NA KA BYNTA KA JINGÏOHTHIAH BHA KI KHUN JONG KI :PYNDUNA BAD TEHLAKAM HALOR KA JINGKHMIH ÏA KI SCREEN : Kiba bun ki khynnah ki dei kiba la kylla mlien ban khmih ïa ki phone bad kiwei de ki jingkhmih ba paw lyngba ki screen.
Ki don napdeng ki katto katne kiba la kyrni halor kine kiba ym nang ruh ban leit thiah khlem da khmih shipor ïa ki.
Ka jingkhmih palat kine ki screen ka dei kaba wallam ka jinglong mlien bad kyrni bad ktah pat halor ka jingïohthiah bha jong ki khynnah.
Ha kajuh ka por ruh ki ktah ïa ki khmat jong ki khyllung khynnah.
KA JINGBUH POR : Ka jingbuh por manla ka sngi ka dei ka lynti kaba kynsai tam ba ki khynnah kin thiah ha ka por kaba dei manla ka sngi.
Lada phi buh ka por ban leit thiah bad ka por khie mynstep, ki khun jongphi kin kylla mlien ban bud ïa kane.
Buh bad mang ïa ka por bad pynthikan ba ki khun kin leit thiah ha katei ka por ba phi buh.
Kumjuh ruh kyrsie thiah ïa ki katkum ka por ba phi la mang.
Kane kan ïarap ban wallam ka jinglong mlien ha ki bad ïarap ïa ki khun ba kin ïohthiah bha.
KA JINGAI KI JINGBAM BA TEI : Ki jingbam ba ki bam ruh ka don bynta bad ka jingpaw halor ka jingïohthiah jong ki khynnah.
Kiar ban ai ki jingbam ba la sdieh tyrkhong bha bad ki jingbam kai ha baroh shisngi lynter khamtam hashuwa ka por thiah.
Pynthikna ruh ba phi kiar na ka jingai caffeine ïa ki khynnah ha kano kano ka dur jong ka jingbam ne ka jingdih.
Pyrshang ban ai bam kham bun ki jhur bad ki soh ban kyntiew halor ka koit ka khiah bad ka heh ka san jong ki.
KA JINGLONG SUK : Haba ki khynnah ki pyrshang ban thiah pynthikna ba i don hapdeng ka jinglong suk.
Khmih halor ka jingbuh ïa ka syngkhlieh bad ka jingkup ïa ka nep.
Ki khynnah ki ju sngewtynnad ban sngap ïa ki khana.
Jied ki jingïathuh khana bad ïathuh khana ha ki ban aibor halor ka jingïohthiah bha jong ki khun.
KA JINGPYNSHLUR BAN DON BYNTA HA KA JINGKILAN MET: Ka jingkilan met ka long kaba donkam bad kongsan na ka bynta ki khynnah bad kumjuh ruh ïa kiba la heh la san.
Phi donkam ban pynshlur ïa ki khun jongphi ban lehkai shabar.
Katba nangjur ka jingdon bynta ha k jingpynkhih ïa ka met ka phad katta ruh ka nanglah ban ai jingmyntoi ha ka liang ka koit ka khiah jong ki.
Ka pyllait na ka jingma jong ki khynnah halor ka jingsngaid palat bad kiwei de ki jingpang.
Ha kajuh ka por ruh ka kyntiew halor ka jinglah ban treikam bha ka bor jabieng.
Nongpoh, Lber 22: Kum ka jingshibynta lang ha baroh kawei ka pyrthei ban rakhe ïaka sngi jong ka um lane ka World Water Day, naka bynta ban pynphriang ïaka khubor halor ka jingdonkam ka um bad pynneh pynsah ïaki tyllong um, ka District Water and Sanitation Mission, Ri-Bhoi District mynta ka sngi kala pynlong ïaka jingrakhe ïaka World Water Day ha madan NSCA Mini Stadium Pahamsyiem halor ka phang ‘Ground Water- making the invisible visible’.
Ha katei ka sngi la wan ruh ban shim bynta da u Myntri ka tnad PHE ka jylla u Bah Renikton Lyngdoh Tongkhar kum u kongsan haka jingdonlang u Bah Mayral Born Syiem MLA ka Nongpoh, ki ophisar naka tnad PHE, ki khynnah skul, ki nongïalam shnong bad kiwei kiwei ki riew rangbah.
Haba kren ha katei ka sngi naka liang u Bah Renikton Lyngdoh Tongkhar u la ban jur halor ka jingdonkam baan pynneh pynsah ïaka mei mariang khamtam ki tyllong umdih bad ka dei ka jingkitkhlieh jong uwei pa uwei u nongshong shnong ban kyndit bynriew noh shuwa ba ka nem sniew jong ka jingkyrduh um kan wan lyngshop ha kane ka jylla bad kiwei kiwei ki jaka jong ki ri ka pyrthei.
“U bynriew u dei u nongshun bakhraw jong ka mariang bad ka dawbah jong ka jingkyrduh um, bad bun naki paidbah ha ka jylla mynta ki mad ka jingkyrduh um ba shyrkhei namar bun naki tyllong um kila sdang ban rngad bad tyrkhong noh naka jingpynjot pathar ïaka mei mariang khamtam ka jingpom pathar ïaki dieng ki siej, bad ka dei ka por ba ki paidbah ki dei ban kyndit bynriew noh naka jingiohthiah ban pynneh pynsah ïaki khlaw ki btap, ki tyllong um dih bad ka mei mariang sawdong sawkun" ong u Bah Renikton da kaba kyntu ruh ïaki paidbah ba kin phikir bad kiar naka jingpynjot ïaka mariang hynrei ban sumar bad ban pynneh pynsah ïaki tyllong umdih.
Ha katei ka sngi la pynshit pynshngaiñ ruh da ki jingrwai bad ki jingshim bynta da ki paidbah bad ki khynnah skul haki prokram bapher bapher kum ka jinghikai ban pynneh pynsah ïaka um bad ki tyllong umdih.
Shillong, Lber 22: Kan long ka jingkyrkhu kaba khraw ïa ki nongrep ka thaiñ Jongksha bad ki shnong ha ka Mawkynrew C&RD Block hi baroh kawei namar shen yn tei noh ïa ka ïew ha kane ka shnong ha ka mang pynlut ba 65 lak tyngka.
“Ha ka 22 tarik u Lber, 2022, u MLA ka Mawkynrew, Bah Banteidor Lyngdoh uba dei ruh u Myntri Sorkar Jylla ba dei khmih ïa ka tnad kam rep u la leit ban buh ïa u mawnongrim kum ka dak ban sdang noh ban tei ïïa kane ka ïew.
“ïa ka mang tyngka ban tei ïa kane ka ïew la bei da ka North Eastern Council kata T.50 lak bad T.15 lak na ka Meghalaya Basin Management Agency bad la buh thong ban pyndep ïa ka hapoh 3 bnai.
“Haba kren kum u kongsan, u Bah Banteidor Lyngdoh u la pynpaw ka jingkhmih lynti ba ynda la dep kane ka ïew, ki nongrep kin ïoh ban ïa die ïa thied bad pynïaid ïew ïa ki mar rep jongki na kane ka ïew.
“Ha kane ka sngi la ïadon lang ruh u BDO ka Mawkynrew, u Bah LT Tariang uba la pynïaid ka jingïalang, u Bah AS Suting, Deputy Director MBMA, ki ophisar na ka tnat Agriculture bad Horticulture, ki ophisar na ka Basin Development, u Bah Olet Kharsahnoh, Sordar Jongksha lem bad ki paid nongshong shnong.
Kumno ka sorkar kan jubab hakhmat ki paidbah ha ka electionn MLA 2023 namar kat shaba phai ki nongtrei jongka ki ud ïa ka jingbym ïoh tulop bad arear beit khamtam lei lei ki nonghikai kiba pli kiba hap beit ban ap ïa ka tulop da ki lai haduh san ne hynriew bnai ruh.
Hooid ka sorkar ka don hapdeng ka jinghiran pisa tyngka kumba la pynpaw na ka por sha ka por hynrei kaba lyngngoh ka long ïa kino kino ki prokram kiba ka kwah ban pyntreikam ym ju ïohi ba duna pisa hynrei da phai sha ka tulop ki nongtrei jongka ka pynpaw beit ba ym don pisa.
Na ka bynta ban pyntrei ïa ki projek bapher bapher naduh ki surok haduh kiwei kiwei ki kam pynroi pynpar ka sorkar ka shim da ka ram da ki spah bad hajar klur na ki tnad bei tyngka bad ka jingkylli ka long lano kan lah ban siew ïa ka ram ka shah ba ka la shim.
Ha ka jingshisha haba ka lah ban shim ram na ka bynta kiwei kiwei ki kam ka la dei ban shim ruh da ka ram ba kan siew dep ïa ki tulop bad jingsiew ba dei ban siew naduh kiba trei ha ka kam hikai, kiba trei ha ka tnad ka koit ka khiah, ki nongtrei jong ki Board ne Corporation bad kumta ter ter.
Namar kynmaw sa tang khyndiat bnai ka sorkar MDA hapoh ka jingialam ka NPP ka hap ban leit sha ki paidbah ban leit kyrpad ïa ka vote ba kordor jongki, hynrei lada kam lah ban pynurlong shwa ïa kine kiba ka dei ban pyndep kan buh ïa ki nongïalam jongka ha ka jingeh kaba khraw ha ka election ban wan.
Ym lah ban len, kane ka sorkar MDA ka dei ka sorkar kaba la shah kynnoh naduh sor haduh nongkyndong ha kaba ïadei bad ka kam khaïi dewiong beaiñ.
Ki MLA jongka im im peit peit ki nud ban kren ba da dei ka por long session ne dorbar ki MLA te hap ban sangeh ka khaïi dewiong hynrei tang shu kut ka dorbar la bteng beit.
Kane ka pynpaw ba kim salia shuh wat haduh katne la shah kynnoh ruh.
Ki la rben thlup la kum ka snieh kuratia.
Naduh ki khynnah rit haduh ki rangbah ki ïohi pylleiñ pylleiñ ïa ka jingkhaïi dewiong beaiñ ha ki surok namar ki trok ki ïaid mon khlem jingsalia bad patiaw shuh ïa ki bor ka aiñ.
Uwei na ki briew jongka ain u la ong yn leh shuh kumno lada bat ïa ki trok ruh tang shiphang la poi ka phone call naduh nalor duh, lada ym bat ruh shah ther ha ki paidbah.
Kiba leh ki dei kiba heh hynrei kiba shah kynnoh ki dei ki rit ki ria.
Kane kan long ka issue kaba kongsan tam ïa kiwei ki party ha ka por election ba kin khyrwit beit na rynsan hynrei i kumba ym don jingpatiaw satia.
Namar ki pyrkhat ban thied beit ïa ki paidbah da ka pisa.
Kynmaw kum ki paid nongthep vote kiba la don ka hok ban thep vote da puson bad buh ha ki jingduwai naduh mynta ban ym ngop ha ka pisa hynrei ban pynpaw da ki kam khnang ba kine ki lei sansnem kin kyndit bynriew.
Namar lada jop shi jop kim patiaw shuh ïa ki paidbah namar ki tip ba ki tang shu pyndonkam da ka pisa ki la jop biang beit.
Hynrei kumba ïa ka jylla la tip kum ka ri tip briew tip Blei to pyntreikam hok ia kane wat shah pynbiej bad shah ïalam ha ka pisa.
Kum ki nongtrei sorkar bad ki nonghikai ruh ki la dei ban kyndit bynriew ym ban shu ngop tang shu pynbiej ka sorkar namar khlem pep tang ban jop ïa ka election ka lah ban siew dep ïa ka tulop ne siew bun bnai hynrei kynmaw tang shu jop kajuh ka jingeh kin ïa kynduh ban ap biang da ki bnai lynter bad ban ïakhi pyrshah biang tang ban ïoh tulop.
Ki nonghikai ki dei ki nongsaiñ dur ïa ka lawei jongka jylla namar lyngba jongki ki mih ki khun samla pule kiba tbit, hynrei tang shu shong shuki i kumba la klet ïa ki nonghikai wat tang ban burom ïa ki ruh imat ym long shuh.
Kynmaw kum ki myntri sorkar bad ki ophisar, phi kiew sha ki kyrdan ba shakliar dei lyngba ki nonghikai kumta kynmaw ban burom ïa ki da kaba pynsuk ïa ki ban ioh noh ïa ka tulop man la u bnai ym ban hap ïakhih ban ïoh tulop.
Namar lada ki hap ban ïakhih kiba shah ktah ki dei ki khynnah skul bad haba shah ktah ki khynnah skul hiar ka pule dangle ha ka jylla na kata ka daw ngim don shuh ki IAS, IFS, IPS kiba dang pass thymmai mynta la bun bun snem.
Lada ka sorkar ka kwah ban kiew ka pule puthi ka dei ban phai khmat nyngkong eh sha ki nonghikai namar ma ki ki dei ki nongsaiñ dur ïa ka lawei jongka jylla.
Nongpoh.
Lber 22: Ki paidbah jong ka shnong Maikhuli kaba hap haka Raid Marwet, Ri-Bhoi District mynta ka sngi kila pynlong da ka jingïalang paidbah ban pynpaw ka jingpyrshah jur halor ka jingshah kynthup noh ki katto katne ki jaka bad ki shnong jong ka jylla Meghalaya sha Assam hadien ka jingpynbeit pud hapdeng ka Meghalaya bad Assam.
“Ha katei ka jingïalang paidbah la wan ruh ban kyrshan lang da ki katto kaatne tylli ki kynhun sengbhalang naduh ka CoRP, MUSO bad MPSO ha kaba ki paidbah ha katei ka sngi kila pynlong ruh da ka jingïaid paidbah shaduh ba kut jong kawei ka pung kaba don ha katei ka shnong kaba la thmu ban aiti noh sha Assam kum ka dak ka jingpyrshah jur ba ki paidbah kim kwah bad kim ailad ba katei ka pung kan leit noh sha Assam namar ka dei kaba la shnong ha katei ka shnong da ka jingïarap pisa jong ka sorkar Meghalaya.
“Naka liang ki bor pyniaid district jong ka Ri-Bhoi ruh mynta ka sngi kila hiar sha katei ka jaka ban tem ïaki paidbah ioh mih kano kano ka huri hura kaba lah pat ban ktah ïaka shongsuk shongsaiñ jong ki paidbah, ha kaba naka liang ki paidbah kila pynlong ka jingïakhih bad jingpyrshah da kaba jai jai.
“Haba kren ha katei ka sngi naka liang ki katto katne ngut ki riew rangbah jong ka shnong Maikhuli kila pynpaw ka jingpyrshah kaba jur halor ka jingshah kynthup noh bun tylli ki shnong ha Assam bad khamtam katei ka pung jong ka shnong kaba katkum ka jingïathuh jong ki la ong ba katei ka pung ka dei kaba hap hapoh u pud u sam jong ka jylla Meghalaya bad kam don kano kano ka jingkam trai lane ka jingkynad ïa katei ka pung da ka Assam namar ka dei ruh kaba la ïarap pisa lyngba ka sorkar Meghalaya ban pynbit pynbiang ïaka.
“Kila pynpaw ruh ba mynno mynno katei ka pung kam ju don haka jingkynad bad kam ju don ka jingwan kam trai daka Assam ïa katei ka pung namar ka dei kaba la tei da ka sorkar Meghalaya, hynrei kaba sngewsih ka long ba dei hadien ka jingpynbeit pud ka Meghalaya bad Assam la ioh jingtip pynban ba ïa katei ka pung la pynhap noh sha Assam.
“Naka liang ki paidbah bad ki nongïalam shnong kila pynpaw ruh ba kim hun ïa katei ka jingpynbeit pud ka Meghalaya bad Assam bad ka jingmih ka jingbym hun bad ka huri hura haki paidbah ka dei ka jingbakla jong ka sorkar Meghalaya kaba la shu leh thurmur khlem ka jingkynjoh ktien lang naki nongïalam shnong nongïalam Hima kiba tip shai halor u pud u sam.
“Shuh shuh naka liang ki paidbah ha katei ka sngi da kawei ka sur kila shim ruh ba kin nym ailad satia ba katei ka jaka khamtam katei ka pung ba kan leit sha Assam wat la ka long ha kano kano ka rukom namar ka dei ka pung ba donkam jong ka shnong bad ruh kaba la tip shai ba kadei ka jaka jong ka shnong Maikhuli ha Ri-Bhoi District.
“Kila kyntu ruh sha ka Sorkar ba kadei ka leit jurip ryngkat ki nongïalam shnong ba katei ka pung kam dei ban leit sha Assam da lei lei ruh bad lada ka sorkar ka shu sngap mynthi naka liang ki paidbah kin sa shim pat da kiwei ki lad ki lynti.
Shillong, Lber, 22: Ka Ingbishar High Court ha ka sngi Baar ka la pynkut noh ïa ka mukotduma ba la ujor Suo Moto pyrshah ïa u MLA jong ka North Shillong Constittuency u Bah Adelbert Nongrum mynba u dang long u MDC bad Chief Executive Member (CEM) jong ka Khasi Hills Autonomous District Council (KHADC) ha u snem 2015.
“Kum ban shu pynkynmaw hangne, ka Registrar General jong ka Iingbishar Meghalaya High Court ka la ujor Suo Moto pyrshah ïa u Bah Adelbert hadien ba u la kynthoh pyrshah ïa ka Ingbishar hadien ka jingsloit noh ïa ka iktiar jong ki Rangbah Shnong ha u snem 2015.
“Ha u bnai Jymmang, 2015, ka Ingbishar ka la phah kem ïa u Bah Adelbert Nongrum da kaba phah set along ha Shillong District Jail ha ka por 9:30 baje mynmiet ha kaba ïadei bad ka jingkren kheiñ dewthala ïa ka rai jong ka Ingbishar katba u dang shong shah thngan ha syndah u motdur jong u Kiang Nangbah ban dawa ïa ka Sorkar Jylla ba ka dei ban ai jingmynjur ïa ka Village Administration Bill, 2014.
“Ïa u Bah Adelbert Nongrum uba la shah khot hajir hakhmat ka Ingbishar na ka bynta ka jingshah tian bishar, la synran da ki dkhot ka Hynñiewtrep Youths Council (HYC) kiba la ap shabar ka phalor jong ka Ingbishar katba ka jingtian bishar ïa u Bah Adelbert ka dang ïaid shakhmat.
“Ha ka hukum ba la pynmih mynta ka sngi Baar ka Ingbishar Meghalaya High Court ka la pynkut noh ïa kane ka mukotduma hadien hynñiew snem pyrshah ïa u Bah Adelbert Nongrum.
““Namarba u nongshah mudui u la phah ïa ka Affidavit bad ka hukum kaba hashwa ka lap ba ki nongshah mudui (ba kynthup ïa u Bah Adelbert bad ki nongïalam ka HYC) ki la phah ïa ka jingpynshai lyngba ka Affidavit, namarkata, yn ym shim shuh ïa kano kano ka jingpynshitom halor kane ka kam.
La pynkynmaw ïa ki nongshah mudui ba la ailad ïa baroh ïa ki nongshong shnong ba ki don ka hok ban ai ïa ki jingkynthoh kiba tei ïa kano kano ka shlem treikam, ki jingkynthoh lamwir ki pynhiar dor ïa ka burom jong ka Iingbishar bad ki pyntroiñ ïa ka bor ka iktiar jong ka Ingbishar," la ong ka hukum ba la pynmih da u Judge u Bah W.Diengdoh bad u Chief Justice u Sanjib Banerjee.
“Ka Ingbishar ka la pynkut ruh ïa baroh ki jingpan jamin jong u Bah Adelbert bad ha kajuh ka por ka la weng noh ïa ki kyndon ba la pynngat pyrshah ïa u ha u snem 2015.
““Nga sngewkmen ba la pynkut noh ïa ka mukotduma hadien ba la ïaid lynti la hynñiew snem kynthih bad nga ai khublei ruh ïa ka Ingbishar Meghalaya High Court kaba la pdiang ïa ka jingpan map jong nga.
Ngan ïai kohnguh bad nga don ka jingshahniah kaba skhem ha ka riti synshar jong ka ri India bad ha ka Ingbishar,"ong u Bah Adelbert ha ka jingïakren bad u Nongthoh khubor.
Ka jingmih surok jong ki Waheh Chnong ka sor Jowai dang shen kan long ka jingpynkyndit thiah ïa ka Jaiñtia Hills Autonomous District Council bad ïa ka Jowai Municipal Board (JMB) ban wad ïa ka jaka thehñiut kaba biang na ka bynta ki phew lak tylli ki longiing jong ka shnong Jowai kiba la ïakynduh mawsiang na ka daw ka jingpyrshah kaba jur jong ki 6 tylli ki shnong ban dang theh ñiut ha ka shnong Mynkjai bad ha kiwei kiwei de ki shnong.
Ka Jowai Municipal Board kaba peit ïa ka khuid ka suba jong ka shnong ka thaw hapoh ka sor Jowai ka ladei ban thawlad na ka bynta ban weng ïa u sohkyrdot ba ki paidbah ka sor Jowai ki la ïakynduh mawsiang.
Ka jingpynlang ïa ki ñiut ki ñier hapoh ki jaka iew bad kat shaba lap bashem kan sa pynkha ïa ki khñiang jingpang ba laiphew jait khamtam ha kum kane ka por ba ka pyrthei baroh kawei ka dang ïakhun thma pyrshah ïa ka jingpang COVID-19.
Kane ka ishu bret ñiut kaba la kylla ka mat iakren ha mala ka thliew iing ha West Jaintia Hills ka la pynkhihwin ia ka shong ka thaw bad khamtam ia u MLA ka Jowai u Ma Wailadmiki Shylla bad ia u Ma Sniawbhalang Dhar uba long u Myntri ka tnat Pynroi ka Sorkar Jylla.
Hato kaei ka lad ka lynti kaba kine ki anrgut ki shakri paidbah kin leh ban weng ia u sohkyrdot uba ki paidbah ki la mad baroh shikatta khmatam eh haba ka surokbah ha sor Jowai ka la kylla long pynban kum ka Dustbin lane ka jaka theh ñiut kaba la pynisaitmet haduh katta katta ia ka sor baroh kawei.
Kumba ka long mynta, ïa kane ka jingeh jong ki paidbah ka sor Jowai ym shym la don satia mano mano ba lah ban loit ban law namarba ka Jaiñtia Hills Autonomous District Council, ka ophis jong u Deputy Commissioner ka West Jaiñtia Hills, kynthup ruh ïa ka tnat Pynroi Sor kim pat lah satia ban pynïoh ïa ka jaka theh ñiut kaba biang pura haduh kine ki sngi ïa ki lak ngut ki paidbah jong ka Sor Jowai kaba la nang kharoi ki nongshong shnong na uwei u snem sha uwei pat.
Ka jaka theh ñiut kaba don ha Marten, Shillong ïa mynta ka ladei lypa ka jaka kaba la shlei haduh katta katta da ki jaboh jabaiñ bad kaba la buh jingma ruh wat ïa ka Damsite namarba lada ka kynroh kan bthei sha ki bynta jong ka lynti rim khlem pep ki jaboh jabaiñ kin sa tuid lut sha kane ka pung kaba kongsan tam hapoh ka jylla Meghalaya baroh kawei namarba ka dei ruh ka shlem pynmih bording ïa ka jylla.
Ka jingheh jingïar jong ka West Jaiñtia Hills District bad ka East Jaiñtia Hills District kam dei shuh kaba rit bad ki dei ruh ki ar tylli ki District kiba dang bun bha ki jaka khlaw ha kaba ka tnat Pynroi Sor bad ki bor synshar District ki dang lah ban thawlad na ka bynta ban pynïoh ïa ka jaka thehñiut.
Manla ka sngi da ki phew ton ki ñiut ki mih na Sor Jowai, kata, na ki thliew iing jong ki briew bad na ki jaka iew.
Ban shu sngap mynthi halor kane ka jingeh kam long satia kaba dei namarba ki paidbah hi ki dei kiba ïakynduh mawsiang lada kam don ka jingshimkhia na ki bor bahalor bad na ki bor Sorkar.
Lada ka Synjuk Waheh Chnong Jowai ka sngewkhia haduh katta katta ïa ka jinglang jong ki ñiut ha Sor Jowai ka la dei ban ai jingmut sha ka tnat Pynroi Sor, sha ka JHADC,sha ka JMB bad sha ki bor synshar shnong ban wad ïa ki lad ki lynti kiba lah ban pynkut noh ïa kane ka jingeh shisyndon.
Ki dang bun ki jaka jong ka District Council ha West bad ha East Jaiñtia Hills kiba lah ban pynlong kum ka jaka thehñiut bad kiba dang jngai bha na ki shnong briew.
Lada ki bor sorkar bad ki bor synshar shnong kim don ka jingïohi jngai ïa kane ka mat kaba kongsan kaba la pynmih ruh wat ïa ka jingïakynad kumba ka long mynta khlempep kan sa buh ïa ka jingeh hapdeng ki nongshong shnong na ka shnong Jowai bad na ka thaiñ War Jaiñtia.
Shi syn pyrkhat ban wad ïa ka jaka theh ñiut kam dei satia ban long u mawjynthud ïa ka imlang ka sahlang bad kam dei ban buh diengpynkiang ruh ïa ka dong ka thaiñ bad ïa ki paidbah nongshong shnong.
Kum kine ki jingeh ki mih ruh na ka daw ka jingbym don mon jong ki bor synshar ban weng ïa kine ki jingeh kiba u paidbah u la mad.
U MLA uba dei u shakri jong ki paidbah u dei ban leh eiei halor kane ka jingdawa khnang ba kan ym mih shuh kum kane ka jingïapher jingmut hapoh ka dong bad ka thaiñ baroh kawei.
Kane ka jingjia ka dei ruh ban long ka jingsneng ka ban pynkyndit thiah ïa kiba bun ki shnong hapoh rilum Khasi bad Jaiñtia khnang ba kin wad lypa ïa ki jaka na ka bynta ban pynlang ïa ki ñiut ki ñier bad ki jaboh jabaiñ kiba mih na ki thliew ïing jong ki nongshong shnong.
Ki Micronutrient ki dei ki nutrient kiba ka met jongngi ka donkam ha ka jingtreikam ha kiba bun ki liang, hynrei kine ki nutrient ki dei kiba ym shym la lah ban thaw bad pynmih hi da ka met.
Ka met jongngi ka shaniah ha ki jingbam ba ngi bam na ka bynta kum kine ki micronutrient.
Kawei napdeng ki nutrient ba ka met jongngi ka donkam halor ka jingtreikam kum ka jingsait pynkhuid hapoh ka met, ka jingaibor ka met met bad ka jingpynmih ka collagen ka dei ka Vitamin C.Kane ka vitamin a dei kaba don ha kiba bunjait ki jingbam kum ki soh citrus – naduh u soh Ñiamtra bad sohjew, ki sohmynken jhur kiba siaw, kiwi napdeng kiwei de.
Hapdeng ba ka Vitamin C ka paw ba ka long kaba kongsnan halor ka jingtreikam hapoh ka met, kiba bun ki briew ki kwah ban pynthikna halor ka jingpyndap biang pura ïa kane ka vitamin.
Lada ki sngew ba duna bal ah ban pynrung na ki jingbam ba ki bam ki jied ruh ban dih da ki dawai ba don kane ka vitamin.
Hynrei ki don ruh lehse kiba pynrung bun palat kane ka vitamin ha ka jingpyrshang ban pynthikna ka jingbiang ban don kane ka vitamin ha ka met.
Kaei kaba phi donkam ban tip halor ka jingdonkam ka met ïa kane ka vitamin bad kaei kaba jia lada palat na kaei ba ka dei ban don.
Katkum ka jingbthah kiba la heh la san ki donkam ban pynrung kane ka vitamin hapdeng 65 haduh 90 milligrams.
Kaba jur palat ka paw ba kot kumba 2,000 mg ha ka shisngi.
Ka bynta kaba bha halor kane ka vitamin ka dei ba kane ka vitamin ka ïapher na kiwei pat ki vitamin kiba paw halor ka dur jong ka fat-soluble, lada palat kane ka lah ban ktah ïa ka koit ka khiah ka bor met, katba ka Vitamin C ka dei ka vitamin kaba um.
Kumta lada jur kane ka vitamin kam shym ktah satia ïa ka met jongngi.
Ka jingjia kaba mih haba bun palat ka Vitamin C hapoh ka metNgi tip bha ba lada kino kino ki jingban wat lada ki dei kiba bha bad kiba koit ba khiah, hynrei lada ka la palat ïa kaei ba ka met ka donkam, ka lah ban wanrah ïa ka jingshah ktah ha kaba ïadei bad ka koit ka khiah jong ka met.
Lad jur ka jingpynrung bun palat kane ka Vitamin C, phi lah ban paw halor ka jingpynrung kham bun, kaba ym don jingktah ei ei satia.
Kane ka mut ruh, ba kam don jingmyntoi satia halor ka koit ka khiah wat lada phi pynrung bun kane ka vitamin ban ïa kaba dei ban long.
Lada jur kane ka vitamin ka mih noh ruh na ka met jongngi.
Hynrei lada ka jingpynrung ka vitamin C ka long shaba palat kaba palat ïa ka 2,000 mg, ka lah ban ktah ïa ka koit ka khiah jong ka kpoh.
Ki don ruh kip or ba skahi ba kito kiba mad ka jingpynhiar kpoh bad prie na ka daw ka jingjur palat ka vitamin C.Ki don kiba pynpaw bad kdew ba lada jur palat kane ka vitamin ka lah ban long ka daw halor ka jingdon maw ha ki khyllai.
Ki maw ha ki khyllai ki dei kiba la thaw bad pynlong da ki calcium oxalates, bad ki oxalates ki dei kiba don ha ka Vitamin C.Ka jingdon maw ha ki khyllai ka dei kaba lah ban pynshitom bad wallam ka jingpang bad ka jingsuh, kumta ka long kaba donkam ban khmih pyrman halor ka jingpynrung ka vitamin C.Ki daw halor ka jingrung bun ka vitamin C :Phi lah ban pynrung bun ïa kane ka vitamin lada phim shim la khmih siar halor kaei kaba phi bam.
Kawei napdeng ki lynti kiba kongsan ban pynduna ka jingma ka dei ka jingpule ki jingbatai ba la thoh ha ki song jong ki jingbam ba phi bam, ne wad jingtip ruh halor ka jingdon ka vitamin C ha ki jingbam ba phi ju kham bam.
Ka jingdih ki dawai ba don kane ka vitamin lada ka met ka la biang ka jingdon kane ka vitamin ruh ka lah ban pynjur ka jingdon kane ka vitamin.
Ka long kaba donkam ban kylli shuwa na ki doctor lada phi don jingmut ban dih kine ki dawai.
Shillong, Lber 22 : Ka HSPDP kawei na ki party kaba donlang ha ka sorkar synrop jong ka sorkar MDA ka la pynpaw ba ki thrang ban don biang ka jingïatrei lang hapdeng ki party riewlum ha shwa ka elekshon MLA ha u 2023 kumba ki la ïateh soskular bad ka UDP ha shwa ka elekshon MLA 2018.
“Kumban shu kdew hangne, ka UDP bad HSPDP ki la thaw da ka Regional Democratic Alliance (RDA) ha u 2018 ban tehsong ïa ki MLA jong ka ha ka sorkar synrop jong ka Meghalaya Democratic Alliance ba lamkhmat da ka NPP.“Haba kren bad ki lad pathai khubor hadien ba la wai ka jingïalang jong ka Central Executive Committee, na ka liang u President ka party, Bah KP Pangniang, u la ong ba haduh mynta kim pat lah satia ban kren halor ka soskular shwa ka elekshon lane katno ngut kin pynieng kyrtong namar kim pat ïoh ban ïakren lang bad ka RDA halor katei ka bynta.
““Ki don kumba 12 ne 13 tylli ki jaka ba ngi la pynkhreh bha namar ngi poi haduh ka final ha ka elekshon ba la dep la ka long ha ka MLA ne MDC.Hynrei ban ong katno ngut ngin pynieng kyrtong ngim pat lah ban ïathuh lut.
Mynta ngi dang ap ïa ka RDA kaei ba kan ong ma ka, lehse ngin ïatrei lang biang lane don ka jingsngewthuh jingmut hangne hangtai lane ngin pynkut noh," ong u President hadien ba la wai ka jingïalang.
“La ïathuh ruh ba watla kiwei ki ong ba kadei ka party kaba kham rit bad kham duk hynrei ha kane ka kynti ba mynta ki kwah ban ïohi ïa ka dur kaba phylla khyndiat ha ki paidbah khamtam haba ïadei bad ka thong treikam kumba la mait phang da u Maieit HS Lyngdoh ha kine ki 53 snem ka jingïaid lynti.
““Ban leit sha u paidbah ban ong ba ngi donkam shibun ka pisa, kam ïahap namar kam dei satia ka thong treikam jongngi.
Hynrei ngin ong wan sha ka party jongngi ba ngin thep ïa ka mynsiem ieid ri halor ka nongrim kiba ngi lah shisha ban wanrah ïa ka jingïada ïa ka Jaidbynriew jongngi kaba kyrpang, ban tei bad kyntiew ïa ka Jaidbynriew.
Ngi kloi ruh ban ïatai bad ki National Party ba hato ki thong treikam jong ki, ki long neem ba ka Jaidbynriew jongngi kan pdiang ne ban pynmyntoi ïa ka," u la bynrap shuh shuh da kaba kdew ba dei ka HSPDP kaba rah ïa ka ishu khappud la palat 50 snem.
“Haba bynrap lang, u Chief Organiser jong ka party, Bah Samlin Malngiang ba dei ruh u MLA ka Sohiong u la ong ba namar ha u snem 2018 ka don ka jingïatrei lang hapdeng ka UDP bad HSPDP hapoh ka lama jong ka RDA, kumta na ka liang ka party kim pat shim kano kano ka rai ba kin pynkut lane ban pynskhem biang.
““Ïa kane ngin sa kynduh lang namar na ka party hi ngi kyrmen skhem ba donkam ban pynkhlaiñ ïa ka bor jong ki party riewlum.
Ia kane ngin sa rah pat ha ka jingïakynduh lang jong kine ki ar party, kata ka UDP bad HSPDP," u la ong.
“Utei u MLA u ong ruh na ka bynta ban pynkhreh na ka bynta ka elekshon MLA kaban long ha u 2023, ki la ïatai ba donkam ban leit sha u paidbah ha ki shnong ki thaw khnang ban dup lah ban pynjop kham bun ki kyrtong ha ka elekshon ban wan.
Mawkyrwat, Lber 23: Ka ophis jong u District Medical & Health Officer (DM&HO), South West Khasi Hills District, Mawkyrwat mynta ka sngi ka la ïoh ban rakhe ïa ka National Oral Health Programme (NOHP) bad ka National Tobacco Control Programme (NTCP) ha ryngkat ki samla pule jong ka St.Xavier’s Umoid, South West Khasi Hills District ha kaba u Dr.P.M.Nadon, District Nodal Officer jong ka National Tobacco Control Program (NTCP), South West Khasi Hills District u la long u nongpynshai.
Haba kren ha katei ka prokram ai jinghikai (Awareness Programme), u Dr.P.M.Nadon u la iathuh ba ka jingthmu ka long ban pynsngewthuh ïa ki samla pule shaphang ka jingkordor bad jingdonkam ban pynkhuid ïa ki bniat, ka shyntur bad kumjuh ruh ba kin kiar na ki jingbam kiba pynsniew ïa ki bniat bad ka shyntur.
U la ong ruh ba ka shyntur ka dei ka khyrdop na ka bynta ki jingdonkam ha ka met.
“Ka shyntur ka dei ka lynti ban pynrung ïa ki jingbam ba bun jait ha ka met u briew (gateway to the body) la ka long ki jingbam kiba thiang ne kiba kthang ruh", u la ong.
Ha kane ka sngi la ïoh ruh ban pynshai halor ki 5 tylli ki mat ba donkam (five golden rules) kiba la buh lypa da ka National Oral Health Programme (NOHP) jong ka sorkar India ba ki briew kin bud khnang ban sumar ïa la ka shyntur ban lait na kino kino ki jingpang ha ka shyntur.
Kaba nyngkong ka long ban shut bniat ar sien ha ka shi sngi la kumno kumno kumba ar minit ei ei.
Kaba ar ka long ban pynkhuid ïa ka shyntur man ba la dep bam da kaba kynruh da ka um khnang ba ki jingbam kin ym sahkut ha ki bniat.
Kaba lai ka long ban kiar na ki jingbam kiba thiang khamtam eh na ka bynta ki khyllung.
Kaba saw ka long ban bam ïa ki jingbam kiba jyrngam kum ki jhur im.
Kaba san ka long ban phah ïit (check-up) ïa ki bniat la kumno kumno man ka hynriew bnai.
U la ong ruh ba lyngba kine ki jingbthah jong ka sorkar India lyngba ka NOHP ka la long ka jingmyntoi na ka bynta ki paidbah lada ki pyndonkam hok ïa kine ki jingbthah bad ka long ka jingïaid ïa ka jingkoit jingkhiah jong ki bniat bad ka shyntur.
Ha kane ka sngi na ka liang u Dr.Nadon u la ïoh ruh ban batai ïa ki samla pule ha kaba ïa dei bad kumno ban shut bad pynkhuid ïa ki bniah, namar bun kim da ïoh ïa ki jinghikai kiba bniah ha kaba ïa dei bad kane ka bynta.
Kane ka program ka dei ba la pynïaid da ka sorkar India ha kaba la bthah ïa ki doktor ba kin leit ha manla ki jaka ban ai ka jingpynsngewthuh sha ki paidbah nongshong shnong, ki khynnah skul bad ki samla pule kumjuh halor ka jingdonkam ban pynkhuid ïa ki bniat bad ban kiar na ki jingbam kiba pynsniew.
Ha ka jingkren jong u ha ka program u la kren ruh ïa ki aiñ kiba ïa dei bad u duma ne sikret bad kumjuh ruh ki jingktah lada u ne ka briew ki pyndonkam da kaba ong ba ki khyllung ki dei kiba shah ktah nyngkong eh lada don kiba dih ne pyndonkam duma khamtam eh haba ïa donlang ha ka juh ka jaka ne poh kamra.
U la pynkynmaw ruh ba lada ïa nujor lang ïa kiba ïoh ïa ka jingpang AIDs, ka jingpang tuberculosis bad ka khieshoh, dang kham bun hi kiba ïap na kaba dih bad bam ïa u duma.
Namar lada pyndonkam kyrni ïa duma kan pynïoh ki jingpang stroke, heart attack, ki jingpang ki tor, pynduna ïa ka bor ïohi ne pynmatlah (ka ban lam sha ka jingïohi byrngut byrnget ïa ki khmat) bad kiwei.
Dei halor kane ka nongrim ba ka National Tobacco Control Programme (NTCP) ka sorkar India ka kwah ban pynrung ha baroh ki shnong ki thaw bad kumjuh ruh ha ki skul pule ban pynsngewthuh halor kiba bun ki daw na ka jingktah lada pyndonkam ïa u duma.
U la pynkynmaw ruh ba ka jingdih duma kam ktah tang ïa u ne ka briew ba pyndonkam hynrei ka ktah ruh wat ïa ka mariang sawdong sawkun namar ki nongpyndonkam ynda la dep ki shu bret pathar ïa u duma khlem da peit la ka ding ha u duma ka la lip ne em, kumta ka pynlong ïa ki khlaw, ki pyntha phlang kin kem ding.
Namarkata, u la kyntu ïa ki samla pule shynrang bad kynthei ba wat pyrshang ne mad ïa u kwai, u duma bad kiwei kiwei ki jingmlien ba sniew lada ym pat ju mlien namar u ïalam sha ka jingsniew bad wei la kyrni la eh ban bthat.
Ha kaba ïadei bad u duma, ka don shibun ka jingktah ym dei tang ïa u nongpyndonkam hynrei wat ïa kiba don hajan ne wat kina ring mynsiem ïa ka tdem duma.
Kane ktah ruh ïa ka pla tyngka lada ngi pyndonkam than ïa ka jingbam kwai ne dih duma.
Hadien ka program la ïoh ruh ka jingïamir jingmut hapdeng u doktor bad ki samla pule jong ka St.Xavier, Umoid, South West Khasi Hills bad lyngba kane ka la long ka jingmyntoi bad jingïarap ba ki samla pule kin nang sngewthuh kham bha halor ka jingma lada pyndonkam ïa u kwai bad u duma.
U Dr.P.Nadon u la iaroh ia ka St.Xavier, Umoid ba ka long ka skul pule ba pynneh pynsah ïa ki riti dustur lane kolshor khasi bad ban kyntiew ïa ka riam tynrai jongngi da kaba sem jaiñ kyrshah ar liang ha ki skul pule.
Kum ban shu pynkynmaw katei ka kolej ka long ka skul pule ba nyngkong eh ha ka jylla ban phah sem jaiñ kyrshah ar liang ia ki khynnah naduh ba sdang ia ka kolej katta ha u snem 2019 bad ba ki ju sem ha man ka sngi balang jong ka taïew.
Kiba ïadonlang ha kane ka sngi ki long naduh ki samla pule, ki nonghikai kumjuh ruh ka Sr.
Lucika S.Sangma, Vice Principal jong ka St.Xavier, Umoid, kaba la ai ka jingkren pdiang sngewbha bad ka Ibadalin Wanniang, BA 2nd Semester kaba la ai ka jingkren khublei.
Nongstoiñ, Lber 23: Ha ka step sngi balang ha ka por 10 baje ei ei, ki riew paidbah kiba shong ba sah ha ka dong Themiew jong ka shnong New Nongstoiñ, ki la lap ïa ka met ïap jong I khunlung (bym pat tip thikna kynthei ne shynrang) ba dang shu kha ïa kaba la shu bret da ka kmie.
Katkum ka jingïathuh jong ki riew rangbah bad longkmie kiba lap, la ong ba itei I khunlung I dei I ba la shu pynkha jubor da ka kmie namar la ong ba I dang don la kumno kumno 5 ne 6 bnai na ka kpoh jong ka kmie.
Na ka liang u Bah Kynjai Thongni uwei na ki riew rangbah jong ka dong Themiew u ba ju bat ruh kum u Secretary dong baroh shikatta, u la ong ba la lap nyngkong da uwei u rangbah u ba sah ha katei ka dong katba u dang thmu ban leit donkam ha katei ka jaka ba ju thung jhur ba markhap bad ka khlieh iew Nongstoiñ.
La ong ba mar syn lap ïa ka met ïap ba la shu song malu mala bad ieh ha katei ka jaka, u la khot briew mar mar bad hadien katto katne por, ki nongïalam jong ka dong ki la pyntip sha ki pulit bad hadien ba la wan ki pulit ki la shimti noh ïa katei ka met ban leh post mortem bad ki dang pynlong ruh ïa ka jingtohkit bad jingthwet ïa ka kmie haduh mynta.
Na ka liang u Bah Kynjai Thongni u la pynpaw ka jingpynrem halor kane ka jingjia kaba pynhiar dor shisha ïa ka longbriew man briew bad ka imlang sahlang baroh kawei.
U la ong ruh ba namar ka dei ka jingjia kaba la jia mar syndah bad ka dong Themiew, kumta ka dei ka kamram jong ka dong ban peit ban jngoh.
U la kyntu bad kyrpad jur ïa ka kmie jong itei I khunlung ba ka dei ban wan mih bad ai jingtip sha ki riew rangbah.
U la kular ruh ba lada ka kmie kan wan mih noh kloi yn buhrieh ïa ka kyrteng jong ka na ki paidbah bad yn ym pynshitom satia ïa ka.
Shillong, Lber 23: Ki thei ïalehkai kriket ka All Jaiñtia Cricket Association ki la ïoh ban pynliem da saw wiket ïa ka Ri Bhoi ha ka Meghalaya Cricket Association U-23 Women’s Inter District Cricket Tournament kaba long ha Nongstoiñ hynne ka sngi.
Haba kawang nyngkong, ki thei ka AJCA ki la ailad ïa ki thei ka Ri Bhoi ban ïoh kamai tang168 ron la 5 wiket ha ki 29 over.
Hynrei haba la poi ka pali jong ki ban beh ïa ka thong ki la ïoh ban pyndep tang ha ki 26.2 over bad liem pat hynriew ngut ki nongtied ha ka jingïakhun na ka Group A, Zone 1.
Kitei baroh ar tylli ki kynhun kim shym la lah ban tehlakam ban shu ai kamai suk kaba pynlong ïa baroh arliang ban shu kiew tang ka ron khlem kamai.
Tang ka AJCA ka la pynsepei 91 ron katba ka Ri Bhoi pat 63 ron.
Na ka liang ka Ri Bhoi, ka Banrisha Wahlang ka la dei tang ma ka ba ïoh kamai bun ron daki 28 ron, bud sa ka Angelica Maring da ki 19 ron khlem pat liem.
Na ki nongkawang bol pat, ka Aidashisha Shadap bad ka Pyntha Lamurong ka la ïoh ban khur mar ar wiket na ka bynta ka AJCA.Haba beh ïa ka thong, ka Kermina Challam kaba la ïoh ruh ban khur ïa ka khusnam player-of-the-match ka la ïoh ban khyrwit san tylli ki saw ron ha ki 40 ron, katba ka Mercia Able Dhar ka la ïoh kamai 17 ron, bud sa ka Ritreki Pohshna 14 ron bad ruh ka Phaintis Lyngdoh 14 ron.
Na ki nongkawang bol ka Ri Bhoi ka Doilna Martin ka la ïoh ban khur ar wiket.
Ka jingïakhun la shai ka sngi ha ka Group B na ka Zone 1 kan long hapdeng ka South West Khasi Hills pyrshah ïa ka West Khasi Hills, katba ha ka jingïakhun ha ka Zone 2 kan long ha Nongalbibra, South Garo Hills ha kaba ka North Garo Hills kan ïakhun pyrshah ïa ka Tura District CA.Nongstoiñ, Lber 23: Ki paidbah ka thaiñ Nongjri Mawsmai, ki la pynpaw ka jingsngew bitar namar haba ka aïom slap ka la dei, hynrei u kontraktor ba pyntrei ïa katei ka surok um shym lah ban pyndep.
Ki la dawa ruh da kaba ong ba ka la bha ïa u ba un wan theh dohkha noh ha ki jaka ba la thliew, khnang ba ki paidbah kin ioh ban leit khwai man ka sngi.
Uwei na ki nongshong shnong katei ka thaiñ, u la ong ba lada u kontraktor um don pisa ban pyntrei ïa katei ka surok, un sngewbha ban leit mih sha ka ophis jong u Superintendent of Fisheries ha Nongstoiñ, ban pan symbai dohkha na ka bynta ban pyllait ha ki pung kiba don hapdeng katei ka surok.
Na ka liang ki paitbah ki la pynpaw ïa ka jingbitar ha kaba ki la kynnoh ba ha kaba sdang utei u kontraktor u la wan theh mawria bad sdang ban siang rong.
Hynrei hadien ba u la sdang ban trei kumba sanphew mitar ei ei u la sangeh noh bad ïa ki maw ba u la wan theh u la shu ieh kumto.
Ki la ong ruh ba kham hadien pat ki don ki trok kiba wan kit noh ïa ki maw kiba u la wan buh harud surok hynrei kim tip ki leit buh shaei.
Ki la ong ruh ba hadien kata, utei u kontraktor u la kynnoh kylla ba ki paitbah katei ka thaiñ ki la tuh lut ïa ki maw bad u la byrngem ruh ban leit mudui da ka ejahar sha ki pulit.
Haba kylli pat la ki la don jingtip ne em mano ba kit ïa ki mawria ba u la wan buh na ka bynta ban siang rong ïa katei ka surok, ki la ong ba ïa kitei ki trok kiba wan kit ki ïohi.
Hynrei ki nang tharai ba ki dei ki trok kiba phah hi da utei u kontraktor bad kim shym la kylli ei ei, hynrei kham hadien pat ki la shah kynnoh pynban ba ïa ki mawria la kit lut da ki nongshong shnong katei ka thaiñ.
Katei ka jingkynnoh jong u kontraktor ka la pynbitar bad ki la ong ba utei u kontraktor u dei ban wan mih bad ki rangbah shnong ha Mawdiang ban ïakren halor katei ka jingkynnoh.
Lymda kumta kim banse ban dawa bai mynraiñ khmat halor katei ka jingkynnoh bad pynjah burom ïa ki nongshong shnong katei ka thaiñ.
Shillong, Lber 23 : U Myntri ka tnad Sports and Youth Affairs ka sorkar jylla, Bah Banteidor Lyngdoh ha ka sngi Balang u la leit ban jurip ïa ka jingpyntrei ïa ka JN Stadium, Shillong.
Lah ban kdew hangne ba ïa katei ka stadium yn tei ha ka jinglut kaba la mang sha ka 40 klur tyngka.
Nalor ka jingshna kaba paka ïa ka madan phutbol, kan don ruh ka jingshna pynbha ïa kiba bun ki jingdonkam ha katei ka stadium kynthup ïa ki jaka ïalehkai badminton, nangta ka jaka hikai siat bad jaka mareh kai.
U Myntri u la ïathuh ruh ba ka jingpyntrei kan ym dei tang ha JN Stadium hynrei sawdong ka madan Polo ha kaba yn tei ïa bun ki jaka ïalehkai.
Na ka liang u Myntri u pynpaw ruh ïa ka jingmen halor ka jingïaid stet ka kam.
Na ka liang u Myntri u la ong ruh ba ia katei ka madan yn siang noh da u phlang ym shuh da u phlang plastic khnang ba kane ka madan ialehkai phutbol kan dup long katkum ka International Standard jong ka FIFA.Lah ban kdew hangne ba la buh thong ba ka jingkyntiew kyrdan ïa ka JN Stadium kan dei ha shwa u Nohprah 2022.
Ha katei ka jingleit jurip la synran lang ia u Myntri da ki nongialam ka Meghalaya State Olympic Association, ki ophisar nalor kiwei kiwei.
Shillong, Lber 23 : Ka Meghalaya ka la lah ban ïalehkai bha ha ka kylla kaba ar da kaba ïoh ban pyndep ïa ka sngi kaba ar jong ka Col CK Nayudu Trophy plate group pyrshah ïa ka Sikkim da ki 133 ron la lai wiket, kaba pynlong ïa ki ban ïoh lamkhmat ïa ka liang pyrshah da ki 119 ron.
Haba sdang ïa ka sngi da ki 48 ron la saw wiket, ka Sikkim ka la ïoh ban kamai haduh 203 ron ha shwa ba kan liem lut ki rangtied ha ki 65.2 over kaba ailad ïa ki ban lamkhmat ïa ka inning kaba nyngkong da ki 14 ïa ka Meghalaya ha ka jingïakhun ha Bhubaneshwar.
Hadien ba la ïoh ban khur lai wiket hynin ka sngi, u Abishek Kumar jong ka Meghalaya u la ïoh biang ban khur sa ar wiket kaba pynlong ïa u ban ïoh khur san wiket la 53 ron.
Hynrei dei da ka jingtbit jong u Bipun Kumar Ray uba ïoh ban khur ar wiket la 42 ron bad u Sudhir Sahani ar wiket la 46 ron kiba la ïoh ban pynliem kloi ïa ki arngut ki snar kamai ron ka Sikkim ba kynthup ïa u Rahul Kumar bad u Ankur kiba la ïoh ban kamai 64 ron ha ka wiket kaba 7.
Uwei pat uba khur wiket ha kane ka sngi dei u Agreas Chamcham Sangma uba ïoh ban khur shi wiket la 37 ron.
Haba la poi ka pali jong ka Meghalaya ban tied, ka jylla kala ïoh ban neh 133 ron la lai wiket.
Kaba pynduh mynsiem shipor kadei da ka jingkhyllem kloi noh u Swastic Chhetri ha ka bol kaba khatduh ha katei ka sngi da ki 44 ron.
Nalorkata, u Arien Bonchang Sangma u la ïoh ban kyrshan lang ïa ka kynhun da ki 55 ron na ki 101 bol.
Utei u rangïalehkai u la ïoh ban kamai 49 ron ha ka por ba u tied lang bad u Aman Kumar uba ïoh 17 ron, nangta 72 ron bad u Chettri ha ka wiket kaba lai.
Ym tang katta ka don ka jingkyrmen ruh ba un lah ban kamai ron kham bun shuh ha ka jingïalehkai kaban bteng biang la shai ka step.
Khliehriat Lber 23: Haba kren ha ka prokram jong ka World Water Day ba la khot pynlong da ka tnat District Water and Sanitation Mission, ha St Anthony’s College Extension Byn dihati, u bah Kyrmen Shylla, uba dei u myntri sorkar bad kumjuh ruh u MLA ka thaiñ u la ong ba mynta ka la don ka jingkiew ha ka jingdon ki jaka pynlang umbam um dih ha East Jaintia Hills District kiba la lah ban pynpoi um sha ki thliew ïing bad sha ki dukan bad u la kyntu ruh ïa ki paidbah ba ki dei ban pynneh pynsah ïa ki tyllong um ban pynlang ïa ki um na ka bynta ki jingdonkam ha ka jingim.
U la iathuh ruh ba ka sorkar ka la iohi ïa ka jingtrei shitom jong ki nongtrei ka tnat Public Health Engineering khamtam ha kaba ïa dei bad ki skim bapher bapher kiba la dep pyllait ïa ka mang tyngka kum ka Greatrer Rymbai Water Supply Scheme kaba la jan dep pyntrei, ka Synrang Umlawe Combined Water Supply Scheme, ka Ummyrho Combined Water Supply bad kiwei kiwei ki skim ha ki shnong bapher bapher.
Haba kren halor ka jingbuh thong ka sorkar ban pyn poi umbam um dih ha ki shnong kyndong kiba lyngba ka skim sam um bam, ka Jal Jeevan Mission, u bah Kyrmen Shylla u la ai ka jingiaroh ïa ka jingtreikam ki nongtrei ka tnat PHE bad u la ai mynsiem bad kitbok kit rwiang ïa ki ba kin nang ban trei kham bha shuh shuh ban dup lah ban poi sha ka thong.
U Deputy Commis sioner ka East Jaiñtia Hills District, u Abilash Banarwal, IAS, u la ong ba ki um pohliew kiba mih na ka mariang ki dei kiwei pat ki tyllong um, lada ïa ka tyllong umbam umdih la shah pynjakhlia lane lada duna ka um na ki tyllong um kiba sam um, u la kytu ruh ban sumar bha ïa ki tyllong um bad ym dei ban bret jakhlia bad ong “Ka synjam kaba ha khmat eh ka long ban thung ïa ki dieng ba ki um ki wah kin neh bad ban long kiba phikir ban nym pyntuid pathar ïa ki um jakhlia".
U Estate Manager jong ka company Star Cement, u J.K.Singh, u la ai ka jingkren halor ka phang kumno ban pynkhuid (Filtration) ïa ka um.
Kiwei kiwei pat kiba la ai jingkren ki kynthup u Executive Engineer ka tnat PHE, Electrical Division Jowai, u bah P.Synnah, u SDO jong ka tnat PHE Electrical Sub-Division Rymbai, u bah R.Nongtdu, u SDO jong ka PHE (RWS) Khliehriat Sub-Division, ka kong Miio Dkhar bad kiwei kiwei.
Ha kane hi ka sngi, u bah Kyrmen Shylla u la plie ïa jingiakop jong ki skul, ka World Water Day exhibition competition kaba dei ruh shi bynta jong ka jing rakhe ïa kane ka prokram.
Mairang, Lber, 23: U Deputy Commissioner (Supply) ka Eastern West Khasi Hills District u pynbna paidbah sha baroh ki longïing jong ka District, ba la pyllait paidbah ïa u khaw jong ka National Food Security Act 2013 bad u khaw hapoh ka scheme PMGKAY, jong u bnai Lber 2022 lyngba ki dukan rashon.
Ïa u khaw hapoh jong ka NFSA 2013 PHH bad AAY la bthah ban sam katkum ka scale ba la buh da ka Sorkar, kata ka National Food Security Act, PHH – 5 kilo shi khlieh briew ha ka dor 3 tyngka shi kilo, AAY – 35 kilo shi card ha ka dor tyngka shi kilo, Non- NFSA – 7.215 kilo shi card ha ka dor 13 tyngka shi kilo.
Pradhan Mantri Garib Kalyan Awaas Yojana (PMGKAY), PHH – 5 kilo shi khlieh briew khlem da shim pisa, AAY – 5 kilo shi khlieh briew khlem da shim pisa.
Ym bit ban ai duna ne ot na ka bhah ba la buh ne mang da ka sorkar, ha kaba ïadei bad ka jingsam ïa uno uno u marbam ba la ai lyngba ka shkim PMGKAY, NFSA bad Non- NFSA.La bthah ruh ïa baroh ki FPS dealer ba kim dei ban pynduh khaw ïa kito ki nongbam ki bym pat don ïa u Aadhaar Card bad ïa kito kiba la pynjah ïa ki ration card jong ki.
Ïa ka bai kit bad bai kali ban pynpoi ïa kine ki marbam hapoh jong kitei ki lai tylli ki skhim, yn bei pisa da ka sorkar sha ki Wholesaler ne Dealer kumba ju leh na ka por sha ka por bad ha ka jaka sam khaw, la bthah ba baroh kin ieng la kumno kumno shi mitar ka jingjngai iwei na iwei pat ha u laiñ.
Baroh ki nongshim rashon kin hap ban deng ïa ki jingda dur khmat (Mask) ha ki jaka sam khaw.
Shuh shuh, u Deputy Commissioner (Supply) ka Eastern West Khasi Hills District, u pyntip ba la pyllait ïa ka umphniang sharak na ka bynta u bnai Lber 2022 ha ka jingthew kaba 2.71 litar shi ïing, na ka bynta kito kiba la ring ding elektrik bad 3.00 litar na ka bynta ki shnong ne dong, ki bym pat ring ding elektrik bad ka dor ka long katkum ka jingpynbeit jong ka Vigilance Committee jong ki shnong bapher bapher.
Lada lap ïa kino kino kiba pynkheiñ ïa kitei ki kyndon haneng, yn pynshitom katkum ka aiñ bynrap shuh shuh ka kyrwoh u Deputy Commissioner.
Nongpoh, Lber 23: Shibynta ban ailad ïaki khun samla jong ka dong Ri-Bhoi ban shim bynta haki rynsan bapher bapher naduh ka jingïakop rwai, shad, siat khnam bad kiwei kiwei ryngkat jing pynbyrngia bapher bapher, ka Umsning Town Dorbar kan pynlong da ka tamasa Carnival bad ka fete ba lai sngi lynter naduh ka 24-26 Lber 2022.
Haba kren sha ki lad pathai khubor mynta ka sngi u Bah Rocky Kylla Chairman ka Umsning Town Dorbar u la ong ba katei ka tamasa yn sa pynlong haka rukom kaba kham pher ka ban sdang naduh lashai ka sngi ha kaba kin don shibun ki jingïakop, ki jingpyrbyrngia naka bynta ki khyllung bad rangbah ryngkat ki jingïalehkai bapher bapher ba ki paidbah ki lah ban wan sakhi bad shim bynta ha madan ïalehkai ha Umsning.
Katei ka tamasa kan long ruh kum ka rynsan ïa kiba bun ki khun samla jong ka dong Ri-Bhoi ba kin ioh ban shim bynta haki jingïakop bapher bapher ba kum ka UTD kala pynkhreh ryngkat ka jingïatreilang bad ki samla jong ka thaiñ Umsning, khnang ba ki paidbah khamtam ki khun samla kin ioh ban lehkmen leh sngewbha ryngkat ka jingmaham ruh ba kim dei ban pynmih kano kano ka huri hura.
Nongpoh Lber 23: Ka Dorbar Shnong jong ka shnong Sohliya ha Ri-Bhoi kala khot bad wer ïa baroh kiba don jaka ha katei ka shnong ba kin wan ban ïakynduh ïaki nongïalam shnong haka 2 tarik Iaiong naduh ka por 10 baje ryngkat ki kot ki sla, kane ka long katkum ka kyrwoh na u Rangbah shnong Bah O Lyngkhoi.
Jowai, Lber 25: Mynta ka sngi 23 tarik ka ophis jong ka JHADC kala pynlong ïa ka jingjied Dolloi ha ki ar tylli ki Elaka kiba kynthup ïa ka Elaka Shangpung ba Elaka Nartiang bad kane ka jingjied Dolloi ka la long kaba ïaid beit ïaid ryntit.
Ki paibah na baroh kitei ki ar Elaka kila mih shitrhem ban ïashim bynta ha kane ka jingjied Dolloi, na ka liang ka ophis kala pyntip ba ha kane ka 25 tarik mynta u bnai (Sngi Thohdieng) kan sa pynbna ïa ka kyrteng jong ki Dolloi kiba jop ha kane ka Election Dolloi 2022, ha Hostel MDC kaba don ha Riatsasim Jowai.
Jowai, Lber 23: Ka Jaiñtia Women Awakening Movement (JWAM) lyngba ka kyrwoh bala phah daka President ka kong R.Shylla ka ai khublei bad kitbok kitrwiang ïa baroh ki khynnah bad ki samla kiba don hapoh ka Ri-Lum Jaiñtia bad haka jylla hi baroh kawei kiban ïakhun ïaka eksamin SSLC bad HSSLC ha une u snem 2022 kaban sa sdang lashai la shi sngi.
Naduh kine ki snem bala leit ka pule puthi hapoh ka jylla ka lahiar bha naka daw ka pakhang shnong ban ïakhun ïaka khlam pyrthei ka Covid-19 hynrei mynta u snem pat ka lad kala plie ïaka tnad pule puthi bad ki khynnah pule kiba la poi ha kane ka kyrdan ha kin pynlong ïa kane ka eksamin naka bynta ban kyntiew ïaka pule puthi hapoh ka jylla bad ka jait bynriew.
Kumta ka seng ka kyntu ïaki khynnah samla kiban ïakhun ïa kane ka eksamin ba kin long kiba la khreh janai bha ban thoh khnang ba kin ïoh ïa u soh jong ka jing jop.
Kum ki khynnah skul kim dei ban shu buh thong ïalade tang kat ban pass, hynrei ban ïabeh ïaki kyrdan kiba kham sha khmat khnang ba kin kham suk haka pule puthi jong ki haki kyndan kiba kham sha khmat.
Namarba ki skull bad ki College bapher bapher ki pdiang shwa ïaki khynnah kiba wan kham sha khmat haki result jong ki.
Kumba long mynta ka Mobile Phone kadei kawei naki daw bah daw san kaba pynthut ïaki khynnah ban khreh kot lada kim nang ban pyndonkam ïaka por.
Kumta ka seng ka kyntu ïaki khynnah samla bakin long kiba nang ban pyndonkam hok ïaki Mobile Phone ki jong ki hakum kane ka por ba donkam bad wat ai ba kan long maw jynthut ïaka pule puthi jong ki.
Shuh shuh ka seng ka kyntu ba kim dei ban sngew sarong baki long kiba proh jabieng ne kiba stad, bad kim dei ban shañiah haka ta ka bok ka nusib hynrei dei tang ka jingtrei shitom bad ka jingminot keiñ kaba lah ban wanrah ïaka jingjop.
Aiba kane ka khubor bad kine ki kyntien kin long ki jingkyrkhu ïaphi ki khynnah pule kiban ïakhun ïa kine ki artylli ki eksamin!.
Nongpoh, Lber 23: Ka seng National Hynniewtrep People (NHP) sengkmie mynta ka sngi kila hiar sha ka shnong Mawkhanu ha rud surok Shillong By-Pass naka bynta ban leit khynra ïaki kot ki sla naki dukan Hotel bad Dhaba namar ka jingdon ki nongtrei bar jylla ha katei ka jaka.
Ka seng hapoh ka jingïalam u Samla David Mawlong kum u President ryngkat bad u Bah Kharlesbon Nongbri Organising Secretary ha katei ka jingleit khynra jong ki kila lap ba bun naki bar jylla kiba trei ha katei ka jaka bad kumjuh ruh ka dhaba ki dei ki bym don ïaki kot ki sla ba biang la ka long ka Trading License lane labour License.
Ha katei ka jingleit khynra jong ka seng, kala khang syndon ruh kawei ka dhaba kaba don ha katei ka jaka kaba khlem don satia ki kot ki sla ba biang watla ka seng kala dep ban maham lypa ha shuwa ban leit khynra ba ki dei ban pynbiang ïaki jingdonkam bad ki kot ki sla khamtam ki bar jylla bad ai por biang sa kumba 10 sngi ba kin pynbiang lym kumta ka seng kala byrngem ban khang syndon ïa katei ka dukan.
Haba kren sha ki lad pathai khubor mynta ka sngi u Samla David Mawlong u la ong ba kum ka seng ka dap da ka jingsngewkhia kaba jur halor ka jingroi ki bar jylla ha kylleng ki jaka khlem ka jingpynshisha ki wan na ei bad ki leh aiu bad haba ki trei ha kano kano ka jaka kim don satia ki kot ki sla ba biang ban pynshisha ba ki wan trei bylla.
U la ong ruh ba kum ka seng kam lah ban pdiang ïaka jingleh mon jong ki bar jylla bad wat ki khasi kiba buh nongtrei da ki bar jylla ki dei ban shimkhia ban pynbiang ïaki kot ki sla kumba ka seng kala lap ruh ha katei ka sngi ba kawei ka dukan kaba la long trai da u khasi bad buh pat ki nongtrei bar jylla kiba bym biang ïaki kot ki sla, kaba lah pat ban wanrah ïaki kam sniew namar ba ym tip thikna ïaka jingwan rung jong ki sha ka jylla.
Namar kata naka liang ka seng kala maham ruh ia kiwei kiwei khamtam ki khasi kiba buh nongtrei da ki bar jylla ba kin pynbiang ïaki kot ki sla ban lait na kano kano ka huri hura hadien habud.
Jowai, Lber 23: Ka kynhun ïalehkai jong ka YBSC Shella mynta ka sngi kala lah ban pynliem ïa ka Seng Samla Pyllonging-khaw FC da ka jingïashut Tie Breaker da 4-2 kol, ha ka lympung ïalehkai phut bol ba la tip kum ka ‘6th Invitation Wahiajer Football Tournament 2022’ ïa kaba la pynïaid da ka Wahiajer Sport Club.
Haba phai sha ka jingïakhun hapdeng kine ki ar kynhun kala long kaba ïakhait bha naduh basdang tad haduh ban da kut ka por ïalehkai kiba la ïoh thep da mar 1-1 kol, ïa ka kol ba nyngkong la thep da ka Seng Samla Pyllongingkhaw FC lyngba u Pyntgen Nongrum haka minute kaba 44, hynrei ka YBSC Shella kala ïoh ban pynphai kylla ïa katei ka shi kol da u Brilliant Chyne haka minute wa 50.
Ïa ka nam Man of the Match ha kane kane ka sngi ka ïoh da u Adarsh Thapa u rang ïalehkai ka ka YBSC Shella, katba ïa ka khusnam la sam da ma Dauni Phawa uba dei u General secretary ka Futsal Association Of Meghalaya bad u Secretary ba rim ka Wahiajer Sport Club.
La pyntip ba ka jingïa khun lashai ka sngi 24/3/2022 kan long hapdeng ka Azariah FC pyrshah ïa ka Da-I-hi SC haka por 2 baje nohphai sngi.
Jowai, Lber 23: Ka Khasi Student Union (KSU) Jowai Unit ka pynpaw ka jingsngewkhia halor ka jingsah kut ki ñiut da ki bun bun bnai mynta ha Jowai kaba la wanrah ia jingjaboh bad ka jingsma iwtung ïa ka sor Jowai hi baroh kawei.
Na ka bynta ka jingbha jingmiat jong u paitbah nongshong shnong ka seng KSU ka buh ka jingkyntu ïa baroh ki nongshong shnong hapoh West Jaiñtia hi baroh kawei ba kin long kawei ym ban shuh ïa kdew kti iwei ïa iwei khnang ba ki jingmyntoi kin wan hapoh ka District hi baroh kawei.
Halor kane ka jingeh kaba mih na ki ñiut ha khylleng ki jaka ka seng ka kyntu ruh ïaka sorkar ba kan leh eiei noh mardor bad dei ban leh katkum ka juk kaba thymmai (scientific waste management) khnang ban lait na ki jingeh hadien habud.
Ha ka juh ka por ka KSU hi kam kwah satia ban ïohi ba ïa kane ka ñuit ba neh sah ha sor Jowai kan dei pynban ka Topic ban ïalap Election 2023, la pynkut ka kyrwoh ba la phah na u samla Nidapoi Shadap Publicity Secretary.
Nongpoh, Lber 23: Wat la ka sorkar Meghalaya ka la buh ïa ka khyrdop khrong khajna ha ka shnong Khappud ba hap ha u pud u sam ka Shnong Maikhuli ban talasi ne tohkit ïa ki Kali kit maw na ki par maw bad ki stone crusher kiba don ha katei ka shnong khappud, hynrei kane kam shym la sei soh ha kaba ki Kali kit mawria kim shym siew satia ïa ka khajna bad ki ïaid laitlut na katei ka khyrdop kaba don ha ka Shnong Maikhuli, ka shnong khappud ka Meghalaya bad ka Assam.
Ïa kane ka la pynpaw da kiba bun ki nongshalan mawria ha Ri Bhoi ha kaba ha Killing ki hap ban siew thik thik ïa ka khajna ha ka tnad Forest katkum ba la buh da ka sorkar bad ha katei ka jaka pat kaba don ha Maikhuli ki trok kit shyiap bad khyndew kim siew satia bad kim ieng hi ruh wat hadien ba poi ha katei ka khyrdop ba la buh da ka tnad Forest.
Dei halor ka jingpyn paw jingeh ki nongshalan mawria kiba la pynpaw ba kumno kin siew tang ma ki ïa ka khajna sha ka sorkar bad katba ki Kali dumper kiba kit mawria na ka Stone Crusher kaba don ha Mawikhuli kim siew satia ïa ka khajna sha ka sorkar bad kim sangeh hi ruh ha katei ka khyrdop ba la buh da ka sorkar ha Maikhli.
La sakhi ruh halor kane ka jingkynnoh ba ka long kaba shisha ka dei hadien ba la leit ban jurip ha katei ka jaka bad kumba la pynpaw da ki nongshalan mawria kiba sngewkhia halor kane ka bynta la lap shisha ba ki trok kit mawria kiba wan na kawei ka jaka tylliat maw kaba don ha Maikhuli kim siew satia ïa ka khajna ha ka khyrdop ka tnad Forest kaba don ha Maikhuli bad tang shu poi ha katei ka khyrdop khlem sangeh ki ïaid beit bad nalor kata ki la kit tam pud.
Ka tylllong khubor ba la ioh ban ïa kren ki la pynpaw ba kane ka long kaba shisha ha kaba ki trok kit mawria (20 mm Chip) kim shah tohkit ha katei ka tnad Forest bad wat ki nongtrei ka tnad Forest ruh kim lah ban leh ei ei namar ba don kiba btah bay m dei ban pynsangeh ïa ki kali kit mawria ha katei ka khyrdop bad kim dei ruh ban shim ïa ka khajna.
Haba kren halor kane ka jingleh mon ki trok ki mawria khlem da siew khajna kaba mut la shu shalan beain ïa u mawria sha Assam ka dei na kawei ka Stone Quarry kaba pynmih mawria bad kaba don ha katei ka shnong Maikhuli kaba hap ha ka jylla Meghalaya.
Kumba la pyntip da kito ki nongshalan kiba la pynpaw ka jingsngewkhia halor kane ka bynta, la ong ba ia katei ka Stone Crusher kaba don ha Maikhuli la pynïaid da uwei u bar jylla ba la tip kum u Abinaw Surekam bad ki trok dumper kiba kit mawria na katei ka stone crusher kim ju siew khajna ha katei ka khyrdop ba la buh da ka tnad forest ban talasi ne tohkit ia ki trok ba shalan beain naduh u maw, khyndew, syiap bad mawria.
Haba wad jingtip bha sha ki shnong khappud ba don ki par maw bad ki kot tylliat maw kiba bun ki shnong ha khappud ka Meghalaya bad ka Assam ka sorkar jylla ka duhnong ha ka liang ka khajna bad ka daw hi ka long ba ym don ka jingpyrkhing na ka liang ka sorkar Meghalaya, kane ka long ruh katkum ka tyllong khubor ba la ioh lum da u Nongthoh Khubor.
New Delhi, Lber 23 : Ka Kong Hasina Kharbhih, kadei kawei na ki 75 ngut ki longkmie kiba shah pynkup burom ha ka NITI Aayog halor ka jingnoh synñiang jong ki kum ki longkmie ban wanrah jingkylla ha ka ri (Women Transforming India )Katkum ka kyrwoh na ka PIB, la ong ba ki longkmie ki don ka bynta kaba khraw ban pynkylla dur ia ka India sha ka ‘Sashakt Aur Samarth Bharat’.
Kumta, kum ka dak ka jingithuh na ka bynta katei ka jingjop jong kitei ki longkmie ha ki liang bapher bapher, ka NITI Aayog ka la pynmih da katei ka Women Transforming India Awards.
Mynta u snem, kum shi bynta ka Azadi ka Amrit Mahotsav kaba long shi bynta ka jingrakhe ia ka jingdap 75 snem ka Ri, na ka liang ka NITI Aayog ka pynkup burom ia ki 75 ngut ki longkmie kynthup lang ia ka Kong Hasina Kharbhih na Shillong namar ka jingdon bynta jong ka bad ka Impulse NGO Network.
Shillong, Lber 23 : Ka Bharatiya Janata Party (BJP) ka kyrpad ïa ki paid nongshong shnong ka jylla Meghalaya ba kin ai jingkyrshan ïa ka party ha ka election ML:A 2023.
“ Ngi kyrpad ïa ki paidbah jongka jylla ba ha kane ka kynti kin sngewbha ban ailad ïa ka BJP namar ka party ka thrang ban ïoh thaw sorkar ban wanrah ïa ka roi ka par hapoh ka jylla" ong u President ka Party u bah Ernest Mawrie.
U la ong ba ka BJP ha ka election ba dang shu dep shen ka la jop saw tylli ki jylla na ki san tylli kiba ïaleh ïa ka election da kaba ka ïoh ban synshar hi da lade.
“ Balei ki briew ha kitei ki jylla ki kyrshan ïa ka BJP namar ki ïohi ba ka party ka dei kaba trei ban wanrah ïa ka roi ka par" ong u bah Mawrie.
U la ïathuh ha ka jingïalang ba la long ha ka Sngi Ba Ar la shim rai ban pynkhlaiñ ïa ka party na ka bynta ka election 2023 bad ban thaw noh ïa ka Election Manifesto Committee ha kaba baroh arngut ki MLA ka party kin ïadon ryngkat ha katei ka committee.
“ Ngin don ar bynta ka manifesto, kawei na ka bynta ki trai ri trai muluk bad kawei pat na ka bynta jong baroh lang bad kumjuh ruh ki mat kiba ïadei bad ka jylla" ong biang u bah Mawrie.
Ula ïathuh ba ka party kan ïai bud dien ïa ki skhim ba la mang da ka sorkar NDA na ka bynta ka jylla kata naduh ka JJM, Saubhagya, PMGSY, surok bad umdih.
Ha ki por ba mynshwa ïa ki surok lyngba ka PMGSY ym shym la shim khia namar la shna tang 1 haduh 2 Km ei ei bad la sangeh ne pynsahteng noh hynrei ha kane ka sorkar NDA hapoh ka jingïalam u Myntri Rangbah duh u Narendra Modi la bthah ïa ki jylla kynthup ïa ka Meghalaya ba ki dei ban pyndep 17 Km ka jingshna surok ha ka shisngi.
Haba phai sha ka jingkiew ka Assam ha ka roi ka par bad pule puthi namar naduh ki Medical College, Engineering College ka la ïoh, u bah Mawrie u la ong “ Ngi ruh ngin phai khmat sha kine lada ki paidbah ki ailad bad kyrshan ïa ka BJP ban ïoh thaw sorkar".
U la ïathuh ba ka sorkar jylla ka la hap thung jingtohkit halor ka jingpyntreikam ïa ka skhim Saubhagya namar ka jingïeng pyrshah bad dawa ka BJP.Shillong, Lber 23: Ka Ïingkashari jong ka Chief Judicial Magistrate ka East Khasi Hills, kala hukum ban set along haduh 5 snem kynthih ïa ki 3 ngut ki briew, ïa kiba la kynnoh donkti ha kaba leh khlemraiñ ïa uwei u Khynnah ba dang 13 snem ka rta.
Kat kum ka jingpyntip u Superintendent of Police ka East Khasi Hills Bah S Nongtnger, kine ki laingut ki briew ki kynthup ïa u Mahindra Sahi ba ju khot sin u Kalu, u Asun ba ju khot sin u Oshun Chettri bad u Bobby Chettri.
Une u Heh Pulit u pyntip ba ha ka 11 tarik Jylliew 2011, ki Pulit ka Lumdiengjri kila ïoh pdiang ïa ka ejahar (FIR) ba uwei u Khynnah 13 snem ula shah leh khlemraiñ.
Ïa kane ka case la register hapoh ka kyndon 377/34 jong ka IPC bad pynkhamti ha u Inspector MR Marak ba un pynlong ïa ka jingtohkit.
La ïathuh ba ha ka jingtohkt, ki Pulit kila kem ïa laingut ki briew bad tang hapoh shibnai ba register ïa ka case, la chargesheet ha ka 07 tarik Naitung 2011.
Ka Ïingkashari Chief Judicial Magistrate ka East Khasi Hills ha ka 17 tarik Lber 2022, kala hukum ban set along ïa kine ki laingut haduh 5 snem kynthih kat kum ka kyndon 377/34 IPC.Shillong, Lber 23: Ki Samla Pule hapoh ka Ri baroh kawei kynthup ka Jylla Meghalaya, kin hap ban ïakhun noh ïa ka Common University Entrance Test (CUET) ban ïoh leit pule Undergraduate/Post Graduate ha ki Univeristy naduh u snem 2022-2023 khlem da pynshong nongrim shuh na ki marks ba ïoh ha ka klas XII.Kat kum kane ka Rule thymmai jong ka University Grant Commission (UGC), kane ka Common University Entrance Test (CUET) ban rung pule Undergraduate/Postgraduate kan long noh ha ka taiew ba nyngkong jong u bnai Naitung 2022 bad yn pynlong ïa ka da ka National Teast Agency (NTA).
Ïa kane ka eksam ban pynïaid da ki kor Komputer, yn pynlong ha ki 13 tylli ki ktien: ka English, Hindi, Gurarati, Bengali, Kannada, Malayalam, Marathi, Odia, Punjabi, Tamil, Telugu bad Urdu.
Haba pynthikna ïa kane, u Myntri ka Tnad Pule Puthi ka Jylla ula ong ba ka Common University Entrance Test (CUET) ka dei kawei na ki kyndon jong ka National Education Policy kaba la pyntreikam mynta hapoh ka Ri.
Haba kylli, u Myntri ula ong “Ka jingthmu (pyntreikam ïa ka CUET) jong ka Sorkar India ka long kaba bha hynrei ka don khyndiat ka jingsngew na ka liang ka jong nga namar ïa ki eksam yn pynlong na ki kot jong ka National Council of Educational Research and Training (NCERT) kaba mut ba ki Kot ba pynmih na Jylla la ka dei ka Meghalaya, Assam ne Karnataka kin ym treikam shuh.
Kane ka don ka jingktah ïa ki khynnah ka Jylla namar ba kin hap ialeh ïa ka eksam tang da ki kot NCERT".
Kat kum ka jingong jong u, kane kan buh bha ïa ka jingeh ïa ki khynnah nongkyndong ki bym don ïa ki lad jing iarap (facilities) kiba biang.
“Ngi la ïohi ha ka por ba pyntreikam ïa ka Joint Entrance Examination (JEE) na ka bynta kiba pule Engineering bad kumjuh ruh ïa ka National Eligibility-cum-Entrance Test (NEET) jong kiba pule Doktor, ki khynnah jong ngi kila shem ïa shibun ki jingeh khamtam kiba na nongkyndong.
Ngi ïohi ruh ïa ka jingmih ki Coaching Centre ki bym ithuh ithaw shuh" ula ong.
Hynrei u Myntri ula ong “Ngam kwah ban kynthoh tham shibun ïa kane namar ba ka UGC ka dang shu pynbna ïa kane ka rai bad ngim pat tip satia ïa ki kyndon kiba don ha kane ka jingpynbna".
“Ynda ngi la ïoh ïa ka hukum, ngin sa shong bishar bad na ka liang ka Sorkar ngin sa leh ïa kaei kaba dei ban leh na ka bynta ka jingbit jingbiang jong ki Khynnah pule jong ngi.
Ngin sa peit ïa kaei ka cut of marks, kaei ka Reservation bad ngin sa leh ïa kaba donkam" ula bynrap.
U Myntri ula ong ba kat kum ka jingpynbna jong ka UGC, kane ka CUET kan treikam tang ha ki University ka Sorkar India bad ong “Ngi hangne ngi don ka North Eastern Hill University (NEHU) bad ngin sa peit kumno ngin leh ban nym buh ïa ki khynnah hapdeng ka jingeh".
Shillong, Lber 23 : U Bah Sanbor Shullai MLA ka South Shillong Constituency mynta ka sngi u la leit jurip ïa ka Rilbong Brookside, ka jaka ba long Dorbar Assembly mynta shipor na ka bynta ban shna ïa ka Rabindranath Tagore Museum.
U la leit jurip ïa katei ka jaka ryngkat bad ki ophisar jongka tnad Arts and Culture.
Shwa ïa kane u la plie ruh ïa ki ar tyllik i surok ba dang dep shna thymmai kata najan kane ka Hall Arts and Culture ba long Assembly shaduh ïing u S.Paul bad kawei pat naduh surok PWD shaduh ka Hostel ki kynthei jongka Sankar Dev College, Kench’s Trace.
Ka jinglut na ka bynta ban shna ïa kine ki surok ka long 43 lak tyngka bad ka dei na ka skhim SUWP kaba la pynbit pynbiang hi da u MLA.Kiba ïadon lang ha kane ka jingplie ïa kine ki surok bad leit jurip ïa ka Brookside ki long bah G Lyngdoh Rangbah Shnong bad ki dkhot ka Dorbar Shnong Kench’s Trace, Malabika Bisharad ka nongthoh shaphang ka Tagore Art Gallery, Rilbong, kong B.Kharjana Archives cum Asst Director Art and Culture, smt K.Koch Archeologist, bah K.Rynjah Archives bad kiwei kiwei.
Baroh ki nongkren ki la ai jingïaroh ïa u bah Sanbor uba long u MLA uba trei shitom ban wanrah ïa ka roi ka par hapoh ka Constituency hi baroh kawei.
Shillong, Lber 23: Ki Pulit ka East Khasi Hills, kila ïoh ban kem ïa laingut ki runar kiba donkti ha ki kam tuh thuk thuk na kylleng ki jaka jong ka Nongbah Shillong bad ruh kiba donkti ha kaba lute ïa kawei ka petrol pump bala tip kum ka Mawkhanu Service Station, Indian Oil, kaba don ha ka Shnong Mawkhanu.
Kat kum ka jingpyntip u Superintendent of Police ka East Khasi Hills Bah S Nongtnger, ka Mawkhanu Service Station, kala shah lute ha ka miet 19 tarik Naiwieng 2021 ha kaba ki Nonglute kila siat ruh ïa arngut ki Nongtrei da ka pistol.
Ha kane ka jingjia, ki Nonglute kila ïoh khung bad rong tuh haduh T.2 lak na kane ka petrol pump.
Ïa ki Nongtrei ba mynsaw la pynkit sha NEIGRIHMS ba kin ïoh ïa ka jingsumar.
Ki Pulit kila register ïa kane ka case hapoh Diengpasoh Police Station hapoh ka kyndon 120B/452/326/307/427 IPC bad ruh hapoh ka kyndon 27 jong ka Arms Act.
U Bah Nongtnger u pyntip ba ha ka 7 tarik Lber 2022, ki Pulit kila ïoh ban kem ïa arngut na kine ki nonglute pump kiba la tip kyrteng u Barabor Namsaw ba ju khot sin u Kyrshan Makri bad u Bhaijan Warbah.
Ïa u Barabor la kem na ki thaiñ Police Bazaar bad la ïoh ruh ban kurup ïa ka thuk thuk ASOI-BH-5342 ba pyndon kam ha kaba leit lute ïa kane ka pump bad ïa u Bhaijan pat la kem na ki thaiñ Mawkasiang bad ïoh kurup ïa kawei ka Maruti Alto ba don u nombor ML10-C-5608.
Hynrei une u Heh Pulit u pyntip ba ha ka 8 tarik Lber, u Barabor Namsaw ula ïoh ban phet krad na ka kti ki Pulit bad ïa kane ka case la register hapoh ka Sadar Police Station hapoh ka kyndon 224 IPC.U pyntip ba ha ka 23 traik Lber, ki Pulit k Sadar Police Station bad na Nongmensong Outpost, kila ïoh ban kem noh ïa u Barabor lem bad uwei u briew uba kyrteng u Khraw Shylla na ki thaiñ Nongmensong.
U pyntip ba kine ki dei ruh kiba donkti ha ki kam tuh thuk thuk na kylleng ki jaka jong ka Nongbah Shillong.
Ka jingtohkit ïa kine ki lai ngut ka dang ïaid shakhmat mynta.
Shillong, Lber 23: Ka Jylla Meghalaya kala don mynta satang 50 thik ki briew kiba dang pang covid-19 ne ki active case.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don sa 8 ngut ha kine ki arphew saw kynta bala leit noh katba 7 ngut ki nongpang kila ïoh pat ïa ka jingkoit.
Sa iwei i nongpang ila ïap na kane ka khlam kaba kyntiew ïa ka jingdon jong kiba ïap sha ka 1592 ngut baroh lang.
Haduh 93738 ngut ki briew kila ïabit ïa kane ka jingpang ha kine ki laisnem tam mynta hynrei haduh 92096 kila ïoh pat ïa ka jingkoit.
Shillong, Lber, 23: Ka eksamin Secondary School Leaving Certificate (SSLC) ba ju tip paidbah kum ka eksamin Matric ba la pynlong da ka Meghalaya Board of School Education (MBoSE) mynta u snem 2022 kan sdang naduh ka 24 tarik mynta u mynta.
Ki don haduh 58,625 ngut ki khynnah skul ha ka jylla Meghalaya baroh kawei ki ban sa ïakhun ïa kane ka eksamin.
Katba ki khynnah skul ki ban ïakhun ha ka eksamin Higher Secondary School Leaving Certificate (HSSLC) 2022 ba kynthup ha ka Arts Stream, Science Stream, Commerce Stream bad Vocational ki don baroh 28, 174 ngut.
Katkum ka jingkheiñ ba la ai da u Deputy Director jong ka Meghalaya Board of School Education (MBoSE), Shillong, na ki 58,625 ngut ki khynnah ban ïakhun ïa ka eksamin SSLC, 25,347 ngut ki dei ki khynnnah shynrang bad 33,278 ngut ki khynnah kynthei.
Na kine, 25,486 ngut ki dei kiba ïakhun kum ki Regular-1 bad 15,061 ngut ki dei kiba ïakhun kum ki Regular-II, 385 ngut kum ki Private Candidate, 11,337 ngut kum ki Non-Regular, 9 ngut kiba ïakhun ïa ka Improvement bad 6347 ngut kum ki Comparmetal.
Ki jaka thoh eksamin ha Shillong Region ki don 87 tylli, katba ha Tura Region ki don 65 tylli.
Ki skul ba la ithuh da ka MBoSE ha Shillong bad Tura Region ki don baroh 646 tylli, katba ki skul ki bym pat ithuh da ka MBoSE ha Shillong bad Tura Region ki don 1166 tylli.
Baroh ki long 1812 tylli.
Ha ka ekamin HSSLC, ha ka Arts Stream ki khynnah skul ki don 23,064 ngut, kata, 10,128 ngut ki shynrang bad 12,936 ngut ki kynthei.
Ha ka Science Stream ki don 3033 ngut, ha kaba 1301 ngut ki dei ki shynrang bad 1732 ngut ki dei ki kynthei.
Ha ka Commerce Stream ki don 2069 ngut, ha kaba 1153 ngut ki dei ki shynrang bad 916 ngutki dei ki kynthei.
Ha ka Vocational Stream ki don tang 8 ngut, kata, saw ngut ki shynrang bad saw ngut ki kynthei.
Ki jaka thoh eksamin ha nongbah Shillong Region ki don 66 tylli katba ha Tura Region ki don 39 tylli, baroh ki jaka thoh eksamin ki long 105 tylli.
Ki skul ba la ithuh da ka MBoSE ha Shillong bad Tura Region ki don baroh 260 tylli, kata, 180 ha Shillong Region bad 80 tylli ha Tura Region.
Ki skul bym pat ïoh jingithuh da ka MBoSE ki long 124 tylli, kata ha Shillong ki don 83 tylli bad 41 ha Tura.
Baroh ki don 384 tylli.
Shillong, Lber, 23: Ki nonghikai skul Adhoc kiba dap da ka jingbitar ïa ka jingleh mynthi jong ka Sorkar Meghalaya Democratic Alliance (MDA) halor ka jingdawa ban kyntiew kyrdan Deficit bad ban pynkiew ïa ka tulop, ha ka sngi Balang ki la bteng ïa ka jingïakhih da kaba shong kyllaiñ myngngor hakhmat ka ophis treikam jong ka Meghalaya Board of School Education (MBoSE).
Ki nonghikai Adhoc kiba don hapoh ka shatri jong ka Federation of All School Teachers of Meghalaya (FASToM) ki la bteng ban pynjur ïa ka jingïakhih ha baroh kawei ka jylla naduh u bnai Ïaïong da kaba sdang ïa ka jingïashong kyllaiñ myngngor kaba san ngut shi sngi naduh mynta ka sngi.
U Executive Member ka FASToM u Samla Mayborn Lyngdoh ha ka jingïakren bad u nongthoh khubor u la ong, “ngin ap ïa ka jubab jong ka Sorkar haduh kaba kut mynta u bnai hynrei lym kumta ngin pynjur ïa ka jingïakhih ha baroh kawei ka jylla naduh u bnai Ïaïong.
"U la ong ba wat hapdeng ki jingkular jong ka Sorkar, ka jingpynkiew tulop ïa ki nonghikai skul Adhoc ka la long naduh u snem 2016 mynba u Mukul Sangma u dang long u Myntri Rangbah ka Jylla.
Kane ka jingïakhih jong ki nonghikai skul Adhoc ka la sdang naduh ka lah sngi u Blei da ka jingïalang paidbah ha madan Malki bad pynbud pat sa ha ka sngi Baar ïa ka jingïaid paidbah kaba tang 20 ngut katkum ka jingai jingbit jong ki bor synshar ka East Khasi Hills District.
Ki nongïalam jong ka All India Trinamool Congress (AITC) ki la pynrem jur ïa kane ka jingleh mynthi jong ka Sorkar MDA ïa ka jingdawa jong ki nonghikai skul Adhoc.
U President ka AITC u Bah Charles Pyngrope u la ong, “ka Sorkar ka dei ban kham phaikhmat ban kyntiew ïa ka jingsiew tulop sha ki nonghikai ha ka jaka ban pynkiew tulop ïa ki Nongmihkhmat paidbah.
"U Bah Pyngrope u la ong ba ka Jylla ka dei ban don ïa ka kynhun kaba lah ban ai jingmut ïa ka Sorkar kumno ban kyntiew ïa ka jingïohlum khajna khnang ba kan ym buh jingma ïa ka jingim jong ki nongshong shnong lane jong ka mariang.
“Hynrei kumba ka paw, la i kumba ka Sorkar Jylla kam don jingmut satia ban weng ïa kine ki jingeh jong ki nonghikai," u la ong.
Ha u snem 2021, u Myntri ka tnat Kam Pohing, u Bah Lahkmen Rymbui u la kren sha ki lad pathai khubor ba ka jingpynkiew ïa ka tulop ki nonghikai skul Adhoc kam lah satia ban ïaryngkat bad ki nonghikai skul Sorkar namarba ka Sorkar kan hap ban bei ïa ka jinglut kaba kot sa T.251 klur.
Shillong, Lber, 23: Ki ophisar Pulit jong ka East Khasi Hills District Police ha ka sngi Baar ki la ïoh jinghikai kumno ban pyntreikam pura ïa ka aiñ Cigarettes & Other Tobacco Products Act (COTPA) ïa kaba la ai jinghikai da ka National Tobacco Control Program (NTCP), ka tnat ka Koit ka Khiah ha ryngkat ka jingïatreilang bad ka Sambandh Health Foundation (SHF).
Haduh 8 hajar ngut kiba ïap ha ka shisnem na ka jingbam bad dih ïa u duma ha kane ka Jylla Meghalaya.
U duma u dei uba long pyrshah ïa ka longbriew manbriew.
Ka tnat Pulit ka la ai khublei kyrpang ïa ka tnat ka Koit ka Khiah kaba la ai jingpynsngewthuh sha ki Ophisar ban pyntreikam ïa ka COTPA na ka bynta ki nongpynkheiñ aiñ.
Katkum ka Section 6(b) jong ka COTPA, yn ym shah shuh ban die ïa u duma hapoh 100 yard (300 phut) ka jingjngai na ki jaka pule.
Katkum ka Section 77 jong ka Juvenile Justice Act, “kino kino kiba die, ne kiba thmu ban die, sha kino ki khynnah rit ïa ki jingdih pynbuaid lane u drok ne u duma bad ki jingdih kiba pyntroiñ, lait noh tang kiba la bthah da ki doktor, kin shah pynshitom da kaba shah set along shi snem bad kaba lah ban pynjlan ruh haduh hynñiew snem bad kin ngat ruh ha ka jingshah daiñ kuna kaba lah ban kot haduh shi lak tyngka.
"Baroh ki thanat Pulit lane ki Police Station la bthah ban buh ïa ki jingthoh ‘No Smoking’.
Ka Section 4 jong ka COTPA ka mana ban dih duma ha ki jaka paidbah.
Ka State Nodal Officer, NTCP, NHM, ka Sorkar Meghalaya, ka Dr Lana L.Nongbri ka la ong, “katkum ka Global Youth Tobacco Survey (GYTS), 33.6% naduh 13-15 snem ka rta ki dih ïa u duma hapoh ka jylla.
Ka tnat Pule Puthi, ka Sorkar Jylla ka ju pynlong ïa ka prokram Tobacco Free Educational Institution (ToFEI) ha baroh ki District ban pynduna ïa ka jingjyllei ka jingdie paidbah ïa u duma ha ka Jylla.
"U Assistant Professor ka NEIGHRIMS, Shillong bad uba long ruh u Patron jong ka Voice of Tobacco Victims (VoTV) Patron, u Dr.Caleb Harris u la ong ba haduh 40% ki briew ki lah ban ïoh ïa ka jingpang bampong na ka jingdih duma, 90% kin ïoh ïa ka jingbampong ha ka shyntur bad ha ki tor na ka jingpyndonkam ïa u duma.
Ka jingjyllei jong ki briew kiba pang bampong ka kiew bha ha ki jaka ai jingsumar bad kham bun ki dei ki samla kiba dang khie dang san ka rta.
"Shuh shuh u la bynrap ba u sikret bad kiwei kiwei ki jingdih bad jingbam ïa u duma ki don ïa ka bih (Nicotine) ha kaba ki nongpyndonkam ki kyrni bha.
Tang hapoh 5% ki briew ki lah ban pyllait luid ïalade na ka jingshah teh mraw ha u kynjri jong u duma.
“Namar kata, ka lad kaba bha tam ka long ban pynsangeh ban die ïa u duma sha ki khynnah rit.
Ka dei ruh ka kamram jong ka tnat Pulit ban pyntreikam ïa ki aiñ ban tem ïa ka jingpyndonkam paidbah ïa u duma, khnang ban ïada ïa ka jingim jong ki khynnah rit," u la ong.
Ha ka Jylla Meghalaya, haduh 25 lakh (47%) ki briew ki pyndonkam ïa u duma ha ki rukom bapher bapher.
Manla ka sngi 14ngut ki khynnah ki pyndonkam ïa u duma ha Meghalaya, katba ha India, haduh 5500 ngut ki khynnah rit ki ngop ha ka jingdih duma manla ka sngi.
Manla u snem haduh 8,000 ngut ki briew ha Meghalaya ki ïap na ka jingdih duma.
Ki Pulit jong ka East Khasi Hills ryngkat bad ka tnat ka Koit ka Khiah kin sa pyrkhing bha nangne shakhmat pyrshah ïa kino kino kiba dih duma ha ki jaka paidbah lane kiba die ïa u duma hapoh ka jingjngai kaba tang 100 yards ha ki skul ba dki Kolej.
Bah K.D.KharkongorArphewsan ne laiphew snem mynshwa lane palat ïa kata ym lah ban klet kumno ka nam jong ka rep phan ha Ri Khasi jongngi ka long.
Hadien ba la dep tih phan bad naduh u bnai Jylliew-Naitung shakhmat (June—July), baroh baroh ngi kynmaw kumno ka surok ïaid kali kaba sdang naduh ka petrol pump kaba don haneng ka Anjalee Cinema Hall ter ter shaduh sha them Ïew Mawlong, ka ju dap ju khapngiah da ki bus ïew bad ki trok kit phan kiba ïeng laiñ terlyter ka lynti ban leit pynhap phan ha ki kudam jong ki khar marwari.
Kito ki nongrep kiba ïoh pali ban pynhap kham shuwa, ynda ki la ïoh pisa, ki mareh wut wut sha ïewduh ban leit siew leit tda bad sa leit phai pat sha la shnong da ka mynsiem kaba kmen bad ba phuh samrkhie.
Kito pat ki bym ïoh pynhap ha kato ka sngi ki hap sah mied ha ki trok khnang ban ïoh die ha ka sngi kaba bud.
Ha shilynter u Naitung ka ïew die phan ka ju thnem kumne jan manla ka sngi bad u phan ba wan kit kito ki trok ne bus dei uba wan na ki thaiñ Laitlyngkot, Nongkynrih, Swer, Mawjrong, Dympep, Mylliem, Mawngap, Mawphlang, Nongspung, Lyngkhoi, Nongthliew, Mairang, Bynther, Kynshi bad na bun bah ki shnong ka ri Khasi kiba ym lah ban jer kyrteng lut hangne.
Na ki thaiñ Smit, Thynroid, Dienglieng, Nongkrem, Sohryngkham bad kiwei kiwei ki shnong, ki nongrep phan ki ju leit pynhap ne leit die ha Alukudam ka thaiñ Madanryting.
Hangne mynta ïa ka die phan la khang khyrdep.
Mynta pat haba phai sha ka ïew die phan katno ka long kaba isangsot ban ïohi ba ka la sdang pjah bad noh arsut.
Ki shnong ba pynmih phan da ki phew trok ha ka shitaïew ki pynmih mynta tang saw-san pickup ei ei.
Ka ïoh ka kot ki nongrep phan ka la nang hiar bad kane ka la buh ïa ki nongrep ha ki jingeh ba harrukom.
Ki longïing ba bun khun bad kiba hap ban shu wai ïa ki jaka rep kim kotbor shuh ban phah skul ïala ki khun bad ki khun ba dang 14-15 ka ‘rta ki la hap leit bylla kat shaba ïoh tang kumno ban ïarap bad kyrshan lem ïala i mei i pa.
Haba ki rep, bunsien ruh ka jingmih ne jingïoh ka shu tam malu mala ban ïa ka jingpynlut.
Ban pynlyngkot ïa ine i jingthoh iba khyndiat eh to ngin kylli balei ka long kumne? Don ar-lai tylli ki dawbah dawsan kiba pynlong ïa ka rep phan ban nang hiar nang hiar :- (A) Ka jingkhleh shun ne dpei ding bad ki sboh dawai (chemical fertilizers).
(B) U symbai phan ba la pynroi da ki phew phew snem bad (K) Ka rukom thung ïa u phan.
Na kine ki lai tylli ki mat ba la kdew haneng to ngin ïakren shwa hangne tang ïa ka jingkhleh shun ne khleh dpei ding ryngkat ki sboh dawai.
Ïa kane la ju leh da kiba bun bun bah ki nongrep phan namar ba ïa ki artylli ki sboh dawai ba la tip kum ka Ïuria (UREA) bad ka Kpei (SSP ne kata ka Single Super Phosphate) ki ju khleh lypa na ïing (kumba ar-lai ne saw kynta shwa ban thung) bad kat ban poi sha lum ne sha jaka rep baroh ka jingkhleh (mixture) ka sdang um bad sdang jhieh ktek ktek.
Haba ka long kumne ki nongrep ki shem shitom ban leit ber ha ki thliew phan ïa kane jingkhleh kaba jhieh.
Kumta ka pynlong ïa ki ban khleh noh bad ka shun kpu ne shun powdar (Slaked Lime) lane bad u dpei ding (Wood Ash) ba ki lum bad kynshew na ki dpei ba ki shet ki tiew ha ïing ha sem.
Ka shun powdar ne u dpei ding ki kloi ban kjit bad pynrkhiang ïa kato ka jingkhleh ba lah um bad da kumne ka pynsuk ïa ki nongrep ban leit ber ha ki thliew thung phan hynrei kaba sngewsih pat ka long ba ki jingbam (nutrients) ba la tip kum ka nitrogen bad phosphorous kiba don ha ka sboh UREA bad SSP, shisien ba la khleh shun ne khleh dpei, ki eh bad lang tylli noh kum ka syrki ba ju shna ïing bad kim um shuh bad kumta u phan um ïoh jingbam eiei na kito ki dawai hynrei u shu ïoh khyndiat khynsoit tang na ki sboh mariang kum ka sboh masi, sboh syiar ne ka sboh sniang kaba la ber ryngkat ha ka por ba thung ïa u.
Da kumne ka jingmih ka duna namar u phan um ïoh jingbam shibun.
Ha ka shun powdar don uta u calcium bad ka bor une u calcium ka long ban pyntlot bor ne ban pynblad ïa ka jingkthang asid (acid) ka khyndew.
Ïa kane kiba bun na ki nongrep kiba la ju ïoh jinghikai na ka tnad ka rep ka riang, kaba na ka por sha ka por, ki tip bad sngewthuh bha.
Ka shun ka don ruh ka bor ban pynduna ïa ka umsarang (Iron toxicity) kaba ju shong ha ki pynthor kba.
Haba bun ka umsarang u kba um kha tynrai bad um seisoh shibun.
U phan u dei uta u acid loving crop lane u jingthung uba lah ban kham shan ïa ka jingkthang acid ka khyndew.
Hynrei haba la khleh shun pat bad ki dawai, la kulmar bad kylla khongpong lut kiei kiei baroh.
Ym dei tang ki nongrep kiba ju khleh shun hynrei bun ruh ki nongdie dawai sboh kiba don ha kylleng ki ïew bad ki shnong bapher bapher ki ju die syndon da ki dawai ba ki la pynkhleh shun lypa.
Kane ka jingleh jong ki nongdie dawai ym tang ba ka long kaba bakla hynrei ka long ruh kaba be-aiñ! Ha ri India ïa ki sboh dawai la tip kum kita ki Essential Commodity kiba hap hapoh ka Essential Commodities Act (ECA) u snem 1955.
Hapoh ka Section 3 jong ka ECA la pyntreikam ïa ka Fertilizer Control Order (FCO) jong u snem 1985.
Ka FCO ka ai bor ia ki sorkar jylla ban bishar bad buddien ba kine ki dawai kin long kiba bha ka kwality bad kiba khlem khleh eiei ryngkat bad ki (unadulterated).
Hapoh ka Clause 19 jong ka FCO la pyrkhing bha ia ka jingdie bad jingshna ïa ki sboh dawai bad lada don mano mano ba pynkheiñ ïa kine ki kyndon ka jingpynsaja kaba tyngeh donkam ban ai sha ki nongpynkheiñ aiñ wat da kaba set along ïa ki haduh 7 snem kynthih!!! Kumta haba die da ki dawai ba la khleh shun kan long ka kam be-aiñ kaba thok bad shukor im im peit peit ïa ki nongrep bapli.
Khatduh khatwai ka jingkyrpad barit eh ïa baroh ki nongrep ka long “ko ki nongrep sngewbha wat pyndonkam shuh ïa ki sboh dawai ba la khleh shun khleh dpei" namar lada phin ïai leh kumta ym tangba ka jingmih u phan kan nang duna duna hynrei kaba sniew tam eh ka long ba phin nang pynïap bad pynjot shuh shuh ïa ki jaka rep.
Haba ïap ka khyndew haei keiñ ki khun jongphi kin rep bad yn nai ong lei lei shano ruh ki ksiew bad ki pateng kin phetwir? Sangeh noh shisyndon ban thied ïa kito ki dawai khleh shun namar ha kaba kut hi yn dei tang ka pla jongki nongdie ka ban shlei katba ka jongphi pat kan pei bad nang ïai pei.
Na baroh ki spah mariang kiba don hangne ha sla pyrthei, ka khyndew ban rep ban riang ka dei kaba kordor na kiba kordor tam! Yn leh aïu keiñ kiwei kiwei ki spah mariang kum u maw u shyiap, u dewïong ne uranium, u mawleiñ ne ki dieng ki siej lada ka bam ban pynkdang ïa ki kpoh jongngi pat ka duna bad kam don? Ka khyndew kaba ïap ka pynïap hynrei ka khyndew kaba im ka ai jingim ïa baroh ki jingthung jingtep kiba don ha sla jongka.
Haba im ki jingthung, im ki jingri ki jingdup, im ruh mangi ki bynriew bad da kumne yn tyllun ki kam ki jam pateng la pateng.
Khlem ka bam ym don ba lah ban im.
Sa shisien la sngewdei ban pynkynmaw biang ïa ngi baroh ba “ka jaidbynriew ka bym ïohi jngai, ka shu im lamwir bad shen kan sa jah rngai.
" Hato ym dei ba ngi lah don ha lynti ka jingjah rngai?.
Shillong, Lber 23 : Ki seng bhalang na ri lum Garo khamtam ka ADE ki la pynpaw ka jingpyrshah jur halor ka jingaiti jongka Meghalaya ïa kiba bun ki shnong sha ka Assam ha kane ka jingpynkhreh ïa pynbeit pud pynbeit sam.
“ Ngi la ïoh jingtip ba kiba bun ki shnong kiba hap baroh shi katta ha Meghalaya mynta kin leit noh sha ka Assam bad ïa kane la leh da ki bor sorkar khlem da twad bad ïamir jingmut bad ki nong shong shnong ha kitei ki thaiñ khappud" ong ka ADE.Kine ki shnong ki long kum ka Malchapra bad Salbari kiba hap baroh shi katta ha ka Nonglang Sirdarship, West Khasi HIlls.
Kine ki dei ki shnong kiba hap baroh shi katta hapoh Meghlayala.
“ Ngi ïaroh ïa ka jingpyrshang jong ki ar jylla ban pynbeit ïa u pud u sam hynrei ngim lah ban pdiang ban shu rai sop sop ne aiti sop sop ïa ki shnong ki thaw sha ka Assam" ong ka ADE.Ka sorkar Meghalaya ka la dei shwa ban ïakren bad pynsngewthuh ïa ki trai shnong shwa ba kan shim ïa kano kano ka rai ym ban leh narieh narieh namar barobor ki trai shnong ki dei kiba tip bha ki don ne ki hap ha kano ka jylla baroh shi katta.
Kum ka seng kaba kit ïa ka khia ka shon ki paidbah kan ïeng tylli bad ki paidbah ban pyrshah ïa kane ka jingaiti sop sop ïa ki shnong sha ka Assam.
Ki trai shnong ki dei ki nong Meghalaya namar ka EPIC jongki ruh ka dei na Meghalaya, ka bor ding ruh ka ai ka MeECL, ka skul ruh dei kaba ithuh da ka MBOSE kumta kumno ka sorkar kan shu aiti ïa kine ki shnong sha ka Assam.
Ka Seng ka kyrmen ba ki ar sorkar naduh ka sorkar Meghalaya bad sorkar Assam kin ïa pynbeit ïa u pud u sam da kaba pynhun ïa ki nongshong shnong ha ki bynta khappud.
Ka seng ka kyrmen ba ïa ka MoU ban ïasoi da ki ar jylla dei ban pynmih paidbah bad hadien kane dei ban ïamir jingmut bad ki paid khappud la ki hun ne em kat kum ka MoU.Ka seng ka dawa ruh na ka sorkar ba ka dei ban ym aiti ïa kine ki shnong sha ka Assam hynrei ban pynneh beit ïa ki hapoh u pud u sam ka jylla Meghalaya, pynkut ka kyrwoh jongka ADE na u Dalseng Bira Ch Momin President.
Shillong, Lber, 23: U Executive Member i/c Building jong ka Khasi Hills Autonomous District Council (KHADC) u Bah Teiborlang Pathaw ha ka sngi Balang u la ong ba ki jingkynnoh jong ka Hynñiewtrep National Youth Front (HNYF) East Khasi Hills District Unit dang shen halor ka jingshna ïa ka shlem tynrai lane ka Traditional and Cultural Centre ha Jingkieng Kalong, ka long ka bym shongnia haei haei ruh em.
Ha ka jingïakren bad ki lad pathai khubor u Bah Teiborlang Pathaw u la pynshai ba ka jingsahteng jong ka kam haduh mynta ka dei na ka daw ba ka Ingbishar Meghalaya High Court ka la phah pynsangeh ïa kane ka jingshna namarba ka don hajan ka pung umïam kaba lah ban pynjaboh ïa ka um.
U la pynshai ruh ba kane ka jaka ka dei ka nongkynti jong ka District Council bad ka jingshna ïa kane ka shlem tynrai ka long hadien ba ka Monolith Festival kaba la long ha madan lyngktop ha ka shnong Mawphlang ha u snem 2017 ka la long kaba jop.
“Dei na kata ka daw ba ka Council ka la pyrkhat ban shna noh ïa ka Traditional and Cultural Centre kaba neh shi junom khnang ba kan long ka lad aikam aijam ïa ki trai muluk," u la ong.
U la ong ruh ba ka Council ka ladep aiti ruh ïa baroh ki kot ki sla ha ka jubab RTI ba la pan da ka HYNF.“Hynrei ka long pat kaba sngewlyngngoh ba ka HNYF ka la shu kynnoh khlem da pynshong nongrim bha ïa kaei kaba ngi ladep ai jubab lut baroh ha ka RTI bad ïa kaei kaba ki lap ha ka jingleit jurip dang shen," u la ong.
U la ïathuh ba ka jingshna ïa kane ka shlem tynrai la sdang da ka Executive Committee kaba rim ha u snem 2017 bad ïa ka Work Order la aiti ha u snem 2018.
Ha kaba ïadei bad ka jingkynnoh jong ka HNYF ba la shu pynsyrwa kai ïa ka pisa haduh T.3 klur tang ha kaba maramot ïa ka surok lynti rim, u Bah Teibor u la ong, “hadien ba la ïoh ïa ka No Objecttion Certificate (NoC) na ka tnat PWD, namarba ka dei ka surok kaba la shna naduh ka por ki Phareng ka surok ka la jot bha bad ha u snem 2019 ngi la aiti ïa ka Work Order ban shna pynbha ïa ka surok.
Hynrei ynda ngi la leit sorjamin, ngi lap ba la donkam ruh ban shna ïa ki kynroh, ki nala, ban thep ruh ïa ki pipe um kiba heh bad ka jingshna ka la long kaba bun jaka.
Tang T.3 klur kam dei satia ban shna ïa ka surok.
Ki nongïalam ka HNYF kim shym la peit bha ïa kito ki jingshna katkum ba la ai jubab ha ka RTI ha ka por ba ki la leit jurip.
"Shuh shuh u la ïathuh ba ka pisa kaba la ai sha ki arngut ki Contractor kiba kynthup ïa ka Rodeka Enterprise bad sha u Bah A.Lyngdoh ki dei tang ki Running Bill bad ka jingtrei haduh mynta ka dang sah bad lada ym dei ba pynthud ka khlam COVID-19 bad ka jingpynsangeh shipor da ka Meghalaya High Court, katta ka jingtrei ka ladep.
Haba kyllli, u la pyntip ba ha u snem 2019 ynda ka jingtrei ka la ïaid shakhmat ka Council ka la siew ïa ka pisa sha ki Contractor.
“Ka Bill kaba la siew naduh u snem 2018 ka dei tang ka Mobilisation Bill bad hadien kata ngim shym la pyllait shuh ïa ka pisa katba ïa ka kam ym pat dep," u la ong bad bynrap, “ka projek kaba la mang ka long T.12.50 klur katba na ka T.7.50 klur ka pisa kaba dang sah ka long sa T.1.63 klur bad ka Bill ba la pyllait sha ki Contractor ka long T.4.87 klur.
"U la kynthoh tyngeh ruh ïa ka HNYF da kaba ong, “haba ngi ladei aiti lut ïa ki kot ki sla ban shu kynthoh madei mata ka dei kaba bym lah long satia.
Ka jingkynnoh ba ha ka Executive Committee ngin shu ïakren tang ïa ka pisa ka bym lah ban long.
Mano lehse ba don lang na ka HNYF ha ka por ba ngi shong ïa ka Executive Commitee?" la kynthoh une u EM ka Council.
“Kumno yn shu kynthoh ba ngi pyndonkam bakla ïa ka pisa na ka bynta ka elekshon? Ka HNYF ka dei ban da peit bha shwa ban shu kynnoh ym ban shu kren ruma," u la ong.
Shillong, Lber 23: Ka Tnad Meghalaya Police kala peitngor bha mynta ïa ki jaka khappud ka Jylla kynthup bad ka Ri Bangladesh, ban nym ailad ïa ka jingpynrung bad jingkhaii ïa ki kynthei Rohingya na Jylla.
Kane ka jingpeitngor kala wan jia hadien ba ka National Investigation Agency (NIA) kala kem dang shen ïa uwei u samla Pnar na East Jaiñtia Hills District (EJHD) halor ka jingkynnoh donkti ban khaii ïa ki kynthei Rohingya kiba phetwir na Ri Myanmar.
“Ka Tnad Pulit ka Jylla kala peitngor bha ha ki jaka khappud ka Jylla khamtam ha East Jaiñtia Hills da ka jing kem ka NIA ïa uwei u samla napoh ka District" ong u ma Lahkmen Rymbui, Myntri ka Tnad kam pohïing ka Jylla.
Ha ka 11 tarik Lber, ka NIA kala ïoh kem haduh hynriew ngut ki briew kiba donkti ban khaii ïa ki kynthei Rohingya sha kylleng ki Jylla jong ka Ri India.
Ïa kine ki briew la kem ha ka jingkhynra ha kylleng ki jaka ka Jylla Meghalaya, Assam bad Karnataka.
Ka NIA kala ïohkem ruh ïa u nongsuhbuit (Mastermind) ba ïalam ïa kane ka kynhum bymman uba kyrteng u Kumkum Ahmed Choudhury uba treikam na Bangalaru.
Haba kylli halor ka jingkem ïa u samla na EJH, u Myntri ula ong “ Ngam pat ïoh ïa ka jingtip ba bniah halor kane ka jingjia hynrei hooid ka NIA kala kem ïa uwei u samla ba donkti bad leh ïa ka jingtohkit bad ïa kaei kaba ka Tnad Pulit ka Jylla ka dei ban iarap kan ai ka jingiarap".
Ki san ngut kiwei pat ki dei u Sahalam Laskar ba na Cachar, Assam, Ahiya Ahmed Choudhury na Cachar Assam, u Bapan Ahmed Choudhury na Cachar, Assam, u Jamaluddin Ahmed Choudhury na Cachar, Assam bad u Wanbiang Suting uba dei na East Jaiñtia Hills District.
La ka Tnad Meghalaya Police kala pynlong ne em ïa ka jingtohkit ban pynthikna la ka don ne em ka jingpynrung bad khaii ïa ki kynthei Rohingya na khappud ka Jylla Meghalaya, u Myntri ula ong “Na ka liang ka jong nga hi ngam pat tip ïa kane hynrei nga thikna ba ka Tnad Pulit kala pynlong ïa ka jingtohkit…Ngam tharai ba kan shu sngap ïa katr kane ka jingjia".
U Myntri ula ïathuh ba ka Tnad Pulit ka don ïa ki kynhun Anti Trafficking la ka dei ha ka kam khaii briew, khaii droks, khaii mar tuh bad kiwei kiwei.
Haba kylli, u Myntri kam pohïing ka Jylla ula ong “Haduh mynta hi ngim pat tip la une u samla (Wanbiang) u dei uba donkti ha ka kam khaii ne u ba pynrung, ne uba shu ïoh bainong ban iarap.
Ka jingeh hi ka long ba kane ka dei ka case jong ka NIA ka ba ka jingtohkit ka long jar jar".
Shillong, Lber 23 : Ka Meghalaya bad Assam ki la dep ïakren ïa pynbeit la bun bun sien shwa ba kin poi sha ka jingmynjur ban ïa pynbeit ïa u pud u sam kaba dei ka kam ba la ïai sahteng da ki phew phew snem mynta, jubab u Myntri khynnah ka tnad kam pohïing ka ri ne Union Ministry of Home Affairs (MHA) u Nityanand Rai hapoh Parliament mynta ka sngi 23 tarik.
“ Namar ka jingseisoh jongka jingïakren bad ïamir jingmut jong ki myntri rangbah ka Assam bad Meghalaya ki la ïa rai ban ïa pynbeit noh ïa u pud u sam jongki da kaba sdang shwa na ki hynriew tylli ki jaka ba ïa kajia baroh shi katta" ïathuh u Rai ha ka jubab ba ula wanrah hapoh Rajya Sabha.
U la ïathuh ba ka sorkar pdeng ka ju kwah beit ba ki jylla kin ïa sngewthuh jingmut para maki halor u pud u sam bad ma ka ( sorkar pdeng) kan long tang kum ka ksiang ha kane ka kam ïa pynbeit pud.
“ Ka rukom treikam jongka sorkar pdeng ka long ba ïa kane ka kam ïa pynbeit pud dei ban ïakren sngewthuh hi da ki jylla bad ka sorkar pdeng kan shu long tang kum ka ksiang ban peit bad bishar ïa kane ka jingïamynjur jongki da ka jingïasngewthuh jingmut lang" ong u Rai.
Halor kane ka kam ïa pynbeit pud u Myntri Rangbah ka Meghalaya u Conrad K Sangma bad u Myntri ka Assam u Himanta Biswa Sarma kin leit ïa kynduh ïa u Myntri Kam pohïing ka ri u Amit Shah ha ka 27 tarik mynta u bnai ban ïa soi ïa ka MoU.Ha u Kyllalyngkot kine ki arngut ki myntri rangbah ki la dep ïa kynduh shwa ïa u Shah bad ai ïa ki rai ba ki la shim sha u bad na ka liang jongu hadien ba u la ïoh ban pule bad bishar bniah ïa kitei ki kaiphod u kwah ban ïakynduh biang ïa kine ki arngut ki myntri rangbah.
Shillong, Lber 24 : U Myntri ka tnad kam ïalehkai sport jong ka jylla u Bah Banteidor Lyngdoh u la ai jingïarap 1.30 lak tyngka sha ki ar tylli ki kynhun bad arngut ki samla kiba napoh constituency ki ban leit ïashim bynta ha ki jingkhun Wushu bad Kurash ki ban long shabar ka jylla.
Na ka bynta ki ban leit ïashim bynta ha ka jingïalehkai Wushu ka ban long ha Noorul University, Kumaraloil Thukalay, Tamil Nadu u Myntri u la ai jingïarap 50 hajar tyngka sha ka Meghalaya Wushu Association bad mar 15 hajar sha ki arngut ki nongïashim bynta ha kane ka jingïalehkai kiba dei napoh ka Constituncy jong u kita u Pynïohnam Myrboh bad u Wadlad Banteilang Kharsahnoh.
Kine kin ïashim bynta ha ka 21st Sub Junion National Wushu Championship.
Ïa ki ban leit ïashim bynta sha ka jingïalehkai Kurash ka ban long ha Dhanbad kaba dei ka 5th Sub Junior National Kurash Championships u la ai 50 hajar tyngka.
Ryngkat bad kane ka jingai jingïarap u myntri u ai ruh ka jingkyrkhu kyrdoh bad kitbok ba kine ki kynhun ki wanah ïa ka nam ka burom ïa ka jylla ha kitei ki jingïashim bynta jong ki.
Shillong, Lber 23: U Myntri ka Tnad Pule Puthi ka Jylla ma Lahkmen Rymbui ula pynskhem ba ka Sorkar Jylla kam lah satia ban kyntiew kyrdan noh ïa ki skul Adhoc sha ka Deficit kat kum ka jingdawa jong ki Nonghikai Adhoc kiba dang pynlong ïa ka jingïakhih haduh mynta.
“Em! ngim lah satia ban kyntiew kyrdan ïa ki skul Adhoc ne jingshakri jong ki Nonghikai Adhoc sha ka Defficit" ong u Myntri haba kylli ïa kaei ka sienjam ba ka Sorkar kan shim halor ka jingdawa ki Nonghikai Adhoc ban kyntiew kyrdan ïa ka jingshakri jong ki.
Hynrei haba ïadei bad ka jingdawa pynkiew ïa ka tulop, u Myntri ula ong “Ki Nonghikai kila wan ïakynduh ïa nga bad nga la dep batai ruh ha ki.
nga la kren ruh wat hapoh ka Ïingdorbar Thaw Aiñ ba kane ka kam ka dang don hapoh ka jingbishar jong ka Sorkar Jylla".
“Nga la dep batai ïa kaei kaba ngin leh bad haduh katno ka Sorkar ka lah ban kyntiew ïa ka tulop haba pynshong nongrim ïa ka jingshakri jong ki, ka jingkiew dor ki mar ki mata, ka jinglut jingsep ba manka sngi" ula bynrap.
Halor ka jingkynnoh ba u Myntri u shu kular thok tang ban pynbijai ïa ka por bad pynjai jai ïa ka jingïakhih, u ma Lahkmen ula ong “Ngam don jingthmu satia ban ïalam bakla ne thok iano iano ruh bad nga ieng ha ka kyntien kaba nga la kren.
Ngan pyndep ïa ka bad ka Sorkar kan leh ïa kaei kaba la kular".
Haba phai pat sha ka jingdawa bad jingïakhih jong ki Nonghikai SSA ba dawa pyllait noh ïa ka tulop ba dang sah 2 bnai hashuwa ka 31 tarik Lber, u Myntri ula ïathuh “Nga la dep kren ha ki ba ngin pyllait noh ïa ka tulop jong ki hashuwa ka 31 tarik Lber kata hadien ba kut ka Dorbar Mang tyngka ka Jylla".
“Nga la kren wat hapoh ka Ïingdorbar ïa kane bad nga khlem kylla ktien satia.
Ka kam kala ïaid shaid shaid mynta ban pynkloi noh ïa kane ka jingsiew tulop" ong u ma Lahkmen.
Mawkyrwat, Lber 24: Ka Mawten Sports Club (MSC) sa shisien pat kan pynlong ïa ka lympung ïalehkai kynjatbol na ka bynta ki Rangbah kiba la 40 snem karta shaneng.
Ïa kane ka lympung yn pdiang tang 16 tylli ki kynhun, ka bai rung ka long T.4,000/- tyngka kawei ka kynhun bad kan don ruh ka khusnam ba ynsa sam sha ka nongjop bad ïa kaba wan ba ar) bad yn ai ïa ki khusnam shimet.
Ka tarik ban pynkut ïa ka jingpyntikna ban wan ïashim bynta kan long ha ka 10.04.2022 bad ban sdang ïa jingïalehkai ha u bnai Ïaïong (April) mynta u snem.
Kumta la khot la wer lang ïa ki kynhun kiba najan bad kiba na jngai kumjuh ban wan ïashim bynta ha kane ka lympung ïalehkai kynjatbol ka ban sa long ha ka Madan Mawpyllun (Mini Stadium) ha Mawten, Mawkyrwat, South West Khasi Hills District.
Pyntip ha u 8787367146/8414012633 ïa ka jingïashim bynta da kaba pyntikna ïa ka kyrteng jong ka kynhun bad ïa u WhatsApps Mobile No jong u nongpynïaid ne kapten khnang ba yn lah ban ai ïa ki jingpyntip kiba donkam hadien.
Kane ka long na ka kyrwoh khubor na u Secretary, Vateran Tournament Committee, Mawten Sports Club.
Shillong, Lber 24: Ka Shillong Cricket Association (A) kala khur ïa ka nam lahduh ha ka lympung ïalehkai cricket U-23 Boys Inter District Cricket Tournament da kaba pynliem da shi wicket pyrshah ïa ka Tura District Cricket Association ha ka jingïakhun final ha ka sngi Palei ha madan Polo, Shillong.
Haba phai sha jingïakhun final, ka Tura ka khlem da lah ban kamai ron ha kaba kala shah pynhap lut baroh ki wicket bad kamai tang 127 ronKa Tura kala kam ban tied nyngkong hadien ba kala jop ïa ka jingkynting pisa, bad u Rashid Islam u kamai 25 ron katba u Josiah Cheran Momin u kamai 18 ron.
U Jaskirat Singh Sachdeva u la pynkhyllem ïa ki wicket jong kitei ki arngut ki rangtied kiba la kamai bun ron kynthup ïa ar tylli ki wicket ban pyndep da kaba khur 3 wicket ai kamai 33 ron.
Ka Tura kala sdang ban duna kamai ron ha kaba kala shah pynhap noh 6 wicket ha ka jingkamai ba 82 ron shwa ba u Manish Sharma uba kamai 25 ron bad u Aniket Basfor 21 ron kila kyntiew shuh sa 43 ron na bynta ka jingduh noh hynñiew wicket.
Ka SCA (A) kala lah ban kawang bol bha ha kaba kala pynkhyllem lut baroh ki wicket bad ai kamai tang 127 ron.
U Rabha (Leg-spinner) u khur 2 wicket ai kamai 10 ron, u Santhosh u khur 2 wicket ai kamai 19 bad u Raghav Magotra u kamai 2 wicket ai kamai 28 ron.
Haba beh ïa katei ka thong, ka SCA (A) kaba ïalehkai hala ïing kala lah ban kamai ron bha naduh kaba sdang, bad duh tang tang uwei u wicket na bynta ka jingkamai 50 ron lyngba ka jinglah kamai 37 ron u Mrinal Das.
Hynrei ka jingïalehkai kala sdang ban kylla na ka jinglah ban khur da 4 wicket u Sharma uba ai kamai 26 ron ha ki 10 over ba u ïoh ban kawang bol ha kaba ka SCA (A) kala hiar ka jingkami ron da 54 ron bad khyllem noh 4 wicket.
Hynrei ki rangtied kiba shadien ba kynthup ïa u Magotra u kamai 18 ron bad u Zahir Alam 12 ron kala pynlong ïa ka kynhun ba kan kynjoh sha ka 100 ron khlem da hap wicket shuh.
Ka SCA (A) kaba donkam satang 28 ron, kala duh noh 4 wicket na bynta 12 ron kiba dang sah, kaba la pynlong ïa ka jingïakhun ba poi sha kaba kut ha kaba ka SCA (A) kala khur syndon ïa ka nam jop.
Ki ar wicket la ïoh da u Brian Lara M Sangma (2/15), katba u Nikrang Sangma, u ïoh shi wicket.
U Sharma uba la kamai 25 ron bad shim saw wicket u la khur ruh ïa ka khusnam Man-of-the-match.
u Sachdeva, uba khur 12 wicket u la khur ïa ka khusnam Man-of-the-series.
Na ka liang u Honorary Secretary ka MCA u Bah Gideon Kharkongor haba ai jingkren ha ka jingsam khusnam, u la ai ka jingïaroh ïa ki rangïalehkai kiba la lah ban ïalehkai bha bad kyntu ba kin dang pyndonkam hok ïa la ka jong ka sap.
Shillong, Lber 30: Ha kawei na ki sienjam ba dang shu pynmih shen, ka Lakshmi Ramamurthy, Hon.Trustee, Centre for Public Policy Research ka la pynpaw ïa la ka jingsngew ba halor kumno ban khanglad ban pynduna ïa ka jingma na u duma ha ka ri.
Ka la kdew ruh ba ka India, ka la pyntreikam ïa ka aiñ ban nym shah shuh ban pyndonkam ïa ki e-cigarette ha u snem, hynrei kane kam shym la urlong satia halor ka jingshna bad pynmih ïa kine ki jingdih duma.
Ka finance bill u snem 2021, ka sorkar ka la pyntip ïa ka jingpynïapher ïa ka khajna hapdeng ki cigarette trai shnong, e-cigarette bad HTP hynrei kane ka jingpynïapher kam shu la treikam halor ka jingkhang ïa ki e-cigarette.
Ka Panama ka la pynlong da ka Conference of the Parties tenth session (COP10) ha u Rymphang.
Ka COP10, hapoh ka Framework Convention for Tobacco Control (FCTC) ka WHO, ka la shimkhia na ka bynta ka koit ka khiah ha ka pateng ban wan.
Ka FCTC ka la pashat jingmut ruh ïa ki laitylli ki mat ban ïada ïa ka jingdih duma- kata ban pynduna ïa ka jingpynmih, pynduna ïa ka shalan bad pynduna ïa ka jingma.
ïa mynta ka Conference ka la pynsngew ba donkam ïa ka FCTC ban don ïa ki kor ki bor ban khanglad ïa ka jingma ka jingdih duma.
Ha kajuh ka por ka la dei ïa ki aiñ ban ai ka jingpynsaja ïa ka karkhana pynmih duma sla.
Ka COP10 ka la pynbna ruh ba ka thong ka long nyngkong eh ïa ka koit ka khiah u paidbah.
Shibynta ban ïada ïa ka jingma ki jingdih duma, bad ka jingpyndonkam ïa u duma ïa ki sikret, bun ki ri ka pyrthei ki la pyndonkam noh da ki electronic cigarette (e-cigarettes), kum ki vape, bad kiwei pat ki Electronic Nicotine Delivery Systems (ENDS).
Ha ka jingwadbniah kiba bun ki ri ki pynkut ba ki e-cigarette ki khamduna ka jingma ban ïa kiwei pat ki jait cigarette.
Ha ka jingwadbniah da ka Public Health England la kdew ba kito kiba pyndonkam ïa ki e-cigarette ki kham lait jingma.
Wat hapdeng ka jingwadbniah bad ki jingshisha halor ki e-cigarette, ka Finance Ministry of India ka la pynbna ba ka la ñiewbeaiñ noh ïa ki e-cigarette ha u snem 2019, bad la mana bym bit shuh ban shna, shalan, wanrah nabar, die bad kiwei kiwei ïa ki e-cigarette.
Ka jingkhang ïa ki e-cigarette ka la ong ba ha baroh ki liang kynthup ïa baroh ki Electronic Nicotine Delivery Systems (ENDS), heated tobacco products (HTP), e-Hookahs, bad kiwei kiwei ki jait tiar.
