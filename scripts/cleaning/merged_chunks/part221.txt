Shillong, Nailur, 29: Ka President jong ka Mahila Pradesh Trinamool Congress Committee ka Selma D.Shira ka la ïasam ïa ki jingangnud ban trei na ka bynta ka bha ka miat jong ki kynthei ha kane ka jylla Meghalaya.
“Kum ka President jong ka Meghalaya Pradesh Trinamool Congress Committee, ka kamram kaba hakhmat eh bad ka thong jong nga ka long ban kyntiew ïa ka rukom im jong ki kynthei ha kane ka jylla," ong ka Shira.
Haba kynthoh halor ka jingbym shngaiñ jong ki kynthei ha kane ka jylla Meghalaya, ka Shira ka la ïathuh ba kan sdang ban pynlong ïa ki jingïathir ïatai bad ki District Mahila Congress Committee bad ki Block-level Mahila Committee.
“Ki block level kin trei ha ki jaka ki jong ki da kaba ïasyllok bad ki riewkynthei na ka bynta ban pynshai shaphang ka kamram jong ki kynthei ha ka saiñpyrthei," ka la ong.
Ha ka 26 tarik mynta u bnai ka Meghalaya Pradesh Trinamool Congress ka la pynkha ïa ka shnat treikam jong Women Wing-Meghalaya Pradesh Mahila Trinamool Congress Committee da kaba thung 18 ngut ki dkhot.
Ka Meghalaya TMC ka angnud ban ai jaka na ka bynta ban pynrung ïa ki kynthei ban pynphriang ïa ki thong jong ka party ha kylleng ka jylla.
Napdeng ki 18 ngut ki nongkitkam bad ki Executive member, ka Selma D.Shira ka la shah thung kum ka President jong ka Mahila Pradesh Trinamool Congress Committee, ka Mehalin S Marak, Kong Kathleen Marbaniang bad ka June E Marak ki la shah thung kum ki Vice President, ka Merilline Ch Marak bad ka Kong Noorun Mehraj Warjri ki la shah pynkhamti kum ki General Secretary hapoh ka Committee.
Da ka jingpynkha ïa ka Women’s Wing, ka Meghalaya TMC ka la buh hakhmat ïa ka thong ban sei madan ïa ki jingbym trei hok jong ka Sorkar MDA.Nongstoiñ, Nailur 29: Ka jingbym lah jong ka sorkar ban pynbiang ïa ka rukom treikam ha Parïong Primary Health Centre, ka la pynlong ïa ki paitbah ba kin ïakynduh jingeh ha ka por ba ki leit phah sumar haba ki pang ki shitom.
Halor kane ki nongïalam ka Hynñiewtrep Youth Council Mawthadraishan circle, hadien ba ki la ïoh jingtip halor ka jingbym biang jong katei ka jaka sumar, ki la hiar ban jurip bad ki la lap ba katei ka jaka sumar ka dang donkam bun bha ki bynta ban pynbiang ha kaba ïadei bad ka jingsumar ïa kiba pang ba shitom.
U bah Shembor Langrin President ka seng haba pyntip ha u nongthoh khubor, u la ong ba ha katei ka jingleit jurip ki la lap ba ki jingduna ki long naduh ka jingdon jong ki nongtrei, ka jingbym shimkhia jong ki nongtrei kiba lah dep don lypa.
U la ong ruh ba kaba sngewsih ka long ba katkum ka jingïathuh jong ki nongpang kiba leit phah sumar ha katei ka jaka ,ki la ong ba ki don ki por ba ynda la poi ka sngi thohdieng ïa ki nongpang kiba wan phah sumar ha katei ka jaka ,ki hap ban pynkynriah sha kiwei pat ki jaka sumar bad katei ka jingleh ka pynjynjar haduh katta katta ïa ki nongpang.
Utei u nongïalam ka seng u la ong ruh ba ki la ïoh ban ïakren ruh bad u Doktor u ba peit ïa katei ka jaka sumar bad haba ki la kylli ba ka don ne em ka jingpynkynriah ïa ki nongpang na katei ka jaka sumar kumba la kynnoh da ki nongshong shnong, u Doktor u la pynshai ba kam shym la don kaba kum kata.
Hynrei, ka jingpynkynriah ïa ki nongpang sha kiwei pat ki jaka, ka dei tang ha ki por ba la bun palat ki nongpang bad ym don jaka shuh ban thiah, namar ki jingthiah ki don tang khyndiat tylli kumta kim banse ban phah sha kiwei pat ki jaka sumar kiba kylluid bad kiba kham don bun ki jaka thiah, namar ban shu pynthiah ha baranda ïa ki nongpang ka long kaei kaei ka bym lah ban long namar ki don kam ïa ki jingthiah kiba biang.
Katkum ka jingong jong u Doktor la ong ba ka jingduna nongtrei ka don shisha.
Dei na katei ka daw ba ym shym la lah ban pynbiang ïa ka rukom sumar ïa ki nongpang kumba ki dei ban ïoh.
Ha kaba ïadei bad kane na ka liang ka seng ka dawa na ka sorkar ba kan pynbiang noh ïa katei ka jaka sumar, kata ba kan thung noh ïa baroh ki nongtrei kiba dei ban trei ha katei ka jaka sumar naduh ki Grade IV, Ward attendance ki jaka sah jong ki staff Nurses, paiñkhana paitbah ban pynheh shuh shuh ïa ka building bad ban pynbiang ïa ki kamra, naduh ka kamra ba u Doktor u dei ban shong bad examin ïa ki nongpang bad kiwei kiwei.
Utei u nongïalam ka seng u la kyntu ïa ki paitbah ba kin ïasnohkti lang bad ka seng, ban dawa na ka sorkar ba ka dei ban pynbiang ïa katei ka jaka sumar kumba ka dei ban long.
Mawkyrwat, ‘Nailur, 29: Ka Hynñiewtrep National Youth Front (HNYF) jong ka South West Khasi Hills District ka don ïa ka thong ban nang pynïar ïa ki shnad treikam jong ka hapoh u pud u sam jong ka South West Khasi Hills District namar katba nang mih ki sngi ki por bad ruh namar ka jingkynrei bad ka jingnang kiew syndet ki kam sniew kiba ktah mat ïong ïa ka longbriew manbriew la ka long ha ki shnong ki thaw bad ha ka don ka thaiñ hi baroh kawei.
Kumta, ka HNYF jong ka South West Khasi Hills District ha kine ki khyndiat sngi ka la hiar ha shnong Pyndenlyngdoh bad la ïoh ban thaw sa kawei ka unit kaba thymmai kaba dei jong ka Pyndenlyngdoh Unit ha kaba u la jied President ïa u Thomborlin Syiemlieh, Vice President u bah Wanborlin Kharsyiemlieh, General Secretary u ban Wankloilin Khyllem Kharai, Assistant Secretary u Ibanjoplang Shylla, Finance Secretary u Jonweltonroy Kharhari, Sports Secretary u Spriminroi Khyllem Kharai ryngkat ruh ki 7 ngut ki dkhot.
Ïa kitei ki nongkitkam ba thymmai jong ka seng la ïoh ban pynskhem da u Vice President jong ka HNYF, South West Khasi Hills District, u bah Shining Wanniang bad bud ruh ki kyntien jingkyrkhu kyrdoh.
Ha kane ka sngi la ïoh ruh ka jingkren lyngkot na u Working President, u bah Shimbor Langte ha kaba u la kren ïa ka jingïaid lynti jong ka seng bad kumjuh ruh ki rukom treikam bad ki mat ba ka seng ka don khamtam eh ïa ki mat kiba ktah ïa ka ïap ka im jong u paidbah.
Nongstoiñ, Nailur, 29: Ka jingpep trei khah khah ki ophisar ha ki tnad ophis sorkar bapher bapher, ka la ktah shibun ïa ki paidbah u ba leit donkam ha ki ophis.
Ym tang katta hynrei ka jingpep trei jong ki, ka wanrah ruh ïa ka jingpynduhnong bad ka pyndkoh ha ka rukom treikam, la ka long ïa u paidbah ne ïa ki ophisar, namar kim lah shuh ban pyndep ïa la ka thong kaba la bthah da ki bor kiba halor.
Haba ïadei bad katei phang haba u nongthoh khubor u la pyrshang ban wad jingtip kaba kham bniah, kaei ka daw jong ka jingpep trei, ha kaba la lap pynban ba ka jingshisha ka long namar ba u juh u ophisar u hap ban khmih ne peit haduh ar jaka ki ophis.
Kane ka pynlong ba lada u don ha kawei station u hap ban pep noh shawei bad ki paidbah kim ïoh ban ïakynduh ha ka por kaba ki donkam.
Kane ka ktah eh khamtam ïa kiba wan na ki shnong nongkyndong.
Kumban shu pyntip bad ban pynshisha ki katto katne ngut ki ophisar kiba hap ban khmih haduh ar jaka, ki kynthup ïa u bah S.Mawblei Assistant Executive Engineer Nongstoiñ Division MeSEB West Khasi Hills District, u ba hap ban khmih lang ruh ïa ka ophis kaba don ha Mawshynrut, ka kong Balarina Syiem District Sport Officer West Khasi Hills District Nongstoiñ, ka dei kawei na ki ophisar kaba hap ban khmih lang ruh ïa ka Mairang, Eastern West Khasi Hills.
Ym tang katta hynrei dang don shibun kiwei pat ki ophisar kiba hap ban khmih lang ruh wat shaduh Mawkyrwat ne Southwest Khasi Hills District, kum na PHE bad kiwei kiwei, hynrei ym shym la ïoh ban ïakynduh ïa ki haba u nongthoh khubor u la pyrshang.
Ka jingkylli ka long hato kitei ki ophisar kin ïoh tang kawei ka tulop ne na baroh ar?ï.
Lada ka long na baroh ar, balei pat kam thung da uwei u briew, haba katne ki samla wad kam wad jam ki nang hiran, ne ka dei namar ba ka sorkar kam don pisa bad lada kam don pisa balei pat la shu ai district thymmai, ai Civil sub division, ai Block bad kiwei kiwei man shuwa ka election.
Hato kam long ka jingduhnong kaba khraw lada don tang ka ïing thymmai pynban kaba khongreng khlem ki jingdonkam?.
Jowai, Nailur 29: Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kala sdang mynta ka sngi Balang ha Kiang Nangbah Stadium, Jowai ba la pynïaid da ka West Jaiñtia District Sports Association (WJDSA) shi bynta na ka jingrakhe ïa ka jubilee ksiar jong ka jingdap 50 snem.
Haba phai sha ka jingïakhun ka Mukhla Raij SC kala lah ban pynliem da 4-2 kol ïaka Chilliangraij SC, ïa kitei ki saw kol na ka Mukhla Raij la thep da u Chirupki Suting ha ka minit ba 16, u Joydeep Bamon ar kol ha ka mini ba 51 & 73 bad u Chandame Suna ha ka minit ba 89.
Katba ïa ki ar kol na ka Chilliangraij la thep da u Willingly Kurbah ha ka minit ba 32 bad u Hamewan Rngad ha ka minit ba 84.
Ka jingïakhun ha ka 03.10.2022 sngi (Monday) kan long hapdeng ka Wahiajer SC pyrshah ïa ka Mukhla Everygreen SC haka por 2 baje shiteng nohphai sngi.
Nongstoiñ, Nailur 29: Ka jingpyntrei ïa ka surok two lane Nongstoiñ Kyrshai ha ka wat kaba nyngkong kaba ha ka jingjngai kaba 32 kilomitar, ka la ïaid shait shait bad la khmih lynti ba hapoh une u snem yn lah ban pyndep kumba la thmu.
Watla ka jingpyntrei ïa katei ka surok ka la ïaid shait shait, hynrei ki dang don ki jaka kiba ka kompeni kaba pyntrei ka la hap ban sangeh suwa.
Namar ba ki don ki eletrict polls kiba ieng ka hap ban pynkynriah namar ki don ha ki jaka pdeng ba ka surok ka dei ban ïaid.
Nalor kata ki don ruh kiba ka lain jong ka surok ka tyngkhuh hajan eh bad ka khyndew ka lah ban twa kumta u poll eletrict u lah ban khyllem.
Ha kaba ïadei bad ka jingdon jong kitei ki eletrict polls, u bah Kharlesborn Nongbri President ka National Hynñiewtrep People West Khasi Hills, haba ïa kren bad u nongthoh khubor mynta ka sngi, u la ong ba na ka liang jong ka seng bad ki paitbah ka thaiñ ki da angnud bad kwah eh ïa ka Kompeni kaba pyntrei ïa katei ka surok, ba kan pynsted bad pynkloi khnang ba ki paitbah kin kham lait na ki jingeh ha ka leit ka wan ka kit ka bah bad ka kamai kajih.
Utei u nongïalam ka seng u la ong ruh ba ki la leit ban ïakynduh bad ki nongpynïaid jong katei ka Kompeni kaba pyntrei ïa katei ka surok, ban kyrpad ïa ki, ba kin ïaleh ban pynsted ïa ka jingtrei bad ban pynbeit bad ka Meghalaya Energy Corporation Limited, ba kan pynkynriah noh kham kloi ïa kitei ki eletrict polls.
Katkum ka jingïathuh jong ki nongpynïaid jong ka kompeni, la ong ba ki la dep ban ïakren bad ïa pynbneit bad ka MECL bad ka ba sah ban pynkynriah ka dei satang ha ka ophis jong ka MECL, namar ba ka Kompeni ka la pyndep ïa la ka kamram ban ïapynbeit halor katei ka kam.
Nalor kata u bah Nongbri u la ong ruh ba na ka liang ka seng ka kyntu ïa ka MECL bad ka sorkar, ba kan sngewbha ban pynkloi katba lah, namar lada pynslem ban pynkynriah, ki don ki eletrict polls kiba lada ki truk dumper ki pynhap khyndew, ki lah ban tyngkhuh ha ki sainar eletrict bad ka lah ban jia ka jingjia ba sngewsih ïa u nongñiah namar ki truck dumper ki don da ka body nar.
Nalor kata ki don ki eletrict polls kiba lah ban kyllon lada jur slap bad ka lyer namar ka jing jem jong ka khyndew.
Kumta ban lait na kino kino ki jingjia ba sngewsih ka sorkar ka la dei ban bthah ïa ka MECL, ba kan pynkloi katba lah ban pynkynriah ïa baroh ki eletrict polls kiba donkam ban pynkynriah.
Jowai, Nailur 29 : Ka lympung ïalehkai jong ki 40 snem shaneng ne ka ‘40 Above Veteran Knockout Football Tournament-2022′ bala pynïaid da ka West Jaiñtia District Sports Association (WJDSA) kala jam noh sha ka jingïakhun ‘Semi Final’ mynta ka sngi 30.09.2022 ha madan Kiang Nangbah Stadium Dongmihsngi, Jowai.
Ki kynhun ban ïakhun ïa ka ‘Semi Final’ yn wan aireng nyngkong da ka Rympei Pip pyrshah ïa ka Western United ha ka por 1 baje nohphai sngi.
Katba ha ka jingïakhun Semi Final ba ar kan long hapdeng ka Friends United pyrshah ïa ka Mawryngkneng ha ka por 3 baje janmiet.
Khliehriat, Nailur 29: Ka Federation of Khasi Jaiñtia and Garo People East Jaiñtia Hills District mynta ka sngi ka la leit buh da ka jingujor ha khmat u Deputy Commissioner ka East Jaiñtia Hills District bad ujor pyrshah ïa ki trok kit mawshun kiba kit palat pud kiba ïaid lyngba na ka surok NH-6 East Jaiñtia Hills District bad ong ba kane ka jingkit palat pud ka wanrah shuh shuh ïa ka jingjot jingjulor ka surok nalor ba ka surok national highway ka dei kaba la jot la pra kane kan nang buh jingeh shuh shuh ïa ki nongleit ngongwan.
Katkum ka shithi ba la soi da u General Secretary FKJGP East Jaiñtia Hills District, u bah Fullmoon Nongtdu bad u Information Secretary, u bah Michal Chyrmang, ka seng ka pynpaw ka jingsngewkhia halor kane ka jingkit palat pud ki trok kiba kit mawshun kiba kit na ki par mawshun bapher bapher kiba ïaid lyngba na ka surok NH-6 East Jaiñtia Hills District namar ba lada ka jingjulor ka surok kan nang jur kan wanrah jingeh ha kiba bun ki liang.
Na ka liang ka seng ka buh ka jingkyntu ïa u Deputy Commissioner ba un sngewbha ban tuklar lem halor kane ka jingkit palat pud ki kali kit mawshun bad ban phah bat noh ïa kito ki trok kiba kit palat pud bad ruh ban pynshitom ïa ki katkum ki aiñ jong ka Motor Vehicle Rule khnang ban lait na ka jingjulor shuh shuh ka surok, namar kumba long mynta ka jinglong jingman ka surok NH-6 ha East Jaiñtia Hills District ka la dap sa tang ki thliew ki syar suda bad buh jingma ïa ki nongleit nongwan.
Khliehriat, Nailur 29 : Ka Khasi Students Union Narpuh Circle, lyngba u kyrwoh na u Education Secretary, u samla Chanmi Syrti, ka pynbna ba ïa Ka jingpynkup burom jong ka seng , ka 11th Mait Shaphrang Academic Award, yn pynlong ha Ka 6 tarik mynta u bnai risaw bad ïaka prokram yn pynlong ha Lumshnong Community Hall ha ka por 10 baje mynstep.
Ka seng ka pyntip sha baroh kito ki samla kiba na ka thaiñ Narpuh kiba la pynpoi ïa ki kot ki sla na ka bynta kane ka khusnam ba kin sngewbha ban wan mih ha katei ka tarik bad ha katei ka por ha Lumshnong Community Hall ban pdiang ïa ki khusnam.
La ong ruh ba ha shwa ban sam ïa ki khusnam kan don ka Quiz Competition kaba yn ïa shim bynta da ki khynnah skul jong baroh ki skul Secondary bad Higher Secondary school kiba don ha Narpuh bad ïa kiba ïoh ba nyngkong, ba ar bad ba lai, ka seng kan pynkup burom ïa ki ruh kumjuh da kane ka khusnam.
Ha katei ka sngi, ka seng kan pynbna ruh ïa ka result jong kito kiba jop ha ka jingïakop thoh essay ba ka seng ka la dep pynlong myn ha ka 5 tarik u jylliew 2022, kaba dei ka sngi ba kyrpang, ka sngi pynneh mariang ka World Environment Day, ha kaba ki la don san tylli ki skul na Elaka Narpuh kiba la wan ban ïashim bynta ha kane ka jingïakop thoh essay bad ïa kiba jop ha ka kyrdan kaba nyngkong, ba ar bad ba lai ïa ki ruh yn pynkup burom lang ha katei ka sngi.
Ka jing pynkup burom jong ka seng kan long ruh da ki syrnot bad ki momento.
Nongpoh, Nailur 29: Ka Hynniewtrep Youth Council, Nongpoh Circle mynta ka sngi da ka mynsiem ba sngewkhia kala leit ban jngoh bad ban pynpaw ka jingsngewlem ïaka iing ka sem jong ka Samla Nisha Nongbet kaba la shah pyniap dusmon ha u bar jylla haka 25 tarik Nailur ha Pahamsyiem.
Ka seng haka jingïalam jong u Samla Richard Diengdoh President, Mission Tron Vice President, Tonny Shylla General Secretary haka jingdonlang u Samla Hercules Suting Secretary ka HYC Ri-Bhoi kila leit ban kynduh ïaki bahaiing hasem jong ka Samla Nisha Nongbet haka shnong Iewmawlong ha kaba kum ka seng kala pynpaw ka jingsngewkhia bad kam lah ban pdiang ïa katei ka jingjia ba ka samla Khasi kan shah shim ka jingim ha u bar jylla haka rukom kaba shyrkhei bad pynpar ñiangkhriat ïa kiba bun ki paidbah.
Na ka liang u Samla Richard Diengdoh u la pynpaw ba kum ka seng ka pynrem jur ïa katei ka jingjia bad dawa naka bor jong ka aiñ ba kam dei ban pynlait suk hynrei ban set phatok shi jingim ryngkat ka jingpynsajia ïa utei u runar ba donkti ha katei ka kam khnang ba kum kitei ki jingjia kin nym jia shuh nangne shakhmat.
Jowai, Nailur 29: Shi bynta na ka jingrakhe ïa ka ‘Gandhi Jayanti’ na ka liang ki bor pynïaid District ka West Jaiñtia Hills kila pynbeit ban pynlong ïa ka jingpynkhuid ïew lashai ka sngi 30 tarik u Nailur ka ban sdang naduh ka por 8 baje mynstep na phyllaw ka ophis u Deputy Commissioner Office (Election).
Kumba juh long manla ka snem ïa kane ka sngi pynkhuid (Cleaning Drive) la ju leh haka 2 tarik u Risaw hynrei mynta ka snem kane ka sngi kala hap ha ka sngi U Blei kumta la pynbeit ban pynlong lashai ka sngi Thohdieng 30 tarik.
Ki jaka ban pynkhuid lashai ka sngi kin long ha baroh ki ïew kiba hap hapoh ka Dorbar Chnong Tympang Club, Jowai kiba kynthup ïa ka ïew CNI, ïew Seiñ Raij bad la ïew Shyiap Jowai.
Na ka liang u Deputy Commissioner ula buh ruh ka jingkyntu ïa baroh ki nongshong shnong, ki nongshong ïew, ki Committee ïew, ka Municipal Board kin ïashim bynta lang ha kane ka prokram (Cleaning Drive).
Khnang ba kane ka jingpynkhuid kan long kaba ïaid beit ïaid ryntih yn ym shah ïa ki kali ban ïaid NO Entry naduh ka por 8 baje mynstep haduh 11 baje mynstep, ha kaba yn shah tang ïa kito kiba donkam shisha, la pyntip ruh baroh ki jaka pynïeng kali kiba don ha ki bynta jong kitei ki ïew yn khang ïa ki hapoh kitei ki por ba la kdew.
Ha ka juh ka por u Deputy Commissioner ula pyntip ba la khang pyrshah ban wanrah ïa ki ñiut na ki ïing ki sem da kaba thmu leit theh ha ki jaka ïew haka por ba dang pynlong ka jingpynkhuid.
Nongpoh, Nailur 29: Hapdeng ka jingiphuh iphieng bad ka jinglehkmen kaba khraw naduh ki khynnah skul, ki nonghikai lem bad ki samla pule barim, ka skul St.Michael’s Higher Secondary School Umsning mynta ka sngi kala pynkut noh ïaka jinglehkmen bad rakhe ïaka jingïaid lynti u mawmer ba 60 snem (Diamond Jubilee) ka jingïaid lynti ka skul ha ka ban pynphriang ïa ka jingnang jingstad ha ka them Ri Bhoi.
Ha katei ka jingrakhe ïaka Diamond Jubili la wan ruh ban shim bynta da u Conrad K Sangma Myntri Rangbah ka jylla kum u kongsan haka wat kaba nyngkong haka por mynstep bad u Jason S Mawlong MLA ka Umsning kum u Symbud Kongsan haka jingdonlang ka Sr.
Alphonsa Varghese Head Mistress ka St.Michael’s HSS, ki nonghikai lem bad ki khynnah skul bad ïaka lama jong ka Diamond Jubillee la wan pat ban pynhap da u Rev.Jimmy Marngar Chancellor ka Shillong Archdiocese kum u kongsan haka prokram kaba ar haka por janmiet haka jingdonlang u Bah Dasakhiatbha Lamare Myntri ka sorkar MDA kum u symbud kongsan, ka kong Macdalyne S Mawlong MDC ka Umsning bad kiwei kiwei ki riew rangbah.
Haba kren ha katei ka sngi naka liang u Myntri Rangbah ka jylla u Conrad Sangma la pynpaw ba kam dei kaba suk ban pyntyllun ïa katei ka skul kaba la iaid lynti ïa u mawmer ba 60 snem, shibun ki jingeh bad ki jingtynjuh ïaki bor pynïaid hynrei katei ka skul ka iengskhem ban pynphriang ïaka jingnang jingstad bad long ruh kawei naki skul ba pawnam ha Ri-Bhoi namar ka jingtrei shitom jong ki bor pynïaid kiba la seng ïaka naduh mynshuwa.
“Ka jingnang jingstad ka dei ka atiar ban wanrah ki jingkylla haka pyrthei bad ha kum kane ka juk ba mynta baroh ki treikam da ka jingstad da kaba kyntu ruh ïaki samla pule ba kidei ban minot thop haki jingpule jong ki, khnang ba kin nonglong nong wanrah jingkylla haka imlang ka sahlang bad ka jylla baroh kawei naka bynta ka jingmyntoi ki paidbah" la ong u Myntri Rangbah.
Naka liang u Conrad Sangma u la ai ruh ka jingkhublei ba kyrpang ïa katei ka skul ba kan dang kiew shaphrang ha baroh ki liang khamtam ban pynphriang ïaka jingnang jingstad ban dang sei ki khlur kiba tyngshaiñ.
Nongpoh, Nailur 29 : Shibynta ban pyninam ïaki tiar ki tar bad khamtam ki rukom treikam da kaba pyndonkam da ka jingstad saian katkum ka juk ba mynta, bad da ka jingangnud ban pynneh ïaki Riti dustur bala buh da u mynbarim ba kim dei ban duh lane jah noh, ki khynnah skul jong ka St Joseph Higher Secondary School hapdeng ka jingshongkun mynta ka sngi kila pynlong da ka Science Exhibition cum Cultural Exhibition halor ka phang Integrated Approach in Science and Technology for Sustainable Future.
Ïa katei ka program la plie pyrda mynta ka sngi da u Bah Mayral Born Syiem MLA ka Nongpoh kum u kongsan haka jingdonlang u Fr Joakim Principal ka St Joseph Higher Secondary School, Fr Glorious Syiemlieh Parish Priest ka Umden Parish, ki nonghikai lem bad ki khynnah skul.
Naka liang ki khynnah pule jong ka St.Joseph HSS kila shim bynta shitrhem ruh naduh kiba rit haduh kiba heh ban pyni ïaki model bapher bapher bala shna katkum ka jingstad saian, khamtam ban pynwandur bad pynkylla ïaki rukom treikam katkum ka juk bad ka jingïaid jong ka por lyngba ka jingstad saian bad kumjuh ruh kila pyninam ïaki rukom shad bad rwai tynrai, ki rukom thir bad thaiñ ïa u ksai ryndia, ki rukom bad kiwei kiwei bala buh da ki mynbarim.
Haba kren ha katei ka sngi kum u kongsan u Bah Mayral Born Syiem la ai ka jingïaroh ïaki khynnah skul bad kumjuh ruh ki bor pynïaid jong ka St.Joseph HSS kiba la shimkhia ban pynlong kum katei ka jait prokram kaba kyrpang ban kyntiew ïaka jingnang jingstad bad khamtam ban pyniar ïaka jngmut jingpyrkhat jong ki khynnah pule lyngba ka jingstad saian bad kumjuh ban pynneh ïa ka tynrai bad ki riti dustur.
U la ong ruh ba ka jingstad ka long kaba kongsan ban wanrah ïaki jingkylla haka pyrthei bad kum ki khynnah kim dei ban pynlut kai ïaka por hynrei ki dei ban tyngkai ban long ki khlur kiba tyngshaiñ bad ki khraw pyrkhat naka bynta ka lawei jong ka imlang ka sahlang.
Shillong, Nailur: Ka Departmentof Tourism and Travel Management jong ka skulbah ICFAI University, Meghalaya ha ka sngi Baar ka la rakhe ïa ka World Tourism Day, 2022 halor ka phang, “Rethinking Tourism" ha ka shnong Nongjrong, East Khasi hills District.
Ha kane ka sngi, kane ka skulbah ka la pynlong ïa ka prokram kaba kyrpang kaba ïadei bad ki kam jngohkai pyrthei ha kaba la sakhi lang da ka Vice Chancellor ka skulbah ICFAI ka Dr.Alicia Gatphoh, u Sordar Shnong u Bah Pynshaiborlang Synjri, ki rangbah dong, ki nongshong shnong, ki khynnah skul jong ka shnong bad ki samla pule jong ka skulbah ICFAI.La pynshongkun ïa kane ka jingrakhe da ki jingshad, ki jingrwai na ki samla pule jong kane ka skulbah bad na ki khynnah skul jong ka Nongjrong Government Lower Primary School, na ka Church of God Secondary School, Nongjrong, na ka Nongjrong Upper Primary School bad na ka Childrens Club, Nongjrong.
Hadien kane ka Vice Chancellor ka la plie pyrda ïa u mawnongrim kum ka dak ban kyntiew ïa ki kam jngohkai pyrthei ha ka shnong Nongjrong bad ha kajuh ka por ka la pynkup burom kyrpang ïa ki arngut ki samla jong kane ka shnong kiba kynthup ïa u samla Misonwell Rangtong bad ïa ka samla Pamela Ryntong kiba la trei borbah ban kyntiew ïa ki kam jngohkai pyrthei ha ka shnong Nongjrong.
Nongpoh, Nailur 29: Namar ka jingeh ba mad da ki paidbah ki shnong bapher bapher kiba leit ban thiah pang ha Bethany Hospital Nongpoh ha kaba ïadei bad ka jingioh ïaka snam ba katei ka Hospital ka phah thied beit ïaka snam na Guwhati watla ka don ka Blood Bank ha Nongpoh Civil Hospital, ki nongïalam ka HNYF bad KSU Nongpoh Circle mynta ka sngi kila leit ban ïakren syndon bad ki bor pynïaid jong ka Bethany Hospital Nongpoh naka bynta ban lap bad tip ïaka daw ka jingphah shim snam nabar jylla lada ki nongpang ki donkam snam.
Naka liang kitei ki 2 seng hapoh ka jingïalam u Bah Marcus Marten President ka HNYF Northern Region, Samla John Lyngdoh President ka KSU Nongpoh Circle bad kiwei kiwei ki nongïalam mynta ka sngi kila leit ban ïakynduh ïa u Dr CM Pohshna Medical Superintendent ka Bethany Hospital Nongpoh ban lap ïaka daw bad ka jingeh ba ki paidbah ki mad naka por sha ka por.
Katei ka jingleit kynduh ki nongïalam seng ka dei ruh hadien ba bun naki kynhun sengbhalang, ki riew shimet ki ju leit ban noh synñiang ïala ka jong ka snam ha Blood Bank jong ka Civil Hospital Nongpoh naka bynta ban pynsuk ïaki paidbah kiba donkam snam khamtam kiba donkam kyrkieh ïaka snam, hynrei kaba lyngngoh ka long ba katei ka jaka sumar ka ju phah ïa kiba thiah pang ha katei ka jaka ba ki dei ban thied ïaka snam na Assam haka dor kaba rem.
Naka liang kitei ki nongïalam seng hadien ka jingleit kynduh ban ioh jingshai kila lap pynban ba ka daw bala pynlong ïa katei ka Hospital ban phah thied snam na shabar ka dei namar baka Civil Hospital ha Nongpoh kam pat lah ban ai ïaka snam kaba khuid bad kaba la jar bha kaba la long thikna ban ai sha ki nongpang bad kiba donkam snam kumba katei ka Hospital ka kwah ban ai ka jingsumar kaba paka tam naka bynta ki paidbah.
Halor katei ka bynta naka liang ki nongïalam ka KSU bad HNYF kila buh ka jingkyntu sha ka sorkar ba ka dei ban lehbha bad pynbha shuh shuh ïaka Blood Bank ha Civil Hospital Nongpoh ban buh ruh ki tiar kiba biang kiba lah ban test ïaka snam, khnang ba katei ka Blood Bank ha Nongpoh Civil Hospital kan lah ban ai ka jingshakri ïaki paidbah kiba donkam kyrkieh ïaka snam bad ba kin nym mad jingeh ha kaba ïadei bad ka jingioh ïaka snam bad kumjuh ban pynduna ïaka jinglut.
Shillong, Nailur 29 : U Bah Egenstar Kurkalang uwei na ki nongtrei mon sngewbha u la ong ba wat u Myntri Rangbah ka jylla u Conrad K Sangma u la ban donkti lang ha ka jingpyndonkam bakla ka tnad Printing and Stationery ïa ka pisa kaba kot sha ka 2 klur tyngka.
U Bah Egenstar Kurkalang kum uwei na ki nongshong shnong bad u nongtrei mon sngewbha hapoh ka jylla u la mih shakhmat ban pynpaw ka jingpyrshah halor ka jingleh jong ka sorkar MDA hapoh ka jingïalam ka NPP da kaba ong ba kadei ka sorkar kaba leh shilliang khmat tang ban myntoi shimet la ka long ha kino kino ki kam.
Haba kren sha ki lad pathai khubor ha ka sngi Palei u Bah Egenstar Kurlang uba dei ruh u nongpule aiñ u la ïathuh ba halor katei ka kynrum kynram kaba la mih hapoh jong katei ka tnad sorkar la dep ban thung ïa ka kynhun tohkit hynrei haduh mynta ka sorkar ka khlem sospon ïa u Director.
“Ka jingtohkit halor ka kynrum kynram pyndonkam bakla ïa ka pisa kaba wan lyngba ka NHM la dep ban thung bad ba la khlieh da ka Commissioner Secretary ka kong Ripna hynrei haduh mynta mynne ruh ka sorkar kam shym la leh eiei ïa u SR Marak uba dei u Director uba dang bteng beit ban bat ïa ka kam," u la ong.
“Ka jingtohkit aiu kaba lah ban rung haba u Director u dang bat ïa ka kam.
"Utei u samla rangbah u la ïathuh ruh ba ym tang ba ki pyndonkam bakla ïa ka pisa hynrei wat ïa ka bor da kaba pynkheiñ ïa ki kyndon jong ka service rules.
“Ym tang ba ka pyndonkam bakla tang ïa ka pisa hynrei wat ïa ka bor ha kaba ki la pynkheiñ ïa ki kyndon treikam ha kaba kim shym la bud ïa ka tender katkum ki kyndon treikam bad kaba lyngngoh ba haduh mynta ka tnad bad ka sorkar ka khlem shim kam eiei ruh em halor katei ka kynrum kynram," la ong u Bah Egenstar.
U la ther tyngeh ruh ïa ka sorkar MDA da kaba ong ba kane ka sorkar hapoh ka jingïalam u Conrad K Sangma ba ka leh shiliang khmat ha kaba ka kloi ban pynshitom ïa kiwei lada ki leh bakla hynrei ïa ki briew lajong kam leh eiei.
“Lada ïa kiwei ki ophisar tang shu bakla tiak wut wut ki shimkam ban pynshitom da kaba sospon hynrei balei ïaune uwei pat?.
Kane kadei ruh ka jingibeiñ ïa ka jait bynriew Khasi bad kane ka jingleh imat wat u Myntri Rangbah ruh u donkti lang ha katei ka kam," ong shuh shuh u Bah Egenstar.
Na ka liang u Bah Egenstar Kurkalang u khot bad wer ïa ki paidbah nongshong shnong ka jylla kynthup ruh ïa ki seng bhalang bad dawa ruh ïa ka tnad bad ka sorkar ka ban shimkhia halor kane ka kam khnang ba ki briew sorkar kin ym ïoh ban leh katba mon khamtam ïa ka pisa paidbah.
Shillong, Nailur 29: U Myntri Rangbah ka jylla u Conrad K Sangma ha ka sngi palei u la ïathuh ba ka jingtih dewïong ha ka jylla kat kum ka juk stad mynta yn sa sdang noh ha kine ki khyndiat por ban wan.
Ha ka jingïakren bad ki lad pathai nkhubor u Myntri Rangbah u la ong ba ki la don bud ngut ki riewshimet kiba la wan shakhmat kiba wan pan ïa ki licence ban sdang ïa ka jingtih dewïong bad u la ong ba mynta ki don kumba 15-18 ngut eiei kiba la ïoh ruh ïa ka licence.
“Ki don katto katne kiba la dep ruh ban aiti ïa ka mining plan jong ki bad ynda kane ka mining plan kaba ki aiti ka la ïoh jingmynjur na ki tnat ba pher bapher yn sa lah ban sdang noh ïa ka jingtih dewïong jong ki" ïathuh u Myntri RangbahKat kum ka jingïathuh jong u la ong ba la pyrshang ban bud ïa ki kyndon kiba la kdew ha ka rai bishar jong ka Supreme Court ha u Naitung jong u snem 2019 na ka liang ka sorkar ka kyrmen ba shen hi yn sa lah ban sdang noh ïa ka jingtih dewïong.
Kumban shu kdew ba ha ka 26 tarik Nailur ka Meghalaya High Court ka la bthah ïa ka sorkar jylla ba kan pynsted ïa ki lad ki lynti ban dup lah ban sdang biang noh ïa ka jingtih dewïong.
“Ki lad ki lynti kiba kham biang na ka liang ka sorkar kan hap shim khnang ban lah ban tih dewïong biang ha ka jylla katkum ka kyndon jong ka MMDR) Act of 1957," ong ka full bench ba khlieh da u Chief Justice Sanjib Banerjee.
Ka Ïing Bishar ka la bthah ruh ïa ka sorkar ba kan wad ki lad ki lynti ha kaba ïadei bad ka jinglilam ïa u dewïong ba la dep tih uba don kumba 31.26 lak.
“Ha shuwa ban shong bishar biang ka sorkar ka dei ban pynthikna ba ki ki sienjam ban shim ka la dep pynkhreh bad lada long lei kaba lah ka jinglilam la dei ruh ban sdang.
ngin sa shong bishar biang ïa kane hadien 3 taiew" ong ka hukum.
Shillong,Nailur 29 : Ka jingwan ïuhkjat jong u heh duh ka Rashtriya Swayamsevak Sangh (RSS) u Mohan Bhagwat ha kane ka taiew ba la dep ha nongbah Shillong bad ban ong “ba baroh ki nongshongshnong jong ka jylla Meghalaya ki dei ki Hindu namar ba ki im ha pneh ka Mei India" (Bharat Mata) ka long kumba u tynruh ha ka skum jong u dkhewïong.
Baroh ngi tip kaei ka RSS.La seng ïa ka ha ka 27 th September 1925 bad la ong ba haduh mynta, ki dkhot jong ka ki la kynjoh sha ka 5-6 million bad ki tnad (shakhas) ki don haduh 56,859 tylli.
Ïa ka RSS la kheiñ beaiñ (banned) nyngkong da ka sorkar British, nangta, la kheiñ beaiñ biang laisien da ka sorkar India hadien ka jingïohlaitluid, nyngkong ha ka snem 1948 hadien ba u shongshit niam Hindu bad u dkhot ka RSS u Nathuram Godse u la siat ïap ïa u Mahatma Gandhi, nangta ha ka por ka synshar Emergency (1975-77) da ka Indira Gandhi bad ka sien balai pat ha ka snem 1992 hadien ka jingpynjot ïa ka Babri Masjid ha Ayodhya.
Ka ïalap ïa ka Hindutva bad ka kynthup ïa baroh ki jait sengrit hapoh kata ka Sangh Parivaar kynthup ïa ka Bajrang Dal.
Ka im, ka hikai ïa ka hindu idoelogy da kaba phah skul bad phah training naduh ki khynnah rit haduh kiba la heh la san.
Sha kiwei ki jylla, dei katei ka seng shongshitniam ki Hindu ba niom beiñ ïa kiwei pat ki nongshongshnong bym dei Hindu, kata kum ki Khristan ha Gujarat,Odisha (Orissa) ,Karnataka bad hawei.
Hynrei,u Mohan hangne pat u kren sian bha da kaba ong ka Hindu ka kynthup lut ïa baroh ki jait jingngeit.
U kren ba u dei u Constitutional head jong ka State.
Lada ka dei ha kata ka rukom ba u lah ban pdiang ïa kiwei pat, balei ki mih jingkynshoit ban thombor bad pynjot ïa ki jaka maneblei jong kiwei pat ki jait niam ha India ?.
Ka jingthmu ban pynurlong ïa ka Uniform Civil Code (UCC) ka long ban pynbna noh ba ka India kan dei ka ri jong ki Hindu.
Kata; kawei ka Ri, kawei ka niam, kawei ka culture.
Ngi tip bha mano ba kynshoit ïa katei ka jingmut, na shalyndet.
Haba sdang ka jingshimti jong u Narendra Modi kum u Prime Minister ka la don ruh ka jingpyrshang ban weng noh wat ïa ka kyntien Secular na ka Constitution of India, kaba mut ban thew shano, namar kat kum kawei ka report la ong ba utei u rangbah u dei ruh uwei na ki Sarsanghchalak jong ka RSS.Dangshen, ka sorkar u Modi ka la weng syndon ïa ka jingrwai hymn ba sngewtynnad u Mahatma Gandhi na ka Beating Retreat Ceremony kaba ong “To shong bad nga" lane “Abide with me", hato ba ka dei ka jingrwai jong ki khristan ?.
Lada ngi phai dien sha ka ka jingjia halor ka jingshah thangim jong u Missionary Graham Stuart Staines bad arngut ki khun ba dangrit jong u, uba trei shitom ban ïarap ïa kiba pang Leprosy (nianglyngkut) ha Mayurbhanj, Keonjhar district Orissa ha ka 23 January 1999 dei ba trei ki seng shingshit niam Hindu Bajrang Dal hapoh ka jingïalam jong u Dara Singh.
Katei ka jingjia, ym tang ba ka pynpar ñiangkhriat ïa ki nongshongshnong ka ri India hynrei ka la pynlehraiñ ïa ka burom jong ka Ri, kat haduh ba u prime Minsiter Atal Behari Vajpayee u ong “ ba ka khlieh jong u ka la sdien ha kynroh jong ka Hall of Shame".
Kum kita ki kam ki wan put turoi ïa ka jingbha ka RSS ?.
Ka jingshalak khlieh jong u Bhagwat ka long ba u tip ba hangne ki bun ki khristan hynrei u la suh jingbam da u khwai baheh ban pynbieij ïa ki briew jong ngi.
Tip na ka History aïu u ïoh ba ki Khasi ki dei ki Hindu bad ki wan na ka civilization aïu ?.
U Bah Hipshon Roy Kharshiing, uwei na ki ‘riewdonburom jong ka Jaidbynriew, khyndiat snem shwa ba un khlad noh u la kren ha ki katto katne ki lad pathai khubor, haba kylli u sngew kumno halor ka jingpyrshang jong ki khar Hindu ban wan biah phongrai ïa ka Seng Khasi.
Utei u rangbah u la jubab da kaba ong “u khar u klieng um dei ban wan biah phongrai ïa ka Seng Khasi, namar ka jingngeit bad ka deiti jong ngi ka ïapher bak-ly-bak bad ka jong u Hindu".
U bteng ba “ngi im ha ka hok ka sot bad ka nia shi kyntien ka dei ka nia blei, ngi kamai ïa ka hok bad ngi im ha ka hok, katba u khar u lyngkien pat um salia ban kamai da ka thok, hangno keiñ ban pynïadei ïangi ?".
Lehse, ka jingwan ïuhkjat jong u Bhagwat ha kane ka sien balai ka long ban tynjuh ïa ka bor (strength) jong ki karsevaks jong u lane ba u ïohi ba kane ka Ri Khasi ka dei ka shrah kaba seisoh na ka bynta ka Sangh Parivaar jong u.
Kum ka jingpynkynmaw ha ka por ba shongshit bha ka jingïakhun Indian Idol season 3, don bun ki jingkynthoh balei ba pynriam pynbeit ïa u Amit Paul u khyllah (dkhar) da ki khor ki khriam Khasi; mynta pat la sakhi ba u Mohan Bhagwat ym tang ba u riam da ki Ryndia ne Yaplem, Jaiñspong bad u kpieng, u da leit ïuhkjat syndon ha u Lum Sohpetbneng.
U nongthoh um kwah ban kynthoh ei ei hangta, sa bishar hi paidbah.
Haba phai sha kawei pat ka liang, ka jingkiew stet jong ka BJP ha India dei namar ka jingtrei shitom jong ka RSS lane kata ka Sangh Parivaar ban kaweh ïa ka lama saffron haba rieh bad haba paw.
RSS wat pynbieit, u Khasi u don la ka jong ka tynrai, ka thymmei la ka dei ha ka dustur ka riti, ha ka jingngeit ne ka aijait aikynja.
Ka jingkylla sha kiwei pat ki jingngeit, la khristan, Muslim, Hindu ne Buddhist ka dei ka mon ba laitluid jong u briew shimet, hynrei ka tynrai hi kam dei ka niam Hindu kumba pynkiewskong u Mahon Bhagwat.
Namar u Khasi tynrai hi u ngeit ba don u simpah, u simsong, u sing karo, u ‘ïarkhiar u khun ki blei ban lam lynti ym da kito ki jingngeit jong ki Hindu.
Shillong, Nailur 29 : Ka sorkar jylla ha ka sngi Palei ka la kam ba ki la hap ban maramot haduh kumba 2000 tylli ki skul sorkar kiba don ha ka jylla kynthup naduh kiba la jot rathai haduh kito ki skul kiba jot malu mala.
Ki don haduh kumba 2000 tylli ki skul kiba hap ban maramot bad kumta haba ngi shimti nyngkong ngi la sah lyngoh hynrei ngi la rai ba dei ban sdang beit khyndiat khyndiat ban leh ei ei namar ngi don ka jingthrang ban trei," ong u Myntri Rangbah, Conrad K Sangma ha ka jingïalang plie paidbah ïa ki 50 tylli ki skul kiba la dep ban maramot thymmai lut ha kylleng ki bynta jong ka jylla.
Haba kren kum u Kongsan ha ka jingïalang kaba long ha Yojana Bhavan ha ryngkat ka jingdonlang u Myntri ka tnad Pule Puthi ka sorkar Jylla, Bah Lahkmen Rymbui kumjuh u Chief Secretary Bah DP Wahlang, u Myntri Rangbah u la ong ruh ba na ki 2000 tam ki skul haduh kumba 800 tylli ki dei kiba la kham jur ka jinglut ban maramot katba ki don kumba 600 – 800 tylli pat kiba donkam ban maramot katto katte bad kiba sah nangta ki dei kiba kham duna ka jinglut.
“Ngi don ha lynti ban pyndep 100 persen ka jingpynthymmai lut ïa ki ïing skul watla kam dei da ka jingtei kaba thymmai hynrei ngi la sdang,"u la ong da kaba bynrap ruh ba ki buh thong ha ba u bnai ban wan kin plie biang sa kumba 50 tylli nangta ha utai uwei u bnai ruh sa 50tylli.
Nalorkata u ïathuh ruh ba ki buh ka thong ba ha ki 100 sngi ban wan kin lah ban pyndep ïa ki 1500 tylli ki ïing skul kiba dang sah.
Haba bynrap lang, u Bah Lahkmen u la ong ka daw kaba pynlong ïa kane ka sorkar ban maramot palat hajar tylli ki skul kadei namar baroh shi katta kiwei ki sorkar ki la kheiñsting ïa katei ka bynta.
Katkum ka jingong jong u, ki don ki jaka ba don ki skul kiba bha katba ki nonghikai ki duna, don pat ki skul ba biang ka jingdon ki khynnah bad nonghikai hynrei ka ïing skul pat kam long.
“Hanga hi, ngam da khuslai than ïa kata ka kyrdan namar kadei tang ka thong hynrei kaba nga thrang hi ka long ban kyntiew ïa ka jingdonkam jong ki.
Kane ka prokam ba ngi pynlong mynta ruh ka pyni ba kam dei satia ba ngi shu kren hynrei ngi pyni ruh da ki kam," u la ong.
U Myntri u la kyntu ruh ïa ki Managing Committe ba kin shimlang ïa ka jingkitkhlieh ban peit ïa kitei ki skul kiba don ha kylleng ki bynta jong ka jylla.
“Ngi kyntu ïa ki Managing Committee ba kin shim ïa ki jingwan skul ki nonghikai ruh," bynrap biang u Myntri.
Shwa kane, u Chief Secretary ka jylla u la ïathuh ba na ki 2634 tylli ki skul sorkar kiba don ha ka jylla, kane ka sorkar mynta kan maramot haduh 2016 tylli ki skul.
Katkum ka jingong jong u, ha kiba bun ki khep don ki skul kiba tang shu slap la hap ban ai shuti namar ba la jot lut bad pei lut.
“Hynrei sngewkmen ba mynta ki khynnah skul ki la don ha ki kti kiba shngaiñ," u la ong.
Ryngkat ka jingdonlang ki khynnah skul bad ki heh sorkar ha katei ka jingïalang, u Myntri Rangbah u la shim ruh ka jingsmai NIPUN Bharat Mission.
Shillong, Nailur 29 : Ka ïing bishar High Court (HC) ka la bthah ïa ka Khasi Hills Autonomous District Council (KHADC) bad ïa ka State Pollution Control Board ba ki dei ban hiar jurip ïa ka wah Umiam ban ban bishar ruh ba kino kino ki kam ba leh da ki briew ba kim dei ban wanrah ka jingjakhlia ïa katei ka wah.
Kane ka hukum ka long hadien ba la shong bishar ïa ka mukotduma PIL ba la ujor pyrshah ïa ka jingsdang mih ki jingtei sawdong kane ka wah.
U nongujor ïa ka mukotduma u la pynpaw ba ki la bun ki jingtei kiba la mih harud kane ka wah kaba la wanrah ka jingjaboh bad jakhliah ïa kane ka wah kynthup ruh ïa ka Resort Orchid ba la pynïaid da ka MTDC.Ha kane ka jingbishar kiba shah ujor u bah Philosopher bad ka kong Banalari Khongwar ruh ki hap ban wan hajir hakhmat ka ïing bishar.
Namar kine ki la ïoh ïa ka notice ba ki la tei beaiñ ïa ki resturant bad cafe hajan ka wah Umiam.
La bthah ïa ka kong Banalari bad u bah Philosopher ba kin ai affidavit bad suh lang ruh ïa ki kot ba donkam halor ka jingïoh jingbit jongki ban tei ïakine ki jingtei hapoh ka 12 tarik Risaw.
La pyntip ruh ba ïa ka Ever Banalari la khang tala bad khlem pyndonkam shuh bad ka jingtei ïa ka Moon View Cafe ruh ym pat pyndep haduh mynta.
Ka ïing bishar kan shong bishar biang ha ka 17 tarik u Risaw halor kane ka mukotduma.
Shillong, Nailur, 29: U Lat ka jylla ha ka sngi Balang u la pynrung dkhot hapoh ka Regional Committee na ka bynta ka Ri-Bhoi District, ïa u MLA bad ïa u MDC ka Jirang Constituency u Bah Sosthenes Sohtun bad u Bah Victor Ranee.
Ïa kane la pyntip da u Chief Secretary ka Jylla u Bah D.P.Wahlang ha u kyrwoh ba la phah sha ki lad pathai khubor ha ka sngi Balang hadien ba ïa kine ki arngut ki Nongmihkhmat paidbah ym shym la kynthup satia hapoh ka Committee hadien ka jingpynbna ïa ka jingthaw ïa ki Regional Committee dang shen ban sorjamin bad ban jurip ïa ki shnong kiba hap hapoh ka jingïapynbeit pud hapdeng ka Sorkar Meghalaya bad ka Sorkar Assam ha ka wat kaba ar.
Pynursla, Nailur 29: Ha kawei ka jingjia ba sngew sangsot iwei i khunlung ba dang shisnem tam eiei i la mynsaw jur na ka jingaityngkhuh kali kaba la jia ha Pynursla ha ka shiteng sngi jong ka sngi Palei katba ki dang shong ha ka kali ban leit sha ïew Pynursla ban leit shim dawai.
La ong ba kawei ka trok kaba don ïa u registration no MLO5T 3174 ka la leit tynrah ïa ka Bolero kaba shong ine i khynnah bad kaba don ïa u registration no ML04B 3484 kaba dei ruh ka kali jong ka NEIMA Pynursla.
La ïathuh ba ki don kumba 5 ngut kiba shong ha kane ka kali bad tang shu jia kane ka jingjia la pynkit noh sha Pynursla CHC ba kin ïoh ka jingsumar hynrei na ka daw ka jingjur ka jingmynsaw la pynkit noh marmar sha Civil Hospital Shillong ïa ine i khunlung ban ïoh ïa ka jingsumar kaba paka.
Haba pyrshang ban twad jingmut na kiba sakhi ïa kane ka jingjia la ong ba ka jingjia ïatyngkhuh namar ka jingpynher sted palat kane ka trok haduh ba kam lah teh lakam shuh.
Katkum ka jingïathuh la ong ba ine i khunlung i dei iba la sumar noh da ka North East India Mission Association(NEIMA) Pynursla namar ka jingkhlad noh i kmie jong i dang kumba lai bnai eiei mynshuwa.
Haba kylli na ki Pulit ki la ïathuh ba ka jingïatyngkhuh ka lah ban dei na ka jingpynher sted kaba palat pud baroh ar liang hynrei na ka liang jong ki ki ong kan dang kloi than namar ka jingtohkit ka dang ïaid shakhmat.
Haba ïadei bad kane ka jingjia na ka liang ka FKJGP Riwar Mihngi Circle ka la pynrem jur ruh ïa ki trok kit maw khamtam eh namar ka jingpynher sted kaba palat pud kaba buh jingma pat ïa ki nongleit nongwan.
“Ngi kum ka seng ngi sakhi ïa ka jingpynher stad ba palat pud jong ki kali kit maw ban beh ïa ka laiñ jong ki bad lyngba kane ka jingjia ka dei ban long ka khubor ïa baroh ba ym dei ban pynher sted kali ïoh poi sha kino kino ki jingjia ba sngwesih" ong ka kyrwoh na u E Khonglam Information secretary ka seng.
Shillong, Nailur 29 : U Myntri Rangbah ka Jylla Conrad Sangma ryngkat u Symbud Myntri Rangbah Bah Prestone Tynsong ha ka step sngi Palei ki la plie paidbah ïa u mot dur jong u MLA bad MP barim ka Jylla (L) Bah Peter G Marbañiang ha Laitumkhrah Police Point.
Lah ban kdew hangne ba u Bah Peter u dei ruh u Kpa jong ka MLA ka Shillong East Kong Ampareen Lyngdoh.
Ka jingplie ïa utei u mot ka long ban pynsahnam ïa utei u rangbah uba la noh synniang shibun ïa ka Jylla kum u MP bad ruh kum u MLA ha ka lyngkhuh dap 25 snem ka jingkhlad noh jong u.
Haba kren ha katei ka jingïalang u Myntri Rangbah u la ong ba ka jingtei ïa u motdur ka long ruh ban pynkynmaw ïa ka pateng ban sa wan ïa ka jingnoh synñiang jong utei u nongmihkhmat ba pawnam ka jylla.
Shuh shuh u la ong ba katei ka jingrakhe dap 25 snem ka jingkhlad jong u Bah Peter ka pynphalang biang ïa ka jingïadei ba jan ba utei u MP ba rim u don bad u kpa jong u, u (L) PA Sangma ba dei ruh u Lamphang barim ka Lok Sabha.
“Nga kynmaw ïa kitei ki arngut ba ki donlang bad shwa ban wan shane nga la peit katto katne tylli ki dur jong ki ba ki ïa shongkai lang bad ïakren.
Kadei ka lynti ïaid kaba la jrong bha naka bynta ki ïing jongngi baroh," u la ong.
Shuh shuh u ong ruh ba kumba u Bah Peter Marbaniang bad u PA Sangma ki treilang, mynta ruh ki khun jong ki, kynthup ïa u bad ka Kong Ampareen ba ki ïatrei lang na ka bynta ban shakri ïa ka jylla kumba la lamkhmat da ki kpa jong ki.
U Bah Prestone pat u la ong ba da kaba kynmaw ïa utei u rangbah uba la paw ym tang ha ka jylla hynrei ha ka thaiñ shatei lam-mihngi baroh kawei, kan ïarap ruh ïa ki longdien bad ka ïing ba kin lah ban ai shuh shuh ka jingshakri kaba kham janai ha ka imlang sahlang.
Ha katei ka sngi la kyrkhu ïa utei u mot dur da u Archbishop Victor Lyngdoh ha ryngkat ka jingdonlang baroh ki khun jong u Bah Peter, ki bahaïing hasem, ki heh sorkar kynthup naduh u DGP bad ruh ki riewniam nalor kiwei kiwei.
Shillong, Nailur 29 : Ka Meghalaya ka la shah jied ban pdiang ïa ka khusnam kaba kyrpang tam namar ka la paw kum kawei na ki jylla kiba tbit tam eh ban pyntreikam ïa ka skim Jal Jeevan Mission ha ka jylla.
Ïa kane la pyntip da u Myntri Rangbah ka Jylla Conrad K Sangma ha ka jingïalang pyllait paidbah ïa ki kor cctv bad kiwei kiwei kaba long ha Mawprem, Shillong West constituency.
“Phin sngewkmen ban tip ba ha ka sngi rakhe ïa ka Gandhi Jayanti kaba dei ka lyngkhuh Sngikha jong u Mahatma Gandhi ka President jong ka Ri kan sa pynkup burom da ka khusnam ba kyrpang ïa ka jylla na bynta ka jingtbit pyntreikam ïa ka JJM," u la ong.
Nalorkata u Myntri Rangbah u la pyntip ruh ba ka jylla ka la dep ruh ban ïoh bun ki khusnam na bynta ka jingtbit jong ka ban treikam la ka long ha ka liang ka Koit ka Khiah haduh ki kam jngohkai pyrthei.
“Ngi treikam da ka jingïoh jngai ban pynlong ïa ka Meghalaya kum kawei na ki 10 tylli ki jylla ba paw nam ha ka ri India bad ha ki 10 snem ban wan lynga ki sienjam kiba biang bad ki polisi kiba paka ka jylla kan kiew arted ha kiba bun ki liang," u la ong.
Ha katei ka jingïalang u Myntri Rangbah ryngkat bad u MLA ka thaiñ Bah Mohendro Rapsang ki la pyllait paidbah ruh ïa ka kali kit metïap jong ka Hindu Mission, nangta ïa ki LED Streetlight bad ruh ïa ki kor CCTV ba la pyndait ha katei ka thain.
Ïa kitei ki projek la pyntrei lyngba ka jingbei tyngka na ka Chief Minister’s Special Development Fund.
Ha kane ka sngi u Myntri Rangbah u la leit ruh ban kynduh bad leit peit ïa ki khunswet ba peit da ka Hindu Mission.
Shillong, Nailur 29: U Myntri Rangbah ka jylla u Conrad Sangma ha ka sngi Palei u la ong ba ka jingkynthah jong u National Spoke Person ka All India Trinamoool Congress (AITC) u Saket Gokhale ka dei hok bad ka kamram jong u kum u dkhot ka seng ba don ha ka Liang Pyrshah, hynrei um dei ban shu kynnoh khlem da lah ban kdew ïa ki jingshisha.
U la ong ba kaei kaba u Saket Gokhale u kynnoh ka dei kaba bakla ban ong ba kam don kano kano ka roi ka par kaba ka Sorkar ka la leh ha kine ki saw snem tam kiba ka Sorkar MDA ka la synshar da kaba ong ruh ba lada kam don kum kata balei pat ka jylla ka ïoh khur bun ki khusnam namar ki jinglah jong ka ban treikam na bynta ka bit ka biang ka jylla.
“Ngi la ïoh ïa ka khusnam na ka United Nations halor ka e-Govarnance.
Ngin sa ïoh ruh ïa ka Presidential Award halor ka jinglah ban pyntrei ïa ka skhim Jal Jeevan Mission (JJM) na ka President jong ka ri India, ngi ïoh ka khusnmam halor ka koit ka khiah, ngi ïoh ka khusnam halor ka jingkyrshan ïa kiba seng kam lajong bad kiwei de ki khusnam bad kane hi ka pynpaw ïa ki kam kiba la leh ban ontg ruh ba ngim leh eiei ha kine ki saw snem ka long kaba ym don nongrim tang shisapit ruh" ong u Myntri Rangbah.
Haba kylli halor ka da ki phew hajar ngut kin pan ïatai nia hato kum ka sorkar ngin don por mo ban leh ïa kata" u la ong shuh shuh.
Haba bynrap halor kane, u Symbud Myntri Rangbah ka Jylla u Bah Prestone Tynsong u la kynnoh ba u Saket Gokhale ba u dei u Magician bad um dei satia u Politician namarba tang ar bnai ba u la wan khnang sha nongbah Shillong u la tip lut nadong shadong ïa ka jylla Meghalaya.
Kane ka jingkynthoh jong u Bah Prestone ka long hadien ba u Gokhale u la kob ïa tainia hakhmat ki lad pathai khubor ïa u Symbud Myntri Rangbah bad ïa u Myntri Rangbah ka Jylla u Conrad Kongkal Sangma ha kaba ïadei bad ka jingbym hok shuh ka synshar ka khaddar ha Meghalaya hapoh ka jingsynshar jong ka Meghalaya Democratic Allaince ba ïalam da ka National Poeples Party.
U Bah Prestone u ong ruh ba u Gokhale um dei satia ban tuklar eiei ïa ka synshar ka khaddar ha ka jylla Meghalaya hynrei u dei ban leit tuklar sha ka Jylla West Bengal ba la synshar da ka Trinamool Congress namarba dei tang ki paidbah ka Jylla Meghalaya kiba lah ban tuklar ïa ka synshar ka khadar ha la ka jong ka jylla hynrei ym da ki briew shisngi kiba nabar.
Shillong, Nailur, 29: Uwei u rangbah uba la don kumba 72 snem ka rta ïa uba la tip kyrteng kum u Bah Spenri Kharmyndai na ka shnong Lympluh, kaba dang hap hapoh ka Hima Nongspung, East Khasi Hills District u la lait thaw na ka jingïap hadien ba u la shah thang da u narsaw, shah theh da ka umthnam bad shah dung da u nar pin ha ki briew kiba shong basah ha ka shnong Lawkhla hadien ba la kynnoh ba une u rangbah u dei uba donkti ban leh sniew ïa kawei ka longiing longsem kaba dei na ka shnong Lawkhla kaba jngai kumba shiteng kynta eiei na ka shnong Lympluh.
Katkum ka jingïathuh jong u Bah Spenri uba dang dang don mynta hapdeng ka jingshah sumar ha Shillong Civil Hospital ha ka jingïakren bad u nongthoh khubor, kane ka la jia ha ka 27 tarik u Nailur, 2022 ha ka por kumba 12:00 baje shiteng synnia katba ka iing ka sem jong u ki dang ïoh thiah lyngngai.
Une u rangbah u la ïathuh ba u la lait na ki tyrsim jong ka jingïap da ka jingwan poi biang por jong ki Pulit ka Sohiong Out Post hadien ba la pyntip mar mar da ki bahaing hasem halor kane ka jingshah thombor jong u.
Haba kylli, u Bah Spenri u la ong ba um ju don dak sniew eiei ïano ïano ruh bad kata ka jingkynnoh jong ki briew pyrshah ïa u ruh ka dei ka bym don nongrim satia.
Ha kaba ïadei bad kane ka jingjia, na ka liang jong u President ka National Hynniewtrep Peoples’ Federation (NHPF) u Bah Andreas Nongkynrih u la pynrem jur ïa kane ka jingjia bad dawa ruh ïa ki bor jong ka aiñ ban pynlong ka jingtohkit kaba bniah halor kane ka jingjia bad ban kem ruh mardor ïa kiba donkti halor kane ka kam thombor ïa ka longrynieng jong u Bah Spenri.
Shillong, Nailur 29 : U MLA ka Trinamool Congress na Mawsynram, Bah Himalaya M Shangpliang ha ka sngi Palei u la dawa na ka sorkar jylla ba kadei ban sei madan ïa ka kaiphod tohkit bad ïa ki jingshisha baroh kaba ïadei bad ka jingkynnoh ba ka jingdkoh pyntreikam ïa ka skul Pine Mount, kawei na ki skul ba pawnam ha nongbah Shillong.
Haba kren bad ki lad pathai khubor, utei u MLA u la ong, “Nga khmih lynti ba ka jingtohkit kan sei lut kham bniah ki jinglong jingman ba don ha katei ka skul bad ïa ka kaiphod ruh dei ban pynbna paidbah.
Ngi dei ban tip hangno don ka jingbakla ha katei ka jaka pule kaba pawnam ha ka jylla, kata ha Pine Mount Shillong.
"U la ïathuh ruh ba ka jingkynnoh ba ka don ka jingdkoh treikam ha katei ka skul ka la poi ruh haduh Iing Dorbar ïa kaba la rah da ki katto katne ki dkhot ha kaba ka la don ruh ka jingïatai kaba sani ïa ki daw kiba pynlong ïa katei ka jaka pule ba kan shah kynthoh kumtei.
“La kular ïangi da u Myntri ka tnad Pule Puthi ba yn sa leh ei ei bad ruh ban shim ïa ki sienjam bad ban pynbeit ïa ki jingbakla, “u la ong da kaba bynrap, “Ngi ïohsngew ruh ba ka don ka jingtohkit bad mynta ka la ïaid shakhmat bad kum shi bynta ka la don ruh ka jingpan jingpynshai sha ki katto katne ki nonghikai.
"Da kaba pynpaw ba ka jingbynniaw kaba hakhmat kadei ïa ki khynnah skul, u Bah Himalaya u ong ruh ba ki samla pule kim dei satia ban long ki sohpdung na ka daw ka jingtohkit bad ki dei ruh ban shah ktah tang na ka daw ba kam don shuh ka jingïatrei lang bad ki nonghikai.
Ha kajuh ka por u la buh jingkylli ruh ïa ka sorkar la ka tip neem ba ka principal ka la shim shuti na ka bynta 40 sngi na ka daw ka jingbym don ha ka met kaba koit ba khiah.
“Nga sngewlyngoh ba ka Principal ka la don ha ka shuti na ka bynta 40 sngi na ka daw ka jingshitom, hynrei la ka sorkar ka tip neem ba ka Principal ka shim shuti bad lada ka tip balei pat kam aibor ha ka Vice Principal lane ki nonghikai kiba la kham rim ban peit shipor ïa ki kam jong ka skul kiba hap ban ïaid man ka sngi," la bynrap shuh shuh u MLA.U ong ruh ba dei na ka daw bym don kum kitei ki jingbthah na ka liang ka sorkar ba ki sa mih baroh ki jingdkoh treikam namar ym don nongpeit nongkhmih.
“La pyntip ruh ïangi ba wat ki jaka leit bar ruh kim long satia kiba biang bad wat ki jaka sah (hostel) ruh kim dei kiba ïahap nalor kiwei kiwei ki ishu," u la ong.
Shillong, Nailur, 29: Kum ka jingbuddien ïa kaba la dep pynsngew hapoh ka Ïingdorbar Thawaiñ ba la donkam ban shna noh da ka Medium Fly Over ne ka Skywalk, u MLA jong ka North Shillong Constituency u la aiti da ka jingthoh hau Myntri ka tnat Pynroi Sor ka Sorkar Jylla u Bah Sniawbhalang Dhar ha ka sngi Baar.
Ha kane ka jingthoh kaba don bad ka jingdro, u Bah Adelbert Nongrum u la ong ba kan long kum shibynta ban ïarap ïa ki paidbah nongleit nongwan kiba ïaid lynti ha Khyndai Lad kaba long ka kad khaii kaba thnem bha da ki nongleit nongwan bad ki nongleit siew leit tda.
“Kan don ka jingitynnat, kan khring ïa ki nongwan jngohkai pyrthei bad kan pynlong ruh ba ki briew kin ïaid na ka jrong bad ki kali kin ym sahkut ha ka dheng kali.
Kumba ka long mynta ki kali bad ki briew ki ïaid najuh, ka surok ban rung sha iew Police Bazar ruh la donkam ban khangnoh ïa ka jingshah rung ban ïaid kali, namar ka jingïaid lang ki briew, ki kali bad ka jingdon jong ki briew kiba shongdie jingdie harud surok kan wanrah ïa ka jingmynsaw, mano ban shim ka jingkitkhlieh lada don ki jingjia sngewsih," ong u Bah Nongrum.
“Kane ka jingai jingmut sha u Myntri ka tnat Pynroi Sor ka long ruh halor ka jingïohi ba kam don shuh ka lad ban pynheh ïa ka surok ha ka jylli jong ka Khyndai Lad kumta donkam ban shna da ka Skywalk kaba lah ban leh lyngba ka skhim Smart City bad ba ki Engineer ne ki riewshemphang (Expert) ki lah ban leh lada mynjur ka tnat Urban Affairs.
Ïa ka Skywalk lah ban shna ha ki artylli ki jaka ruh kum na Keating Road sha Khyndai Lad, na Pegasus sha Oakland Road bad na surokbah sha Assembly barim," ong u MLA.U la ong ba na ka Skywalk ki paidbah ki lah ban ïaid lynti khlem khuslai shuh bad kane kan wanrah ruh ïa ka jingitynnad jong ka Khyndai Lad.
Ha kaba ïadei bad ka jingpynitynnad ïa ka Khyndai Lad da kaba siang da ki Tiles ha lynti ban rung sha Police Bazar, u MLA u la ong, “namar ka jingshah ban ïaid ki kali na kane ka lynti ïaid briew ka la wanrah ka jingpynjot ïa ki Tiles ha kaba ki don ki jaka ba la sdang long thliew bad ka buh jingma ruh ïa kiba ïaid lynti khamtam ki khynnah skul ba dangrit, kumta dei ban khang noh ka ailad ban ïaid kali na kane ka surok.
".
Shillong, Nailur, 29: Ki nongïalam shnong jong ka shnong Baikam ka shnong kaba don tang hapoh 40 iing eiei kaba don ha khappud jong ka East Jaiñtia Hills District bad ka Jylla Assam kam shym la shah kynthup satia ha ka jingïapynbeit pud hapdeng ka Jylla Meghalaya bad ka Jylla Assam ha ka wat kaba nyngkong hadien ba ka Sorkar Meghalaya bad ka Sorkar Assam ki ladep ïasoi ïa ka Memorandum of Understanding (MoU).
Ha kaba ïadei bad kane, ki nongïalam jong kane ka shnong ryngkat lang bad ki nongïalam jong ka Hynñiewtrep Youths Council-Central Body ha ka sngi Palei ki la leit pynsngew hakhmat u Myntri ka tnat Kam Pohing ka Sorkar Jylla u Bah Lahkmen Rymbui uba dei ruh u dkhot jong ka Regional Committee na ka bynta ka Jaiñtia Hills ba un shimkhia da kaba pynsngew sha ki tyndong skhor jong u Myntri Rangbah ka Jylla u Conrad Kongkal Sangma ba un leh eiei halor kane.
“Ha ka jingleit jurip jong ngi, baroh ki nongshong shnong jong ka shnong Baikam ki da kwah eh ban shah pynhap sha ka Jylla Meghalaya.
Hynrei namarba kim shym la ïoh jingtip mynba ki dkhot jong ka Regional Committtee ki leit sorjamin ïa ki jaka sha Ratacherra Sector kumta ki nongshong shnong kim shym la tip satia shaphang ka jingdon ka jingïalang ba la khot da ka Regional Committee," la ong u General Secretary ka HYC u Bah Roykupar Synrem ha ka jingïakren bad ki lad pathai khubor.
“Hynrei dei tad ynda ladep ïasoi ïa ka MoU ki sa ïoh jingtip ynda haba ka la don ka jingleit thew ïa u pud u sam da ki ophisar na ka jylla Meghalaya bad ka Jylla Assam," u la ong.
“Ka Sorkar Meghalaya ka dei ban kynthup ïa ka shnong Baikam hapoh ka Meghalaya namarba lada peit katkum ki san tylli ki kyndon ka la buh, ka jingdon jong ki briew kiba sah ha kane ka shnong ki dei baroh ki Khasi-Pnar, kaba ar, lada bishar kum ka jingïajan na kawei ka shnong sha kawei pat lada peit katkum ka MoU ka Ratacherra, ka Malidor bad ka Border Umpyrdit ki la wan noh sha ka Meghalaya hynrei ka shnong Baikam kaba don hajan ka shnong Ratacherra kam shym la shah kynthup," la ong shuh shuh u Bah Synrem.
U la ïathuh ba u Myntri ka tnat Kam Pohing u la ong ba un sa shimkhia ïa kane ka kam bad ban ïaleh katba lah ban ïarap ba ka shnong Baikam kaba la shong da ki Khasi-Pnar kan shah pynngat sha ka Jylla Meghalaya.
“Ngin sa nang ïai buddien ïa kane ka kam bad ngin sa ïakynduh ruh ïa u Chairman jong Regional Committee na ka bynta ka Jaiñtia Hills u Bah Sniawbhalang Dhar bad ngin sa ai ruh da ka jingthoh ha u Myntri Rangbah bad ha u Symbud Myntri.
“Namarba kine ki briew ki dei ki Khasi-Pnar paka, ka sorkar Meghalaya ka dei ban kdup ïa ki bad ban kynthup ïa ki sha ka jylla Meghalaya.
Kam dei kaba suk ïa ki ban leit sha ka Jylla Assam, Cachar District namarba ka ktien ka thylliej, ka rukom im, ka bam ka dih, ka riti ka dustur ka ïapher haduh katta katta," u la ong.
Ka Secretary jong ka shnong Baikam ka Kong Rihun Suchiang ka la ong, “ki nongshong shnong jong ngi kim don jingip shaphang kata (sorjamin ïapynbeit pud).
Dei tad ynda la don ka jingthew jaka na Meghalaya bad Assam ngi sa ïoh jingtip ba ladep ïapynbeit pud bad soi ïa ka MoU.“Kum ki Khasi-Pnar ngi kwah ban don bad ka Jylla Meghalaya hynrei ban shah khynñiat sha Assam ngi sngew nongwei namarba ka trei ka ktah, ki jaka ki puta jong ngi ka dang hap lang bad ka Ratacherra," ka la ong.
“Ka Niam ka rukom, ka ktien ka thylliej, ka riam ka beit ka dei kajuh bad ban im sha ri nongwei ngim kwah bad ngi kyrpad ïa ka Sorkar ba kan kdup ïa ngi sha Meghalaya khnang ba ngin ïoh im suk im saiñ," la ong kane ka Secretary jong ka shnong Baikan.
Shillong, Nailur, 29: Ka High Level Committee (HLC) ha ka sngi Palei ka la pyni ïa ka Blueprint sha ki nongïalam jong ka Harijan Panchayat Committee (HPC) hadien ba ka Sorkar Jylla ka la rai ban pynkynriah ïa ki 342 tylli ki longing kiba sah ha Sweeper’s Lane ha Them Iew Mawlong sha ki Quarter jong ka Shillong Municipal Board (SMB) kiba don ha Bishop’s Cotton Road.
Ha kane ka jingïalang, la don lang u Myntri ka tnat Pynroi Sor u Bah Sniawbhalang Dhar bad kiwei kiwei ki heh ophisar na ka tnat Pynroi Sor.
U Chairman jong ka High Level Committee (HLC) u Bah Prestone Tynsong uba long ruh u Symbud Myntri Rangbah ka Jylla ha ka jingïakren bad ki lad pathai khubor hadien ba la wai jingïalang bad ki nongïalam jong ka Harijan Panchayat Committee (HPC) u la ong, ‘kane ka dei ka sien kaba lai kaba ngi la shong jingïalang bad ka Harijan Panchayat Committee.
Ngi la pyntip ruh ïa ki ba ka Sorkar la rai ban pynkynriah lut ïa ki 342 tylli ki longiing sha ka Quarter jong ka Shillong Municipal Board (SMB) kaba don ha Bishop’s Cotton Road.
"“Ngi la pyni ruh ha ki ïa ki jingbatai, ïa ki jingdro bad ïa ka Design jong ki iing building ba ki 342 tylli ki longing kin sah ha kane jaka kaba dang hap hapoh ka European Ward katkum ka jingkwah ka jong ki," ong u Bah Prestone.
Katkum ka jingong jong u Bah Prestone, kane ka jaka ba ka Sorkar kan pynshna ïa ka iing ïa ki 342 tylli ki longing ka dei kaba heh 2.5 akar.
U la pyntip ruh ba ka High Level Committee kan sa aiti ruh ïa ka kopi jong ka Blueprint sha ka Harijan Panchayat Committee lashai ka sngi Thohdieng.
“Ki (Harijan Panchayat Committtee) pynpaw ruh ba tang shu ïoh ïa ka Blueprint kin sa shong paramaki ban ïasyllok bad hadien kata ngi la rai ban ïakynduh biang hadien ka lehniam Puja," u la ong.
Haba kylli, u Bah Prestone u la ong, hadien ba la pynkynriah lut ïa ki 342 tylli ki longïing na Them Iew Mawlong, ka Sorkar kan sa pynpra lut ïa baroh ki iing tap shiliang bad ïa baroh ki jingtei kiba don ha kane ka jaka bad kynthup ruh wat ïa ka Gurudwara.
U la ong ba katkum ka aiñ jong ka ri, ki iing briew bad ka jaka mane blei kam dei satia ban don ha iew ha hat namarba kane ka jaka ha Them Iew Mawlong ka dei ka jaka iew.
U Secretary jong ka HPC u Gurjit Singh ha ka jingïakren bad ki lad pathai khubor u la ong yn sa lah ban shim ïa ka rai tad ynda la ïoh pdiang ïa ka Blueprint ha ka kti bad ynda la ïasyllok bad kiwei de ki longing kiba sah ha Them Iew Mawlong.
U la ïathuh ruh ba ki phra tylli ki mat ba ka Committee ka la rah hakhmat ka Sorkar kham mynshwa ka la shah kyntait.
“Ka Sorkar ka kwah ban pynsah ha ka ing mala bad ïa kane ngin dang hap ban ïakren shwa bad kiwei de ki longing la ki mynjur neem ïa kane," u la bynrap.
Shillong, Nailur 29 : U Myntri Rangbah ka jylla u Conrad K Sangma u la ong ba ki paidbah kim dei ban dang don kano kano ka jingsngew artatien ha kaba ïadei bad ka Casino namar na ka liang ka sorkar ka la rai ba kan ym ïaid shuh shakhmat hadien ba ka mih ka jingsngew pyrshah na kiba bun ki liang.
Haba kren sha ki lad pathai khubor u Myntri rangbah u la ong “Kumba ng la kren ha ka ïing Dorbar ba ka sorkar kan ym ïaid shuh shakhmat bad lar ai ban khang noh ïa ka Casino kan long shisha ruh kumta.
Ki paidbah kim dei ban dang sngew ar tatien eiei namar kaei kaba kum u Myntri rangbah ka jylla u la kren ha ka Ïing Dorbar kam dei tang kaba kren biria" u la ong.
U la ïathuh ruh ki licence casino kiba ka sorkar ka la ai ka la kut noh mynta ka 29 tarik bad na kata ka daw ïa ka casino ngin ym ïaid shuh sha khmat khlem da ïoh ka jingmynjur na u paidbah.
“Ki don kiba pan licence hynrei kumba ngi la rai ban ym ïaid shuh sha khmat ïa ka jingplie casino ngim shym la ai licence shuh ïa kine kiba pan" u la bynrapHaba kren halor ka jingmih ki jingdawa ban pyndam noh ïa ka Meghalaya Regulation Gaming Act na ka liang u Myntri Rangah u la ong ba ka sorkar hi kan ym pyndam satia ïa kane ka aiñ namar ka jingthmu ka sorkar ban wanrah ïa kane ka aiñ ka long ban teh lakam ïa ki kam khalai la ki dei ka online ne offline.
“Dei lyngba ka jingdon kane ka aiñ yn lah ban teh lakam ïa ki jaka ïa khalai baroh" u la ongHaba jubab la ka sorkar kan pynkylla thymmai ne amend ïa kane ka aiñ u Myntri Rangbah u la ong ba ka sorkar kumba long mynta kan ym pynkylla satia hynrei lada don kiba kwah ban ai jingmut na ka liang ka sorkar ka long kaba la kloi ban pdiang ïa kata.
Ka Khasi Jaiñtia Church Leader’s Forum (KJCLF) ka la ïaroh ïa ka jingkloi jong u Myntri Rangbah ka Jylla ban sngap ïa ka jingpynsngew jong ki paidbah kynthup ïa ki kynhun bapher bad nongïalam Balang kumba la ïai pynpaw na ka por sha ka por ban pynsangeh noh ka jingshna ïa ka Casino.
Ka Forum ka la phah ruh da ka jingthoh ha ka sngi Palei sha u Myntri Rangbah ban pynsngew ïa ka jingdawa ban pynsangeh noh ïa ka ktem jingkhalai Casino bad ban pyndam noh ïa ka Meghalaya Regulation of Gaming Act, 2021.
“Pynban, ha ka jingbuddien ïa kiei kiei kiba la jia ha ka Dorbar Synrai jong ka Iingdorbar Thaw Aiñ kaba dang shu kut shen ha kine ki khyndiat sngi, ka Forum ka ïohi ba kam shym don kano kano ka jingkut jingmut kaba skhem jong kane ka Sorkar ba mynta ban pynsangeh ïa ka ktem khalai Casino bad ban pyndam noh ïa ka Meghalaya Regulation of Gaming Act 2021.
Ki jingshisha bad ki kam kiba paw sha ki paidbah ki long da kumwei pat," la kynthoh ka Forum lyngba u kyrwoh ba la phah da u Secretary u Rev.EH Kharkongor.
“Da ka jingsngewkhia kaba khraw halor kine kiei kiei ka KJCLF ka ïai bteng ban kyntu bad dawa ïa ka jingpynsangeh noh ïa ka ktem khalai Casino bad ban pyndam noh ïa ka Meghalaya Regulation of Gaming Act 2021," ong u kyrwoh.
Shillong, Nailur 30 : Ka lympung ïalehkai phutbol Inter Village Football Tournament ba la pynïaid da ka Youth Congress Mendipathar ka la sdang hynne ka sngi Thohdieng ha Thapa Agitchak ha kaba u Timjim K Momin uba dei u President ka Youth Congress bad u kyrtong jong ka party u la plie pyrda uba la bei tyngka ruh ïa katei ka lympung ïalehkai phutbol.
Ha kane ka sngi la donlang ruh ki nongkitkam jong ka Block Congress Committee jong ka Mendipathar Constituency, ki nongkitkam ka Meghalaya Pradesh Youth Congress ba kyntup u genral secretary ka ba dei peit ïa ka East bad North Garo Hills u Dr.Tuel Marak.
U Timjim Momin haba ai jingkren u la ai mynsiem ïa ki samla ba kin wan shakhmat ban ïashim bynta ban pynpaw ïa ki sap ïalehkai.
U la banjur ruh na bynta ki samla ha ka politik bad ruh ka jingbym ïoh kam ïoh jam kadei namar ba bunsien ki paidbah kim jied ïa ki nongmihkhmat kiba don shisha ka mynsiem bad ka thong ban kyntiew ïa ka constituency bad kumjuh ruh ïa ka jylla baroh kawei.
U la ong ruh ba ka donkam ban pynkylla ïa ki nongïalam da kaba peit ïa kiba la nang la stad bad kiba don ka lawei na bynta ka pateng ban wan.
Ha kane ka sngi plie pyrda la wan ban sakhi da ki hajar ngut ki paidbah kiba la wan na kylleng ki bynta jong katei ka thaiñ.
Jowai, Nailur 30 : Ka kynhun ïalehkai jong ka 7-Wasa bad ka Nangbah Mulang mynta ka sngi (saitjaiñ) 1 tarik u Risaw kin ïaknieh ban ïoh rung sha ka phainal ha ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA).
Ïa kane ka jingiakhun phainal yn pynialehkai ha madan Kiang Nangbah Stadium Dongmihsngi, Jowai ha por 2 baje nohphai sngi, ka kynhun kaba jop nangne kan ïa aireng pyrshah ia ka Ladthadlaboh kala bun jaka ïalade ha ka jingïakhun Final jong kane ka lympung mynta ka snem.
Mawkyrwat, Nailur 30 : Ka Mawlangwir Sports Club (MSC) kan sa pynlong ïa ka Mawlangwir Football Community Shield 2022, ha Madan Saitsnad ha kaba ka bai rung na ka bynta kane ka lympung ka long T.10,000 (shiphew hajar tyngka) kawei ka kynhun.
Kumta ka MSC ka khot sngewbha ïa kino kino ki kynhun kiba don jingmut ban wan ban ïa aireng ha kane ka lympung ba kin phone ïa kine ki number: 7005126682/7005677314 lane email sha mfcs202208@gmail.
com khnang ban ïoh ïa ki jingtip ba khambniah.
Jowai, Nailur 30 : Ka lympung ïalehkai Semi Final jong ki 40 snem shaneng ne ka ‘40 Above Veteran Knockout Football Tournament-2022′ bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Dongmihsngi, Jowai.
Ha ka jingïakhun kaba nyngkong ka Rympei Pip ka la lah ban pynliem ïa ka Western United da ka jingïashut Tie Breaker da 5-4 kol.
Haba phai ha ka por jingïakhun kine ki kynhun kila ïakhaid da mar 1-1 kol, ïa ka kol na ka Rympei Pip la thep da u Moonlight Byrsat ha ka minit ba 8, katba na ka Western United la thep da u Charlie Syiemlieh ha ka minit ba 36.
Haba phai pat sha ka jingïakhun kaba ar na ka liang ka Friends United kala jop da 1-0 kol ïa ka Mawryngkneng bad ïa katei ka shikol la thep da u R.Gurung ha ka minit ba 9.
Ieid shuwa ïaïade bad sa burom ïa jong kiwei’ ka dei ka kyntien ba shongsbai bad ba shon jingmut bha khamtam ïa u Khun Khasi Khara kum ka Jaidbynriew – kaba donkam ban da shong pyrkhat, ban puson bad ban pynwandur ïa ka kat kum ki jingdonkam ba hakhmat tam na ka bynta ka Jaidbynriew ba kan im kan sah ïa ha ka kyrteng ne ka nam hangne ha snieh pyrthei.
Ka Jaidbynriew Khasi ka sngew sarong ïa kaei?-Hato ka sarong ba ka im ha ka jaka ba don kyrhai ka spah marlang, ka ri ba ieid ki Blei, ka ri tip kur tip kha, ka ri ki tip sang tip ma bad kiwei kiwei hynrei kynmaw kine baroh kim neh sah ha sla pyrthei lada kum ka Jaidbynriew ka ïap, bad lada ka ïap kine ruh kin ïap lang.
Namar kata, dei ban puson ïa ka kyntien ‘Ieid shuwa ïaïade sa burom ïa kiwei’ bad ban leh eiei noh shuwa ba ka poi shaba dier ka por.
Baroh ki Jaidbynriew hangne ha snieh pyrthei ki dei kiba don ïa ki jong ki Khana Pateng, ki Puriskam bad kiwei kiwei ba kin im kin sah bad na kine.
kane ka long kumjuh ruh ïa ka Jaidbynriew Khasi kaba im hangne ha ki Ri-lum ba jyrngam bad ba dap da ki kshaid, ki lum ki wah ba ithlang bad kiwei kiwei.
Ka Jaidbynriew Khasi watla ka dei kaba dang don shi troh eh hangne ha sla pyrthei hynrei ka dei kaba don kyrhai ki stad ki jhad-ki nep jabieng kiba lah ban pynriewspah ïa ka Jaidbynriew da kaba leh ïa ka bynta kaba khraw eh bad kata ka long ban pynim junom ïa junom ïa ka Jaidbynriew.
Kane ka juk mynta ka dei ka juk jong ka jinglalehka jinglaleh ha baroh ki bynta jong ka Jingim.
Ki Jaidbynriew rit paid kum ki Khasi, ki don ha ha jinglaleh kaba jur bha bad kane ka jinglaleh ka long ka jinglaleh ban neh ban sah ha sla pyrthei namar ka jingjur palat ki jingtyllep ka umsaw jong ki Hehpaid kiba lah ban pynduh jait naduh dyngkhong ïa ka jinglong ba kyrpang.
Ka Jylla kala sakhi ïa kum kane ka jingïaleh jong ka Jaidbynriew Khasi ha kine ki snem bala leit bad kaba dang bteng haduh mynta bad kane baroh ka dei kaei lada kam dei kata ka jingsngew syier, sngewtieng ïoh shisha ka sngi ka Jaidbynriew Khasi kan shu jah rngai nangne na Pyrthei.
Ka jingïakhih ïaksar jong ka Jaidbynriew ban pynrung noh ïa ka Ktien Khasi ha ka 8th Schedule ka dei kaba donkam palat hynrei ka jingdonkam jong ka-kam palat pat ïa kawei ka jingdonkam namar kane ka dei ka jingdonkam ban pynriewspah ïa ka Ktien ka thylliej jong ka Jaidbynriew.
Kane ka jingdonkam ba kham kongsan tam eh ka dei kaba ngi kum ka Jaidbynriew ngi ïa leh klet bad phai lyndet beit haduh mynta haduh ba ki Khun ki Hajar jong ka Jaidbynriew kila shu im ha lyer ha suin khlem da tip shuh ïala ka jong ka thymmei ne ka tynrai.
Ka por kam shah shuh ba ka nam ba u ‘Khasi u Bam Kot’ kan dang ïai neh haduh kane ka pateng ba mynta bad ka por kala dawa ïa ka Jaidbynriew ba kan kyndit na ka jingïohthïoh lyngngai.
Kumba ïa kdew haneng, ka Jaidbynriew ka dei kaba don ïa ka Khana ka Pateng bad ki Puriskamka Jaidbynriew ka kren shaphang ki soskular ba lateh hakhmat ki Syiem Khasi bad ka Sorkar India kum ka Instrument of Accession (IOA), ka Annexed Agreement (AA), ka Stand Still Agreement bad kiwei kiwei hynrei katno ngut na ki ïak ngut ki Khun Khasi Khara ki tip ïa ki jingmut bad ki pasoh jong kine ki soskular.
Manla u snem, ka Jaidbynriew khamtam ki sengbhalang bad seng saiñ pyrthei ki ju rakhe kynmaw burom ïa ki Khla Wait jong ka Jaidbynriew kum ïa u Tirot Sing Syiem, Syiem ka Hima Nongkhlaw bad u Woh Klang Nongbah hynrei balei ba kine ki jingrkhei ki shu kut tang ha ka jingbuh syntiew bad kam don satia ka jingïashim bynta shitrhem kum ka jaidbynriew ban rakhe kyrpang ïa kane ka sngi.
Ka jubab ïa kine kiei kiei ka dei namar uba bun na ki Khun Khasi Khara um shu tip na suin ïa ki kam ba khraw jong kine ki Khla wait tang namar ba ka Sorkar Jylla ka ai shuti ba kin ïoh pynlutpor ha ki kam ba ki sngewtynnad eh.
Haba kren ïa kine kiei kiei, ka jingdonkam bala kren ka thew sha ka jingdonkam‘Ban pynim pat ïa ka Khana Pateng jong ka Jaidbynriew’ ban buh jingthoh ïa ki Khana Pateng bad ki jingjla ba wan jla ha ka Jaidbynriew ha kaba dei ruh ban pynrung ïa kine kiei kiei ha ki jingpule ïa ha ki skul ne College khnang ba ki Khun ki raiot ka Jaidbynriew kin tip ïala ka thymmei, kin shemphang ïala ka Jaidbynriew bad kin don ruh ka jingieid nyngkong eh ïa ïa ka jong.
Kan myntoi aiu ban pynriewspah tang ïa ka Ktien lada ïa ka Khana ka Pateng jong ka Jaidbynriew ngi klet noh.
Ka Por mynta ka dawa ïa ka jaidbynriew ïa ka dei kiba don ha ka Bor Synshar, ki Sengbhalang, ki stad ki jhad, ki riewshemphang ne u paidlang paidkar jong ka Jaidbynriew ba kin sdang ïakhih ïaksar noh halor kane ka bynta.
Ka Jaidbynriew ka don kyrhai ki stad ki jhad ki stad wadbnïoh, ai ba kine kin shim ïa ka bynta kaba khraw ha kaban buh ha ki jingthoh shaphang ki Khana Pateng jong ka Jaidbynriew bad sa pynbud da ka jingïakhih ïaksar ban pynrung noh ha ki jingpule khnang ba ki pateng ïa pateng ban wan, kin tip ïa ka thymmei bad ka lynti ïaid jong ka Jaidbynriew.
Shillong, Nailur 30 : Ka Mawlai SC ha ka sngi Thohdieng ka la ïoh ban bat ha kti ïa ka trophy nam lahduh jong ka OC Blue Shillong Premier Legague 2021-22 ha ryngkat ruh bad ka nam jop ba ka la pynliem ïa ka Langsning FC ha ka jingïalehkai kaba khadduh jong katei ka lympung ïalehkai phutbol ha hehduh hapoh ka jylla ha ka sngi Thohdieng ha madan Third Ground, Polo, Shillong.
Ka Mawlai SC ka la pynliem da 2-1 kol ïa ka Langsning FC ha katei ka jingïalehkai kaba 56 bad kaba khadduh jong ka OC Blue Shillong Premier League (SPL) 2021-22.
Ha kane ka sngi kut jong katei ka lympung u Bah Banteidor Lyngdoh uba dei ruh u Myntri jong ka tnad ki kam ïalehkai jong ka jylla u la sakhi lang kum u kongsan bad aiti ruh ïa ka trophy nam lahduh sha ka Mawlai SC kaba dei ka lahduh, kaba la ïoh rah nam lahduh lypa naduh ka 9 tarik Nailur 2022.
U Myntri ha kane ka sngi u la pynbna ruh ba ïa ka samoi ïalehkai OC Blue SPL 2021-22 kaba la sdang ha ka 15 tarik Jylliew la pynkut noh.
Ka Mawlai SC kaba long ka lahduh ka la khur ruh ïa ka cheque ba 3 lak tyngka da ki nongmihkhmat jong ka OC Blue kaba dei ka nongbei tyngka ïa katei ka lympung, u Pijush Dey bad Shri Lakshya Jit Borah.
Ha kane ka sngi la ïadonlang ruh u President jong ka Shillong Sports Association (SSA) u Bah Eugeneson Lyngdoh uba dei ruh u MLA, ki nongkitkam bad dkhot jong ka SSA, ki nongpynïaid jong ka tournament bad kiwei kiwei ki riew rangbah.
Ka Langsning FC kaba la mad nam rem ka la pynkut ha ka kyrdan kaba lai katba ka Rangdajied United FC ka wan ha ka kyrdan kaba ar bad ka ïoh khur ïa ka song pisa ba 1 lak tyngka.
Haba phai sha ka jingïalehkai, ka Mawlai ka la ñion naduh kaba sdang ha ka kylla step bad da katei ka rukom ïalehkai ha ka minit ba 32 ka la ïoh ban plie pyrda lyngba u Donlad Diengdoh uba la ïoh ban thep kol kaba la wan lyngba ka jingshut free-kick u kapten jong ka u Brolington Warlarpih.
Hashwa ban kut ka kylla step, u Fullmoon Mukhim (45’+1) u la thep ïa ka kol kaba ar na bynta ka Mawlai ha kaba ki paidbah nongkyrshan kiba la poi da ki spah nugt ki la shad kmen bad kynhoi risa watla hapdeng ka jingpynthut u slap ha ka jingïalehkai jong ka kylla step.
Haba wanphai sha ka kylla miet, ka Langsning ka la ïakhun tyngeh ban pynphai kol bad dei ha ka minit ba 74 u Kitboklang Pale u la ïoh ban thep ïa ka shi kol da kaba sangah da ka khlieh.
Hynrei watla ki la ïakhun tyngeh ban pynïakhaid pynban ki khlem lah ban thep kol ha kaba ka Mawlai SC ka la pynliem synon da 2-1 kol.
Ha katei ka lympung ïalehkai la ïoh ban thep 166 kol lyngba ki 75 ngut ki rangïalehkai.
Mawkyrwat, ‘Nailur, 30: Ka ophis jong u District Sports Officer (DSO), South West Khasi Hills District lyngba ka District Sports Promotion Society (DSPS), South West Khasi Hills District ka la ïoh ban pynkup burom ïa ki 60 ngut ki ‘rang bad ki ‘thei ïalehkai jong ka distrik kiba la ju mih khmat sha kiwei pat ki jaka bad kumjuh ruh kiba la wanrah nam wanrah burom lyngba ka jingpoi jong ki sha ka thong jong ka jingjop.
Ïa ka jingïalang ha kane ka sngi la pynlong hapoh ka Hall jong ka Maharam Government Higher Secondary School, Mawkyrwat ha kaba ka kong J.Kharpuri, MCS, Additional Deputy Commissioner, South West Khasi Hills District ka la long kum ka kongsan ha ryngkat ka jingïadonlang u bah S.Marweiñ, MCS, Extra Assistant Commissioner, South West Khasi Hills District ryngkat kiwei de ki ophisar jong ka distrik.
Ka kong J.Kharpuri, MCS, Additional Deputy Commissioner, South West Khasi Hills District haba kren ha ka jingïalang, ka la ong ba kane ka sngi ka dei ka sngi jong ka jingjop jong ki nongïalehkai la ka long ki shynrang ne kynthei namar lyngba ka jingtrei shitom jong ki ki la ïoh ban pdiang ïa ki jingaisngewbha.
Namarkata, ka la ai mynsiem ïa ki ‘rang bad ki ‘thei ïalehkai jong ka South West Khasi Hills District kiba la shah pynkupburom mynta ka sngi ba kin nangïai trei shitom nangne shakhmat khnang ba kin long kita ki khlur ki ban mih khmat ym tang ïa ka distrik, hynrei ïa ka jylla bad ka Ri India ruh.
Ka la long ruh ba ka kam ïalehkai ha kine ki sngi la sakhi ruh ba ka la long kawei na ki lad ban ai kam ai jam ïa ki briew namar lyngba ka jingtrei shitom bad jinglen lade jong ki da kaba ki pynlut ïa ka por bad bor ym tang ha kiei kiei ki bym myntoi hynrei ha kiba long ka jingmyntoi na ka bynta ka lawei.
Ka la ong ruh ba ka jingïalehkai ka long ruh kawei na ki bynta ban pyllait ïa ki briew ba kin ngop ha ki jingsniew kiba bun jait khamtam eh ban pyllait na u drok, ka kyiad bad kiwei de ki jingdih kiba pyntroiñ ïa ka met namar lada ki pynlut por bad pynleit jingmut ha ki kam ïalehkai kin nym don por ban leh ïa kiba sniew namar ka jingmut jingpyrkhat jong ki ka long kaba palei.
Ha kajuh ka por ka la ai jingïaroh ruh na ka bynta ki nongïalehkai ba watla kim da don ïa ki jaka kilanmet kiba biang ne kiba paka hynrei lyngba ka jingtrei shitom ki la wanrah pynban ïa ka nam ka burom ïa ka distrik baroh kawei.
Ka kong Kharpuri ka la pynkynmaw ba ka jingïalehkai kam dei eh tang ka bynta ban ïoh rah ïa ka nam ka burom lyngba ka jingjop hynrei ka dei ruh ka bynta ban wanrah pynïoh ha ki ïa ka jingkoit jingkhiah ha ka met ka phad jong ki briew.
Namarkata, ka la kyntu ba kum ki khynnah bad ki khun samla ki dei ban pyndonkam hok ïa ka sap ba ki don khnang ba kin lah ban ïoh kheit ïa u soh jong ka jingjop.
Kiba la shah pynkup burom ha kane ka sngi ki long kiba ïashimbynta ha ka Softball, Athletics, Archery, Swimming, Kick Boxing, Boxing, Karate bad Football kiba dei jong u snem 2019-‘20.
Nangta, kiba ïalehkai ha ka Athletics jong u snem 2021-‘22.
Ïa ka jingïalang la lam khmat da ka kong D.Lyngdoh bad ka kong V.Khyriem bud da ka jingkren pdiang sngewbha na u District Sports Officer (DSO), South West Khasi Hills District, u bah D.Synkon bad ka jingkren na u bah Y.G.Lyngdoh, Working President ka Mawkyrwat District Sports Association (MDSA).
Ïa kane ka sngi la pynshit pynshngaiñ ruh da ka jingrwai na u samla Pulljohnstar Wanniang bad na ka samla Great Mercy Langte.
Mawkyrwat, ‘Nailur, 30: Ka ophis jong u Officer Commanding, District Training Centre, Home Guards Mawkyrwat kan pynlong ïa ka ‘Home Guards Volunteer Training’ kaba 40 (sawphew) sngi na ka bynta ki samla shynrang bad kynthei jong ka South West Khasi Hills District.
Katei ka jingai jinghikai kan sdang ha ka 17 tarik u Risaw, 2022 ha Mawkyrwat naduh ka por 7:30 haduh 10:30 mynstep bad ka rta kan long naduh kiba 18 haduh 27 snem bad kiba la pass ïa ka klass 10 shaneng.
La bthah ruh ba ïa ki kyrteng dei ban pynpoi hapoh ka ophis jong u Officer Commanding, District Training Centre, Home Guards, Mawkyrwat kaba don hapoh DC’s Ophis Campus, Mawkyrwat ha ki sngi longtrei kata naduh nyngkong haduh thohdieng.
Nongstoiñ, Nailur 30: U Myntri Rangbah jong ka sorkar jylla u Conrad Kongkal Sangma hynne ka sngi u la ïoh ban plie ïa u maw nongrim jong ka surok na Nongstoiñ sha Maweit.
Ha kane ka sngi plie ïa utei u maw nongrim kaba la long hapoh ka madan jong ka St.Mary’s Secondary School Maweit Parish, la ïadon lang ruh u MLA jong ka thaiñ u Bah Gigur Myrthong, MLA jong ka Nongstoiñ Bah Macmillan Byrsat, u Deputy Commissioner jong ka WKH, u SP, u Superintending Engineer ka tnad PWD (Road) Western Circle, u Executive Engineer ka tnad PWD, ki nongtrei katei ka tnad, ki ophisar jong ki tnad treikam bapher bapher, ki Nongïalam shnong bad da ki hajar ngut ki paitbah kiba la wan ban sakhi ha katei ka sngi.
Ïa katei ka surok kaba jngai tang kumba 23 kilometer ka ban sdang na Nongstoiñ bad kan poi shuwa tang tang hapoh Wahlyngdoh, la bei tyngka lyngba ka Meghalaya Integrated Transport (MITP) jong ka World Bank, ka ban ïaid lyngba ki shnong kiba kynthup ïa ka shnong Nongpyndeng, Mawlait, Nongtraw, Wahlyngdoh, Nongsba, Mawdong bad Miangshang.
Ka jingpyntrei ïa katei ka surok ka kynthup ïa ka jingpynheh haduh Intermediate lane bad yn siang rben bha ha kaba ka mang tyngka na ka bynta ka jingpyntrei ïa katei ka surok ka la kot haduh Rs.98, 26, 14,300/- (Khyndaiphew phra klur arphew hynriew lak khatsaw hajar bad lai spah tyngka) ha kaba yn pyndep tang 36 bnai.
Ha ka jingkren jong u Myntri Rangbah u la ong ba ka thaiñ Maweit, ka dei ka thaiñ kaba la shah iehnoh beiñ la kham slem bad u la sngew kmen ba ka sorkar ha kane ka kynti ka la ïoh ban pynurlong ïa ka jingkwah kaba la slem bha jong u paitbah ka thaiñ Maweit.
U la pynkynmaw ïa ka jingwan jong u 6 snem mynshuwa hapoh Maweit na ka bynta ka jingïaseng ICYM ha kaba u la mad shisha ïa ka jingsniew jong ka surok.
“Ka long shisha ka histori hapoh ka thaiñ Maweit ha kaba hadien ki 57 tylli ki snem, la lah ban plie paitbah ïa u maw nongrim bad kaba la pynhun jrut ym tang ïa ki paitbah, hynrei ïa nga shimet namar ka dei ka surok kaba la angnud lah slem bad mynta ka la urlong", ong u Myntri Rangbah.
U la ong ruh ba ka surok kaba bha kan nang wanrah shuh shuh ïa kiwei pat ki kam pynroi hapoh katei ka thaiñ, lyngba ki surok kiba bha kan kyntiew ruh ïa ka ïoh ka kot jong ki paitbah katei ka thaiñ, namar lada ngi la ïoh ïa ka surok kaba bha kiwei pat ki kam pynroi kin nang bud ter shi ter.
U Myntri Rangbah u la ong ruh ba ka sorkar ha kine ki 4 snem tam ka la ïaleh ban pynïoh surok jan man ki shnong bad dei tang kane ka sorkar, kaba lah ban theh khambun ki kam pynroi lyngba ki surok bad ki lynti ki syngkien hapoh West Khasi Hills.
U la ong ruh ba ka sorkar ka la dep ban theh da ki hajar klur tang na ka bynta ki surok hapoh ka thaiñ West Khasi Hills, kaba kynthup naduh ka PMGSY bad National Highway ïa kaba la leh klet da ki sorkar ba mynshuwa, ha kaba khambun na ki surok la mang tyngka na ka skhim jong ka sorkar kmie lyngba ka CRF bad RIDF.U Myntri Rangbah u la ai ruh ka jingïaroh ïa u MLA jong ka thaiñ Mawshynrut u ba la trei shitom ban pynlong kam bad ban pynurlong ïa katei ka surok hapoh Maweit bad dei lyngba ka jingbuddien jong u ba katei ka surok ka la poi sha ka thong jong ka jingjop ka ban ai ka jingmyntoi nakabynta u paitbah jong katei ka thaiñ.
Ha kajuh ka por na ka liang jong u Myntri Rangbah u la kular ruh ha katei ka sngi, ban kyntiew kyrdan noh ïa ka Maweit PHC sha ka CHC kata ban kyntiew shaduh 50 jingthiah, ha kaba ïa kane u la kular ba un sa ïakren bad u Myntri ka tnad ka koit ka khiah, ban pynsted ïa ka jingmang tyngka, khnang ba kan ai jingmyntoi ïa ki paitbah jong katei ka thaiñ Maweit.
U Myntri Rangbah u la pynpaw ruh ba ka koit ka khiah ka dei ka mat kaba hakhmat eh ïa ka sorkar ba kan buh ka thong na ka bynta ban pynïoh ïa ki lad jingsumar kiba bit ba biang.
Kumjuh bad kat ka jingheh jong ka thaiñ Maweit ka la dei ban kyntiew kyrdan noh sha ka CHC, kumta u la kular hakhmat ki paitbah ba ïa katei ka jingkyntiew kyrdan ïa katei ka PHC sha ka CHC, yn sa leh noh shen namar kadei ka mat kaba donkam tam ïa ki paitbah katei ka thaiñ.
Jowai, Nailur 30: Ki bor pynïaid District ba kynthup ïa u Deputy Commissioner bah B.S.Sohliya, IAS, u Superintendent of Police u Bikram D.Marak, MPS ryngkat ki ophisar na ka tnad PWD bad Transport Department kila shong jingïalang hynnin ka sngi na ka bynta ban ïapyrkhat halor ka jingeh ba ki paidbah ki ïakynduh na ka jingdon bun palat ki Speed Breaker kiba dang shu dep buh shen ha nongbah Jowai.
Ha kane ka jingïalang ki bor pyniaid District kila buh sngi ha ka 6 tarik jong u bnai Risaw ban pynlong ïa ka jingleit jurip ha ka por ba ïaid bun ki kali motor ha ki bynta jong ka sor Jowai, khnang ban ioh peit bniah ïa ka jingsahkut kali kaba lah ban mih na ka jingdon jong kine ki speed breaker.
U Deputy Commissioner ula ïathuh ba dei tad hadien jong ka jingleit jurip ba yn sa lah ban shim rai la yn pyndam ïa kine ki speed breaker ne ban kham pynmadan ïa ki, khnang ba kan ym don kano kano ka jingktah ïa ka jingïaid beit jong ki kali motor.
Khliehriat Nailur 30: U Deputy Commissioner (Excise) East Jaiñtia Hills District, u pynbna ba ha 2 tarik, kaba dei ka Gandhi Jayanti, ha ka 4 tarik bad 5 tarik kiba dei ki sngi leh niam ki riew ngeit Hindu, ka Dussehra (Maha, Vijay Dashmi), kin dei ki sngi tyrkhong kyiad ha baroh kawei ka East Jaiñtia Hills District.
Katkum ka hukum, la ong ba baroh ki dukan die kyiad, ki dukan dih kyiad, ki jaka dih kyiad (bars), ki Canteen kin khang ha kitei ki sngi bad ki bor ba dei peit kin ïai long peitngor halor kine ki jingmana.
Jowai, Nailur 30: Shi bynta na ka jingrakhe ïa ka ‘Gandhi Jayanti’ na ka liang ki bor pynïaid District ka West Jaiñtia Hills ha ryngkat ka Dorbar Shnong Iawmusiang, ki nongshong ïew, ki Committee ïew, ka Municipal Board mynta ka ngi kila ïashim bynta lang ban pynkhuid ïa ki jaka ïew kiba kynthup ïa ka ïew CNI, ïew Seiñ Raij, ïew Shyiap Jowai bad ki bynta jong u Surok Iawmusiang.
Kumba juh long manla ka snem ïa kane ka jingpynkhuid (Cleaning Drive) la ju leh haka 2 tarik u Risaw hynewi kane ka sngi kala hap ha ka sngi U Blei, kumta la pynbeit ban pynlong mynta hi ka sngi Thohdieng 30 tarik.
Hashwa ka jingpynkhuid la don ka jingïalang ba lyngkot naduh ka por 8 baje mynstep na phyllaw ka ophis u Deputy Commissioner Office (Election) ïa kaba la plie da u Additional Deputy Commissioner u Prafulla Kumar Boro, MCS.Na ka liang ka ophis u Deputy Commissioner kala bthah ïa baroh ki ophis sorkar hapoh ka District ba kin mih ban ïashim bynta lang ha ka ban pynkhuid ïa ki phyllaw bad ki ophis treikam jong ki.
Khliehriat Nailur 30: Ka company dewbilat Amrit Cement Ltd ha ryngkat ka jingïatreilang bad ka CII Project Kaksha ka la pynlong ïa ki prokram ba kyrpang ha ki ar tylli ki skul ha East Jaiñtia Hills District, ka jingthmu jong kane ka project ka long ban kyntiew ia ka thoh ka pule ha ka thaiñ, ia ka prokram la pynlong ha ka 27 tari bad 28 tarik ha Rymbai Presbyterian Upper Primary School abd ha R.C.P.L School Mynkre.
Kiba la mihkhmat na katei ka CII Project Kaksha, ki kynthup u Director Education CII Confederation of Indian Industry, u Subhajit Poddar, ka Principal Education CII, ka Shalini Sharma, u CEO Spring, u Allan Rodrigues, la ïa don ryngkat lang ruh u Plant Head jong ka Amrit Cement, u Sawan Jasolia, u Administration Head, uba dei ruh u General Manager jong ka Amrit Cement, u Pawan Yadav , u Doloi jong ka elaka, ki Secretary Shnong bad ki riew rangbah jong kitei ki ar shnong.
La ong ba ka jingthmu ba wanrah ïa kane ka Kaksha project ka long ban kyntiew ïa ka thoh ka pule bad ha kajuh ka por ban wanrah ïa ka rukom hikai kaba thymmai kaba da ki rukom hikai bapher bapher ban pynsgewtynnad ïa ki khynnah pule, ha kane ka prokram la ïa shim bynta da ki 250 ngut ki khynnah bad khatwei ngut ki nonghikai kiba na Rymbai Presbyterian Upper Primary School.
Hadein ba la pyndep ïa ki prokram ka CII Project Kaksha ka la ai sngewbha abd nohsyniang haduh kumba shi spah tylli ki kot pule sha ki bor pyniaid skul na ka bynta ba kin buh ha ki School Library ba ki khynnah kin pule.
Ha ka prokram ba la pynlong ha Roman Catholic Lower Primary School ha Mynkre, ki la don 130 ngut ki khynnah bad hynñiew ngut ki nonghikai kiba la ïa shim bynta, ha kane ka skul ha Mynkre ruh ka CII Project raksha ka la noh syniang 100 tylli ki kot ban buh ha ki Library School.
Ha ka prokram, ki tei kiba wan na ka CII Project Kaksha, ki la lum lang ïa ki khynnah bad phiah ha ki kynhun bad ki khynhun jong ki khynnah rit ki la pyni ïala ki sap dro dur jong ki ha kaba katei ka Project Kaksha ka la pynbit pynbiang lypa ïa ki kot sada, ki let rong bad ki khynnah kin dro dur bad ong ba da kaba dro ïa ki dur kan iarap shibun eh ban kyntiew ïa ka pyrkhat pyrdaiñ jong ki khynnah.
Jowai nalur 30: Ki nongialam bad ki dkhot jong ka Jaintia Students Movement, mynta ka sngi ki la ia mih ban pynsngew sha u bah Lakmen Rymbui ha ryngkat bad ki lama, ki pla card ryngkat ka jingpyrta kum ka jingpynkynmaw ia ka jingdawa College Sorkar kaba dei ka jingdawa kaba khlem pat lah ban pynurlong haduh mynta, kane ka jingmih ki dkhot ka JSM ka dei hajan ka Kiang Nagbah College ha Jowai, namar ba ha kane ka sngi utei u myntri ka sorkar jylla u la wan ban pyndep ïa ki kam kiba ïadei bad katei ka college ha Jowai.
La ong ba ki dkhot jong ka Jaintia Students Movement tang shu ioh jingtip ia ka jingwan u Lakmen Rymbui, uba dei u myntri uba peit ïa ka tnat pule puthi jong ka sorkar jylla, ki la ialum lang bad tur shakhmat ban pyrta ïa ka jingdawa college sorkar ha East Jaiñtia Hills District.
Haba kren sha ki pathai khubor, u Education Secretary jong ka JSM central Body, u samla Heyboyme Myrpet, u la ong “Sngewsih ban ong ki hynñiew ngut ki nongmihkhmat kiba na ri lum Jaintia kim treh ban rah ïa kane ka mat jingdawa college sorkar hakhmat ka iïng dorbar thaw aiñ, ngi iohi pynban lyngba ki pathai khubor ba ka sorkar ka la wanrah pynban da ka jingkhalai casino, ngi na la liang ka seng ngi kwah ba kin wanrah ïa ka mat jingdawa college sorkar, namar wat ka jylla Assam kaba heh ruh kam pat wanrah ia ka casino hynrei hangne pat ka sorkar ka wanrah pynban da ka casino, kumta ha kane ka por ngi na ka liang ka seng ngi ban jur ba ka soarkar ka dei ban wanrah ia ka college sorkar hapoh East Jaiñtia Hills District, ka ban long ka jingiarap kiba duk ba shitom ba kin ioh ïa ka jingnang jingstad, lada ka sorkar kam sngap ïa kane ka jingdawa, nangne sha khmat ka seng kan sa nang pynjur shuh shuh ia ka jingiakhi ha ri lum Jaiñtia"Kum ban shu pynkynmaw, ka jingdawa jong ka Jaintia Students Movement Central Boday ban don noh ka college sorkar ha East Jaiñtia Hills District, ka dei ka jingdawa kaba naduh u snem 2015 bad ka seng ka la pyn her bun tylli ki jingthoh sha ka sorkar naduh u snem 2016 ter ter bad pynlong ruh bun ki prokram jingiakhi bad jingïalang bapher bapher ban pyn sngew sha ka sorkar ïa kane ka jingdawa jong ka seng kaba kat haduh mynta ym pat shym la lah ban pyn urlong.
U President rangbah ka Jaiñtia Students Movement u bah Leningstar Rymbai u ju pympaw ka jingsngew khia bad ong ba ‘Ka jylla Meghalaya ka dang shu dep ban rakhe ïa ka jingdap san phew snem ka jingioh jylla la ka jong, hynrei dang don shibun ki jaka, ki shnong ha ka jylla kiba dang sah dien bad shah iehnoh beiñ ha ka sorkar ha kiba bun ki liang, kumba ngi tip ba ka East Jaiñtia Hills District ka dei ka district kaba ju kyrshan radbah ïa ka sorkar ha ka jingioh khajna namar ka East Jaiñtia Hills ka dei kaba riewspah ha ka jingdon ki mar poh khyndew kum u dewiong, u mawshun, ka jingdon ki karkhana dewbilat bad kiwei kiwei ki jjingdon ka spah mariang, hynrei imat ka sorkar ka shu pynlong ïa kane ka district tang kum ka jaka ban lum spah ialade khlem phai khmat pat halor ka roi ka par jong ki paidbah bad kumno ban kyntiew ia ka thaiñ, kane ka long kaei kaei ba ngi kum ka seng ngi sngew khia haduh katta katta namar kane ka paw ba ka dei tang ka jingshah ibeiñ ha ka sorkar"U la pynpaw ruh ba ka long kaba donkam haduh katta katta ban don ka college sorkar ha East Jaiñtia Hills District khnang ba ki samla pule kiba na jan bad na jngai kin ioh ban bteng ïa ki jingpule jong ki khamtam kito kiba dang duna ha ka ioh ka kot ki bym donlad ban phah pule shabar, la ong ruh ba bun ki samla pule ki hap ban shu iehnoh noh tang shiteng por ïa ki jingpule tang na ka daw ba kim kot bor ban phah pule sha bar ‘ka sorkar ka ong ba ka kwah ban kyntiew ïa ka jingnang jingstad ha ka jylla katba tang kawei ka college sorkar ruh kam lah ban wanrah ha East Jaiñtia Hills District, hato ka lawei jong ki samla shano kan poi’ la pynpaw shuh shuh utei u nongialam ka JSM.U la ong ba ka long kaba i sangsot ban peit ïa ka district kaba dang lung bad kaba dang don shibun ki jingduna kynthup naduh ki jaka pule, ki jaka ai jingsumar, ki surok, ki lynti ki syngkien, kum ka district kaba ju iarap bad kyrshan ïa ka sorkar da ki khajna bapher bapher ka la dei ban pyrkhat lem ban wanrah ïa ka roi ka par ha ka district, hynrei sngewsih pat ban ong ba ka sorkar ka shu pyndonkam ïa kane ka district tang ban lum spah ialade khlem pyrkhat lem ïa ka bha ka miat jong ki paidbah, ïa ka roi ka par jong ka thaiñ.
U la iathuh ruh ba naduh ka por jong ka sorkar MUA-1, MUA-II bad kane ka sorkar MDA ka seng ka la dep ban buh shibun ki jingthoh bad ki memorandum jingdawa bad ka seng ka la ju wad ruh ia ki lad jingiarap na u myntri sorkar, uba dei ruh u MLA jong ka thaiñ, u bah Kyrmen Shylla , hynrei kane ka jingdawa ka dang sah ha suiñ khlem pat lah ban pyn urlong, ha ka jingshisha, kane ka sorkar MDA ka la kular ba kan sa pyn ioh ïa ka college sorkar hynrei mynta lah jan kut sa ka samoi ruh khlem pat iohi dak eiei ruh bad ka sorkar ka shu leh klet beit halor kane ka mat jingdawa jong ka seng.
Kumban shu pynkynmaw, ha ka jingialang ba kyrpang ba la pynlong da ka Jaintia Students Movement ha u snem 2018 ha shnong Wapungskur kaba la buh da ka phang pdeng ‘Hato phim kwah College sorkar ha East Jaiñtia Hills?" bad dei ha kane ka jingialang ba u nongialam ba rangbah jong ka seng u bah Leningstar Rymbai u la aiti ruh ïa ka memorandum sha u myntri sorkar, u bah Kyrmen Shylla ban pynsgew ïa ka jingdawa ka seng ban pynioh college sorkar hapoh East Jaiñtia Hills District bad haduh mynta ka seng ka dang ïai bud dien ia kane ka jingdawa.
Nongpoh, Nailur 30: Ka jingshah pynïap kawei ka samla na ka Shnong Iewmawlong ha u riew thrang snam bad uba dei ruh u bar jylla ka la ktah shisha ïa ka jingmut jingpyrkhat ki paidbah ka thain Nongpoh bad wat ha Ri Bhoi hi baroh kawei, namar kane ka jingjia ka la ktah shisha ïa ka imlang ka sahlang ha kaba tang na ka daw ka jingthrang snam utei u bar jylla ka samla ka duh ei noh ïa la ka jingim kaba ka la shah pynïap ha utei u runar uba don ka jingïadei bad katei ka samla.
Kum ban pynkynmaw, kane ka jingjia ka la jia ha ka 26 tarik u Nailur 2022, ha kaba kawei ka samla ba la tip kyrteng kum Nisha Nongbet na ka Shnong Iewmawlong, ka la duh noh ïa ka la jingim hadien ba ka la shah ot na ryndang bad shah dung da ka tari ha u samla jongka, u ba dei u bar jylla, u Birbahadur Thapa bad halor kane ka jingjia kum ka jingpynrem ïa utei u runar ki paidbah ryngkat ki seng bhalang ki la ïa snoh kti lang ban pynlong ïa ka jingïaid paidbah na ka bynta ban pynrem halor kane ka jingjia bad dawa ruh ïa ka hok jong katei ka samla kaba la shah pynïap.
Da ki hajar ngut ki paidbah kynthei bad shynrang ryngkat ki seng bhalang naduh ka RBYF, KSU, HNYF bad FKJGP na Nongpoh Circle ha ka lama ka Joint Action Committee (JAC) mynta ka sngi ki la pynlong ïa ka jingïaid paidbah ban pynrem halor kane ka jingjia pyrshah ïa katei ka samla da kaba rah ïa ki lama ïong, ki placard bad ki banner ryngkat ki jingthoh pynrem ïa utei u runar ba ki bor ka aiñ ka dei ban pynshitom jur ïa utei u runar wat lada dei ban sdien phasi ne set along shi jingim.
Kumba la sakhi lyngba jong kane ka sngi ba la pynlong ïa kane ka jingïaid paidbah, kiba bun ki paidbah ki la ai ka jingïatrei lang naduh ki samla, ki longkmie, ki longkpa bad ki riew rangbah ka thaiñ Nongpoh bad la sakhi ruh ba ka sor Nongpoh ka la kynjah jar ha kaba shi bynta ban ïa snoh kti lang ha kane ka jingaid paidba ban pynrem ïa utei u runar ki nongshong dukan ki la khang khyrdep ïa ki dukan bad ka iew ka hat kam don shuh shi bynta ba ki paidbah ki ïa snoh kti lang ban pynrem ïa utei u runar bad u riew thrang snam uba la nud ban pynïap ïa katei ka samla kaba la duh ïa la ka jingim ha ki kti runar utei u bar jylla.
Nongpoh, Nailur 30: Da ki hajar ngut ki paidbah nongshong shnong ka thaiñ Nongpoh ryngkat ki seng bhalang mynta ka sngi ki la pynlong da ka jingïaid paidbah ban rah ïa ki lama iong, ki placard bad ki banner na ka bynta ban pynrem jur halor ka jingshah pynïap ka samla na ka shnong Iewmawlong ha u runar uba dei na ka jaid bynriew Nepali.
Kane ka jingïaid paidbah ka dei kaba la pynlong da ka Joint Action Committee ki saw seng kata ka KSU, RBYF, HNYF bad FKJGP, Nongpoh Circle bad ha kane ka jingïaid paidbah pat la ïa snoh kti lang naduh ka Dorbar shnong Iewmawlong, ki samla, ki longkmie ki longkpa bad kiwei kiwei ki riew rangbah kiba la ai ka jingkyrshan na ka bynta ban pynrem jur ïa u runar uba la nud ban shim im im peit peit ïa ka jingim ka samla kaba la jia ha ka 26 tarik u Nailur 2022 ha ka Shnong Pahamsyiem.
La ai mynsiem ruh ïa ki nongïalam kitei ki saw seng ban pynlong ïa kane ka jingïaid paidbah da ka jindon ryngkat lang ki nongïalam ba hakhmat jong ki ba kynthup ïa u Samla Ferdynald Kharkamni, President ka KSU, North Khasi Hills District Unit, u Bah Marcus Marten, President ka HNYF, Northern Region, u Bah P.P Kylla, Finance secretary ka RBYF Sengkmie, bad kynthup ruh ki riew rangah kum u Bah C.B Syiem, ki Principal bad ki khynah skul na Alpha English Higher Secondary School bad na Ri Bhoi College.
Lyngba jong kane ka sngi, nalor ka jingïaid paidbah ban rah ïa ki lama iong bad ki jingthoh ban pynrem ïa u runar ba shim ïa ka jingim ka samla, la pynlong ruh da ka jingthang Mombati kum ka jingsngewlem ïa katei ka samla kaba la duh noh ïa la ka jingim klem dei por ryngkat ki jingduwai na ka bynta ka mynsiem jong kane ka samla.
La ai jingkren ruh ha kane ka sngi da ki nongïalam kitei ki seng, ki Longkmie bad ki riew rangbah kiba la pynrem jur ïa utei u runar bad dawa ruh ba dei ban pynshitom bad wat lada dei ban sdien phasi lane set phatok shi jingim kum ka bainong halor kitei ki kam runar kiba u la shim ïa ka jingim katei ka samla.
Shuh shuh, ki la kren ruh ba ki paidbah ki dei ban sngewthuh ban shemphang nangne shakhmat ba kum ki paradoh ki parasnam ba kin long kita kaba peitngor bad ban don ka jingïatylli hapdeng ki para jaid bynriew, namar kum kine ki kam shah thombor bad shah shim jingim ki paradoh ki parasnam ka long ka kam kaba ym lah ban pdiang bad kaba ktah mationg ïa ri bad ka jaid bynriew.
Shillong, Nailur 30: Ka [24]7.
ai kaba dei ka international Bussiness Process Outsourcing company ba nyngkong eh ban buh ïa ka shnat treikam jong ka ha nongbah Shillong ha ka sngi Thohdieng ka la pyntip ba na ka liang ka jong ka ka la sdang ïa ka jingwan iuhkjat dang kumba shisnem eiei ha Shillong hynrei ka la lah ban ai kam ïa palat 200 ngut ki samla kiba dei na ka jylla jong ngi.
Haba kren sha ki lad pathai khubor u Animesh Jain, Chief Delivery Officer – India & Americas [24]7.
ai u la ong ba kumba long mynta kane ka kompeni ka la ai kam kumba 270 ngut eiei ki samla kiba ïoh kam ha ka jaka treikam ba shipor kaba don ha Laitumkhrah, Shillong.
U la ïathuh ruh ba na ka liang ka [24]7.
ai kan sa pynïar ïa ka jingaikam jong ka hadien ba la ïoh ban plie ïa ka jaka treikam kaba pura ha Shillong tech park kaban ai kam ïa shuibun ngut ki samla ha kane ka kompeni.
“Ngi angbnud ruh ba ha kane ka shisnem ban wan ngin lah ban pynmih kumba 2000 tylli ki kam thymmai" u la bynrap.
U la ong ruh ba na ka liang ka kompeni ka lap ba kiba byllai bah ki samla ka jylla ki dei kiba don ki sap ki talen kiba pher bapher kiba lah ruh ban ai jingshakri ïa ka ji ngdonkam ki client na kylleng ki bynta jong ka pyrthei.
U la bynrap ruh, “Ki para ba ïa trei ha [24]7.
ai ki ïai kiew bad ka kompani bad ki ïoh ban tei la ki kam ki jam kiba skhem ha kaba ki ïoh ruh ban trei shabar india.
Ka thong jong ngi ka long ban ai ka jinghikai jingpyni ban nang ban trei ha bad ki buit stad thymmai ba mynta kum ki Artificial Intelligence ban pynbiang ïa ki customer jong ki Kompani ka global Fortune 500".
Kumban shu kdew hangne ka [24]7.
ai ka dei ka kompeni kaba don ka tynrai jong ka na Carlifornia bad kaba la wan iuh kjat ha Shillong ha u snem 2021 bad kane ruh kaba nyngkong tam napdeng ki international Bussiness Process Outsourcing company ban wan plie ïa ka shnat treikam jong ki ha Shillong.
Shillong, Nailur, 30: Ka Peoples Democtic Front (PDF) Youth Wing ha ka sngi Thohdieng ka la kynthoh tyngeh ïa ka jingkren jong u heh nongïalam jong ka Rashtriya Swayamsevak Sangh (RSS) u Dr.Mohan Bhagawat ba baroh ki nongshong shnong kiba shong basah hapoh ka ri India ki dei ki Hindu ha ka jingwan iuhkjat jong u dang shen ha kane ka jylla Meghalaya.
“Ngi hangne kum ka jaidbynriew ngi don la ka jong ka lariti bad ka rukom im, ngi don la ka jong ka synshar trai ri trai muluk, ngi don ka synshar ka khadar, ka rukom ïaid rukom ieng, ka kheiñ khur kheiñ jait, ka hiar pateng bad ka ïoh pateng bad haduh ka kam ïakit ïabah ïa ka imlang ka sahlang," ong u Working President ka PDF Youth Wing u Bah Egenstar Kurkalang ha ka jingïakren bad ki lad pathai khubor.
“Ngi don la ka jong ka riti ka dustur bad ym don ba wan hikai ïa ngi kum ka jaidbynriew la phi ong u dohlieh ne u dohiong shaphang kata ka tip kur ka tip kha, ka tip briew tip blei, ka trei ka ktah bad ban kamai ïa ka hok.
Kane kam dei kaba ngi shim pateng nangno nangno hynrei ka dei kaba wan hi na ka jingpyrsad mynsiem jong u Blei Nongbuh Nongthaw ïa ka jaidbynrew jong ngi," u la ong.
“Sa kawei pat ban shai kdar, ki khun ki ksiew jong u Hynñiewtrep ngi dang long nong India pura lehse dang ha u Nohprah, 1948 ba ki Khlieh Nongynshar jong ngi lyngba ka Federation of Khasi States (FKS) kiba ïasoi ïa ka Insturmnet of Accession (IoA) bad ki kyndon ki jingkular na ka Sorkar India hapoh ka jingïalam jong u Jawaharlal Nehru kum u Myntri Rangbahduh ban ai ïa ka jingïada ïa ngi, ban ym tuklar halor ka khyndew ka shyiap, ki khlaw ki btap bad ïa ki marpoh khyndew, halor ka synshar ka khadar, ka riti ka dustur bad ka imlang ka sahlang," u la ong.
“Wat u Chairman jong ka Drafting Commitee ka Riti Synshar jong ngi u Dr.BR Ambedkar u da ai ka jingkynthoh halor kane," u la ong haba kdew katkum ka jingkynthoh jong u Dr.Ambedkar.
“Ban wan kam trai ïa kane ka snap ba paka jong ngi ngim ym lah ban pdiang.
Kum ka jaidbynriew ngi don la ka jong ka saiñpyrkhat.
Kum ka seng saiñpyrthei kaba ieng na ka bynta ka hok ban ïada ïa ka jinglong kyrpang jong ka jaidbynriew ngin ym shah bad ngin ym ailad ïano ïano ban ïalam bakla ïa ka jinglong kyrpang jong ka jaidbynriew," u la bynrap.
“Ka jingïatreilang ka lah ban long badno badno hynrei kam mut ban die tad ïa ka jinglong kyrpang lajong da ka jingwan kam trai jong ki jaidbynriew heh paid ban ïalam bakla ïa ka jaidbynreiw jong ngi," la kynthoh une u Working President ka PDF Youth Wing.
“Ngi kyntu ïa ki samla pule kiba la nang la stad ba kin trei shitom ban wad bniah khnang ban rah shajrong ïa ka nam ka burom jong ka jaidbynriew da kaba lum bad ban pynshai ïa ka lariti bad ïa ka snap jong ngi kum ka jaidbynriew khnang ba lashai lashisngi yn ym don ba lah ban ïalam bakla ïa ka jaidbynriew," u la ong.
“Ha,oid, ki jingpyrkhang ban shim kabu da kiwei pat ki jaidbynreiw ki don.
Lada ngi phai ha ri India ki Schedule Caste bad ki Schedule Tribe ki dei ki jaibdynriew kiba shah ñiewbeiñ sha dewbah India.
Hangne ha rilum jong ngi, ïa ngi ki riewlum ka don ka jingpyrshang jong ki khrawjait na kiwei kiwei ki bynta ka ri India ban bsut lyngba ka khaii ka pateng bad ka Benami system bad ban knieh bad ïalam bakla ïa ka hok long trrai jong ngi ka jaidbynriew.
Hynrei PDF kaba ieng na ka bynta ka jaibdynriew ngin ym ailad ïa kiba thmu ban iuhroit," la ong shuh shuh u Bah Kurkalang.
Shillong, Nailur 30: Ki BSF jong ka 04 Battalion ha ka sngi Palei ki la ïoh ban kurup haduh kumba 775 bitor ki dawai jyrhoh Phensedyl kiba shong dor kumba 1.6 lak eiei na khappud jong ka India-Bangladesh na West Jaintia Hills kiba thmu ban shalan tuh sha bangladesh.
Kine ki dawa jyrhoh Phensedyl ki dei ki jait dawai kaba la pyndonkam ban dih ha ka jaka jong ka kyiad namar ka jingbym shah die kyiad shuh ha katei ka ri.
Naduh ba sdang jong une u snem ki shipai BSF kat haduh mynta ki la ïoh ban kurup kumba 5.000 bito eiei kine ki dawai jyrhoh na ki khapud jong ka India-Bangladesh.
Na ka liang ki BSF ki la pynjur ruh ka jingpahara jong ki ban teh lakam ïa ka jingkhaïi ïa kine ki jaid dawai ban ban kem ruh ïa kiba don kti ha kane ka kam.
Shillong, Nailur 30 : Ka kurim jongu Vice President ka BJP u Bernard Marak uba dei ruh u MDC ka Tura ka la pan jamin ïa la u jong u tnga na ka ïing bishar High Court jongka jylla ban pyllait noh kloi ïa u na phatok.
ïa kane ka jingpan jamin la ai da ka tnga jongu Bernard ka L.K Gracy.
Ka ïing bishar ka la shong bishar halor kane tangba kat haduh ba thoh ïa ka khubor kam pat pynmih kano kano ruh ka rai.
Lah ban pynkynmaw ïa u Bernard la kem daki pulit a Hapur District ha Uttar Pradesh ha ka 26 tarik Naitung hadien ba u la phet rieh na Tura namar ka jinglap ki pulit ba u pynïaid ïa ki kam awria ha ka ïing basa jongu ka Rimpu Bagan.
Na katei ka ïing basa ki pulit ki la ïoh ruh ban pyllait im san ngut kik hynnah rit bad kem ruh 73 ngut ki briew kynthei bad shynrang.
La ïoh kem ïa u hadien ba ki pulit ki la ai ka jingpyntip sha baroh ki tnad pulit jong ki jylla bad Union Territory bad kumta la ïoh ban kem ïa u na UP katba ki pulit ki dang pynlong ka jingtalasi kali ha surok bah jong katei ka jylla.
Ka iingbishar ka la ai da ka warrant of arrest ba khlem ïoh jamin pyrshah ïa u Marak uba dei ruh u Chairman ba rim ka ANVC (B).
Hadien kane la register case ïa u ha ka kyndon Immoral Trafficking (Prevention) Act 1956 ha Tura Police Station.
Ki pulit ki la kynnoh ba u Bernard u la pynlong ïa katei ka ïing basa jongu kum ka ktem ki kam awria ( Brothel).
Katba u Rimpu pat ul a kyntait ïa katei ka jingkynnoh bad kynnoh kylla ba kane ka jingkhynra ïa ka iing jongu ka dei ka jingleh kput jongka sorkar hadien ba ki la ïoh jingtip ba ka BJP ka la nang khlaiñ ha Tura.
Ha u snem 2014, ka India ka la sdang ïa ka jing ïaid lynti kaba thymmai, haba la sdang ïa ki kam bad ki sienjam ban wanrah ïa ka ri kaba long Open-Defecation Free (ODF) lane kaba lait na ka jingleit shabar pathar.
Ki don kiba ong ba kane ka dei ka kam ban pynkylla jingmut jingpyrkhat kaba heh tam ha ka pyrthei ha kaba ka Swachh Bharat Mission (SBM) ka la ïalam ïa baroh ki shnong ha ka ri India ba kin kot sha u maw mer ba heh bad shuwa ka 2 tarik u Risaw 2019, kum ka jingai burom ïa u Mahatma Gandhi ha ka lyngkhuh sngi kha ba 150 jong u, man ka gram panchayat ka la pynbna ba ka la long ODF ha kaba baroh ki don lad ban pyndonkam ïa ki paiñkhana.
ïa ka jingktah la ïohi ha kaba ïadei bad ka koit ka khiah, ka ïoh ka kot bad ki jingkylla ha ka imlang sahlang, bad ruh ha ka jing ïaryntih hapdeng ki shynrang bad kynthei kiba la ialam sha ka jingkyntiew ïa ka rukom im, ki lad kamai ja kpoh ïa ki longkmie bad ka jingleit kham bun ki khynnah kynthei sha ki skul.
Ki jingbishar jong ki kynhun shimet ki la pyni ba ka jingkhlad ki khynnah na ka jingpang suh ot ka kham duna ha ki jaka ba long ODF, bad ba ki khynnah ki ïoh ïa ka bam kaba kham tei met ha ki jaka ODF ha kaba ïanujor bad ki jaka bym pat ioh ia kane ka jingithuh.
Mynta u snem, ngi rakhe ia ka jingdap 8 snem ka SBM; kumta, ka mih ka jingkylli – kaei pat ka don hakhmat kane ka kam ha ka jingkhuid jingsuba ha ki jaka nongkyndong ka India? uMyntri Rangbah Duh u la kren shai naduh u snem 2019 ba ngim lah ban shong thait haba ngi ïoh ïa ka jingjop.
Kum ka ri, ngi dei ban pyrshang beit ban long kiba tbit tam bad ki nong ïalam ha baroh ki kam kiba ïadei bad ka roi ka par jong ki briew.
Kumta, khlem da sangeh ha ka jingjop haba la kot sha ka thong ODF, ka Sorkar India ka la sdang ban ïaid ha ka lynti ODF Plus lane ka jingkyrshan ia ka jinglong ODF, da kaba pynthikna ba ym don mano mano ba shah ieh dien; bad ka jingtei ia ka jinglong jingman ha kaba ka jingpynkhuid ia ki jaboh jabain kam ktah ia ka mariang.
Da kaba shim ia ki sienjam ba kham heh ha kane ka jingiaid lynti, mynta ngi dang trei ban kot sha ka ‘sampoorna swachhta’.
Kaei ka ODF Plus? Ka dei shaphang ka jingkyrshan ia ka jinglong ODF ki shnong bad ka jingpynkhuid ia ki jaboh jabain kiba mih.
Ki don lai tylli ki bynta kiba kongsan kiba long ka Solid and Liquid Waste Management (SLWM), ka jingpyntbit ia kito kiba don kti ha ka kam bad ka jingai jingtip ban wanrah ïa ka jingkylla ha ka rukom pyrkhat.
Ka jingkot sha ka ‘ODF plus’ ka dei ka thong kaba kongsan jong ka SBM(G) phase II, ba la sdang ha u snem 2020.
Ngi la jam shakhmat ha kane ka kam ha kine ki 2.5 snem ba la dep namar palat 1.14 lak tylli ki shnong ki la ai jingtip ba ki la kot sha ki thong ODF Plus bapher bapher bad kumba 3 lak tylli ki shnong ki la sdang ia ki kam SLWM kaba long ka jingsdang jong ka jingiaid lynti jong ki sha ka jinglong ODF Plus.
Ha ryngkat ka jingtei ia ki painkhana bad ka jingpyndonkam ia ki, ka SBM(G) phase II ka ïarap ïa ki Jylla bad ki UT ban tei ia ki jingdon jingem na ka bynta ka SLWM kum ki jaka shna sboh ha shnong, ki bio-gas plant ha ki shnong, ki jaka lum plastic bad jaka jied ïa ki niut ki nier, ki jaka pynlang ia ki um jaboh ban pynkhuid bad pyndonkam hadien, ki jaka pynkhuid ïa ki jakhlia na ki paiñkhana kiba kynthup ruh ïa ki kali kit ia ki jaboh jabain.
Haduh mynta, 77,141 tylli ki shnong bad 90 tylli ki block ki la shna 71 tylli ki Plastic Waste Management Unit.
Ka campaign ba kyrpang – Sujlam, ka dei kaba la pyntreikam ban pynkhuid ia ka um jaboh bad ban shna bad pyniaid ia palat 22 lak tylli ki soak pit lane ki jaka pynkhuid um jaboh (ha ki shnong bad ha ki iing) ha kylleng ki jaka nongkyndong jong ka ri India.
Kaba sngewsih ha ka kam pynkhuid ïa ki jakhlia ba mih na ki paiñkhana ka dei ka jingtrei da ki briew ha ki nala bad ki septic tank.
Ha kaba ïadei bad kane, ka SBM-G ka la phaikhmat sha ki jingsaindur thymmai ba donkam bad haduh mynta la sdang 368 ki kam pynkhuid ïa kine ki jait jaboh ha 137 tylli ki distrik.
Shuh shuh, ngi la pyniar ia ka jinglah ban iatrei lang bad ki start-up ban kyntiew ia ka jingsaindur thymmai ha ka jingpyndonkam ia ki kor ha kane ka kam bd kiwei kiwei ki bynta ka SLWM ha ki jaka nongkyndong.
La pynlong ia ka Start-up Grand Challenge ban ioh ia ki teknoloji na ki briew kiba lah ban pynbeit ia ki jingeh kiba iadei bad ka SLWM ha ki jaka nongkyndong.
Kawei ka jingeh kaba ïadei bad ka jingpynkhuid ia ki jaboh kiba iadei bad ki jingri ka dei kaba dang pynbeit lyngba ka sienjam ‘Jingjaboh sha ka jingriewspah’ – GOBARdhan (Galvanizing Organic Bio-Agro Resources).
Kane ka skhim ka thmu ban pyndonkam ia ki jaboh kiba iadei bad ki jingri bad ki jaboh kiba lah ban pynkylla sboh ha ki shnong na ka bynta ka bio-gas/CBG ha ryngkat ka jingpynmih ia ka bio-slurry/bio-fertilizer, ban wanrah ia ki lad kamai ja kpoh ha ki jaka nongkyndong bad ruh ban pynduna ia ka jingshaniah ha ka jingwanrah ia ki jingdonkam nabar ri!Kine ki jingdon jingem (kiba ïadei bad ka SLWM) kiba dang wanrah bad pyntreikam ban pynkylla ODF plus ia ki shnong, ki wanrah ia ka jingkhuid jingsuba bad ki ai jingkamai bad pynkupbor ia ki briew kiba iadei bad kine ki kam khamtam ki longkmie (shimet bad ki Self Help Group), pynduna ia ka jingpynjaboh ia ka mariang lyngba ka jingpyndonkam ia ki jaboh na ki jaka rep, kyntiew ia ka jingbha ka khyndew bad ka pynthymmai ia ka um bad ka pynbha ruh ia ka suinbneng.
Ka pisa kaba don hapoh ka MGNREGS, ka pisa hapoh ka 15th Finance Commission kaba iadei bad ka um bad ka jingkhuid (T.1,40,000 klur ha ki 5 snem) bad ka pisa SBM(G) la pyndonkam lang ha ki jaka nongkyndong na ka bynta ka jingbha.
Ban kyntiew ïa ka jingkylla jingmut jingpyrkhat bad ka jingiashim bynta ka imlang sahlang ban pynstet ia ki kam wanrah jingkhuid ha ki jaka nongkyndong, naduh u snem 2014 ngi la rakhe 15 sngi naduh ka 15 tarik u Nailur haduh ka 2 tarik u Risaw man u snem kum ka Swachhta Hi Sewa (SHS) – ka jingpynkhuid ha kylleng ka ri.
Mynta u snem, ka jingpeit bniah ka dei ha ka jingpynkhlain ia ka jingkhuid bad ka jingpynkhuid ia ki jaboh ba la rim ha ki shnong.
Ka jingiashim bynta ka long kaba khlain bha ha kaba palat 9 klur ngut ki briew ki la iashim bynta ha ki kam bapher bapher jong ka SHS.Ban pynshisha ia ki jingpyrshang bad ruh ban khring ia ki jylla ba kin iashim bynta lang, dang pyntreikam man u snem ia ka Swachh Survekshan Grameen (SSG).
Ka jingtohkit da ka kynhun shimet ka dang iaid ban peit bad buh kyrdan ia ki Jylla bad ki distrik ka India halor ki bynta ka ODF plus lane ka jingpeit ia ka jingkhuid ha ki jaka paidbah, ka jingsngew na ki paidbah ba ioh na ki mobile app, ki jingai jingmut na kito kiba don ha ki shnong bad ka jingiaid shaphrang ki kam ha kaba iadei bad ka jingkhuid.
Ka SSG 2022 ka dei ka bynta kaba lai bad ia ka kaiphod jong ka yn pyllait ha ryngkat ka jingpynkup burom ia ki nongjop, ha ka Swachh Bharat Diwas (SBD) ban long ha ka 2 tarik u Risaw 2022.
Ka jingthmu ban kot sha ka ODF Plus India ka long ka thong kaba heh bad ka jingpynthikna ia ka jingkhuid bad ka um kaba khuid kan long ka kam kaba bteng beit.
Hynrei, lada shim ïa kane kum ka jingbahkhlieh jong ka ri baroh kawei, ka India ka lah ban pynurlong ia ka thong Sampoorna Swachhta.
To ngin aibor biang ia ka ‘jan-andolan’ ba ngin pynurlong mynta bad kyrshan ia ka jinglong ODF-Plus!.
Shillong, Nailur, 30: Ka All India Trinamool Congress (AITC) ha ka sngi Thohdieng ka la dawa ba dei ban ai tohkit biang ha ka Indian Institute of Technology (IIT) Rourkee halor ka jingkhyllem ka tnum pyllun jong ka Ingdorbar Thawaiñ ba thymmai ka Jylla ha Mawdiangdiang.
Ka AITC kaba shong ha ka Liang Pyrshah ka la kdew ruh ba donkam ban tih bniah halor ka jingkynnoh ïasylla hapdeng ka Sorkar Meghalaya Democratic Alliance (MDA) bad ki ar tylli ki Contractors ba kynthup ïa ka UPRNNL bad ka Badri Rai & Co.
Katkum ka jingsngew jong ka AITC, ka rai jong ka Sorkar ban bynshet ïa ka jingtohkit ha ka IIT-Guwahati ha ka jaka jong ka of IIT Rourkee ban tohkit ïa ka jingkhyllem jong ka tnum pyllun ka paw shai ba ka dei ka jingïada ïa ki Contractor – UPRNNL bad ka Badri Rai & Co ban buhrieh jar jar ïa ki jingshisha khlem da pynshitom ïa kine ki ar tylli ki Kontraktor ba ïohkam.
Ha ka kyrwoh na u National Spoke Person jong ka AITC u Saket Gokhale u la ong ba katba nagngmih ki sngi ki kam bamsap bad ki kam be-aiñ jong ka sorkar MDA ki la nangpaw pyrthei ha kaba ïadei bad ka jingtei ïa ka Ïing Dorbar ba thymmai wat la na ka liang jong ka ka la pyrshang dohïap dohim ban tap eit miaw ïa ki.
“Namarkata, ban sei pyrthei ïa ki kam be-aiñ bad ki kam bamsap jong kane ka sorkar, ngi dawa ba ka IIT-Rourkee ne kino kino ki kynhun tohkit laitluid kiba ym don jingïadei ne kino kino ki jingïatreilang bad ka UPRNNL ne ka Badri Rai & Co.
) kin pynlong biang ïa ka jingtohkit biang halor ka jingkhyllem ka tnum pyllun jong ka Assembly" u ;la ong bad dawa ruh ba ka sorkar kan pynshitom bad blacklist marmar ïa ka contract na bynta ban tei ïa ka Ïing Dorbar ba thymmai bad ba dei ruh ban khot da ka tender ba thymmai.
U la ong shuh ba “ka jingtohkit laitluid ban peit pyrman da ka iing kashari dei ban sdang noh ban lap ïa ka jingïasylla hapdeng ka sorkar MDA bad kine ki kontraktor namar wat la na ka liang jong ki ki la pynkheiñ ïa baroh ki kyndon hynrei na ka liang ka sorkar MDA ka pyrshang ban ïada ïa ki"U Gokhale u la ong ruh ba kine ki jinglap ba dang shu ïoh kin kynton ban pynskhem ïa ka jingkynnoh ka jong u ba ka don ka jingïasylla hapdemng ka sorkar MDA bad ki katto katne kontrak kiba ïadei jingmut bad ka sorkar kiba ïoh ruh ban pyntrei ïa kiba bun bah ki jingtei heh dor jong ka sorkar.
U la ong ruh ba kane ka jingïasylla hapdeng ka sorkar bad ki kontraktor ka pynlong ïa ka jylla ban duh nong da ki bun bun klur tyngka.
Shuh shuh u la ong ba ha ka jaka ban ai dak ïong (blacklisted) ïa ki kontraktor kiba pyntrei ïa kane ka tnum pyllun ba la khyllem (bad namar ka jingaikam pateng sha ka Kompeni Badri Rai & Co.
kaba la shah kyntait), ka Sorkar Meghalaya ka la rai ban ailad ïa kine ki Kontraktor tang ban shu shna biang ïa kane ka tnum pyllun khlem kano kano ka jingsiew na ka Sorkar.
Ha u Nailar, ka IIT-Guwahati ka la aiti ïa ka kaiphod tohkit sha ka Sorkar Meghalaya.
Ha kane ka kaiphod ka IIT-Guwahati ka la kdew ba ka jingkhyllem jong kane ka tnum pyllun ka dei na ka daw ka jingbym ïatreilang hapdeng ki Designers bad ki Contractor.
Shillong, Nailur 30 : Ka seng Akhil Bhartiya Vidyarthi Parishad (ABVP), Shillong unit, ka la pynlong ïa ka jing Pynkup burom ïa ki khynnah jong ka SSLC bad ka HSLC ha ka naam ka kyrteng jong ‘U TIROT SING" Best Student Award ha ka 29 tarik jong u bnai Nailur 2022 ha SoSo Tham Auditorium Shillong.
Ha Kane ka prokram la wan pynsakhi da u myntri pule puthi jong ka Sorkar Nagaland u Shri.Temjen Imna Along Longkumer ba long kum u kongsan.
Don ruh bad u Deputy Syiem Jong ka Hima Nongkhlaw u Dr.Kestonbel Manik Syiemlieh ba long kum u symbud kongsan.
La ïadon lang ruh u Zonal Organizng Secretary Jong ka Seng ABVP North East u Shri.Nirav Ghelani bad ruh u State President jong ka Seng ABVP Meghalaya u Dr.Sashankutlang Khongthohrem bad ter ter.
Ha kane ka prokram la kren da I kongsan ha ka phang ban aibor ai mynsiem ïa ki kynnah pule jong ngi bad ruh u la plie ïa ka wei ka ABVP news ki activities ba ka ABVP Meghalaya ka sdang ban leh haduh kine ki sngi , u la plie ïa ka ha ka ABVP voice jongka ABVP page.
La kren ruh da u symbud kongsan ïa ka jingim jong u Tirot Sing.
Nangta u Zonal Organizng Secretary jong ka Seng ABVP North East u la kren shaphang ki kam jong ka ABVP.Shillong, Nailur 30 : U President jongka All India Trinamool Congress (AITC) u bah Charles Pyrngrope mynta ka sngi haba kren ha ka prorkam “ Ka Lyer jongka jingkylla ne ka Wind of Change" jongki samla pule ka TMC u la ong ba kum ki nongmihkhmat paidbah kiba shakri ïa ki paidbah donkam ban don ka jingkitkhlieh khnang ba ka hok kan neh bad ïeng rarong.
U la kyntu ruh ïaki samla pule ba kin don ka jingkitkhlieh ban tei ïa ka imlang ka sahlang.
U la ai nuksa ruh ïa ka Bhutan ba ka dei ka ri kaba pynmih tdem duna eh bad kane ka long namar ba ki kwah ban pynneh pynsah ïa ka mariang na ka bynta ka pateng ban dang wan.
Ha kane ka sngi Ba Ar jongkane ka prokram Wind of Change la pynlong da ki jingïakob rwai bad ïakob pyni riam pyni beit.
Ki samla pule ki la pynpaw ïa ki sap rwai jongki da ki jingrwai pop, hip-hop, country bad rwai Hindi ruh.
Ha ka jingïakob pyni riam pat ki samla pule ki la pyni ïa ki jingriam ryngkat ka khubor ban wanrah ïaka jingkylla.
Ha kane ka prokram la wan ban ïashim bynta da ki samla pule na St Edmund, Lady Keane, St Anthony’s, Shillong College bad kiwei kiwei ki college.
Lashai ka sngi ki samla pule kin ïoh ban ïashim bynta ban kylli jingkylli bad ïakren markhmat bad u nongïalam ka liang pyrshah u Dr Mukul Sangma bad u Chief Whip ka Liang Pyrshah u bah George B Lyngdoh.
Shillong, Nailur, 30: U MLA jong ka North Shillong Constituency u Bah Adelbert Nongrum ha ka sngi Palei u la ïalam ïa ki heh Pulit Traffic ka East Khasi Hills District na ka bynta ban sorjamin ïa ka jingdheng kali ha ka thaiñ Motphran kaba long ka kad khaii kaba heh bad kaba ju thnem da ki nongleit nongwan bad ki nongdie nongthied manla ka sngi.
Ha kane ka jingsorjamin ïa ka jylli pyllun kaba dei ruh ka lad ban rung sha shnong Mission kaba dei ka pdeng jaka ba ju pynïeng bad pynhiar ïa ki nongshong kali ha Motphran la sakhi lang da u Additional Superintendent of Police (Traffic) Bah Ian Onel Swer bad u 2nd Incharge Traffic ka Lumdiengjri Police Station u Arjun Chetri.
Watla kum u MLA kam da dei satia ban mih sha surok ban pynbeit ïa ka jingïaid kali namarba ka dei ka kamram jong ki Pulit, hynrei da ka jingsngewkhia ïa ka jingud jingnam jong kiba bun um banse ban ïakren pynbeit na ka bynta ka bha ka miat jong baroh lang.
U la ong ba ka por kaba jur bha ka dheng kali ha kane ka jaka ka ju long naduh ka por 8:00 baje mynstep haduh 11:00 baje mynstep bad 5:00baje janmied haduh 7:00 baje janmiet.
“Ka daw ka long ba ki briew ruh ki ju ap kali na kane ka jaka bad kumjuh ruh kiba kamai ñiah kali ruh ki ïeng laiñ ap ha kane ka jaka kat haduh ba ka la ktah shibun.
Kumta ngi la rai, ba kum ka jingpyrshang, ha kane ka jaka naduh mynta ka sngi ka tnat Traffic kan pynmih hukum ba naduh 8:00 baje mynstep haduh 11:00 baje mynstep bad 5:00 baje janmied haduh 7:00 baje janmiet yn ym shah ban ïeng ap nongshong kali ne pynhap nongshong kali bad ha mar syndah ka jaka ïeng jong ki Auto Mawlai bad yn shah ïa ki Taxi tang ban pynhiar ïa ki nongshong kali bad yn ym shah ïeng kali ap briew bad yn sa aidak ruh da u line ïa ka jaka pynhiar ïa ki nongshong kali," ong u MLA.U la kyrpad ruh ïa ki paidbah bad ki nongñiah kali kamai ba kim dei ban shna jingeh hi dalade ïalade hynrei ban ïatreilang ban ap kali na ki jaka badei bad kiba ñiah kali ruh kin ïeng na ka jaka badei ban pyrkhat lang ïa kiwei ym tang na ka bynta ka bha shimet.
“Na kane ka surok ki briew kiba wan na kylleng ki shnong wat naduh ki thaiñ Mawïong, Mawlai, khamtam kiba hap hapoh ka Constituency ki ïaid ban leit sha District Council, sha Khyndailad bad kiwei ki jaka kumta donkam bha ïa ka jingïatreilang jong baroh khnang ba kan ym jur palat ka dheng kali ha ka bynta jong ka Motphran," u la ong.
U la ong ruh ba ki Pulit Traffic kin pyntreikam shwa shi por ïa kane ka rukom pynïaid kali ba thymmai da kaba buh por ïa mynta shipor bad lada kam don ka jingïatreilang jong baroh yn shim ka rai ban ym shah pynïeng ne kyntiew nongshong kali shyrta ha katei ka jaka bad lada lap ba don pat kiba dang saitlah ki pulit kidei ban shaiñ ne daiñ kuna katkum ki kyndon aiñ.
“Wat lada dei u MLA ne uno uno u heh Sorkar shisien ba la pynkheiñ ïa ki kyndon aiñ pynïaid kali ne u long ka daw ka jingdheng kali dei ban shaiñ kuna," ong u Bah Adelbert.
U la pynpaw ruh ba ka jingjur ka dheng kali ka dei na jylli ba ju ïeng kali kamai ban leit sha shnong Mission bad kumta khnang ba kan don ka jingïoh ïaid laitluid yn ailad shwa ha ki ar tylli ki por kaba mut naduh 8:00 haduh 11:00 baje mynstep namar ki por long skul, 5:00 baje janmiet haduh 7:00 baje janmiet ka tnat Traffic kam dei ban shah pynhiar ne kyntiew ia ki nongshong kali namar ka jaka ka dei ban long laitluid pura khnang ba kan ym don ka jingdheng kali.
Jowai, Nailur 30: Ki nongshong shnong ka Muktapur bad ki nongrep kiba don ha khappud bad ka ri Bangladesh ha ka sngi Thohdieng ki la pynlong ïa ka jingïamir jingmut ryngkat bad ki ophisar jong ki bor synshar ka West Jaiñtia Hills District kaba la long ha ka shnong Muktapur.
Kane ka jingïalang ka long kyrpang halor ka jingpan No Objection Certificate (NoC) ka ophis u Deputy Commissioner na ka Elaka Satpator Dolloiship ban sdang ïa ka ker sainar shiah (Border Fencing) na Muktapur-Jaliakhola kaba kynthup ïa u Border Pillar No 1283/7s haduh u Border Pillar No 1301/4s da kaba eh ïa ki jaka kiba don kumba 150 Yard na ka jaka ba thmu ker Sainar Shiah.
La ïathuh da ki nongïalam ka CCIB naduh ba la ïoh ïa ka jinglaitluid jong ka ri India, ka jylla Meghalaya haduh mynta kam pat ïoh ïa u pud u sam uba pura, hynrei u pud u sam u dang long tang uba tang shipor ne Temporary Boundary bad kaba dang don ruh haka jingïateh hapdeng kine ki ar tylli ki Ri kaba la tip kum ka Indo-Bangladesh Boarder Agreement 1975.
Na ka liang ki bor Sorkar ruh ki la pyrshang ban pynsngewthuh ïa kane ka kam ban ker sainar shiah kaba ladep pynbeit da ka Sorkar Kmie lyngba ka Parliament kata naduh ka Muktapur haduh Jaliakhola.
Ha ka jingïathir ki nongrep kiba don ïa ki jaka rep sha ki bynta khappud kila dawa la kumno kumno dei ban ker sainar shiah beit na Zero Line khnang ba ki jaka rep jong ki kim ym long kiba sepei ynda la dep ka jingker sianar shiah.
U Dolloi jong ka Elaka Satpator u Ma Lakashiang ula pynshai ba ka jingïalang ha kane ka sngi ka la long kaba ïaid beit ïaid ryntih ha kaba kiba bun na ki nongrep ki la pynsngew ïa ki jingsngew jong ki halor kane ka jingpan NoC jong ki bor synshar District.
Hadien ka jingïalang u la pyntip ba ka jingïalang ka la rai ba ïa kane ka jingker sainar shiah yn ym pat lah ban ai NoC katba ym pat lah ban pynbeit ïa u pud u sam katkum ka jingdawa jong ki paidbah nongrep ka Elaka ha ki thaiñ Khappud.
U la pynsngew ba lada wan kane ka jingker sainar shiah la thikna ba kan ktah shibun eh ïa ki paidbah kiba leit rep shapoh kitei ki jaka ba jngai 150 yard na ka jingker sainar kin shem shitom ruh ha ka leit ka wan namar ka jingdon ki Entry bad Exit Gate bad kin hap ban mih ban rung katkum ka por ba la buh.
U Dolloi ula ïathuh ruh na ka por sha ka por kum ki nongrep kin hap beit ban ap ïa u kwai ha ka por ba la ih bha, khnang ban lait na ka jingshah tuh, da kaba u pynsngew ka jingdon kine ki Gate kan wanrah jingeh ïa ki nongrep bad ki lah ruh ban shah pyndik beit manla ka por.
Ïa ka jingïalang ha kane ka sngi la pynïaid da u Adviser ka Synjuk ki Waheh Shnong War Jaiñtia u u Ma Kolmen Pohshna ryngkat ka jingdonlang jong u Deputy Commissioner ka West Jaiñtia Hills District u Bah B.S.Sohliya, u Addl.Deputy Commissioner u Bah Mark Andrew Challam, u Dolloi ka Elaka Satpator u Ma Daman Lakashiang, ki nongrep ka thaiñ, ki nongïalam ka Co-Ordination Committee on International Border (CCIB) bad ki sengbhalang.
Shillong, Nailur 30: Ki nonghikai skul kontrak kiba don hapoh ka shatri jong ka Meghalaya Government Lower Primary School Contractual Teachers’ Association (MGLPSCTA) ha ka sngi thohdieng ki la ïathuh ba na ka liang jong ki kin sa tur beit Secretariat ryngkat bad ki khun ki kti jong ki lada ka sorkar ka dang ïai leh mynthi ïa ka jingkyrpad ban thungkam biang ïa ki nonghikai kiba la shah weng kam naduh u bnai Kyllalyngkot, 2021.
Haba kren sha ki lad pathai khubor u President ka seng u Babu Birbor Riangtem u la ong ba na ka liang ki nonghikai ki la ai por ïa ka sorkar shitaiew ba kan pynurlong ïa kaei kaba ki la dawa la slem bah ïa ka sorkar bad kaba ki la pynlong ruh da ka iingïakhih kaba la kot sha ka 23 sngi da kaba shong ïakhih ha khmat u Mot jong u Kiang Nangbah.
U la ong ba na ka liang ki nonghikai ki la pynlong ïa ka jingïalang ha ka 22 tarik Nailur ha Khasi National Dorbar Hall ka la rai ban aiti da ka jingthoh ha u Myntri Rangbah ka Jylla u Conrad kongkal Sangma bad sha u Lat ka Jylla ba kin sngew kin sngap ïa kane ka jingkyrpad hynrei lada ka Sorkar kam leh eiei kine ki nonghikai kim banse ban pyni da ka bor ïa ka Sorkar.
“Lada ngim ïoh jubab eiei ngim banse ban pynkheiñ aiñ watla ngim kwah ruh namar ngim lah shah shuh ban shu kohnguh beit namar na ka liang jong ki kim mon satia ban sngap ïa ngi, kampher ki pynjari 144 CrPC hynrei ngin ïaid shakhmat kumba nga la ong sha khmat" u la bynrap.
Shillong, Nailur 30 : Ka ïing bishar High Court jongka jylla ka la bthah ïa u Secretary ba dei peit ïa ka tnad kam pohïing ban ai jubab kiei ki lad ki lynti kiba la shim na ka bynta kito kiba donkti ha ka kam bamsap thied kali bad pyndonkam kali , la ka don ne em ka jingpyrshang ban kurup ïa ki jingdon jingem jongki ban ïoh biang ïa ka pisa.
ïa kane ka jubab dei ban pynpoi sha ka ïing bishar shwa ka 17 tarik Risaw, ong ka hukum na ka ïing bishar ba la shong bishar da u Chief Justice Sanjib Banerjee bad Justice W.Diengdoh hadien ba la shong bishar ïa ka mukotduma PIL ba la ujor da ki nong shong shnong jongkane ka nongbah kynthup ïa u Riewad Vicharwant Warjri halor ka jingthied ïa ki kali da ka tnad pulit.
Kine ki nongujor ki la pynpaw ba ki don bunjait ki kali ba la thied da ka tnad pulit naduh u snem 2019 khlem da ïoh jingmynjur ïa ka jingmang pisa na ki bor ba dei peit.
La thied 29 tylli ki kali bad la pyndonkam ruh tang da u Assistant Inspector General (Administration) jong ka jylla Meghalaya.
La pynpaw wat la ki mih ki jingpyrshah hadien ba la sei madan ïa kane ka kam bamsap bad la thung ruh ïaka jingtohkit hynrei ka don lehse ka jingpyrshang ban buhrieh ïa kane ka kam bamsap bad kaba sniew tam ka long ba ym pat shym la don kano kano ka jingpyrshang ban leh ei ei ïa uba donkti bad khamtam kumno ban ïoh biang ïa katei ka pisa ba la pyndonkam bakla.
Ka sorkar ka la ïathuh ba ka jingtohkit ka dang ïaid shakhmat halor kane ka kam.
La pynpaw ruh ba yn lah ban pynngat kyndon ïa u ne kiba donkti hynrei dei tad hadien ba la lap ksai bad ki sabut kiba biang halor kane ka kam ba lah ban pynngat kyndon ia u.
Na kata ka daw kam long ban leh kyrkieh ei ei ia mynta.
Haba ka ïing bishar ka la kylli hato la shim khia ei ei ban pynthikna ba kito kiba donkti kim dei ban shah pynkynriah kam shawei ne ban shah ban pynkynriah ïaki jingdon jingem jongki, la jubab ba dei tad hadien ba la ïoh ïa ki sabut kiba biang halor kane ka kam lah ban shim ki lad ki lynti kumno ban ïoh kurup biang ïa ka pisa kaba la pyndonkam bakla.
Ka ïing bishar ka la pynpaw, kaba sngewdiaw ka long ba ka kam bamsap ne scam kam kut tang ha ka scam hynrei kaba shyrkhei tam ka dei ka scam jongka jingtohkit namar ka ju jia ba da ki synduk synduk ki kot la pyndonkam ban buhrieh ïaki jinghisha bad teng khat eh ba shah pynngat kyndon kiba donkti ne kumno ban ïoh kurup biang ïa ka pisa ba la pyndonkam bakla.
Kumta ka ïing bishar ka kyrmen ba ha kane ka jingjia kan ym ïaid da kata ka juh ka lynti.
Shillong, Nailur 30: Ki paidbah ka jylla mynta ka sngi kila dap da ka jinglyngngoh kaba khraw ban ïohi ïa ki spah tylli ki lama NPP ha ka jingplie ïa u mawnongrim ban pynbha ïa ka surok na Nongstoiñ sha Maweit.
ïa kane ka prokram la pynlong da ka tnad PWD ha Maweit, ha kaba u Myntri Rangbah u la long u Kongsan bad la ïadon lang ki MLA ka NPP, u Bah Mac Millan Byrsat, MLA Nongstoiñ, u Bah Gigur Myrthong MLA ka Mawshynrut bad kiwei kiwei.
Kito kiba la ïohi ïa kabe ka jingïalang ha ka Facebook Page jong ka Seng NPP ki la kyndit thret ban ïohi ïa ki paidbah kiba la rah ïa ki lama jong ka Seng NPP.“Lada kadei ka prokram jong ka Seng NPP, ngim ong eiei.
Hynrei kadei ka prokram jon ka sorkar MDA.Kumno mih ka lama NPP.Hato ka jinglut ban pynbna ïa kane ka surok kadei na ka pla jong ka Seng NPP", la ong u General Secretary ka HYC, u Bah Roy Kupar Synrem.
Kiwei kiwei pat ki rangbah ki la ong ba ym ju kham jia koit ba ha ki prokram jong ka sorkar ki paidbah kin ram da ka lama jong kawei ka Political Party.
La ïathuh ba ki don ki ophisar sorkar kiba don lang ha katei ka jingïalang kiba la pynpaw ka jingsngew bynñiaw ïa ka jingrah lama jong ka Political Party, da kaba ong ba ki leit ha katei ka prokram ym kum ki briew ka NPP, hynrei ki leit kum kii nongtrei sorkar ïa kaba kim dei ban pynpaw ba ki don liang sha kano kano ka Party.
Wat ki kyndon jong ka sorkar ruh kim shah ïa ki ban leh kumta.
Ym shym la tip mano ba kynshoit ïa ki paidbah ban rah lama NPP.Hynrei don kiba suba ba kin dei hi ki briew ne ki nongïalam ka NPP kiba la bthah ïa ki paidbah ban rah ïa ka lama jong ka Seng.
Ka proverb ka ong “ bad ka jingman bha jong kiba bieit runar kan pynjot noh ïa ki “ (pro 1:32); kine ki dei ki sngi ha kaba ym lah ban len ba baroh ki ïabeh sha kata ka kyrdan jong ka jingkamai spah ban beh sha ka jingpahuh pahai ban ïoh ïa ki jingdonkam kiba ha baroh ki liang.
Namar kata la ju ïoh sngew ba kiba bun ki ong ka por mynta te ka la her stet palat ym sngewthuh shuh la sngew kumba ki kynta ki la don tang kumba 12 kynta na kaba ju long 24 kynta ha ka shi sngi.
Ka jingïabeh jong kiba bun sha ka spah bad ka jingnang jingstad kam long kaba bakla, hynrei ka jingthmu ba sha lyndet ka lah ban long kaba dei bad bun ruh kaba bakla.
Kiba bun ki kwah ba ki khun jong ki kin nang kin stad bad ki long Doktor, Enjiniar bad kiwei pat ki jingpule, kaba nyngkong eh kaba la don ha ka jingmut jingpyrkhat jong ki ka long ban ïoh kamai spah ñiar eh kiba buh jingmut na ka bynta ban wanrah ia ka jingshakri sha ki para bynriew.
Ka spah ka pynmatlah ïa u bynriew bad ki heh spah kim salia ban pynïap ne pynjot syndon thiaw ïa ka mariang tang na ka bynta ban pynriewspah ïalade.
Kane ka jingïabeh spah shano kien kan ïalam? Ka jingwan hap jong ka Khlam COVID 19 ka la buh ïa baroh ha u dak jingkylli uba heh bha, namar ba mynta ki briew kin ha ban buh nyngkong ïa la ka jingim ha ka jingshngaiñ.
Naduh ba la sdang kane ka khlam kumba ka sorkar ka la khangdam ïa baroh ki shnong ki thaw, ki iew ki hat, ki ophis trei kam haduh ki skul bad jaka pule ruh kumjuh, ym lah ban len ba kata hi ka la pynpeit mat ïa kiba bun.
Khamtam lei ka jingjur jong ka jingïap ki briew ha ri China, Italy, USA bad kiwei pat ki ri ka pyrthei ka la buh ïa baroh ha ka jingshong syier kaba khraw.
Hynrei wat la katta ruh ngin ym lah ban tip lut ia ki jingshisha baroh namar ba wat ha kum kine ki khep ruh ki don ki briew kiba shim kabu shisha ban kamai spah ha kiba bun ki liang.
Kawei na ki mar kaba rem dor tam ym lah ban len ka dei ka khyndew ne ka jaka kaba da ki phew lak bad da ki klur haba ia nujor bad kiwei pat ki mar rem naduh ki kali, ki riam ki beit, ki TV, ki computer, ki duli pynkhriat jingbam, ki mar ban shna bad tei iing bad kumta ter ter.
Ka jingpahuh palat ka pisa ka pynlong ia ki heh spah ban khlieh dor ne monopoly halor kitei ki mar rem dor bad kane ka la buh bad pynkiew dor lut ia ka khyndew ka shyiap ha kaba wat ki nongtrei sorkar bad ki riew madan ki iakynduh mawsiang bad ki shem jingeh ban ioh ban thied wat ia la i nongrim iba rit ruh.
Ka Iew die khyndew ne realestate business ka la long kawei na ki kam kaba heh kamai tam shuwa jong ka jingshah khang dewiong.
Ym lah shisha ban mutdur ba ki jaka ki puta kin kiew dor sha ki bun phew lak bad ki klur, hynrei kata kam dei ka jingeh jong ki paidbah tang kawei kaba lah ban ong ba ha kine ki sngi katba ioh ym dap shuh, kumba don kiba ong ai ka ka jaka da bam ruh da kdang ia ka pisa te katba nangioh nangbang.
Kumta ka jingiabeh palat sha ka jingkamai spah ka wanrah jingeh ia kiba bun kiba duk ba toi.
Kawei na ki lad kamai spah kaba kham tohmet eh ka dei ka jingpynlong mar ia ki mynsiem briew.
Ha kaba iadei bad ka koit ka khiah ym ju khamdon koit ba nud ban kyrngah ne ban pan dor.
Kumba la kdew haneng ba la don ki briew kiba la nang la stad ym na ka bynta ban shakri para briew hynrei ban kamai na ka bynta ka jingmyntoi ia lade shimet.
Kine ki jia ha kiba bun ki jingjia ha kaba iadei bad ka jingsumar ia ka koit ka khiah, i mat ha ba la nang la stad than bad haba ka long doktor ne nongpyniaid hospital teng teng laklet noh ba ki ruh ki dei ki briew bad la pyniasynriem ia lade bad ki mashin.
Haba leit sha ki doktor tang ba suh kpoh ruh khlem da peit thuh bha ia ka jingpang hadien ba la eksamin la phah ban leh ia ka test, scanning bad kiwei pat wat la shem ba ym don jingpang ei ei kaba ktah jur, hynrei ka dei tang ka buit kumno ban kamai pisa.
Shisha ka pisa ka pynkhlieh biej ia kiba bun ha kine ki sngi ym don shuh ka jinghun ban ioh tang khyndiat ne tang katba dei biang, hynrei baroh baroh la shu kwah beit ban ioh tam bad ban ioh bun.
Naduh ka bam ka dih baduh ki mar ki mata ki la kiew dor khlem pud ha kine ki sngi kiba mynta.
Ym ju don mano mano ban shim khia ban peit ne teh lakam ia kane ka jingkiew dor, uwei na ki riew rangbah u la ong ba ka shong ha ka jingstad jong ngi shismet shimet kumno ban iaid.
Shillong, Risaw 01 : Ka kynhun ki thei ïalehkai kriket ka Meghalaya ki la sdang ka jingïaid lynti jong ka da ka nam jop ha ka BCCI Women’s U-19 T20 Trophy da kaba pynliem da hynñiew wicket pyrshah ïa ka Goa ha ka jingïalehkai ha ka sngi Saitjaiñ ha Hyderabad.
Katei ka nam jop ka la wan ruh lyngba ki jingkamai ron lang da 78 ron hapdeng ka Ankita Sharma bad Monica Lyngdoh Phawa.
Haba beh ïa ka thong kaba 86 ron ha ka sngi sdang jong katei ka tournament, ka jingkamai ron jong ka Meghalaya ka long suki bha ha kaba ka la duh noh ar tylli ki wicket ha ka jingkamai kaba tang lai ron, hynrei ka Phawa kaba la lah ban kamai 25 ron bad ka Sharma ka kamai 46 ron khlem shah pynhap wicket ki la lah ban pynïoh mynsiem ïa la ka jong ka kynhun.
Ka jingïakamai ron hapdeng kitei ki arngut ka long kaba biang bha ha kaba ka Sharma ka khlem pynlehnoh ei ïa ka shi ron ha ka shi over bad ka la khyrwit san tylli ki saw ron (four) katba ka Phawa, kaba la tied sdang, ka la kamai bun ron.
Ka Meghalaya ka jan kynjoh sha ka thong hadien ba ka Phawa ka la hap wicket noh hynrei ka Meghalaya ka la pyndep bad kynjoh ïa katei ka ron tang ha ki 18.2 over.
Shwa ba ka Meghalaya kan beh ïa ka ron, ka Goa kaba la jop ïa ka jingkynting pisa ka la kam ban tied nyngkong bad kamai 85/2 ha baroh ki 20 over.
Ka Suriti Kumari Ray ka la khur ar wicket bad ai kamai 17 ron ha ki saw over ba ka la ïoh ban kawang bol.
Baroh kitei ki ar wicket ba ka Kumari ka la ïoh kadei lyngba ka jingïoh kem (catch out) da ka Sara Daffica Kharbani bad ka Sistilin Ryntathiang.
Ka Meghalaya kan mih madan biang mynta ka sngi U Blei ban ïakhun pyrshah ïa ka Vidarbha, kaba la jop da kaba pynliem ïa ka Sikkin da khyndai wicket ha ka jingïalehkai kaba nyngkong ha kane kajuh ka sngi (sngi Saitjaiñ).
Nongstoiñ, Risaw 1: Ki paidbah kiba shong ba sah ha ki bynta khappud bad ka jylla Assam, ki la mad shisha ïa ka jingeh ba khraw ha ka kit ka bah, ka pang ka shitom bad ha ka ïaid ka ieng namar ka jingbym don ki surok kali ba bha ban leit sha ki shnong ki thaw jong ki.
Ïa kane la pynpaw da ki nongsynshar shnong ka thaiñ Mawïamsyiem kiba hap hapoh ka Hima Nongmynsaw, kata ba kynthup ïa ki shnong ba don ha ka thaiñ Mawïamsyiem bad kiwei.
Ki la ïathuh ba bun ki mar rep kiba ki la pynmih na ki ryngkha ki risa ki la shu pyut ei noh, namar ba kim lah shuh ban kit da ka met bad pynpoi ïa ki sha ki iew ki hat bad kane ka la wanrah ïa ka jingduh nong ba khraw ïa ki nongrep.
U bah Patstar Nongshlong, sordar ka shnong Mawïamsyiem u la pynpaw ïa ka jingsngew bynñiaw, namar ba ka sorkar Meghalaya ka la iehnoh khunswet ïa ki paidbah kiba don ha kitei ki bynta khappud.
U la ïathuh ba kumba long mynta ki don palat 10 tylli ki shnong kiba don ha ka thaiñ Mawïamsyiem, ki bym shym pat la ïoh pdiang satia wat tang khyndiat ruh ka jingïarap na ka sorkar jylla.
U la ong ruh ba hapoh ka shnong Mawïamsyiem, ka sorkar kam pat pyllait wat tang ïa ka khanasumari kaba la dep ban lum naduh kham mynshwa.
Kane ka la ktah bad pynduhnong shisha ïa ka shnong ka thaw, namar haduh mynta kim pat shym la ïoh pdiang wat tang u khaw rashon ne kiwei kiwei ki lad jingïarap na ka sorkar.
U la ong ba katei ka thaiñ kam ïoh wat ïa ki scheme kyrpang ïa kiba duk na ka sorkar India kum ka MGNREGA, PMAY, PMGSY, bad kiwei kiwei ki kam pynroi ka ba la pynlong ïa ka thaiñ ban shong sah ha ka jingdum.
Namarkata u la buh jingkylli ïa ka sorkar ba shaei ka buh ïa kita ki scheme border Road, ki scheme PMGSY bad kiwei kiwei kiba dei hok ban pynïoh sha ki jaka nongkyndong bad jaka khappud.
U la ong ba kane ka pyni ba ka sorkar jylla kumjuh ruh ki nongmihkhmat kim kheiñ briew bad kim don jingkitkhlieh ïa ki briew kiba don ha kitei ki bynta khappud.
U la ïathuh ba na ka liang jong ka jylla Assam ka la pyrshang katba lah ban theh ïa ki lad jingïarap wat sha kito ki jaka ba dang hap ha u pud jong ka jylla Meghalaya bad ki la don ki nongshong shnong kiba la kham sngew jan ïa ka Assam, namar ka kham leh bha hynrei haba phai pat sha ka jylla Meghalaya ka la shu pynbam tang da u dew ryngkhiang ïa u paidbah.
Namarkata, u la kyntu jur ïa ka sorkar bad kumjuh ïa ki nongmihkhmat ba kin shimkhia ban peit lem ïa ka khia ka shon ki paidbah kiba don ha kitei ki bynta khappud, khnang ba kin ïoh ban im lem kumba long kiwei pat.
U la ong ba kum ki nongsynshar shnong jong ka thaiñ ki dawa ïa ka sorkar ba kan pynïoh noh ïa ka surok ban pynïasoh naduh Noapara-Mawïam-syiem-Umthli shaduh Kyrshai, khnang ba ki phew tylli ki shnong kin ïoh noh ïa kaei kaba ki la angnud baroh shikatta na ka bynta ban kham pynsuk ïa ka kit ka bah bad ïa ka ïaid ka ieng.
Jowai, Nailar 01 : Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association Jowai mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Saiñdur Mihmyntdu kala lah ban pynliem da 3-0 ïa ka Panaliar.
Ïa kitei ki kol la thep da u Dayoophioo Lyngdoh ha ka minit ba 3, u Nangkhroo Lyngdoh ha ka minit ba 56 bad u Lakhon Phawa ha ka minit ba 60.
Ha ka jingïakhun kaba ar kila poi sha ka jingïakhiad da 0-0 hapdeng Nangbah Mulang pyrshah ïa ka Lumiawmuchai Shangpung.
Katba ha ka jingïakhun ba lai hapdeng ka Moosalyngkat pyrshah ïa ka Lion Sports and Youth affairs kila ïakhaid da mar shikol 1-1.
Ïa ka kol naka Lion Sports and Youth Affairs la thep da u Kitbok Challam ha ka minit ba 27, katba na ka Moosalyngkat la thep da u Teibok Papang ha ka minit ba 45.
Manla ki jingpang bad ki jingshitom la ka dei kaba ktah ka bor met ne ka bor jabieng baroh ki dei kiba paw ki long kiba don jingma.
Lada kren halor ka jingshah ktah ka koit ka khiah ka bor jabieng ba lah ban sakhi kum ka jinglong artatien, ka jingkhuslai, baroh kine ki dei kiba lah ban ktah ïa baroh bad kam pyllait satia hapdeng kiba heh ne kiba rit ne ka jingpaw ka jinglong kynthei shynrang napdeng kiwei de ki daw.
Hynrei ki daw halor ka jingngat ha kine ki jingshitom bad kumjuh ruh ki dak ba pyni halor kine ki jingshah ktah ka lah ban ïapher na uwei u briew sha uwei pat ne katkum ka rta.
Bunsien ka jingshah ktah bad ngat ka jingshitom halor ka jinglong khuslai ka dei kaba lah ju pdiang ba lah ban sakhi hapdeng ki samla hapdeng ba ki kynduh jingeh ha ki kam ba ki trei ne ka jingïadei bad kiwei pat, bad kumjuh ruh ha kito kiba la rangbah kiba lah ban don ka jinglong kynjah marwei bad ka jingsngewsih, hynrei ym shym la pdiang satia ba kane ka lah ruh ban ktah ïa ki khynnah.
Ki dak jingshitom halor ka jingkhuslai ha ki khynnah bad ki samla :Ka jinglong atlukhi bad pyni ka jingdom : Haba kiba la kham heh ne ki samla ki don hapdeng ka jingkhuslai, ki dei kiba ju sngap jar bad paw ka durkhmat ba sgnewsih.
Hynrei lada ki khynnah bad ki khynnah kiba la kham heh ki mad kane ka jingshah ktah ki dei kiba ju pyni ka jinglong atlukhi, ka jingkiew ka jingdom bad ka jingbitar bad don ruh ka paw ba ki jngai na ka jinglong jan bad kiwei pat.
Ka jingpyni dak ba tang khyndiat halor ka jingkiew ka jingbitar bad ka jinglong atlukhi ka dei kaba lah ban pdiang hynrei lada kane ka wanjia manla ka por ka lah ban pyni dak halor ka jinglong khuslai.
Ka jingpang ba ktah ha ki bynta jong ka met : Lada ki khynnah ki don kane ka jingshah ktah ha ka liang ka jinglong khuslai bunsien ki ju pyni dak halor ka jingpang ba ktah ha ka met jong ki, ka jingsngew diaw halor ka jingjngai na la ki kmie ki kpa ruh ki pyni dak halor ka jingpang ba ktah ha ki bynta jong ka met hapdeng ba kim lah satia ban pynpaw da ka sur ne da ka jingsngew ba ki don.
Ka jingba ym lah ban lehbha ha ki jingpule : Ki khynnah kiba ju mad kane ka jinglong khuslai la sakhi ruh ba ki mad ka jingduna ha ka pule puthi jong ki.
Ki duna ka bor ba lah ban pynleit jingmut bad shimkhia ha ka liang ka pule puthi, kaba pyni halor ka jingduna mark.
Hynrei lah ruh ba sakhi, ba ka jingshah banbor halor ka jingleh bha ha ki jingpule ka wallam kane ka jingkhuslai.
Ka jingduh noh ka jinglong sngewtynnad : Bunsien ki khynnah ki don la kajong kajong ka jingsngewtynnad- la ka dei halor ka jinglehkai bad kiwei pat ki para khyndnah, ka jingpyndonkam ki tiar put tiar tem, shad ne kiwei pat.
Lada phi sakhi ba ki khynnah ki duh noh kane ka jinglong sngewtynnad ha ki kam ba ki ju juh bad sngewtynnad ban leh ka dei kaba lah ban pyni dak halor ka jingkhuslai.
Ka jingjngai na kiwei pat : Kane ka long kaba kham kynrei ban sakhi lang hapdeng kiba la heh la san bad kumjuh ruh ha ki khynnah, hynrei ka dei kaba lah ban pynïapher.
Kiba la heh la san hapdeng ba ki mad kane ka jingshah banbor bad don kane ka jingkhuslai ki lah ban jngai na la kijong ki paralok bad kumjuh ruh kiba haïing hasem, katba ki khynnah pat ki dei kiba lah ban jngai na kiba haïing hasem hynrei ym satia na la ki jong ki paralok.
Lait na kitei halor, ka dak ba paw halor ka jingkhuslai hapdeng kiba la heh la san bad ki khynnah ka lah ruh ban ïapher halor ka jingduh thiah duh dem.
Hapdeng ba ki khynnah ki mad bad don kane ka jingkhuslai ki lah ban thiah palat ban ïa kaba dei ban thiah, bad thiah kham slem khamtam ha ki sngi shuti.
Ha kawei pat ka liang kito kiba la heh lada ki mad kane ka jingkhuslai ki paw ba kim nangthiah nangdem.
Jowai, Nailar 01 : Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun ka kynhun ïalehkai jong ka Lion Sports and Youth Affairs kala lah ban pynliem da 3-1 kol ïa ka Pynthorlangteiñ.
Ïa kitei ki lai kol na ka Lion Sports and Youth Affairs la thep da u Chiruplang Pdang ha ka minit ba 34, u Chanmitre Dkhar ha ka minit ba 41 bad u Sanborlang Kharshohnoh ha ka minit ba 49.
Katba na ka liang ka kynhun jong ka Pynthorlangteiñ ka la ïoh ban thep ïa katei ka shikol lyngba u Balongshwa Surong ha ka minit ba 32.
Na ka bynta Pool-A ka Lion sports and Youth Affairs kala long kum ka Top team, katba ka kynhun West Madan Mustem kala poi ha ka kyrdan 2nd Top team.
Ka jingïakhun ‘Quarter Final’ kan long ha ka 3 tarik u Nailar hapdeng ka Lion sports and Youth affairs pyrshah ïa ka Khliehïongriang ha ka por 2 baje nohphai sngi, katba ka NSA ka ïakhun pyrshah ïa ka Mookyndur ha ka por 4 baje janmiet.
Shillong, Nailar 01 : Ka nongïalehkai rah nar (weighlifting), ka Bindyarani Devi ka la ïoh takma rupa ha ka women’s 55 kg ha ka Commonwealth Games.
Ka la lah ban rah ïa ka jingkhia kaba 202kg (86kg+116kg).
Ym duna ïa ka shiphew snem ba la leit ba ka Bindyarani Devi jong ka jylla Manipur ka la sdang ïa ka Weighlifting ha u snem ha shnong jong ka ha Imphal.
Tang 3 snem ba ka la sdang ïa kane ka jingïalehkai ka la shah jied ban shah hikai ha Sports Authority of India’s (SAI) National Centre of Excellence (NCoE) ha Imphal bad naduh kane ka por kam shym la phaidien shuh.
Hadien 3 snem jong ka jingshah hikai bad ka jingtrei shitom ha NCOE Imphal, ka la shah jied na ka bynta ka Indian National Camp ha Patiala Regional Centre jong ka SAI ha u snem 2019.
Ha kine ki snem ka la jop bun ki jingïakhun shabar ri kynthup ka takma ksiar ha ka Commonwealth Senior Championship 2019, ka takma rupa ha kajuh ka jingïakhun ha u snem 2021, hynrei ka jingjop ba heh tam jong ka ha ka rynsan ïalehkai shabar ri kadei ha ka miet jong ka 30 tarik Naitung haba ka la jop ïa ka takma rupa ha ka jingïakhun kaba 55 kg jong ka Commonwealth Games ha Birmingham.
Jowai, Nailar 01: Ïa ka prokram ban sdang pynïasoh lang ïa u Aadhaar number bad ka Electoral Roll la pynlong mynta ka sngi ha DC’s Conference Room, Jowai ha kaba u Additional Deputy Commissioner (Election) u P.K.Boro ula plie paidbah ïa kane jingthmu jong ka sorkar hapoh ka West Jaintia Hills DistrictHa kane ka sngi la wan ban ïadonlang da ka kong DD Syngai, Additional Deputy Commissioner, u M A Challam, Extra Assistant Commissioner bad u bah W.K Kharbuli, u President ka Synjuk ki Waheh Shnong Jowai Urban u ma Alan Niangti, ki nongmihkhmat na ki Seng Saiñ Hima Sima bapher bapher, ki sahep sorkar bad ki nongtrei jong ka Election Branch Jowai.
U Boro haba ai jingkren ula ong ba ka Election Commission jong ka ri India kala shim ïa kane ka jingthmu khnang ban kiar na kano kano ka jingbakla ha ki Electoral Roll bad ban ïoh ïa ka jingthep vote kaba khuid bad lait na kano kano ka kynrum kynram.
Ula ong ruh ba ka jingpynrung Aadhar hapoh West Jaiñtia Hills ka dang duna haduh katta katta bad haduh mynta dang don tang 60% kiba la dep ban pynrung ïalade ha u Aadhar.
Na ka liang ka sorkar jylla bad ka UDAI kila don jingthmu ban pynlong ïa ka prokram ba 100 sngi na ka bynta ban pynrung Aadhar iï ki paidbah, ryngkat ka jingpyrshah ban pynïasoh ïa u Aadhar bad ki EPIC jong ki nongthep vote.
Kumta ula kyntu ïa ki paidbah ban ïasnohkti lang bad kane ka jingthmu jong ka sorkar.
Na ka liang ka kong D.D.Syngai kaba la ai ïa ka jingkrensdang kala batai ïa ka jingthmu jong kane ka prokram bad pyntip ba kane ka jingpynïasoh ïa u Aadhar bad ka EPIC ka dei kaba la leh katkum ka jingbthah na ka Election Commission jong ka ri India.
Ka ïathuh ruh ba kane ka jingpynïasoh kan long katkum ka mon sngewbha jong u ne ka nongthep vote bad kan long ruh kaba jar jar bad kaba buhrieh na ka jingtip paidbah.
Kumta ka kyntu ïa baroh kiba la don ïa u Aadhar ba kin sngewbha ban pynpoi ïa u Aadhaar number jong ki hapoh ka 31 tarik u Lber 2023 khnang ba ka ophis kan ïoh leh ïa kaba donkam.
Kala ïathuh ruh ba ïa kane ka kam la sdang ha baroh ki Polling Station hapoh ka District bad ka khot ruh ïa ka jingïatreilang ki paidbah baroh.
Kumba ki la byrngem naduh kine ki taïew baladep, ki Nonghikai Skul Kontrak jong ki Skul LP ka sorkar kiba la shah weng kam na ka daw ba kim shym la pass ïa ka Eksam MTET, kine ki nonghikai ha ka 1 tarik u Nailar 2022, ki la mih shisha da kaba tur shuwa sha ïing u Myntri Rangbah ka jylla bad hadien pat ki la tur sa sha Secretariat, hynrei na ka liang ki bor pynïaid jong ka District ki la phah sangeh noh ïa ki ha ka jaka ïeng kali kaba don hajan Additional Secretariat, kaba long ka jaka ba la pynlong jingïakhih bad sahmiet ki Nonghikai Adhoc bad ki Nonghikai SSA.Haba phaidien sha ka jingbuh ka sorkar ïa ki eksam ba ki nonghikai kidei ban ïaleh na ka bynta ban ïoh rung kam hikai, ha ka snem 2008-2009, la don ka eksam ba la tip kum ka School Eligilibilty Test (SET).
Hynrei kane ka eksam ka la don ka dak thoh bria haba la don ki nonghikai kiba la shah kynnoh ba ki la pass da kaba phah pyndam sia lieh.
Kane ka kam kala poi shaduh ka jingtohkit CBI bad la don palat spah ngut ki nonghikai kiba la shah pynduh kam syndon.
Hadien kane pat, la thung sa ïa ka eksam Meghalaya Teachers Eligibility Test (MTET) bad la khot applikeshon biang na ka bynta ka kam hikai Lower Primary bad Upper Primary.
Hadien baladep kane ka eksam, kiba bun ki nonghikai skul ba la thung kum ki nonghikai ba shipor da ka sorkar kim shym la pass ïa ka MTET bad kine ki nonghikai la shah weng noh na ka kam.
Kine ki nonghikai ki la mih ban ïakhih ban dawa na ka sorkar ba kadei ban thungkam biang ïa ki da kaba aidaw ba sha kiwei ki jylla ïa ki nonghikai kiba la don lypa ha ka kam, kim ju ai lang da ka eksam kiba ai ïa kiba dang shu dep pass ne kiba thmu ban rung kam thymmai sha ka kam hikai.
Hynrei ki don la ka jong ka eksam kaba long kyrpang na ka bynta jong ki.
Ha ka jingpyrkhat briew, ka sngew don hi ka jingsngew synei ïa kine ki nonghikai kiba la hikai 8 ne 10 snem ba yn shu weng kam don kynsan kynsan ïa ki.
Ki don napdeng kine ki nonghikai kiba lehse ki la heh ka rta na ka daw ba ki ïoh kam hikai ynda la kham heh ka rta.
Ban ong ba kin ïaleh eksam biang sa shisien pat ka sngew eh na ka bynta jong ki.
Kane kadei lehse ka daw ba kongsan ba kaba pynlong ïa kine ki nonghikai skul konkrah jong ka sorkar ban mih ban pynlong jingïakhih.
Ha kajuh ka por ruh ki don ki nonghikai kiba don pat ka sap kaba kyrpang kiba wat lada ka jingpule ne ka kyrdan jong kim kam dei kaba heh ne kaba biang, hynrei ki don pat ka la ka jong ka sap ban hikai bad ban pynsngewtuh ïa ki khynnah.
La ju ïoh sngew ïa ka jingong ba “Kito te ka kyrdan pule ka la biang bha, hynrei kin da hikai pat ym sngewthuh".
Kane ka jia ha kylleng bad kiba bun ki khynnah skul bad wat ki para Nonghikai ruh kin pdiang ïa kane.
Ka jingkylli kaba mih mynta ka long, la kine kine ki nonghikai kiba shah weng noh mynta, ki la pynmih pat ki khynnah skul kiba kumno ha kine ki 8 ne 10 snem ba ki hikai.
Ïoh lehse kin don ki khynnah skul kiba lyngba ka jinghikai jong ki, ki la long skul kiba stad bad kiba la kiew sha ki kyrdan kiba sha jrong.
Ei ban tip ïa kata?.
Hynrei haba pyrkhat pat na ka bynta kata ka jingnang jingstad kaba biang ne kaba paka ne kata ka quality education, donkam ban don ki nonghikai kiba la pyndep ïa ki jingpule ne ki test kiba biang ne kitta kiba ong kiba la long qualified.
Lehse ka sorkar ka ladei ban leh khambha ban peit da ka jingslem ha kam hikai ne wat ka rta jong ki ruh ban phah ïaleh ïa ka eksam MTET, namar haba mih ki jingïakhih kiba kum kine, ka wanrah kaei kaei kaba jah burom ïa ka jylla, lada ki nonghikai ki ïai mih shi ïai mih sha surok ban pynlong ki jingïakhih.
Ka jingthung ka sorkar da ka Education Commission, lehse kan long ka lynti ïaid kaba thymmai kaba lada ka sorkar ka pynbun ïa ki dkhot kiba la dei ki nonghikai kiba la tbit bad kiba la experience bha ym ban pynbun da ki Politician, khlem pep kane ka Commission kan poi sha ka jingthmu kaba bha kaba lah ban rah ïa ka pule puthi bad ka kam hikai ha ka jylla hi baroh kawei.
Jowai, Nailar 01: Ka Hynñiewtrep Integrated Territorial Organization (HITO) West Jaiñtia Hills District hapoh ka jingïalam u President u Pynbiang Rymbai lem bad ki dkhot mynta ka sngi 1/8/2022 ki la leit ban ai dorkhas ha ka office treikam u District Veterinary and Animal Husbandry West Jaiñtia Hills District Jowai ban pynsngew halor ka jingeh jong ki nongrep ka Ri-Lum Jaiñtia khamtam kiba dei ki nongri jingri.
Ka seng naka por shaka por ka shait ïoh ïaki jingujor naki paidbah halor ka jingbymbiang ki dawai lane ki tika iaki mrad bad naka por shaka por ki paidbah ki shem jingeh bha ha ki kam ri jingri naba bym shim khia ka sorkar bad ki jingpynshlur jong ka sorkar ïaki samla ban shim ïaka kam rep bad ri jingri ka long tang haka ktien khlem ka jingshim khia ban ai ïaki jingïarap kiba dei hok ban ïarap.
Ha kane ka jingïakynduh u DVHO u Dr.D.I.Kjam ula kubur ba ka jingbym biang ki dawai dashin jong ki jingri ka long kaba shisha bad kane ka dei ruh naka jingbym ïoh bhah naka sorkar bad kane ka kdew shai ba ka sorkar ka leh khun nah ïakane ka tnad bad ka seng ka dawa ba ka sorkar ka dei bna shim ïa ka sien jam ban pynïoh jingmyntoi ïaki nongri jingri kaba long kum kawei naki lad ïoh kam ioh jam, la pynkut ka kyrwoh ba la phah da ka seng.
Nongpoh, Nailar 01: Shi bynta ban tynrong lem ïa ki ar tylli ki shnong ba kynthup ïaka shnong Umden Khasi bad Marngar Madan heh ba kin ioh ban pynbha bad maramot ïaki iing Dorbar u MLA ka Nongpoh u Bah Mayral Born Syiem, haka sngi Saitjaiñ u la leit ban aiti da ki tin sop iing sha kitei ki 2 tylli ki shnong bad kumjuh ruh la ioh ban aiti ïaki kor pynsawa, ki khiew sha ka shnong Marngar.
Haba kren haka jingïalang bala pynlong ha Umden bad Marngar naka liang u Bah Mayral Born Syiem u la pynpaw ba katei kadei ka jingïarap kaba rit sha ka shnong ba kin ioh ban pynbha bad maramot ïaki iing dorbar kumba la sakhi ba ki tin sop jong ka iing dorbar kila jot la pei bad la donkam ban maramot ba ka shnong kan ioh ban pyndonkam ban lait na u slap.
Nongpoh, Nailar 01: Ka Dorbar Shnong jong ka shnong Pathardharo kaba la long haka 16/07/2022 kala pynshai paidbah halor ka jingpynmih khubor ka kong Regina Marbaniang haki lad pathai khubor haka 1 tarik Naitung kaba la kynnoh ruh halor ka jingthombor bad pynjot lut ïaki jingthung jingtep jong ka bad kynnoh ruh ba ka shnong kala beh syndon ïaka na katei ka shnong.
Haba phah ïaka kyrwoh naka liang ka Dorbar Shnong Pathardharo, ha kaba ïadei ba katei ka jingkynnoh jong ka Regina Marbaniang naka liang ka shnong Pathardharo ka pynshai paidbah kumne, ba ka jaka baroh jong ki nongshong shnong kaba ngi shong ngi sah ka dei jong ka Raid Saw shnong, kata Umkynsier, Pathardharo, Mawskei Them bad ka Mawskei Lum.
Kumta naka liang ka Dorbar Saw Shnong kala pynbeit bad rai ba kine ki saw tylli ki shnong kin ïa peit bad pynïaid hi ïaka kam khyndew katkum u pud bala dep sam dep phiah, kaba hap hala ki shnong, kumta ngi pynshai ba hapoh ka shnong Pathardharo ngi ka aiñ shnong kaba ai kper bad shna iing ïa u/ka ba mih iing thymmai, kin ym lah ban shu leit shna iing bad rep kper katba mon khlem da ioh jingbit da ka dorbar shnong lyngba ka jingthoh.
Kumta ha kaba ïadei bad ka kong Regina Marbaniang ka Dorbar Shnong kala dep ai mynshuwa ïaka nongrim iing bad ka kper haka por baka dang ia shong bad u lok barim jong ka (Chamborlin Lyngdoh) hynrei kala iehnoh beiñ ïa u lok jong ka bad ki ar ngut ki khun kynthei kala jah na shnong kumba 6 snem eiei.
Ha kata ka por shuwa ba kan mih na iing naka liang kiba ha iing ha sem jong ka baroh kila ïakren bad pynbeit da kaba khot lang ïaki nongïalam shnong ban pynbeit ïaka jingkulmar jong ka bad u lok, hynrei naka liang ka Regina kala rai ba kam kwah shuh ban dang ïashong ïasah ryngkat bad u lok jong ka khlem kano kano ka daw.
Kumta naduh katei ka por haka 16 tarik Nailar 2016, ki bahaiing hasem jong ka kila pynbeit ba ka iing ka sem bad ka kper ka phrah kan long noh jong u lok jong ka bad ki khun jong ka 2 ngut bad ka Regina kam don bynta eiei shuh ha katei ka nongrim da kaba la soi ïaka soskular ha ryngkat ki ar liang kur bad ka shnong, hynrei ha u snem 2019 ka Regina kala wan phai biang sha shnong ryngkat bad u lok ba thymmai u baka ïashong mynta, u ba kiba haiing ha sem bad ka shnong ka thaw kim pat ithuh ithaw satia.
Kane ka Regina kal leit shna iing bad kam kper haka jaka ba ka shnong kala dep ai jingbit ha kiwei kaba dei ka jaka jong u Sunday Light Thangkhiew bad ka Basuda Sankli, kiba kam bit ban shna iing bad rep kper hynrei kam kohnguh bad kam sngap satia kumta ka shnong kumjuh kumba la ïakut da ka dorbar hi u/ka ba pynkheiñ palat pud ïaki aiñ shnong un shah haka jingbishar ka shnong.
Ngi pynshai paidbah ruh baka Dorbar Shnong jong ngi kam don kano kano ka rai ban tait ne beh shnong ïano ïano ruh haduh mynta.
Naka liang ka shnong kam shym poi pyrkhat baka Regina ka ujor ejahar sha Police Outpost Patharkhmah namar ka dei ka kam ba dang rit kaba dang lah ban ïakren pynbeit ha shnong phewse da khongpong ka shet ïaka shnong, kane ka jingleh ka Regina kala pynlong ïaka shnong ban sngewsih jur namar kumba long mynta ki lad jingmyntoi shimet naka sorkar ruh ka dang ioh lut kum ka bylla 100 sngi, khaw rashon, iing baduk PMAY-G ruh ka dang pyntrei mynta haka nongrim bala dep shna lypa u lok barim jong ka.
Ha shuwa baka kam kan ïaid sha ki bor bahalor naka liang u OC Patharkhmah u la khot ban ïasuk hynrei, kam pdiang bad ïa pynshai biang ïa katei ka kam sha ka shnong, ka EC jong ka shnong kaba la shong haka 8 tarik Ïaiong, 2022 kala phah 3 ngut ki bahaiing jong ka ruh kam wan satia kumta ka kam kala ïaid sha District Court, balei mih kine kiei kiei baroh namar bym don ka jingtip lem shaei ka lawei ka iing ka sem, ka lawei ki khun ki kti, ka lawei ka imlang ka shalang ka shnong ka thaw.
Shuwa ban tare ïa kano kano ka kam dei ban pyrkhat shuwa 3 sien namar naka liang ka shnong ka kyntu lang ïa baroh la ïa u riew shimet ne kino kino ki sengbhalang da leit shuwa sha shnong ban ïakren bad ki nongïalam shnong ban wad jingtip kaba bñiah, ym ban shim kabu naki social media, ban lait na kino kino ki jingjia ba sngewsih.
Jowai, Nailar 01: Ka All Jaiñtia Muster Roll Worker & Labour Union (AJMW&LU) ha ryngkat ka jingïatreilang bad ka All Jaiñtia Midday Meal Worker Union ha kane ka 30/07/2022 kila pynlong ïa ka jingïalang ha ïingskul Ladthalaboh, Jowai na ka bynta ban pynsngewthuh paidbah halor ki skhim sorkar bapher bapher kiba lah ban ïoh lyngba ki tnad treikam jong ka sorkar.
La ïathuh da ka ka AJMW&LU kumba long mynta “bun kiba duh jingmyntoi na ki skhim sorkar bym treh pynrung kyrteng hapoh ka e-Shram" bad ka seng kala buh ka jingkyntu ïa baroh ki nongbylla sngi ba kin shim ïa kane ka kabu kaba ai da ka sorkar khnang ba kan long kum ka lad jingkyrshan ha ka jingim.
Ki nongpynïaid jong ka seng kila pynpaw ba ka matpdeng jong kane ka prokram ka long “Lehbha katni, u Kune i, Ya Ka Mynstep: Ioh ka Mynrried u Chngain, Patein u Kyllep u Sdep“.
Ha kane ka jingïalang la ïoh ïa ka jingkren na u ma Kitboklang Shadap, Vice- President AJMW&LU-CEC, u Dapherborn N.Suchiang, General Secretary, AJMW&LU-CEC, u Khroo Lamsalanki Pariat, Adviser AJMW&LU & AJMDMWU bad ka Mary Shangpung, Treasurer Thadlaskein C&RD Block.
Ha katei ka sngi la wan ban ïadonlang ruh da ka kong Bethcy Merry Toi kaba dei ka Labour Inspector West Jaiñtia Hills.
Ka kong Toi kala ai jingbatai halor ka Eshram bad kiwei de ki lad jingïarap kiba ka sorkar India kala mang kyrpang na ka bynta ki nongtrei bylla sngi.
La ïoh ruh ka jingkren na u ma Biangpor Shylla uba la ai jinghikai halor ka jingtreikam bad ka jingmyntoi ba lah ban ïoh lyngba ki CSC.U ma Khroo Lamsalanki Pariat haba ai jingkren ula kren bynñiaw halor ka jingbym shimkhia jong ki longkpa bad ki samla ba trei Mistari ban pynrung kyrteng ïalade hapoh ka Eshram.
Ka jingbym pynrung kyrteng ïalade ka wan rah ka jingduhnong kaba khraw ïa ki nongtrei bylla ne ki nongtrei Mistari, kumta u kyntu kynpham ï baroh ba kin sngewbha ban shim ia kane ka lad ka kabu katba dang shah ka por, khnang ba kin ym babe hadien.
Shwa ban pynkut ïa ka jingïalang la don ka jingpule Soskular da baroh kiba poi sha ka jingialang hapoh ka jinglamkhmat jong ka kong Banaras Dhar, General Secretary, AJMW&LU, Khliehriat Block.
Nongpoh, Nailar 01: U wei u samla u la duh noh syndon ïala ka jong ka jingim hadien ba kawei ka auto kaba u ñiah kala shah tynrah hakawei ka kali Ford Endeavour kaba dang wan na Guwahati ban kiew sha Nongpoh.
Katkum ka jingtip bala ioh lum kane ka jingjia kala jia mynta ka sngi haka por 2:30 eiei janmiet hajan ka shnong Pahammawleiñ, Ri-Bhoi District ha kaba katei ka auto rickshaw kaba don ïa u number ML 10 B 3474 ka dei kaba ïaid naka liang bymdei (wrong side), kaba la pynlong ïa katei ka kali Ford Endeavour kaba don ïa u number ML 10 C 5786 kaba la pynher sted bad leit tynrah beit markhmat ïa katei ka Auto Rickshaw.
U tei u samla u ba la khlad noh ha kane ka jingjia, la tip kyrteng kum u Julius Nongsiej (28) naka shnong Umling Lambrang u ba dei u nongñiah jong katei ka auto rickshaw katba kiba la mynsaw jur ki kynthup ïa u Silbanus Lapang, 28 na Nongkylla Byrnihat bad u Bijoy Makri, na Sohpu Umling ïa kine baroh la pynkit marmar sha Civil Hospital Nongpoh.
Na ka liang ki bor pulit ka Nongpoh Police Traffic ki her mar mar sha katei ka jaka bad la rah ruh ïa u nongñiah ka Ford Endeavour u Sartaj Ansari (19) sha thanad ban pynlong ïa ka jingtohkit.
Nongpoh, Nailar 01: Ki pulit jong ka Jorabat Police Oupost mynta ka sngi kila ioh ban kem 2 ngut ki briew kiba dei ki Khasi ryngkat bad 40 kilo u Ganja bala suba ruh ba kidei kiba la donkti ban shalan ïa u Ganja haka jingtalasi ïaki kali ha Jorabat.
Katkum ka jingtip ba la iohlum, la ong, ba ki bor pulit ka Jorabat Police Outpost, hadien ka jingioh jingtip ba thikna halor ka jingthmu ïaid lynti jong ki briew kiba thmu ban shalan ïa u jingdih buaid ganja ki la pynlong ïa ka jingtalasi bad dei ha ka por 10 baje eiei mynstep ki la ioh ban bat ïa kawei ka kali Zen kaba don ïa u number ML 10 C 9707 bad haka jingtalasi jong ki pulit la ioh ban kurup 40 kilo u kynja bad ioh ruh ban kem 2 ngut ki briew kiba shong ha katei ka kali.
Kitei ki 2 ngut kiba la shah kem bad donkti ha katei ka kam kidei kiba la tip kyrteng kum u Kitboklang Marwein (30) ba shong basah ha Mawiong, East Khasi Hills District bad u wei pat la tip kyrteng kum u Vian Nongrum (23) ba shong basah ha ki thaiñ Nongpoh Ri-Bhoi District.
Haka jingtohkit jong ki pulit kitei ki 2 ngut kila phla ruh ba ïa u tei u kynja la thmu ban leit pynpoi sha kawei ka longkmie ha ka thaiñ Kha-napara kaba la tip kyrteng kum ka Pari Dawri bad naka liang ki pulit kila leit ruh ban kem ïa katei ka longkmie bad ka jingtohkit naka liang ki pulit ka dang ïaid shakhmat ban lap dien shuh shuh ïa kiba donkti ha katei ka kam.
Jowai, Nailar 01: Ka Joint Action Committee (JAC) ba lah pynlong mynta ka sngi hapdeng ka Jaiñtia Student Uniom (JSU) seng kmie ha ryngkat bad ka Synjuk Waheh Chnong Jowai ki lah shong ïaka jingïalang ha sor Jowai ha ka jingïadon lang ki nongïalam ka SWCJ naduh u President ma Alan Niangti, u General Secretary ka SWCJ u Waheh Riquoma Rq Laloo bad ki dkhot ka EC SWCJ bad na ka liang ka JSU lah don u General Secretary u samla Treibor R Suchen bad u Education Secretaru u samla Eddy K Pohtam bad ki dkhot ka seng kmie.
Ha kane ka jingïalang la mih ka rai ban pan jingshai na ka sorkar jylla na bynta ka jingpynslem ka sorkar ban plie noh ïaka B.Ed College ha Jowai bad ka JAC ka dawa ruh na ka sorkar ba ka dei ban plie noh ïakane ka B.Ed College namar ïaka building ban pynlong ïaki klas ruh ka sorkar ka lah dep ban shna kyrpang kaba don ha Mynthong Jowai ka JAC ka la pynsngew ruh wat ïaki nongtrei ban trei ha kane ka College ruh la dep ban thung kam ïaki hynrei ka College pat kam don satia.
Na ka liang u General Secretary ka seng JSU u samla Treibor R Suchen u ong ba ka JSU ka la dep ban dawa ïaka B.Ed College ha Jaiñtia naduh u snem 1987 haka por ba long President u ma Garland Rymbai bad u R.Swer kum u General Secretary bad u la ong ba ka sorkar jylla ka dei ban pynkloi ban pan noh ïaka jingithuh ïaka B.Ed College ha Jowai na ka NCTE na Delhi ban ïoh plie noh kloi ïa kane ka college namar ïa mynta kane ka building jong ka B.Ed College lah pynlong pynban daka Higher Secondary School jong Ka Kiang Nangbah College shipor kat ym pat plie ïaka B.Ed College hapoh kane ka building kaba don ha Jowai Mynthong.
U samla Suchen u la ong ruh ba sorkar jylla kam dei ban leh shiliang ïaka ri Jaiñtia namar ka seng la 35 tylli ki snem ka la dawa ban plie ka B.Ed College ha Jaiñtia hynrei ka sorkar bad ki nongmih khmat kim shim khia bad u ong ba dang shen ha Tura ka lah plie ïa la ka jong ka B.Ed Collge bad kane lah pynbna hi da u Myntri Rangbah ka Jylla u Conrad Sangma.
Na ka liang ki nongïalam jong ka Synuk ki Waheh Chnong Jowai ki la ong ba ka sorkar ka dei ban plie noh ïa kane ka jaka pule ban ïoh jingmyntoi ki khynnah pule ka thaiñ khamtam ba dang duna ki jaka pule B.Ed hapoh ka jylla bad ki lah ong ruh ba kane ka JAC kin sa phah da ka shithi sha u Myntri Rangbah ka jylla bad sha u Myntri ka pule puthi ban dawa ban plie noh mardor ïakane ka jaka pule kaba lah sah teng lah bun tylli ki snem mynta.
Nongpoh, Nailar 01: Ka ophis u Deputy Commissioner ka Ri-Bhoi District mynta ka sngi kala sdang ïaka jinglum ïaki Adhaar naki nongthep vote ban pynïasoh bad ka kyrteng thep vote jong ki bad kumjuh ruh ban ïada naka jingpynrung kyrteng jong ki briew sha kiwei pat ki constituency nalor ka kyrteng ba kila don.
Ïa katei ka jingsdang ban pynrung kyrteng lyngba ki adhaar la pynbna haka jingïalang kaba la long ha Conference Hall jong ka ophis u Deputy Commissioner ka Ri-Bhoi District, haka jingdonlang ka kong B Ranee Additional Deputy Commissioner, ERO, u Bah BJ Kharshandi Additional Deputy Commissioner ERO, Bah R Kharbihkhiew ADC, ERO, ka kong VA Hynniewta ADC, ERO bad kiwei kiwei.
Ha katei ka jingïalang la pynpaw ruh ïaka thong ba hakhmat eh jong katei ka jingthmu ban pynrung lang ïa u Adhaar haka kyrteng thep vote kadei katkum ka jingbthah jong ka Election Commission of India, Representation of People Act, 1950 bad ïa katei ka rukom yn sdang naduh ka 1 tarik Nailar 2022 ban pynthikna haka por ba pynrung kyrteng thep vote ban ïada ruh ba u juh u briew um dei ban don ar tylli ki kyrteng sha kiwei ki constituency lane haka juh.
Nongstoiñ, Nailar 1: Ka Federation of Khasi Jaiñtia and Garo People West Khasi Hills, ka la dawa na ka sorkar Jylla ba ka dei ban plie noh mardor ia ka Blood Band ha Civil Hospital Nongstoin.
Haba kren sha ki lad pathai khubor u bah Willis Syiem Secretary ka seng, u la ong ba ka seng kam lah khlem da pynpaw ïa ka jingsngewnguh ïa ka sorkar MDA kaba la lah ban wan plie ïa ka General Nursing School ha Mawkadiang kaba don hajan ka Nongstoiñ Civil Hospital.
Ka jingdon jong katei ka jaka hikai ïa ki Nurses ka la pynsuk shibun ïa ki samla kiba don ka jingangnud ban pyntbit ha katei ka kam.
U la ong ruh ba ha ki snem ba la dep bun bah ki samla kiba kwah ban leit pyntbit ha katei ka kam kiba dei napoh kane ka District, ki hap ban leit sha kiwei pat ki District bad kiwei kiwei bad don ruh kiba hap ban leit shabar ka jylla ruh, hynrei da ka jingdon jong katei ka jaka hikai ka la ong ka jingmyntoi kaba khraw.
Hynrei, u la ong pat ba watla ka Civil Hospital ka la treikam la kham slem, hynrei kumba ka long haduh mynta ym pat don blood bank satia.
Kumta na ka liang jong ka seng ka kyntu jur ïa ka sorkar ba kan plie noh bad pyntreikam ïa katei ka blood bank, namar ki don bun bah kiba pang ba shitom kiba don kam kyrkieh ïa ka snam.
Lada ka don ha katei ka Hospital, kan ïarap shibun lada jia ba kiba wan ban ai snam kim lah ban poi khamtam lada dei ha ka por mynmiet mynïong.
Utei u nongïalam ka seng u la ong ruh ba la bun bun snem, ka seng ka la shimkhia ban ïakren bad ka sorkar ba kan pynbiang ïa ki lad ai jingsumar hapoh ka District, na ka bynta ka jingmyntoi jong ki paitbah bad kam shym pat la sangeh haduh mynta ban buddien halor kiba bun ki jingdawa ba ka seng ka la dep phah sha ka sorkar.
U la ong ruh ba ki ar tylli ki mat kiba donkam eh na ka bynta ki paitbah kiba ka seng ka la pynsngew sha ka sorkar na ka por sha ka por, ka dei ka Hospital kaba dei na ka bynta ki khunlung bad ki longkmie ba armet kaba don ha Upper New Nongstoiñ kaba ki paitbah baroh ki tip kum ka Civil Hospital barim.
Nalor kata u la pynkynmaw ba la bun bun snem mynshuwa ka seng ka la pynsngew sha ka sorkar halor ka jingdonkam jong katei ka Hospital.
Hadien ba la pynheh shuh shuh bad la pynbha ïa ka, la lah ban pyndep bad la kumba katto katne snem ka la sdang ban treikam.
Hynrei haduh mynta ym shym pat la plie ïa ka, kumta na ka liang ka seng ka pynkynmaw biang ïa ka sorkar ba kan plie noh ïa katei ka Hospital ki khunlung bad ki longkmie kiba armet, namar kam ïahap satia ïa kiba kin leit phah sumar ha ki Hospital paitbah.
Ha kajuh ka por ka seng ka pynkynmaw ruh ïa ka sorkar ba kan kyntiew kyrdan noh ïa ka Nongkynjang Sub Health Centre sha ka Primary Health Centre kumba la dep mynjur da ka sorkar naduh u snem 2014.
Utei u nongïalam ka seng u la ong ruh ba ki don palat sanphew tylli ki shnong kiba hap hapoh ka jingpeit jong katei ka Nongkynjang Sub Health Centre.
Kumta ka la donkam haduh katta katta ban kyntiew kyrdan noh sha ka Primary Health Centre, khnang ba ki paitbah kin ïoh ïa ka jingsumar kaba biang.
U la ong ba ka seng ka pynkynmaw ba ki don shibun kiwei pat ki Sub Health Centre kiba la donkam ban kyntiew kyrdan noh sha ki Primary Health Centre, namar ka jingjngai than jong ki ban leit sha kiwei pat ki PHC kiba la don lypa.
Nalor kata u la ong ruh ba ka sorkar ka dei ban shimti noh ïa ka Aradonga PHC kaba la aiti ha ka NGO ban pynïaid, namar ki paitbah ba pang ba shitom, kim don satia ka jingshaniah ïa ki Doktor ba katei ka NGO ka buh ha kitei ki Hospital.
Nongstoiñ, Nailar 1: Ka shnong Umshynrut ka dei ka shnong kaba la rim bha, hynrei haduh mynta kam pat don satia ?a ka surok kaba biang kaba lah ban kyntiew ?a ka ?oh ka kot bad ka kamai kajih jong ki paidbah katei ka thaiñ, ba kynthup naduh ka shnong Shiliangrynñiaw, Tlon, Phodjalei, Umshynrut bad kiwei kiwei ki shnong kiba don ha katei ka thaiñ.
U bah Brostar Tyrsa uwei na ki nong?alam jong ki samla katei ka thaiñ haba ?akren bad u nongthoh khubor, u la ong ba ki lada ?aid da ka kjat na Rwiang haduh Umshynrut ka shim por kumba saw kynta ei ei, kata lada dei ki ba khlaiñ ban ?aid, hynrei lada dei ki ba tlot kan shim por kumba saw kynta shiteng ne san kynta duna.
U la ong ruh ba ha ki a?om tlang kiba pom dieng supply na katei ka thaiñ, ki maramot ?a ka surok bad ki kali ki lah ban poi haduh kitei ki thaiñ.
Hynrei ha ka por lyiur te ka shem jingeh haduh katta katta wat ?a ki trok ba ki lah ban ?aid.
U la ong ba ha u snem ba la dep namar ba ki paidbah ki la jynjar palat ha ka leit ka wan, kumta kim banse ban ?a mih bad maramot hi ?a katei ka surok kit dieng, ha ryngkat ka jing?arap jong ki nong trei dieng supply.
Pynban mar shu wan ka lyiur ka surok ka la sniew ar shah.
U bah Tyrsa u la ong ba ki paidbah ki la ?aleh shitom katba lah ban maramot tang ban lait ki Mahindra Pickup, hynrei bunsien haba poi ha ki jaka ba ktieh bad ba kham thiep, wat ki longkmie kiba bah la ia khunlung ha ka met ruh, ki hap ban hiar bad khynñiat lang ?a ka kali bad ki rangbah, tang ba kan lait na ki jaka kiba ktieh ba ki sahkut.
U la ong ruh ba teng teng la I thamula bad teng teng la isynei, hynrei kim banse namar ban ?aid da ka kjat ruh ka shem jingeh nalor ba kadei ka lynti khlaw kaba khohruh khohram.
Kumta kim banse ban shong hajrong jong ki Mahindra pickup wat la ka jingkynthih jong ka kali ka la long palat liam.
Halor katei ka jingeh u la ong ba lada ka sorkar ka sngew lem ?a ki paidbah ka thaiñ, kan sngewbha ban phai khmat lem ban pynpoi surok sha katei ka thaiñ, khnang ba ki paidbah kin ym jynjar sah baroh shirta.
Nalorkata u la ong ba katei ka thaiñ ka dei kaba ki jingmih kum u synsar, ki soh ki pai bad kiwei kiwei ki jait mar rep ka jur bha, hynrei tang na ka daw jong ka jingbym don surok, bun bah ki mar rep khamtam eh ki soh ki shu pyut ei, namar ban leit die wat tang ka bai kit ruh kam mih satia.
Mawkyrwat, ‘Nailar 01: Ha ryngkat ka jingïasnohkti lang bad ka ri India baroh kawei, ka ophis jong ka Deputy Commissioner (Election) jong ka South West Khasi Hills District mynta ka sngi ka la ïoh ban plie paidbah ïa ka ‘Aadhaar Authentication Programme’ (AAP) ha kaba u S.C.Laloo, MCS, Additional Deputy Commissioner (Election), South West Khasi Hills District u la long u kongsan.
Haba kren ha ka jingïalang u bah Laloo u la ong ba kane ka program mynta ka sngi ka kham long kaba kongsan namar ka dei kawei na ki program kaba ïa dei bad ka Election Commission jong ka Ri India ha kaba ka la pyllait paidbah ïa ka ‘Aadhaar Authentication Programme’ ka ban pynïasnoh ïa ka EPIC CARD jong ngi bad u Aadhaar.
U la ong ruh ba kane ka program ka long ruh ban ai jingpynshai ha ki paidbah shaphang ka jingdonkam ban don ïa kane ka ‘linkage’ ha kaba kin hap ban pyndap ïa ki phom ka ban sdang naduh mynta ka sngi ka 01 tarik u ‘Nailar mynta u snem.
U la pynshai ruh kane ka jingïalang ka long kaba kyrpang ha kaba la khot lang ïa ki ophisar, ki nongïalam jong ki party, ki nongïalam shnonbad kiwei kiwei namar dei lyngba jongki ki ban ïarap ban sam lem ïa ki jingtip bad jingpynshai sha ki paidbah, khnang ba kin sngewthuh kumno ban leh nangne shakhmat.
Shuh shuh u la pynshai ruh ba ha kane ka kynti ba mynta ki la don ki format kiba thymmai bad yn sa batai bad pynsngewthuh ym tang na ka bynta ki nongtrei sorkar bad kumjuh ruh ha baroh ki paidbah nongshong shnong khnang ba kin tip shai ïa ka jingdonkam jong kane ka format kaba la ai da ka Election Commission jong ka Ri India (ECI).
U la pynshai shuh shuh ba ha ka form 6B na ka liang ka Election Commission jong ka Ri India (ECI) ka la ai laitluid na ka bynta kito kiba la don ïa u Aadhaar ne ki bym pat don Aadhaar ba kin pynïasnoh bad ka EPIC lyngba ki 11 jait ki kynja kot ne documents ba ki lah ban pynshisha kum ka Job Card, ka Passbook, ka Health Insurance Smart Card, ka Ration Card, ka Pan Card, Driving License, ka Pass Port, ka Service Identity, ka Smart Card, ka Official Card jong ki MLAs/MDCs bad ka UDID.
