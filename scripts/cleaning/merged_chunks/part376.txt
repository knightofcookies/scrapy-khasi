Shuh shuh u ong na ka liang ka NEHUSU bad HYC kan sa leit ban rah ïa ka dorkhas ha ka Sorkar Jylla ba kan mang lypa 80 persen na ka bynta ki samla pule kiba dei trai jylla khnang ba ka ailad ïa ki samla ban bteng ïa ka jingpule ka jong ki.
“Lada ym don ka bhah kyrpang, ki khynnah samla ka Ri kiba bun kin hap ban shong haïing wat haba ki don ïa ka mon ban bteng ïa ki jingpule jong ki hynrei ka lad ka lynti kan long kaba jwat arshah laishah ban ïa kaba ïanujor ha ki snem bad ki por kiba la leit" la ong u samla Mandor.
Nongstoiñ, K’lyngkot 14: Uwei pa uwei u briew u don la ka jong ka jong ka sap kaba u Blei nongbuh nongthaw u la ai, la u dei u ba biang ha ki dkhot met ne u ba duna ha ki dkhot met na ki ba bun ki daw, la ka long na ka jingur jinghap ne na kiwei pat ki jingjia ki ba bun jait.
Napdeng kiba bun ki briew kiba ngat ha kine ki jingjia, don kiba pyrshang ban wad ïa ka sap ba kyrpang bad ki pyndonkam hok ïa katei ka sap, na ka bynta ban kyrshan ïa la ka ïng ka sem bad ka jingim ba man ka sngi.
Uwei napdeng ki rangbah kiba la pyndonkam hok ïa ka sap ba u Blei u la ai, u dei u bah Koles Masla na Mawhati Ribhoi District uba la matlah baroh ar tylli ki khmat.
Hynrei, u don pat ïa ka sap rwai bad ka sur ka bym da pher than na ka sur u kaitor ba pawnam tam hangne ha ri Khasi u bah Skendrowell Syiemlieh (bam kwai ha ïing u Blei).
Ha ka sngi saitjaiñ ka 13 tarik Kyllalyngkot, u bah Koles u la poi ha Nongstoiñ bad ryngkat bad uwei na kiba ha ïing u ba ju synran bad ïalam ban btin ïa u haba u leit rwai kylleng kylleng.
Haba u la rung hapoh ïew Nongstoiñ u la pan jaka ha khyndiat ha dong jong kawei ka dukan bad u la sdang ban kynud ïa ki sur kiba bang ba syiang, ha kaba ki paitbah nong wan iew wan hat ki la ang lyngngoh bad ki la ïa pynnoh ïa ki jingai sngewlem ban ïarap ïa utei u rangbah.
Haba ïoh ban ïakren bad u, u la ong ba hynñiewsnem mynshuwa u la duh noh ïa ka bor ïohi ha baroh ar tylli ki khmat bad u la pyrshang ban wad lad wad lynti kumno ban kyrshan ïa la ka jingim, hynrei um shym lah satia ban lap da kano ka lad un pyrshang.
U la ong ruh ba namar ba u dei u ba sngew tynnad bad ieit bha ïa ki jingrwai naduh dang rit, kumta u la pyrshang ban pyrthuh bud ïa bun tylli ki jingrwai ban kynud bad ha kaba khatduh u la sngewthuh ba ka jingrwai ka dei ka sap kyrpang kaba u Blei u la ai ha u bad u la sdang ba pyndonkam hok ïa katei ka sap ba kyrpang ba u don.
U la ong ba u ju leit bvan rwai ha ki jaka ïew bad ha ki jaka ba kham long sor kylleng ki jaka ïew ha Ri Bhoi District, ha Sohra, ha Shillong bad ha kiwei kiwei ki jaka bad haba u leit ban rwai u ju rwai tang ïa ki jinrwai niam, ki jingrwai ieit ri bad ki jingrwai kiba ki paitbah ki kham sngew tynnad ban sngap.
U ba haïing u ba ju ïalam ïa u, u la ong ba nalor ba u matlah u la duh noh ïa ka kmie naduh dang rit.
U don saw ngut shi para ar ngut ki shynrang bad ar ngut ki kynthei bad ka jingmat lah jong u, ka dei na ka daw jong ka jingshitom ha kaba nyngkong u dang mat lah tang kawei ka khmat.
Hynrei ka jingpang ka nang ktah suki suki bad u la duh noh ïa ka bor ïohi na baroh ar tylli ki khmat.
Shillong, K’lyngkot, 14: Ka President jong ka ri India, ka Droupadi Murmu kan wan jngoh ïa ka jylla Meghalaya bad Assam naduh ka 15 haduh 17 tarik u Kyllalyngkot, 2024.
Ha ka 15 tarik u Kyllalyngkot, ka President kan plié paidbah ïa ka lympung ïalehkai Meghalaya Games ha PA Sangma Stadium, Tura.
Ha ka 16 tarik, ka President kan ai jingkren ïa ki dkhot jong ki Self Help Group ha ka kad liengsuin Baljek, Tura bad kan buh maw nongrim ïa ka Integrated Administration Complex, Tura ba thymmai lyngba ki lad digital.
Ha kajuh ka sngi, kan ai jingkren ha ka jingïalang ha Mawphlang bad kan plié paidbah ïa ka jingkyntiew ïa ka surok Rongjeng Mangsang Adokgre Road bad ka surok Mairang Ranigodown Azra Road da ki lad digital bad kan buh maw nongrim ruh ïa ka Shillong Peak Ropeway bad ki jaka sah ki nongjngoh kai pyrthei ha ki shnong Kongthong, Mawlyngot bad Kudengrim.
Ha ka janmiet, ka President kan ïashim bynta ha ka prokram ba pynlong da ka Sorkar Meghalaya ha Raj Bhavan, Shillong.
Ha ka 17 tarik u Kyllalyngkot, ka President kan ïashim bynta ha ka jingrakhe golden jubilee jong ka Karbi Youth Festival ha Taralangso, Diphu, Assam.
Khliehriat, K’lyngkot, 14: Ki Pulit jong ka East Jaiñtia Hills District hadien ba la ïoh jingbit na ka District Court, ha ka sngi Saitjaiñ ha ryngkat ka jingsakhi lang u Magistate bad u Doctor ki la khlong biang ïa ka metïap jong u Bah Riew Siangshai, uba la don kumba 40 snem ka rta na ka shnong Moolang, East Jaiñtia Hills District, ïa uba la suba ba u la khladnoh hadien ba u la hap ha krem dewïong katba u dang tih ïa u dewïong.
Ka thymmei khubor ka ïathuh ba kane kane ka la jia ha ka 9 tarik mynta u bnai ha kaba la suba ba u Bah Riew Siangshai u la mynsaw jur na ka jinghap hapoh ka krem dewïong katba u dang tih dewïong.
Ki bahaïing hasem ki la kit marmar ïa u sha Woodland Hospital, Jowai bad u la khlad noh namar ka jingjur shaba palat ka jingmynsaw bad halor kane ki Pulit ki la register case ha ka 10 tarik mynta u bnai bad ïa ka met jong une u rangbah la tep noh da ki bahaïing sem ha ka sngi kaba u la khladnoh.
U Superintendent of Police jong ka East Jaiñtia Hills District u Giri Prasad, u la ïathuh ba ha ka sngi Saitjaiñ la khlong biang ïa ka met jong u Bah Riew Siangshai bad la lah ban pyndep ruh ïa ka Postmortem bad mynta ki Pulit ki dang ap ïa ka kaiphod jong ka Postmortem bad kat haduh mynta ka jingtohkit ka dang ïaid shakhmat.
Shillong, Kyllalyngkot 14 : Hapdeng ka jiangïaid lynti kaba kmen jan poi pynban sha ka jingsngewsih kthang hadien ba ka Bus ba ki Sister jongka Mariam Sodality na Dumnikura, South Garo Hilla ka la kylla katba ki dang wanphai na ka Jingïaseng Convention Mariam Sodality kaba 31 kaba long ha Damas, North Garo Hills.
Ha kane ka jingjia 19 ngut ki Sister kiba shong ha katei ka bus ki la mynsaw jur.
Kane ka jingjia kylla ka bus ka la jia ha kapor janmiet jongka Sngi U Blei ha ka surok Nolbari Miapara kaba ha khappud Meghalaya bad Assam hynrei kane ka jingjia ka jia ha u pud ka Assam.
ïa kiba mynsaw la pynkit mar mar sha Mendipathar Primary Health Centre ban ïoh jingsumar kyrkieh katba ïa ki arngut pat la pynkit sha Goalpara, Assam.
Shillong, Kyllalyngkot 15: Ki jingïalehkai jong ka Under-16 Boys Football League 2023-24 hynne ka sngi:Upper Shillong colt (0 – 8) Merinda FC, nongpynkhihjar ki long u Mebankhraw Wahlang( 4 & 30minit), u Bestius Nongbasap (5 & 43 min), u Kevindonald Kharbuli (17 min), u Mebankitlang Mawlong (49 & 60min), u Bankyrshang Diengdoh (50min).
Lumshyiap SC (0 -9) Mawreng SC: Kiba la ïoh pynkhihjar ki long u Richborn Kharpuri (15 & 48 min), BaShemphang Jana- (16, 27, 38 & 53 min), u Aryan Nongkhlaw (37 & 45 min), WanstepBansan Sohlang (52 min).
Lah Bet SC (1 – 1) Mawpat SC: Na ka Lah Bet SC la thep da u Melbertson Kharkongor (47 min) na ka Mawpat SC la thep da u Domiwell Kharkongor (60 min).
PFR FA (1 – 3) Umphyrnai SC: ïa ki kol na ka PFR FA la thep da u Mewanlang Laloo (38 min).
Na ka Umphyrnai SC la thep da u Ricky Kharkongor (2 min) , u Arjunson Kharkongor- (36 min) bad kawei na u Arkirang Nongrum(37mins Own Goal).
Mynta yn pyntyllun ïa ka jingïalehkai 1st DIVISION Football League 2024 ha madan SSA Ground, hapdeng ka Mylliem SC pyrshah ïa ka Laitkor SC, ha ka por 2:15 baje nohphaisngi.
Shillong, Kyllalyngkot 15: Ar tylli ki kynhun ba kynthup ïa ka Elite XI bad ka Power Grid ki la khur jingjop hynne ka sngi ha ka jingïakhun jong ka lympung Shillong Cricket League 3rd division 2024 ba la pynïaid da ka Shillong Cricket Assocïation ryngkat ka jingïatreilang bad ka Samkhamti ha madan Urkalïar.
Ka jingïakhun kaba nyngkong ka la long hapdeng ka Laitkor CC pyrshah ïa ka Elite XI, ha kaba ka Laitkor ka la jied ban bol nyngkong hadien ba jop ïa ka toss.
Haba shim ïa ka pali ban tied nyngkong, ka kynhun Elite XI ka la buh thong haduh 157 ron hap 9 wicket da kaba tied pyndep ïa ka 20over ba la buh.
U Arup Das u la kamai 47ron naki 38 bol, u Jayanta Dey u la kamai 26 ron naki 26 bol.
Haba beh ïa ka thong ba la buh, ka Laitkor kam shym la lah ban kynjoh pura ïa ka thong, ha kaba ka tied tang 149 ron hap 6wicket ha kaba kut jong ka 20 over.
Na ka lïang jong u Wanpher u la ïalehkai bha da kaba tied 54 ron na ki 56 bol hynrei kam pat bïang ïa ka kynhun ban poi sha ka namjop.
Ka kynhun Elite XI ka la khur ïa ka namjop da 8 ron.
Napdeng ki rangkawangbol ka Elite XI, u Ravi kumar u la kawang 4over, shah tied 11ron bad khur haduh 4wicket ban khur syndon ïa ka nam Player of the match.
Haba phai sha ka jingïakhun kaba ar hapdeng ka Young Langsning pyrshah ïa ka Power Grid, kaba la shah phah tied nyngkong hadien ba rem ha ka toss.
Ki rangtied ka Power Grid ki la lah ban buh ïa ka kynhun da 211 ron hap 7 wicket naki 20 over, bad ki rangtied kiba la kamai bun ron ki kynthup ïa u Utpal das da 54 ron naki 27 bol, nangta u Kumar chettri u ba la tied 35 ron naki 24 bol.
Haba beh ïa ka thong ba la buh, ka Young Langsning ka la ïohlad ban kynjoh tang sha ka 123 ron, shah pynhap haduh 9 wicket naki 20 over kaba la pynlong ïa ka kynhun ban mad ïa ka namrem haduh 88 ron.
ïa ka nam Player of the match la khur da un Utpal das u ba la tied 54 ron.
Manipur, K’lyngkot, 14: Ka Seng Congress ha ka sngi u Blei ka la sdang ïa ka Bharat Jodo Nyay Yatra na ka shnong Thoubal, Manipur.
U President ka seng Congress u Mallikarjun Kharge bad u MP ka Congress u Rahul Gandhi ki la kaweh lama ïa kaneka jingïaid kjat ha ka jingïalang kaba la long ha Khongjom, Thoubal.
Ha ka jingpynbna paidbah ïa kane ka jingïaid kjat ba la ïashim bynta lang da ki nongïalam ba khmat jong ka seng Congress, la sakhi ba u Rahul Gandhi u la sangah tyngeh ïa ka Sorkar BJP halor ka jingïaumsnam ha ka Jylla Manipur.
U Rahul Gandhi u la kren ruh shaphang ka jinglong jingman ha ka jylla Manipur bad pynpaw ruh ïa kaei kaba u la sakhi ha ka jingleit jngoh ïa kane ka jylla hadien ba la khie ka jingïaumsnam hapdeng ki ar jaidbynriew.
“Nga la don ha ka jylli jong ka saiñpyrthei naduh u snem 2004 bad ha ka sien banyngkong eh nga la leit jngoh ïa ka jaka ha India ha kaba ki jingtei jong ka synshar khadar ki la khyllem.
Hadien ka 29 tarik, Jylliew, ka Manipur kam long shuh kum ka Manipur, ka la shah phiah bad ka jingisih ka la saphriang kylleng, da ki lak ngut ki briew ki la duhei ïa la ka jong ka jingim.
Ki briew ki la duhnoh ïa la ki jong ki baieid bathoiñ hakhmat ki khmat jong ki.
Bad mynta, u Myntri Rangbah ka ri India um shym la wan ban ñiad noh ïa ki ummat jong phi bad ban bat ïa ki kti jong phi.
Ka long ka jinglehraiñ.
Lehse na ka bynta u Myntri Rangbah, ka BJP bad ïa ka RSS, ka Manipur ka dei ka bynta jong ka ri India," la ong u Gandhi.
U Rahul Gandhi u la ong ba ka Manipur mynta ka la kylla long ka dur jong ka politik jingisih ka BJP mynta.
“Ka Manipur ka dei ka dur jong ka jingleh politik ka BJP, ka Manipur ka dei ka dur jingisih jong ka BJP bad ka RSS.Ka Manipur ka dei ka dur jong ka jingsngew bad ka saiñpyrkhat jong ka BJP," la ong u Rahul.
U Rahul shuh shuh u la ong ka party Congress kan pynthikna ba ka shongsuk shongsaiñ kan wan phai biang sha ka jylla Manipur.
“Phi (paidbah) la duh noh ïa kaei kaba phi ñiew kordor bad ngin sa wad ïa kaei kaba phi la kheiñkor sa shisien bad ban ai biang sha phi.
Ngi sngewthuh ïa ka jingpang jong ki paidbah ka jylla Manipur kaba ki la mad.
Ngi sngewthuh ïa ka jingmong, ïa ka jingduhnoh bad ka jingsngewsih kaba phi ladep mad.
Ngi kular ïa phi ba ngin sa wanrah biang sha phi ïa kaba phi la kheiñkor, ngin wanrah biang ïa ka shongsuk shongsaiñ, ïa ka jingieid ba kane ka jylla ka don," ong u Rahul.
Hadien ka jingïaid lynti kaba katto katne por, la shongthait ha iew Koirengei ha Imphal bad ka kynhun ïaid lynti kan sa sahmiet ha Koujengleima Sports Association Football Ground ha Sekmai, Imphal.
Ka Congress ka la pynshai ba ka jingthmu ha ka jingpynlong ïa ka jingïaid kjat ka long ban pynkut noh shisyndon ïa ka “anyay kaal" (ka juk jong ka jingshah leh bym hok) hapoh ka sorkar ba la ïalam da u Narendra Modi, shwa ban poi ka elekshon Lok Sabha.
U Rahul un ïalam ïa kane ka Yatra ka ban shimpor haduh 67 sngi, da kaba buh hakhmat ïa ka jingthmu ban ïakynduh markhmat bad ki kynhun bapher bapher, ki nongrep, ki nongbylla, ki Dalit, ki riewlum bad kiwei kiwei.
Kane ka jingïaid lynti kan kynjoh haduh 6,713 km da kaba shong da ki Bos bad lyngba ka jingïaid kjat, ban ïaid lyngba na ki 100 ki Lok Sabha Constituencies ha ki 15 tylli ki jylla, 110 tylli ki District ha ki 67 sngi.
Ïa kane ka jingïaid lynti yn sa pynkut ha Mumbai ha ka 20 tarik lane 21 tarik Lber.
Tura, Kyllalyngkot 15: Ka jingpynïaid ban sdang ïa ki jingïalehkai bapher bapher jong ka Meghalaya Games mynta u snem ka la nang ïaid shaphrang.
Kawei na ki jingïalehkai ba la sdang hynne ka sngi, ka long ka Badminton bad la pynlong ïa ki jingïakhun hapoh ka Tura Indoor Hall, Hawakhana.
Haba phai sha ki jingiakhun kaba para marwei jong ki shynrang, u Mewanlamkupar ka Eastern West Khasi Hills u la lah ban pynliem noh ïa u Hunbait S Manner ka West Jaintia da 18-21, 21-11 bad 23-21.
Ha kawei pat ka jingïakhun, u Stephan Marwein ka East Khasi Hills u la lah ban pynliem noh ïa u Biswajit Ghosh ka West Garo da 21-18, 20-22, 22-20.
Katba u Civilo Ch Momin ka South West Garo Hills u la lah ban pynliem noh ïa u Nangkiewshaphrang ka Eastern West da 23-21, 21-19 point.
U Gaurav Dutta ka West Garo Hills u la lah ban jop da kaba suk ïa u Jefrryford Lyngdoh ka West Khasi Hills District da 21-16, 21-11, u Enrique Syiem ka Ri- Bhoi u la pynliem noh ïa u Banshanlang Pariong West Khasi da 21-12, 21-10, u Raynel Kharbuki East Khasi Hills u la lah ban pynliem noh ïa u Banshanbor Lamare West Jaintia Hills District da 21-9, 21-14, katba ka Dabiangsakani West Jaintia Hills ka la lah ba kan pynliem noh ïa ka Baphishisha Marshillong West Khasi Hills da 21-18, 21-12 point.
Tura, Kyllalyngkot 15 : Ka janmiet ban sah kynmaw pateng la pateng hadien ba ka President jong ka ri, ka Droupadi Murmu ka la plie ïa ka pyrda ïa ka lympung ïalehkai 5th Meghalaya games 2024 ha PA Sangma Stadium kaba ha Tura, West Garo Hills District.
Watla ka janmiet ka long kaba khrïat hynrei kane kam shym la theh umpjah satïa ïa ka mynsiem ki 3000 ngut ki khun samla kynthei bad shynrang na baroh kylleng sawdong jong ka Jylla kiba la ïalum lang ban sei madan ïa ki sap ba nylla ka jong ki.
Haba kren kum ka kongsan, ka President ka pynpaw ïa ka jingkmen ba kan ïoh ïa kane ka kabu ksïar ban plie ïa ka pyrda ïa kane ka lympung hapoh katei ka Stadium kaba la ai kyrteng ha ka nam bad ka burom ka jong u PA Sangma, uba la long u Myntri Rangbah bad kumjuh ruh kum u Speaker barim jong ka Lok Sabha bad uba kylla long u Speaker ba nyngkong eh na ka thaiñ shatei lammihngi.
Ka President ka la ban jur ïa ka jingdonkam ban kyrshan bad ban ai mynsiem ïa ki samla riewlum ba don sap khnang ban saiñdur ïa ka jingim ïalehkai kaba pura ka jong ki.
Kumta ka kyrmen ba ka lympung Meghalaya Games kan long ka rynsan ka ban ai mynsiem ïa ki khun samla nangta ban phrang ïa ka mynsiem ïakhun bad ruh ban wanrah ïa ka jingkiew jong ka sports ha baroh ki lïang.
Na ka lïang u Myntri Rangbah ka Jylla u Conrad K Sangma u la ai khublei ïa ka President kaba la lah ban ïadon byntalang ha kane ka janmiet ban plie ïa ka pyrda ïa kane ka lympung kaba long ruh ka sien kaba nyngkong ba kat ka nongïalam ba hakhlieh duh jong ka ri ban ïuhkjat ha sorbah Tura na ka bynta ban plie syndon ïa kane ka lympung ba heh tam jong Jylla.
Shuh shuh u Myntri Rangbah u la ong ka jingpynlong ïa kum kane ka lympung ym dei ba la shu pynlong hynrei ka dei kaba ka sorkar ka bet ïa u symbai ha ki pateng ki ban wan da kaba plielad ïa ki ba sei bad pynpaw pyrthei ïa ka sap ha madan ha ka lïang jong ka sports.
“Ha kine ki ar samoi ka jinglong Myntri Rangbah ngi la lah ban tei ïa kiba bun ki jaka ïalehkai bad ngi khmih lynti ha kine ki san snem ki ban wan ngin dangïai bteng ban pynurlong ban nangtei ïa ki jaka ïalehkai bapher bapher ha ka Jylla hi baroh kawei.
"“Nga ai khublei ïa baroh ki dkhot jong ki komiti treikam bapher bapher kiba la duh dem duh thïah tang namar ban trei shitom ban pynlong ïa kane ka lympung kaba jop.
"Ha kawei pat ka lïang u Myntri ka tnat Sports and Youth Affairs u bah Shaklïar Warjri u la ong, “Nga ieng hangne hakhmat jong phi kum u Myntri jong ka tnat Sports, da ka mynsiem kaba rhem ban sakhi ïa ka jingsdang jong ka 5th Meghalaya Games, kaba ka jingpynkhreh ïa ka, ka la wan na ki jingïatrei lang jong baroh ki shnat treikam sorkar, ki volunteer bad ki khynnah ïalehkai naduh ba la sdang thang ïa u dongmusa kaba tehsong ïa baroh ki kynhun jait bynriew na ka bynta ban tehsong ïa ka Jylla baroh kawei.
"Ha kane ka jingïalang la ioh ïa ka kynrtien pdïang burom na ka MP ka Tura Parlïamentary Constituency ka Agatha K Sangma, ka jingkren na u Lat ka Jylla u Phagu Chauhan.
Hadien kane ka la don ka jingïaid ban pynithuh ïa lade da ki samla kynthei bad shynrang na baroh ki district jong ka jylla ba la wan ban ïashim bynta ha kane ka lympung bad bynrap da ka jingshad tynrai jong ki paid Garo, Khasi bad Jaintïa ne ka shad Wangala, shad Mastieh, shad plïang.
Tura, Kyllalyngkot 15: Ka kynhun ki rang ïalehkai phutbol ka Ri-Bhoi bad ka West Garo Hills District ki la ïoh ban khur ïa namop hynne ka sngi ha ka thup ïalehkai phutbol ki shynrang jong ka 5th Meghalaya Games ba la long ha madan Chanmari, Tura.
Na ka liang jong ka Ri-Bhoi ka la lah ban pynliem ïa ka East Jaintia Hills da 3 kol, ïa kaba la thep da u Riskhem Syiem, Jefree Kyrsain bad u N Syngkli.
Katba na ka liang jong ka West Garo Hills, ka la pynliem ïa South Garo Hills da 7-1 kol.
Na ka West Garo Hills, kiba la ïoh pynkhijar ki long u Baltimas K Marak, Nangrim M Sangma, Dimsrang Ch Sangma u R.D Sangma bad u Kim Kim D Sangma kiba la ioh ban thep mar ar kol.
Lyngba kane ka namjop, baroh ar kynhun (Ri Bhoi & WGH) ki la ïoh ban jam sha ka semifinal jong kane ka lympung, katba ar tylli ki kynhun kin dang ïaknieh rung mynta ka sngi.
Shillong, Kyllalyngkot 15: Ka kynhun ïalehkai jong ka Meghalaya ka la ïoh ban sdang tyngeh ban pynskhem ïa ka jingkyrmen ban khur jingjop ha ka jingïalehkai kaba long pyrshah ïa ka Manipur ha ka sngi ïakhun ba ar jong ka U-23 men’s Col CK Nayudu Trophy ha Surat, hadien ba ka la lah ban seisoh bha ha baroh, ka tied bad ruh ha ka bol.
Ka jylla Manipur ka la ïoh ban jied tied nyngkong hadien ba jop ïa ka toss hynnin ka Sngi hynrei ka la shah pynhap noh tang hadien ba kynjoh sha ka 257 ron na ki 121.5 over.
Napdeng ki rangkawangbol, dei u Manish Sharma u ba la lah ban trei shitom na bynta ka Meghalaya, da kaba khur haduh 6/50 naki 36 over.
Kane ka lah ban long ruh ka lympung kaba seisoh tam na bynta jong u, ryngkat bad ki 14 wicket kiba u la khur ha ka sngi ïakhun ba nyngkong pyrshah ïa ka Sikkim.
Haba shim ïa ka pali tied, ka Meghalaya ka la ïoh ban kamai 230/4 naki 59 over, bad ka dang sahdien da 27 ron.
Lai ngut ki rangtied ka kynhun ki la lah ban kamai mar shiteng ïa ka spah ron – kine ki kynthup ïa u Nishanta Chakraborty (66 naki 62 bol), u Aman Kumar (65 naki 141) bad u kapten ka kynhun, u Kevin Christopher (57 not out naki 90 bol).
U Nishanta, u ba la khyrwit haduh 11 tylli ki four bad kawei ka six, bad u Aman ki la lah ban kyntiew 91 ron shuwa ban hap u wicket ba ar.
U Kevin un hap ban pyrkhat ban buh shakhmat ïa ka kynhun mynta ka sngi shuwa ban pyrkhat kynjoh sha ka spah ron.
Ma u lem bad u Joydeepan Deb 27 naki 53 bol kin bteng bïang mynta ka sngi ïa ka Inning.
Shuwa kane, ka Manipur ka la lah ban pynneh slem ïa ka inning tied ba nyngkong kaba la bteng ar sngi lynter da kaba kamai tang 2 ron man kawei ka over.
U rangtied ba mih nyngkong na katei ka kynhun, u Champion u la ïoh ban tied palat ïa ka spah (102 naki 329 bol) u ba la tied marwei haduh 103.5 over.
U Suresh Singh u la lah ban kamai 39 ron hynrei hadien ba u Manish u la pyndkut ïa ki, ka Manipur ka la sdang ban hap ki wicket kaba la pynlong ïa ka ban sahkut 134/6.
Dei hadien kane ba u Kiran Laishram (65 not out naki 193) u la lah ban kyntiew ron ryngkat bad u Champion da 93 ron shuwa ban hap u wicket ba hynñiew, kaba la pynïoh ïa ka Manipur ban kynjoh sha katei ka ron.
Ka Meghalaya Games kaba 5 ka la sdang ha nongbah Tura ha 15 tarik u Kyllalyngkot 2024.
Ka long ka burom ia ka jylla ba ïa kane ka rynsan ïalehkai ki Samla na ki District bapher bapher ka jylla la wan plie da ka President jong ka ri India, ka Droupadi Murmu.
Kadei ruh ka sien kaba nyngkong ba ïa kane ka lympung ïalehkai la pynlong ha Rilum Garo.
Ka sorkar jylla lyngba ka Sports and Youth Affairs Department ka la mang kumba 20 klur tyngka ban pynlut na ka bynta kane ka Games.
Lada peit ha ki rynsan Social Media ka jingpynkhreh ka long kaba la itynnad shisha, khamtam eh ia ki jingpynbna paidbah ne ka Publicity, naduh ki flex, ki video ne ki teaser bad kiwei kiwei de ki jingpynsaphriang shaphang ka Meghalaya Games 2024.
La ïohi ruh ba ka jingthang ne rah ia ka dongmusa ne ka flame jong ka Games ka la ïaid bun tylli ki District bad la aiti ha uwei u nongïalehkai Sports bad pawnam jong ka jylla, u Bah Bening Lyngkhoi, uba long u nongïamareh marathon jong ka jylla.
Ka jingthmu jong kane ka lympung ka long ban sei ïa ki sap jong ki samla, ki samla rit ha ki jingïalehkai bapher bapher khnang ba kin ïoh ïa ka lad ban leit ïashim bynta ha ki rynsan kiba kham sha jrong kum ki National Games bad ki National Level.
Ka jingthmu kaba dang biang palat.
Hynrei haduh katno ka jylla ka la lah ban organize ia ka jingïalehkai kaba heh kat kane, lane hato ka Meghalaya State Olympic Association ka la don ne em ki briew kiba tbit kiba la lah ban pyn9aid ïa ka lympung kaba bun briew kat ka Meghalaya Games.
Hato ka don ne em ka man power kaba biang?.
Lane kiba don ruh ki trei hok ne em ïa ka kam kaba la bynshet ha ki?.
Haba peit na ki jingmih khubor ha ka sngi ba sdang ka MG 2024, ka paw ba ki dang bun ki jingduna.
Balei la ong kumta.
Khyndiat por hadien ba ka President Murmu ka la plie ïa ka MG- 2024, kiba bun ki nongïalehkai ki la ujor ba kim shym la ioh bam ha ka por kaba biang.
Kiba la ïoh ruh ki ïoh ym da ka bam kaba ki ju bam ha ka por sngi, hynrei ki la ïoh kum ki jingbama ba dih sha sngi.
Kane ka la pyndom ïa kiba bun ki kmie ki kpa bad don kiba la byrngem ban leit shaw noh ia ki khun jong ki, namar kim sngew iahap ba ki khun ba leit iashim bynta ha ka jingïalehkai Sports kin hap ban shah thngan bun kynta.
Ki nongpynïaid ïa ka MG-24 ki la aid aw ba ka jingslem ka bam kadei namar ka jingpyrkhing ïa ka leit ka wan namar ka jingwan ka President ban plie ia ka MG-24.
Ka Meghalaya Games kam pat lait na ki kynrum kynram kiba kum kine.
Ha ka Meghalaya Games kaba la long ha ki snem baladep ha Shillong, kiba bun ki jingujor ki la wan khamtam eh haba ki nongïalehkai ki la hap sah ha ki kamara kiba jakhlia, nangta ki kamra kiba jaw um bad ka bam ruh ka bym biang.
Kane ka pyni ba ka Meghalaya Games kam pat lah satia ban ai jinghun ïa ki nongïalehkai.
Te lada kat ïa ki nongïalehkai ym lah ban pynbiang, hato don jingmut aiu ban pylong ia ka Meghalaya Games.
Hato kan kyntiew ne kan pynhiar pynban ïa ka Sports ha ka jylla.
Ka jingmang kaba 20 klur tyngka, kam dei shuh ka pisa kaba rit.
Hynrei kumba ju long ha kane ka jylla ba na ki rynsan ne ki lympung kiba kum kine, kan kyntiew pynban ia ka spah jongno re jongno ha jaka ba kan kyntiew ia ka Sports ha ka jylla.
Jowai, K’Lyngkot 15: Ka Seng Samla Sengkhihlang kan pynlong ïa ka Lympung kaba 4 ka jong ka ha kane ka 17,18/02/2024 haka Sengkhasi Mawphlang kaba hap hapoh ka East Khasi Hills District, bad ka jing jngai na ka Nongbah Shillong shaduh sha Mawphlang ka long 24 Kilometer.
Kumta ngi na ka liang jong ka Sengkhihlang Seng Kmie ka khot bad wer ïa baroh ki khun ka bri u Hynñiew Trep Hynñiew Skum naka Ri ki 30 Syiem bad 12 Daloi na ki tnad Seng Khasi bad Seiñ Raij bapher bapher ban ïawan sha kane ka Lympung ki khun Samla bad wan artad ryngkat bad ki Riam tynrai ba phuh ba phieng.
Ha ka juh ka por ka Seng Samla sengkhihlang ka kyrpad ruh ïa ki President/Secretary jong ki tnad Sengkhasi bad Seiñ Raij ki Syiem ki Daloi ba kin sngewbha ban ïawan sha kane ka lympung.
Kane ka lympung ba 4 ki khun samla Sengkhihlang kan long ha ka madan ka Shnong Mawphlang kaba long mar pyrshah bad ka Lawkyntang ka Sengkhasi Mawphlang, pynkut ka kyrwoh khubor na Rgh.
S.Sari Publicity Secretary ka Sengkhihlang.
Jowai, K’Lyngkot 15: Ka Annual Youth Convention kaba XVI jong ka Jowai Diocese Catholic Youth Movement kaba lai sngi, kaba la sdang naduh ka 12 tarik January 2024 ha madan Ialehkaibol ka Marianhill Higher Secondary School, Jowai kala kut hynnin ka sngi 14 tarik January 2024, ha kaba la wan ïashim bynta da kumba arhajar laispah ngut ki khun samla jong ka Balang na ki khatphra tylli ki Parish jong ka Jowai Diocese.
Ha kane ka Youth Convention kaba lai sngi, ki samla kila shim ïa ka ktien maitphang na ka bynta ka snem 2024, kaba la shim na ka Shithi jong u Paul Apostol sha ki Ehasus 6:1 “PHI KI KHUN TO KOHNGUH ÏA KI KMIE KI KPA JONG PHI HA U TRAI".
Ha ka jingkylla jong ka juk, ka jingïaid jong ka por, ka juk bad ka por jong ki kor ki bor (Science & Technology) ki khun kiba la nang la stad i kumba kim burom bad kohnguh shuh ïala ki kmie ki kpa kiba duna ka jingnang jingstad bad halor kane ka jingïohi kaba byrngut byrnget, ki samla Shynrang & Kynthei ha kane ka Youth Convention jong ki, ki la shim halor kane ka mat “Phi ki khun to kohnguh ïala ki kmie ki kpa jong phi ha U Trai".
Ha kane ka Convention kaba lai sngi, ki Samla, kila ïoh ïa ki kyntien kren sneng kren kraw bad kyntu kynpham kiba sngewtynnat bad kiba dung haduh khleiñ shyieng bad ki ban pynsah kynmaw na ki Nongsharai mynsiem jong ki kum na u Rev.Fr.Simeon Sungoh, Rev.Fr.John Mikhel Marboh bad na kiwei de ki Nongsharai mynsiem.
Shwa ban pynkut ïa kane ka sngi la pynlong ïa ka jingkñia Mas Iukharist, kaba la lamkhmat da u Most.Rev.Ferdinand Dkhar d.
d.
Bishop ka Jowai Diocese ha ryngkat ka jingsynran lang ki Lyngdohsohblei kiba la ïawan synran ïa ki khun samla na ki Parish bapher bapher jong ka Jowai Diocese.
U Most Rev.Ferdinand Dkhar, ha ka sneng ka kraw bad kyntu kynpham ïa ki khun samla jong ka Diocese u ong kumba ki samla kila shim ïa ka maitphang na ka bynta ka snem 2024 “Phi ki khun to kohnguh ïala ki kmie ki kpa kum ha U Trai" to long ki samla kiba kohnguh sneng ïala ki kmie ki kpa bad kiba tieng burom ïa U Blei nyngkong eh.
Nangta u ong ban tieng burom ïa U Blei bad ban kohnguh ïa ki kmie ki kpa ka mut ban kohnguh ïa ki hukum jong u Blei bad ïaki kmie ki kpa bad haba ngi kohnguh ym tang da ki ktien hynrei da ki kam kyntu bad pynkut u Bishop Ferdinand Dkhar.
Hadien ka jingmane Sakrament bad kyrkhu ïa ki paidbah da ka Sakrament bakhuid tam ka Duwan, shwa ban pynhiar ïa ka Lama jong ka Seng (Jowai Diocese Catholic Youth Movement) da u ma Wailadmiki Shylla MLA uba long ruh u MLA ka 2 Jowai Assembly Constituency, la don ka cultural programe ki ba pynbyrngia ïa ki samla bad ïa ki paidriewngeit kum ka “Khasi Gospel Dance, na ka Parish Khliehriat, ka Shadpliang & Shad-sahep na ka Jowai Parish, ka Shad Rongkhli na ka Parish Amlarem bad kiwei de ki ruwai ki siaw tynrai kiba don jingmut bad kiba shoh mynsiem.
U Ma Wailadmiki Shylla MLA, uba long u kongsan ha kane ka sngi, haba ai ki kyntien sneng kyntien kraw ïa ki khun samla jong ka Jowai Diocese, u ong ba um kwah ban kren jrong naba ki samla kila ïoh ïa ka sneng ka kraw bad ka jingkyntu kynpham na ki Nongsharai mymsiem kaba ki la ïoh ha kine ki laisngi linter (12-01-2024-14-01-2024).
La katta ruh u ong ba donkam ban pynkynmaw ïa ki samla naba bun sien ki jingbha lane ki jingsniew ki mih na ki samla.
Nangta u ong “Ko samla to kiar na kaba sniew bad to leh ïa kaba bha, im ka jingim kaba bha kaba miat, to tei ïa ka lawei ka longïing longsem kaba neh kaba skhem ban bha ban miat ka longbriew man briew ha ka burom ka akor haka jaitbynriew bad ha khmat ka pyrthei.
Khatduh eh shwa ba un pynkut ïa ka jingkren u ma Wailadmiki MLA haba jubab ïa ka Memorandum kaba ki samla ki la ai ha u, ula ai arlak tyngka na ka bynta ba kin sdang ban shna ïa ka Ophis treikam jong ki ha Lumbihsyntu, Bishop’House bad na ka bynta kane ka jingthmu jong ki samla ka Jowai Diocese ban tei ïa ka Ophis treikam jong ki, ki la ïoh ruh ïa ka jingïarap kumba lai-lak tyng na u Ma Vincent H.Pala uba long ruh u MP jong ka Shillong Parliamentary Constituency.
La pynkut ïa kane ka sngi da kaba u ma Wailadmiki Shylla uba long u kongsan, ula pynhiar ïa ka Lama jong ka Seng.
Khliehriat, Kyllalyngkot 15: Ka Jaiñtia National Council (JNC), lyngba u kyrwoh na u General Secretary, u bah Wanshwa Suting, ka kwah ban pynshai ha kaba ïadei bad kato ka jingjia ha Tuber Kmai shnong kaba la jia myn ha ka 03/01/2024 kaba la saphriang sha ki social media ha kaba na ka liang ka jingong ne statement jong u Waheh Shnong, u bah Miki Lyngdoh, uba la ong ba u Training Phawa, uba dei u dkhot ka JNC u mut ban pyniap syndon ïa u bad ïa uwei u dkhot shnong.
U General Secretary sengkmie, u pynshai ba naka liang ka seng ka la dep leh ïa ka jingtohkit bad la shem ruh ba ka jingkynthoh bad jingpharep ïa u Training Phawa, uba dei u Finance Secy JNC kam shym la ïahap satia kum kata ka jingkynthoh bad lah shem ruh ba ka jingpharep ïa u ka long kaba bakla bad kaba bym shongnia.
“Haka jingtohkit la shem ba nyngkong hi ka la don ka jingshah shoh shwa kiba ha ïing ha sem jong u bah Training Phawa bad kita kiba la shah shoh hangta ki la phone ïa u bah Training bad ma u ruh da ka jingtieng ioh ka jia eiei u ruh u la wan hangta na ka bynta ban pyniakhlad ïa kita kiba ha ïing na ka jingshahshoh, hynrei u la shah shoh pynban ma u bad ban lait na kata ka jingshah shoh bad ban ïada ruh ïalade bad ïa kita kiba ha ïing ka la don ka jingpynphai liang, hynrei ka jingmut hi ka jong u Training kadei ban ïada ïalade bad ïa kita kiba ha ïing"“Hadien kane ruh naka liang u Training u la pan map na u Waheh Shnong bad ong ba um mut satia ba kato ka jingjia kan sa jia da kumto" ong u kyrwoh.
“U wei uba la shah shoh ruh uba kyrteng Shynna Shylla ba haka jingleit check medical la paw ba u la shah shoh shisha bad lah don ruh ki dak mong na ka jingshahshoh".
U bah Wanshwa Suting, u la pynpaw ruh ba “ha kato ka jingiaid rally jong ka Shnong Tuber kmaishnong, ban Rai pynrem ïa u Training Phawa, na ka liang ka seng ka shem ba kane ka jingiaid rally kadei kaba lah shim rai u Waheh Shnong shimet namar ha ka jingshem ka seng katkum ki social media ki WhatsApp lah shem ba ïa ka jingkhot rally la wan na u khliehduh ka Dorbar Shnong kaba mut u Waheh Shnong hynrei ym na ka EC lane ka Dorbar Shnong, kane ka jingleh jong u Waheh Shnong ka lah ialam bakla shi katdei eh ïa u Paidbah bad ka la shim ruh ïa ka jingktah haka bor pyrkhat (mentally harrasment) jong u Training bad ki dkhot kumjuh ki nongïalam ka seng bad kane ka lah ban ïalam sha ka jingjia ba sngewsih bad ka long ruh pyrshah iaka aiñ.
Katkum ka jingtip ka jong ngi, ba haba don kaei kaei ka jingjia hapoh shnong dei ban bishar ha ka Dorbar Shnong ym ban iadie iathied khamtam sha ki social media hynrei kane ka jingleh u Waheh Shnong imat ka don kaei re kaei sha lyndet bad ha kato ka jingiaid rally ruh lah paw ka kyrteng ka seng ha ki pla card bad banner bad kane kala ktah ym tang ïak ka kyrteng hynrei wat ïa ka burom jong ka seng bad ki nongkyrshan jong ka seng"“Na ka liang ka seng ka kwah ban pynshai shuh shuh halor kato ka jingkren ne ka statement u Waheh Shnong ba kaei ka synjam ba ka seng kan shim, nyngkong ka seng hi ka kwah ban pynpaw ba ka seng hi kam juh kyntu ïa ki dkhot lane ki nongïalam ban pynkulmar lane thaw kulmar hapoh shnong poh thaw hynrei dei ban nang ban burom ïa ki nongïalam shnong bad ïa ka ri hi baroh kawei bad ka seng ruh kam juh khang ban ïada ïalade ha kino kino ki bynta kiba ktah ïa ka met lajong ba wat ka aiñ ruh ka shah ban ïada ïalade (self defence)"“Ka seng ka phah ïa ka kyrwoh kaba shai khamtam ïa u Waheh Shnong ka Tuber kmaishnong ba dei ban wanrah noh ïa ka jingsuk, ka jingshngaiñ hapoh shnong bad ban tehlakam ruh katkum ka aiñ ym ban iadie iathied sha ki lad pathai khubor, namar ka district council ruh ka la bynshet ha ki shnong ba dei ban don ka jingbishar shnong lane ka village court khnang ban tehlakam ïala ka jingbha ka jingmiat jong ka shnong bad ban wanrah ruh ïa ka burom jong ka shnong bad ruh ïa kane ka bynta ruh ka la don mynta ha ka kti jong ka iïngbishar district session court bad ai ba kaei ka iïngbishar kan rai bad kata ka dei ka jingbishar kaba dei hok bad ngi shaniah ruh ha ka jingbishar jong ka iïngbishar " pynkut u kyrwoh.
Mawkyrwat, K’lyngkot 15: Ki samla pule jong ka Sngap Syiem College, Mawkyrwat, South West Khasi Hills District kiba dei ha kajuh ka por ki National Cardet Crops (NCC) ki la pynlong ïa ka jingïaid-kjat ne kum ka Trekking Adventure ha kaba ki la sdang ïa ka na Mawranglang Viewpoint shaduh sha Shnong Domsiejiong, South West Khasi Hills District.
Lah ban kdew ba ïa kane ka jingïaid-kjat jong ki samla pule ka dei hapoh ka jingïalam u bah Pilastar Nongsiej uba dei u National Mountaineer ne u Nongkiew lum uba la paw hapoh ka South West Khasi Hills District bad uba dei ruh u nongseng ïa ka Kynrewmyllah Adventure Training Centre & Eco-Tourism, Mawranglang.
Ha kane ka jingïaid-kjat, na ka liang ki samla NCC ki la dap da ka jingsngewkmen namar ba ki la ïoh shibun ki jingmyntoi ryngkat ki jinghikai na u bah Pilastar Nongsiej.
Ym tang katta, mar sien poi ha ki jaka lum ba jrong la ïohi shai kdar ïa ki jingitynnad ki lum, ki wah ha kaba ym shem poi pyrkhat ba lynti sha Shnong Domsiejiong ka long kaba i tynnad haduh katta katta.
Shuh shuh la ong ba ha kane ka jingïaid lynti ka la shimpor kumba 2 kynta tam ei ei.
Haba kren bad u bah Pilastar Nongsiej u la ong ba ka jingthmu jong u ban ïalam ia ki samla pule ki NCC ban leit trekking ha kane ka jaka ka long khnang ba ki khynnah kin dup tip kumno ban kiew ïa ki lum kiba jrong bad ruh ka jingïaid lynti ka long ruh kum kawei ka bynta ban lait na ki jingpang jingshitom khnang ba ka met ka phad kan long kaba koit ba khiah bad kaba khlaiñ bha.
Katba na ka liang u bah Arthemeius Lyngdoh, Senior NCC Sngap Syiem College u la kyntu ïa ki nongshong shnong ba kim dei ban pynjot ïa ki lum ki wah, ki khlaw ki btap bad kumjuh ki dei ban leh khuid namar katne ka jing-itynnad ka mariang, ïaleh ban pynneh pynsah bad hikai ruh ïa ki khynnah ki khun ki kti kumno ban tyngkai ïa ka mei mariang khnang ba ka pateng ban wan kan ïoh ka jingïaroh ban sah ruh ka nam.
Kiba la ïashimbynta ha kane ka Trekking Adventure ki don baroh 19 ngut kynthup ïa ki samla shynrang bad kynthei.
Khliehriat, Kyllalyngkot 15: Ka Seiñ Raij Tuber lyngba u kyrwoh ba la phah da u Rangbah Mansan, uba dei ruh u President, u bah R.Harvis Phawa bad u Rangbah Longsan, uba dei u General Secretary, u bah Jolby Sana, ki pyntip ba ka Seiñ Raij kan sa plie donburom ïa u mot dur (Statue) jong uwei na ki khlawait ka rilum Jaiñtia, u Woh Tep Kyrdait, uba dei ruh u MAR jong ka Raij Tuber, ïa kane ka prokram ba kyrpang yn pynlong ha ka 17 tarik u kyllalyngkot ha Tuber Kmaishnong hajan u Mot jong u Woh Tep ha ka por 10 baje mynstep.
Ha katei ka sngi jong ka 17 tarik, yn pyndon burom ruh ïa ka lyngkhuh sngi iap kaba 355 snem jong u woh Tep Kyndait uba la shah pyniap ha u Syiem ka Jaiñtia Pur ha ka 17 tarik, Iaïong ( Janaury) snem 1669“U Woh Tep Kyndait, u dei u briew uba don burom, uba don ruh ka mynsiem ieid jaitbynriew, u dei ruh u ba shynrang mynsiem, uba don ruh ka mynsiem ba satar uba la ieng ialeh pyrshah ïa ki briew kiba wan na bar kiba la wan ban thom bor bad leh jubor ïa ka jait ka kynja, ïa ki khun ki raiot jong u kamjuh ïaka thaiñ pnar hi baroh kawei" ong u kyrwoh"Na ka liang ka Seiñ Raij ka khot bad wer ïa baroh ki khun ka bri u Hynñiewtrep ban ïa wan lang ha katei ka sngi namar katei ka sngi kan dei ka sngi kaba khraw bad ba kyntang, ka sngi sah jingkynmaw ïa baroh ki khun ka Bri u Hynñiewtrep Hynñiewskum, ïa ki khun jong ka Raij Tuber.
U Symbud myntrei rangbah ka jylla, u bah Sñiawbhalang Dhar, un wan long kum u kongsan ha katei ka sngi bad u Symbud Kongsan, u bah Kyrmen Shylla, kin ïa don lang ruh ki myntri sorkar, kumjuh ruh u bah Wailadmiki Shylla uba dei u MLA 2- Jowai kum u Special Guest, u bah Lasky Rymbai Deputy Chief Executive Member jong ka JHADC, u bah Lakhon Dkhar, EM ka JHADC, u Dolloi Elaka Jowai, u ma Puramon Kynjing, Dolloi Elaka Shangpung, u Ma Chanki Langbang bad kiwei kiwei ki riew paw khmat jong ka ri lum Jaiñtia.
Ha katei ka sngi yn pynsngew ruh ia ka khana shaphang u Who Tep Kyndait.
Ka Sein Raij ka khot sngewbha ïa baroh khamtam ki Secretary, ki Chairman jong ki Seiñ Raij Shnong kiba hap hapoh ka Raij Tuber bad ka pam map ruh ba ka Seiñ Raij kam lah ban pynpoi da ki shithi khot sngewbha sha baroh.
Nongpoh, K’Lyngkot 15: Ka long ka khubor kaba ai mynsiem ïa kiba bun ki khun samla ha kum kane ka juk kyrduh kam kyrduh jam ba bun ki ju khmih lynti tang ki kam sorkar, hynrei uwei u samla naka shnong Pynker C ha Ri-Bhoi District ka shnong kaba don ha khappud ka Meghalaya bad Assam u la long ka nuksa ban ai mynsiem ïa kiba bun ki khun samla wat hapdeng ka jingkynduh mawsiang haka jingim haka liang ka iohkam iohjam hynrei um shym la kynran dien ban ïeng pat hala ki jong ki kjat ban kyrshan ïaka ïing ka sem da kaba seng kam lade ban shna da ka jaka shangkai pynngad.
Utei u samla u dei u Kolshi Kathar u ba la sdang ïa kawei ka jaka shangkai pyngngad kaba u la ai kyrteng da ka Mribu Jungle Camp ban long kum ka jaka shong jahthaid bad pynpyngad kaba ki paidbah ki lah ban leit shangkai bad pynjah thaid ïalade harud kawei ka pung kaba la don ruh ryngkat ki jaka sah (Tent House).
Ïa katei ka jaka shangkai pyngngad la plie paidbah mynta ka sngi da u Fr.Kmenlang Nongrum Parish Priest Byrnihat Parish u ba la shim ruh ka bynta ban kyrkhu kyrdoh ïa katei ka jaka ryngkat ki jingduwai ba u Blei un dang kyrkhu ïa utei u samla bad ïa katei ka jaka haka jingdonlang ki kmie ki kpa bad ki riew rangbah jong ka shnong.
Haba kren ha katei ka sngi ka jingplie ïa katei ka jaka shangkai pyngngad u Samla Kolshi Kathar u la ong ba ka daw bala pynlong ïa u ban sdang ïa katei ka kam ka dei hadien shibun ki jingeh ba u mad haka jingim bad ka jingkyrduh kam kyrduh jam namar lyngba katei ka jaka shangkai pyngngad u lah pat ban thaw bad ai kam ïa kiwei ki khun samla ha katei ka shnong.
“Nga la thep shibun ki kam sorkar, ki kam haki kompani hynrei ngam shym la ioh bad kane kala pynlong ïanga ban phai khmat sha kane ka kam namar ka don ka jaka kaba la ai sngewbha da I mei bad I pa, hynrei nga iohi ba katei ka jaka long kaba biang eh ban pynkylla dur ïaka sha ka jaka kaba ki paidbah ki lah ban leitkai bad shongkai pyngngad bad pynjahthaid ïalade, kumta nga la pyrshang ban wad lad ban shim d U la ong ruh ba ïa katei ka jaka u la ai kyrteng da ka Mribu Jungle Camp ka dei namar ba katei ka khlaw kaba don ha katei ka jaka la tip kyrteng kum ka Mribu haki por ba mynshuwa naka jingdon jong uwei u dieng ba ki shait khot da kata ka kyrteng bad kum ka jingpynneh pynsah ïa katei ka kyrteng kaba dei ruh ka kyrteng kaba rim jong katei ka shnong u la pynim ïaka da katei ka kyrteng ïa katei ka jaka bad naka liang jong u, u la khot bad wer ïaki paidbah ba kin wan ban jngoh ïa katei ka jaka.
Shillong, K’lyngkot, 15: Ka Learning Links Foundation kaba dei seng trei mon sngewbha kaba trei na ka bynta ban kyntiew ïa ka jingpynsaphriang ïa ka jingnang jingtip, da ka jingkyrshan jong ka Intel Technology India Pvt.
Ltd ha ryngkat ka jingïatreilang bad ka Directorate of School Education and Literacy (DoSEL), SSA-SEMAM jong ka sorkar Meghalaya ka la plie paidbah ïa ka Holistic Child Development Program kum shi bynta jong ka jingsdang ïa ka “Adopt a School" Program.
Ka jingthmu jong kane ka prokram ka long ban shut ïa ka jabieng jong ki khynnah khnang ba kin long kiba sted ban bat ïa ki jinghikai bad ki jingnang jingtip ba la batai ïa ki.
Ïa kane ka prokram yn pyntreikam ha ki 10 tylli ki skul kiba hap hapoh ka Mawlai C&RD Block ha East Khasi Hills District bad ki khynnah ki ban ïoh jingmyntoi na kane ka prokram kin don shi hajar ngut kata naduh klas I haduh V.Lyngba ka Holistic Child Development Program la khmihlynti ban ai jinghikai ïa ki khynnah ha kiba bun rukom kum ka jinghikai ba kin sumar ïa ka koit ka khiah lajong, ka jinghikai ba kin kilan met lane ba kin don ka jingsngewtynnad ha ki jingïalehkai sports nalor kiwei pat.
Katto katne na ki mat kiba hap hapoh ka Holistic Child Development Program ki kynthup ïa ka :Learning Enhancement: Hangne kin pyndonkam ïa ki rukom ai jinghikai ban nang pynkhlain shuh shuh ha ka jingpule jong ki khynnah bad ban pynrung ïa ka mynsiem ba kin don jingsngewtynnad ban wad jingtip ïa bun kiei kiei.
Health and Wellness: Hangne kin peit thuh man ka sngi ïa ka koit ka khiah jong ki khynnah, ka jinglah jong ki ban bam khnang ban pyntikna ba ki dei ban don ïa ka met kaba khlain.
Structured Sports curriculum through Khelo India: Yn pynshlur ïa ki khynnah ba kin ïa shim bynta ha ki jingïalehkai Sports khnang ba kin ïoh ïa ka met kaba shait ba khlain , ba kin sngewthuh ïa ka jingdonkam jong ka jingïa tylli ha ka kynhun kaba ki don bad ba kin sngewthuh ruh ïa ka kamram kum ki nongïalam.
Art Education: Yn pynshlur ïa ki khynnah ba kin pyni ïa ki sap kyrpang ba ki don , ba kin pyni ïa ka jingïar ka jingmut jingpyrkhat jong ki khamtam ba kin tip ïa ka jinglong tynrai.
Ka Learning Links Foundation ka sngew sarong ban ïoh ïa treilang bad ka Directorate of School Education and Literacy (DoSEL), SSA-SEMAM jong ka sorkar Meghalaya na ka bynta ban pynurlong ïa kane ka jingthmu bad ban pynïar ïa ki jingtreikam jong ka sha kiwei pat ki District ha ka jylla.
Ka Dr.Anjlee Prakash , Chairperson jong ka Learning Links Foundation ka la pynpaw ka jingsngewkmen halor ka jinglah ban plie ïa kane ka prokram bad haba pynpaw ïa ka jingsngewkmen jong i, ka la ong, “Ngi ngeit ba manla uwei pa uwei ne kawei pa kawei ka khynnah ki don ïa ka hok ban ïoh jingmyntoi na kane, kane ka dei ka jingthmu ba ym tangba ki khynnah kin ïoh ïa ka jingpule kaba thoh ha ka kot pule jong ki hynrei kin ïoh ruh ïa ka met kaba koit ba khiah bad ban ïoh jingtip ruh shaphang ka jingriewspah ka jinglong tynrai jong ngi bad bun kiei kiei.
Da ka jingïatreilang bad ka Directorate of School Education & Literacy (DoSEL), SSA-SEMAM jong ka sorkar Meghalaya, ngin nang pynkhlain shuh shuh ïa ka jingangnud jong ngi ban wanrah jingkylla ha ka jingim jong ki khynnah"Ka Learning Links Foundation ka dei ka seng trei mon sngewbha kaba aiti lut na ka bynta ban pynriewspah ïa ka jingnang jingtip bad ban ïalam lynti sha ka lawei kaba phyrnai.
Naduh ba la seng ïa ka ha u snem 2002, ka la lah ban pynïar ïa ki thapniang treikam jong ka ha baroh kawei ka Ri India bad ha Asia Pacific ruh kumjuh.
Ka Learning Links Foundation ka ai jinghikai ïa ki khynnah ym tang na ki kot pule jong ki hynrei ka saindur ïa ka jingim jong ki khynnah da kaba ai ïa kiwei pat ki jingtip ki bym shym la thoh ne batai ha ki kot pule jong ki.
Na bynta ki jingtip ba kham bniah shaphang ka Learning Links Foundation, phi lah ban peit ha kane ka Website [Website:.
Shillong, K’Lyngkot 15: Ka Prof Badaplin War ba dei ruh ka longkmie ba la shah pynkup burom da ka nam Padmashri ha ka sorkar pdeng ha ka sngi Saitjaiñ ka la ong ba ki samla ki dei ban da thew da woh bha ha shwa ba kin shim ïa kano kano ka rai ha ka jingim.
ïa kane ka Padmashri Badaplin ka la kren ha ka jingpynhap pyrda ïa ka tamasa ïalehkai phutbol ha Lummawbah ban kynmaw burom ïa u MP barim ka jylla, Ma Jerlie E Tariang ba dei ruh u kpa jong ka uba la khlad noh ha u Iaiong 2015.
“Kum ka longkmie bad kum ka nonghikai nga don ka jingïadei kaba jan bha bad ki samla.
Kumta, kum ki samla nga ngeit ba shwa phin shim ïa kano kano ka rai phi dei ban da thew da woh bha ban long ki nongjop ha ka jingim," ka la ong.
Shuh shuh ka la bynrap da kaba ong ba ki samla haba ki shim bynta ha kino kino ki lympung bunsien hi ki da pynkhreh ïalade la ka long wat ha ki kam ïalehkai ruh.
“Phi hap ban da pyrkhat bha ba kaei ba phi leh ka ban tei ïa ka jingim.
Wat ha ka jingim kaba man ka sngi ruh donkam ban don ka jingsngewthuh jingmut ba phin poi sha ka thong," ka la bynrap biang.
Shuh shuh ka la kyntu ruh ïa ki samla ba ki dei ban don ka mynsiem ban kyrshan lang para samla.
“Nga sngewkmen ba ngi ïoh ban kynmaw burom ïa i Pa lyngba kum kine ki prokram," ka la ai khublei ïa ka Sainborlang Banjop Welfare Association kaba la pynlong ïa katei ka tamasa ïalehkai.
La donlang ha kane ka sngi naduh ki nongïalam ka Association, ki nongïalam shnong ka Lummawbah bad ruh ka Chairperson barim ka KHADC, Kong Teilinia Thangkhiew nalor ki riewrangbah bad ki riewtymmen jong ka shnong.
Nongpoh,K’Lyngkot 15: Ka Shillong Archdiocese Catholic Youth Movement Zone-VI ha ka sngi Saitjaiñ ka la kyntiew ïaka lama kum ka dak ka jingsdang ïaka lympung ïa kynduh lang jong ki khun samla kaba latip kum ka Zonal Youth Convention kaba 5 halor ka phang “U dieng u ba bha um ju sei ki soh kiba sniew lymne u dieng uba sniew u sei ïaki soh kiba bha" Lukas 6:43 bad ïa katei ka convention yn pynkut pat haka 14 tarik Kyllalyngkot ha Lumsinai, Umden Parish.
Ïa Lama jong katei ka lympung Zonal Youth Convention kaba 5 la wan ban kyntiew da u bah Mayral Born Syiem, MLA ka Nongpoh, haka jingdon lang u Fr.Peter Syiemlieh, SYD, SACYM Zone VI, Fr.Michael Khongngaiñ, Parish Priest Umden Parish, Samla Benedict Maïong, President SACYM Zone VI lem bad kiwei kiwei ki nongïalam Balang bad ki khun samla jong ka Balang Catholic.
Ha kane ka sngi sdang jong katei ka lympung jong ki khun samla Catholic la wan ban tuid da ki spah ngut ki khun samla kiba la wan ban sah lypa naki 5 tylli ki parish kiba kynthup ïaka Nongpoh Parish, Umkadhor Parish, Byrnihat Parish, Umden Parish bad ka Umsiang Parish ban pynlong ïa katei ka jingkynduh lang kaba phuh ba phieng bad kaba jop.
Haba kren ha katei ka sngi naka liang u Bah Mayral Born Syiem kum u kongsan u la ai mynsiem ïaki khun samla ba ki dei ban long kum u dieng kedar uba don 3 tylli ki jinglong ba u dei u dieng u ba eh, uba beit bad u ba don ka jingsma iwbih ha kaba kum ki khun samla ki dei ban don ïa kitei ki jinglong ban eh bad skhem haka jingmut ban ïaid haka lynti kaba beit bad ban don ka jingsma iwbih bad ka jinglong ba bha ban pynphriang ruh sha kiwei pat ki khun samla.
U la ong ruh ba ha ka jinglong samla shibun ki jingpynshoi kin wan ban thap naka diang bad ka mon hynrei kum ki samla kiba tip ïa u Blei ki dei ban skhem haka jingmut ban ym hap lane ngop haki jingpynshoi hynrei ban pan bor na u Blei halor shibun ki jingeh bad ki jingpynshoi ba ki ïakynduh haka jingim jong ki.
Ka Lok Ayukta ka dei ka ktien Hindi kaba mut “Ka jingïarap na ka bynta ki paidbah lyngba u shakri sorkar lane u Commissioner.
Ïa ka ain Lok Ayukta la ithuh naduh u snem 2014 lyngba ka dorbar thaw-aiñ ka jylla Meghalaya hynrei ka la sdang trei kam tang naduh u snem 2019 haba u Lat ka jylla u la pynlong doh long snam ïa kata lyngba ka jingpynbna ha ki kot sorkar (Meghalaya Gazette).
Kaba phylla ka long ba u shnong knor (Chairman) banyngkong eh kane ka Lok Aadalat, uba dei u nongbishar uba la shongthait (retired) jong ka iingbishar baheh duh ka Assam (Gauhati High Court) u PK Mushahary lah thung ba un shimti a ka kam jong u naduh u snem 2018.
Dei da ka jingtynruh jong u Mushahary ba ka sorkar ka sa pyntrei kam bad ai ïa ka ophis kaba thikna bad ruh ka la thung kam de ïa kiwei ki nongtrei haph ka Lok Ayukta.
Kaei ka jingthmu bakongsan eh jong ka Lok Ayukta lane jong u khlieh duh kane ka rynsan ïarap paidbah.
Ka jingthmu jong ka Luk Ayukta ka long ban sngap ïa ka jingmudui jing ki paidbah pyrshah ïa ki kam bamsap bad ka jingbymtrei hok jong ki nongtrei sorkar.
Shisien pyrkhat kane ka Lok Ayukta ka la dei ban long kaba laitluid ban leh ïa ka kam kaba la bhah na ka bynta jong ka.
Katkum ka aiñ ba la rai da ka Dorbar Thaw-aiñ ka Meghalaya, u khlieh duh ka Lok Ayukta u dei ban dei u nongbishar jong ka iingshari heh na kano kano ka jylla uba lah shongthait ((retired High Court Judge), lane uno uno/kano kano ki riew pawkhmat kiba ym don jongthoh bria eiei ha ka jinglong jingman lane ka rukom trei kam jong ki (person of repute).
Hadien ba la shongthait u nongbishar (Justice) Mushahary la thung ïa u Bah Bhalang Dhar (IAS) uba la shongthait na ka kam sorkar.
Ka sorkar MDA imat kam lap da kiwei pat ki briew kiba lah ban kit ïa kane ka kam bah kam san.
Bad kumba ngi ju tip ba barabor hi ka sorkar ka kham sngew shaniah ïa kito kiba la long teng ki shakir jong ka, namar kin ym leh ïa kano kano ka kam kaba pyrshah ïa ka sorkar.
Dei hangne kein ba ki paidbah ka jylla Meghalaya ki dei hok hi ban shah iuhroit ha baroh kiba bat sorkar naduh u snem 1972.
Ka daw ka long ba ki paidbah kim salia ban dawa ïa ka hok lajong.
Kim ju kham kwah ban ïaleh pyrshah ïa ka sorkar wat la ka shim ïa ki rai kiba pyrshah ïa ka rukom synshar khadar.
Haduh mynta ngim pat ju ïohsngew ban don wat tang kawei ruh ka case ha kaba la Lok Ayukta ka rai pyrshah ïa ka sorkar.
Ynda shu peit te imat kumba ym don jingbam sap ei ei ruh ha ka jylla Meghalaya.
Hynrei ka bamsap ka jyllei khamtam ha ka por jong ka sorkar MDA-1.
Ki nongthoh khubor ki la pynmih khubor shaphang ki kam bamsap na ka por sha ka por hynrei ym don ba salia.
Ka jingmlien jong ki briew ha kane ka jylla ka long ban shu khmih lynti beit ïa kita ki “seng bhalang" ba kin kit ïa kane lyngkor ban ïaleh pyrshah ïa ka bamsap.
Kane ka long kaba bakla shibun.
Ha ka ri synshar paidbah mangi uwei pa kawei ngi don ka hok ban pyrta shla pyrshah ïa ka jingbamsap namar kane ka mut beit bai a ka pisa kaba dei ban wan sha ki paidbah ha ka dur jong ki surok bad ki lynti syngkien kiba bha bad kiba ikob ban ïaid kali, ym kum ki surok kiba ngi ïohi mynta kiba da ka thliew suda.
Nangta ngi don hok ruh ban ïoh ïa ka um bam um dih kaba thikna (ym da kaba jakhlia bad ba dap da ki khniang jingpang) bad kiwei kiwei de ki kam pynroi.
Ki surok kiba sniew ki kdew ba ka don ka jingbamsap kaba jur ha ka tnad Public Works Department (PWD) kaba dei peit ïa ka jingshna surok ha kylleng ka jylla.
Haba ngi ïaid ngi ieng ngi sngew dukha ban ïohi ïa kum kine ki surok kiba tang shisien slap ki lah kie noh lang bad ka um slap.
Hynrei lait na kaba shu thnum bad ïathuh khana para mangi, ngim kloi satia ban ïa ieng radbah kum ki paidbah kiba don ka jingkit khlieh bad lait mudui saha kata ka Lok Ayukta.
Lada mangi ngim leit mudui katei ka Lok Ayukta kan ym don kam eiei ruh ban trei.
Bad kiba shong hangto kin sa shu ïoh tulop ei khlem da trei eiei ruh.
Ngi dei ban sngew burom ïa ki paralok na Garo Hills kiba la shim khia ïa ka kam bamsap ha ka Garo Hills Autonomous District Council (GHADC) bad kiba la leit mudui sha ka Lok Ayukta.
Hadien ba la ïoh ïa ka jingmudui lem bad ki kot ki sla kiba biang ka Lok Ayukta ka la thung ïa ki Investigating Officers lane ki ophisar kiban wad bniah ïa kita ki jingkynnoh bamsap.
Kita ki ophisar ki dei ruh ki rangbah pulit kiba la shongthait na ka kam.
Ki la trei minot bad ki la lap ba ka don shisha shibun ka kynrum kynram ha ka GHADC bad ki lah charge-sheet lane ki la ai ka rai jong ki halor ki jingshem jong ki na ka jingtohkit.
Kaba phylla ka long ba kita ki rangbah kiba la thwet sani bha ïa ki kam bamsap jong ki katto katne ki MDC kiba bat kam hangto, mar sien ai ïa ka report jong ki, ki la shah weng kam noh shisyndon.
Bad ka khubor jong kata ka jingweng kam ka la poi lyngba ka WhatsApp.
Hato lah ju don mo ka jingleh pynhiar dor bad sloit bor ïa ki nongtrei ka Lok Ayukta ha kano kano ka jylla kumba long ha Meghalaya? Katba lah ban tip, ym pat ju don kum kane ka jingjia.
Kane ka kdew shai ba ha ka jylla Meghalaya ka jingbamsap ka la ngam jylliew palat bad mangi ki paidbah ruh ngi sngap beit bad ngim kloi ban ieng rasong pyrshah ïa ka bamsap.
Kane ka paw khamtam eh ha kane ka jingjied MLA kaba dang shu dep.
Baroh kito kiba la ngam bha ha ka kam bamsap ki shah jied biang bad ngi ïoh ïa kajuh ka sorkar kaba baroh baroh ngi ïa bein ïa khoh ha shuwa ka elekshon.
Kiba bun balang ki paidbah nongjied ki jied ïa ka pisa ym ïa u nongthaw aiñ.
Kane ka la kyrtoh ïa ka jylla jong ngi haduh ba ha ki phang trei kam baroh naduh ka jinghiar ha ka pule ka puthi bad ka jingkiew jong ka jingduk ngi la nang ïoh nam katba nang ïaid ki snem ha ka jaka ba ngin kiew artet.
Ka jingdon jong ka Lok Ayukta kam myntoi lada kiba trei hangto kim laitluid satia ban shim ïa ka rai ban pynshitom ïa ki ophisar sorkar ne ki myntri sorkar kiba la ngam ha ka bamsap.
Lada kumta lehse lah bha ba ynnai don hi kum kata ka rynsan kaba khlem pynmyntoi satia ïa ngi ki paidbah.
Ha kane ka jylla ka jingbamsap ka lah shuthied naduh ki snem 1983 ter ter haduh mynta bad ym pat ju don uwei ruh u ophisar lane u myntri sorkar uban shah pynshitom da ka aiñ.
Ïa ka Lok Ayukta la pyntrei kam hadien ba don ka jingïakhih na ki dkhot ka Right To Information Act kaba la ïalam khmat da u Rangbah Michael Syiem bad kiwei de ki para dkhot.
Hynrei mynta long lehnohei ka jingksar jong kito kiba lamphang ïa kane ka jingïakhih.
Ka dei shisha kato ka jingong ba ngi ïoh ïa ka sorkar kaba ngi dei hok ban ïoh.
Lada ngi jied ïa ki riew bamsap bad kiba pyrkhat tang ïalade shimet ngin ïoh ruh ïa ka sorkar kaba kumta hi.
Shillong, KLyngkot 15 : Ka Balang Catholic jong ka shnong Pynter kaba hap hapoh ka Parish Nongshyrngan, ha ka sngi u Blei jong ka 14 tarik ka la pynlong ïa jingrakhe ia ka lyngkhuh sngikha kaba 75 snem u Lyngdoh sohblei uba dei na katei ka shnong u Rev Father Norbert Nodren Nongrum.
Ha kane ka sngi u Phadar Norbert u la tyrwa ia ka kñia ka khriam jong ka Mass Bakhuid ha ka por mynstep ha ka jingsynran lang kiwei pat ki Lyngdoh sohblei ba kynthup ïa u Phadar Parish Priest ka Nongshyrngan u Rev Father Robert Khyriem, nangto u Rev Father Bajenstar Khongjee, u Rev Father Bensar Kharsati ha ka jingshim bynta shit rhem ki paid riewngeit.
Haba sneng ïa ki paid riewngeit u Sohblei Norbert u la ong ba kumba u Blei u la phah sha ka pyrthei ïa u briew ban kamai ïa ka hok kat kum ka hukum ka dei ka kamram jong man la uwei pa uwei ban leh ïa kata.
Haba pynkynmaw ïa ka jingieid jong u Blei u Sohblei Norbert u la ong, “Nga dei tang u khun swet ba duk bad ba shem lanot haduh katta katta hynrei ka jingieid bah jong u Blei u la phah ïa ki Phadar Phareng ban wan sha ka shnong jong nga bad ban shim jingkit klieh ban pynheh pynsan ïa nga ryngkat ka phah skul tad haduh ba nga long u Lyngdoh sohblei jong ka kur mynsiem Catholic bad ki kam phylla ki jong u Kynrad ki ïai jia haduh kine ki sngi bad ym shuh tang ha ka jingim jong u hynrei ha ka jingim jong man la uwei pa uwei.
"Ha ka por noh sngi la pynlong ïa ka prokram leh burom ïa u Sohblei Norbert Nodren Nongrum ha kane ka lyngkhuh sngikha da ki program jingrwai na u Wanjop Sohkhlet uba dei na kane hi ka shnong, ka jingtem sur na ki samla ka balang catholic Pynter, ka jingshad jingrwai bad kiwei kiwei.
Haba kren ha kane ka sngi u Fr Norbert u la ai burom ïa ka balang shnong kaba la pynkhreh ïa kane ka program kaba shongkun bad u la ïathuh ruh ïa ki sngi jinglong khynnah lyngba ka sur jingrwai kiba u ju rwai ha ka por ba u dang samla.
Ha kane ka sngi u la wan shim bynta lang ban kitbok ïa u Sohblei Norbert Nodren Nongrum ba un nang koit nang khlaiñ da u MLA ka North Shillong u Bah Adelbert Nongrum, u Sordar ka Raid Shabong u Bah Herin Kongngai, ki nongïalam shnong ka Pynter bad kiwei kiwei kiba la shah khot sngewbha.
Ha kane ka sngi u Fr Norbert u la ïoh ruh ban ot ia u cake ïa uba la ai sngewbha da u paralok ba ieid eh jong u u samla Wanjop Sohkhlet.
Ha kane ka sngi ka balang catholic Pynter ka la pynspong ruh da ka jain khor ïa u Sohblei Norbert kum ka dak ka jingburom ïa ka kyrdan kñi ha ka kur mynsiem Catholic.
Nongstoiñ, K’Lyngkot, 15: Ka Nongstoiñ Diocese Catholic Youth Movement ha ka sngi u Blei ka la pynkut noh ïa ka lympungbah jong ki samla ïa kaba la tip ruh kum ka XV Annual Diocesan Youth Covention kaba la sdang ruh naduh ka sngi Thohdieng jong ka taïew ba ladep.
Ïa kane ka lympung kaba kyrpang jong ki samla ka Balang Katholik ka Jyllaniam Nongstoiñ la pynlong ha Mother of Compassion Mawkhlam Parish.
Ha kane ka sngi pynkut ïa ka Convention ha ka por 9:30 mynstep la pynmynta ïa ka Mass Bakhuid da u Bishop jong ka Jyllaniam Nongstoiñ u Most Rev.Wilbert Marweiñ.
Ha ka por nohphai sngi pat pynlong sa ïa ka jingmane ïa ka Sakrament Bakhuid da u Fr.Alfred Lyngdoh Nongbri na ka St.Xavier’s Minor Seminary Upper Shillong.
U Bishop haba sam ïa ka Ktien jong U Blei u la ong,"ba ka met jong phi ka long ka tempel jong u Blei kumno samla phin leh ban lait na ki jingpynjakhlia ïa ka ïing U Blei, hato phi ïohsngew neem ïa ka sur jong U Blei kumba u Samuel u la ïohsngew bad u la pynleit jingmut ban shah shkor bha ïa ka jingkhot, ka jingkohnguh ïa la ki kmie ki kpa ruh kadei ka jingkohnguh bad ka jingpynsngewbha ïa U Blei.
"Ïa kine ki kyntien la sot ban pynshong nongrim lyngba ka kitab kaba nyngkong u Samuel, na ka shithi kaba nyngkong u Apostol Paulus sha ki nong Korinth bad na ka shithi sha ki nong Ephesus kaba long ruh ka mat pdeng jong ka Convention kaba ong ruh “Phi ki khun, to kohnguh ïa la ki kmie ki kpa ha U Trai, namar kane ka long kaba phi dei ban leh.
"Ha kane ka sngi la sakhi lang ruh da u Rev Fr.Nicholas Maïong MSFS Parish Priest ka Mother of Compassion Parish Mawkhlam, u Fr.Joby Mathew, u Alvin Savio Kharkongor uba la wan na sor Shillong uba dei u President jong ka SACYM, ki Phadar na nongbah Tura, ki sister bad ki samla.
Kane ka lympungbah kaba la neh haduh 3 sngi lynter la pynlong ïa ka jingïalehkmen da ki jingpynbyrngia bapher bapher, ka jingai jinghikai na ka Ktien jong U Blei bad ki Seminar.
Shillong, K’ Lyngkot 15 : Shisngi shwa ba ka President jong ka Ri India ka Droupadi Murmu kan wan ïuh kjat ha Nongbah Shillong, mynta ka sngi ka 15 tarik ki bor pulit jong ka jylla kila pynlong ka jingpahara kaba jur ha shilynter naduh Umshyrpi haduh 7 mer ha ka jaka ba ka President kan hiar ha jaka hiar helicopter ki shipai, kum ka jingpynkhreh ne rehearsal na bynta lashai ka sngi.
Lah ban sakhi ha kane ka sngi shait shi shait ban pyni thnnad bad da kaba sar pynkhuid ha shi lynter ka surok, ym tang ba ki pulit ki pynjur ka jingpahara, hynrei la iohi ruh ba ki Bomb squad ryngkat ka jingialam ïa ki ksew pulit ban pynsma ha rud ha khap jong ka surok.
Nalor kata baroh shi katta la ju iohi ïa ki dukan jot kiba rynjiew kiba shu ker tang da ki plastic hynrei la iohi mynta ka sngi ba kine ki dukan ki la thaba da ki da ka ker pynitynnad bha da ki jaiñ rong blueNalor kata la iohi ba ha man ki lat ba mih ba rung la iohi ba ka jingpynbiang ïa ki pulit pynïaid kali kum ka jingpynkhreh na bynta lashai ka sngiLah ban kdew ba ka President ka la wan sha ka Jylla mynta ka sngi ha Nongbah Tura ban wan plie ia ka Meghalaya Game kaba 5 kaba long ha Tura.
Ka President kan sah miet ha Tura bad kan wan sha Shillong lashai ka sngi bad ban kan leit jngoh ia ki katto katne tylli ki shnong ha Ri Lum Khasi bad Jaiñtia.
New Delhi, Kyllalyngkot 15 : 24.82 klur ngut ki briew ki la lait na ka jingduk ha kine ki 9 snem ba la dep kam ka sorkar NDA ba la ïalam da ka BJP.Ki jingshem jong ka Jingthoh ‘Multidimensional Poverty in India since 2005-06’ jong ka NITI Aayog ka la ong ba kane ka dei namar ki sienjam ba la shim da ka Sorkar ban peit lut ïa baroh ki bynta jong ka jingduk hapdeng u snem 2013-14 haduh u snem 2022-23.
Kane ka jingthoh ka dei kaba la pyllait paidbah mynta ka sngi da u Prof Ramesh Chand, dkhot ka NITI Aayog ha ka jingïadon lang u B.V.R.Subrahmanyam, CEO NITI Aayog.
Ka Oxford Policy and Human Development Initiative (OPHI) bad ka United Nations Development Programme (UNDP) ki la ai jingkyrshan ha ki kam teknikal na ka bynta kane ka jingthoh.
Ka Multidimensional Poverty Index (MPI) ka dei ka rukom treikam ba la pdiang ha kylleng ka pyrthei kaba peit ïa ki bynta jong ka jingduk ka bym sahkut tang ha ka jingduna pisa.
Ka rukom treikam ka MPI ka dei kaba don nongrim ha ka rukom treikam Alkire and Foster (AF) kaba ithuh ïa ki briew kum kiba duk da kaba buh nongrim ha ki kyrdan kiba la saiñdur ban ithuh ïa ka jingduk tasam, kaba ai sa kawei ka rukom peit kaba pher ïa ka jingpeit tang ïa kajingdon pisa.
Katkum kane ka jingthoh, ka India ka la kham duna ka jingduk ha ka ri na ka 29.17% ha u snem 2013-14 sha ka 11.28% ha u snem 2022-23 lane ka jingduna kaba 17.89 percentage point.
Ka Uttar Pradesh ka dei kaba bun tam ka jing duna ha ka jingdon ki briew kiba duk ha kaba 5.94 klur ngut ki briew ki la lait na ka jingduk ha kine ki 9 snem bad la bud da ka Bihar kaba don 3.77 klur, Madhya Pradesh kaba don 2.30 klur bad Rajasthan kaba don 1.87 klur.
Kane ka jingthoh ka pyni ruh ba kane ka jingduna ki briew kiba duk kaba kheiñ da ka jingpyndonkam ïa ka rukom kheiñ exponential ka kham stet hapdeng u snem 2015-16 haduh u snem 2019-21 (10.66% ka jing duna ha ka shi snem) haba ïanujor bad u snem 2005-06 haduh u snem 2015-16 (7.69% ka jing duna ha ka shi snem).
Baroh 12 tylli ki dak ka MPI ki la pyni ïa ka jingïaid shaphrang ha ka por ba la peit.
Ban sngewthuh ïa ka jingduk ha u snem 2013-14 ha kaba ïadei bad ka por mynta (lane na ka bynta u snem 2022-23), la pyndonkam ïa ki jingantad namar ka jingduna ka data na ka bynta kine ki por.
Katto katne ki sienjam kiba peit ïa baroh ki bynta ka jingduk ki la wanrah ïa ka jinglait haduh 24.82 klur ngut ki briew na ka jingduk ha kine ki 9 snem ba la dep.
Namar kane, ka India ka lah ban kot sha ka thong SDG ban pynduna shiteng ïa ka jingduk shuwa u snem 2030.
Ka jingtrei shitom ka Sorkar bad ka jingkut jingmut ban kyntiew ïa ka jingim jong ki briew kiba shem jingeh tam ki dei kiba la ïarap bha ha kane ka jingjop.
Ka Sorkar India ka la jam shaphrang ha ka jingkyntiew ïa ka jingim jong ki briew ha kaba ka thmu ban pynduna ïa ka jingduk ha baroh ki bynta.
Ki sienjam kum ka Poshan Abhiyan bad Anemia Mukt Bharat ki la plie ïa ki lad ïoh jingsumar bad kane ka la pynduna ïa ka jingduh jingshakri.
Ha ka jingpyntreikam ïa kawei na ki kam ba heh tam ban ai jingshngaiñ ha ki mar bam, ka Targeted Public Distribution System hapoh ka National Food Security Act ka ai jingshakri ïa 81.35 klur ngut ki briew ha kaba ka pynbiang mar bam ïa ki briew ha ki jaka sor bad ki jaka nongkyndong.
Ki rai ba dang shen, kum ka jingbteng sa san snem ïa ka jingai ei ia ki mar bam hapoh ka Pradhan Mantri Garib Kalyan Anna Yojana ki pyni ïa ka jingkut jingmut ka Sorkar.
Ki prokram bapher bapher ba peit ïa ka koit ka khiah jong ki longkmie, ka jingsam ïa ki tyndong gas lyngba ka Ujjwala Yojana, ka jingpynpoi bording elektrik lyngba ka Saubhagya bad ki prokram kiba wanrah jingkylla kum ka Swachh Bharat Mission bad Jal Jeevan Mission ki la kyntiew ïa ka rukom im bad ka bha ka miat jong ki briew.
Shuh shuh, ki prokram ba kyrpang kum ka Pradhan Mantri Jan Dhan Yojana bad PM Awas Yojana ki la don ka bynta ba khraw ha ka jingplie lad ha ki kam kiba ïadei bad ka pisa bad ka jingpynbiang ki ïing sah ba bha ïa kiba duna jingïoh.
Katba ka rukom treikam jong ki jylla ka ïapher, ki don katto katne ki jylla kiba ju long kiba bun ki briew kiba duk mynta ki la ïaid shaphrang ban ïarap ïa ki briew ba kin lait na ka jingduk bad kane ka la pynduna ïa ka jingïapher hapdeng ki jylla ha kaba ïadei bad ka jingduk.
Lyngba kane, ki jingeh ban ïoh ïa ki jingshakri ki dei kiba dang pynbeit kloi kloi khnang ba ka ri kan lah ban khmih lynti ban kylla sha ka ri kaba la kiew shaphrang lane ka Viksit Bharat @2047.
Tura Kyllalyngkot 15 : Ka President jongka ri India ka Droupadi Murmu ka la pyni nuksa ïa ka mynsiem sngewrit bad mynsiem riewlum ha ka jingplie ïa ka Meghalaya Games kaba 5 ha Tura namar hadien ba ka la dep ai jingkren, dep pynher ïa ka lama bad plie ïa kane ka jingïalehkai bad leit shong sha ka jaka shong.
Hynrei kyndit kyndit joit ka la ïeng biang na ka jaka shong bad kiew sha rynsan.
Kane ka jingleh jongka ka la pynkyndit ïa ki nongïalehkai, ki Kynhun Shad Tynrai bad ki paidbah kiba dang ang ïa ki balloon ba ka pynher kum ka dak ka jingplie ïa kane ka Meghalaya Games haba ki la ïoh sngew ba u nongpynïaid ïa ka jingïalang u phah ban pynheh biang ïa u Microphone bad ki ïohi ba ka President ka ïeng biang ha rynsan.
Ka daw ka long ba kan kren sngewnguh bad ai khublei ïa baroh ki Nongïalehkai sport, ki Kynhun Shad Tynrai namar ka la ïoh jingtip ba wat khlem ki jaiñ ki nep kiba syaid ki la ïeng beit thik ha madan haduh kumba 3-4 kynta hapdeng ki jingkhriat jongka miet khlem da khih ban ap tad haduh ban da kut ka prokram ban plie ka President ïa kane ka jingialehkai sport.
Haba kren ai khublei ïa ki rang bad ki thei ïalehkai bad ki kynhun shad tynrai ka la ong “ Kane ka dei ka mynsiem jong ki nongïalehkai ba shisha, ki khlur kiba dang samla bad ka snam kaba dang samla bad ka mynsiem kaba dang lung bad dang rhem".
Wat la kane ka jingleh ka President ka long kaba rit hynrei ka la ai mynsiem pat ïa ki paid riewlum ym tang jong kane ka jylla hynrei jong kane ka thaiñ hi baroh kawei namar kum ka riewlum ba nyngkong ban long President ka da pynpaw shisha ïa ka mynsiem jinglong riewlum bad jingsngewrit jongka.
Shillong, K’Lyngkot 15 : Ka nongsaid-aiñ ba la pawkhmat bha na ka jylla, Kong Finela Lyngdoh Nonglait ha ka sngi Nyngkong ka la pynbna ba ka la pynkhreh ïalade ban aireng ha kane ka elekshon MP na ka party Bharatiya Janata Party (BJP) na Shillong Parliamentary seat.
Haba kren bad ki lad pathai khubor, ka Kong Finela ka la ïathuh ba kum ka jingpynkhreh na ka bynta kane ka lympung ka la leit ban pynïasoh sha ka BJP ha ka 22tarik u Nohprah, 2023.
“Dang khyndiat por mynshwa haba nga kynduh ïa ki nongïalam ka BJP ha ka jylla kiba wan ban tyrwa ba ngan ïakhun ïa kane ka elekshon MP, nga la ong ba ngam sngewkwah shuh ïa mynta hi ban don ha ka saiñpyrthei nalor ba ngam pat dei ka dkhot ha ka party kumta ngam don eiei ban ong halor kata.
Hynrei nga la kyndit ha katei ka sngi ba ki wan ban tyrwa ba ngan aireng na Shillong seat," kala ïathuh haba kren bad ki lad pathai khubor ha ophis treikam jongka.
Nalorkata, ka ïathuh ruh ba kum ka longkmie kaba la don bynta ruh ha ka saiñpyrthei ha ki 10snem mynshwa, ka la long kaba pynkhreh ban ïakhun na ka BJP halor ki kyndon kiba ka la buh haki nongïalam BJP, kata halor ka nongrim ban ïakhun ïa ki bill kiba dang sahkut mynta ha Parliament kiba lah ban ktah ïa ka jaidbynriew rit paid lada ki la ïoh ban long aiñ.
“Ngi tip ba 100 persen ba kitei ki bill ba dang sahkut kin sa long aiñ ynda la wan biang ka sorkar thymmai," ka la ong.
Kumta, ka la ïathuh ba ka la dep pynpaw ha ki nongïalam BJP ba kan aireng ha kane ka elekshon MP tang lada ki kular ba ïa ka hok jong ki ritpaid bad ki trai muluk trai jaka la ïada lada jia ba ka party ka wan biang ha ka bor ha ka sorkar pdeng.
Shuh shuh ka ong ruh ba ki Khasi ki don la ka jong ka rukom bat khyndew kaba kyrpng kaba ka sorkar pdeng kam dei satia ban tuklar.
“Lada jia ba la mynjur ïa ka Land Acquisition Act kan sa pynïap noh ïa ka Land Transfer Act jong ka jylla bad kumta ngi la dei ban ïada lypa," ka la bynrap shuh shuh.
Haba kren pat halor ka Uniform Civil Code (UCC), ka la ong ba haduh mynta wat ka draft document jong ka UCC ruh kam pat long paidbah kumta ym pat lah ban tip kumno bad hakano ka rukon kan don jingktah neem ïa ka jylla.
Tangba ka ong pat, ba lada ka UCC ka long ain, kin don beit ki kyndon kiba lah ban pyllait ïa ka jylla kumba long ka Indian Penal Code ha kaba ka section 506 kam treikam satia hangne.
Ka Kong Finela ka la pynpaw ruh ba ka mat kaba hakhmat eh ba ka mih bad rai ban aireng naka party BJP ha kane ka elekshon ka long ha ka kyrteng kum ka khun khristan bad kum ka rit paid.
“Ngi donkam ban long ka sur jong ki khristan, ki rit paid ha Parliament na ka bynta kito kiba kynduh ïa ki jingeh bad jingjynjar," ka la ong.
Da kaba kam ba kan ym kynran dien satia, ka la rai ruh bakan trei shitom ban pynsngewthuh ïa ki paidbah ïa ki mat bad ki thong treikam kiba ka kwah ban leh lada ki paidbah ki shaniah ha ka.
Tura, K’lyngkot 15 : Ka President jongka Ri ka Droupadi Murmu ka la leit buh syntiew ban kynmaw burom ïa u (L) PA Sangma, MP bad Lamphang barim ka Lok Sabha bad Kpa u Myntri Rangbah ka Jylla Conrad K Sangma, mynta ka Lah Sngi U Blei ha Tura.
La synran ïa ka President da u Lat ka Jylla u Phagu Chauhan, u Myntri Rangbah ka Jylla Conrad K Sangma, MP ka Tura ka Agatha K Sangma, u Myntri barim ki kam pohiing ka Jylla u James K Sangma bad ka Kmie u Myntri Rangbah Soradini K Sangma.
Ka President Murmu ka la wan poi ha Baljek Airport kaba don ha Jengjal, West Garo Hills mynta ka janmiet ban plie paidbah ïa ka Meghalaya Games 2024 kaba San.
ïa ka President la pdiang sngewbha da u Lat ka Jylla, u Myntri Rangbah ka Jylla bad u Myntri ka tnad pule puthi u Rakkam Sangma nalor ki kynrem ki lyndan.
Kane ka jingwan ïuhkjat ka President ka long kaba kongsan tam namar ka dei ruh kaba mihkhmat na ka Jaidbynriew Riewlum.
Ka dei ka President ba nyngkong eh jong ka Ri India ka ban sahmiet ha Tura.
Kane ka dei ruh ka sien ba nyngkong ha ki sanphew snem ba ïa ka Meghalaya Games la pynlong shabar jong ka Nongbah Shillong.
Shillong, K’lyngkot 15: Ka Meghalaya Games kaba 5 kaba la long ha Tura kumba la long kiwei ki Meghalaya Games ha ki snem baladep, mynta ka snem ruh kam lait na ki kynrum kynram, wat lada wan plie ïa ka jingïalehkai mynta u snem da ka President jong ka ri, ka Droupadi Murmu.
Kiba bun ki kmie ki kpa jong ki nongïalehkai kiba leit ïashim bynta mynta ka snem, ki la ïathuh ba ki khun jong ki, ki la pyntip sha ki (ki kmie ki kpa) ba ka rukom pynbiang ïa ka bam kam biang satia ha kaba mynta ka sngi, ki don kiba la ujor ba kim shym la ïoh bam satia naduh ba ki poi ha Stadium ha ka por 9 baje mynstep, hynrei ki dang ïoh haduh ka por 5 naje janmiet.
“Ki khun ki la phone ïa nga ba kim shym la ïoh bam satia baroh shisngi, hynrei ki dang ïoh haduh ka por 5 baje janmiet, kata ruh tang da u Singara, u Chips bad ki nut", la ïathuh u kpa jong kawei ka Samla kaba leit iashim bynta ha kane ka lympung ïalehkai kaba la sdang mynta ka sngi ha Tura.
Ki don ruh kiba la phone ba kiba mih ha Shillong myn Sngisaitjaiñ ha ka por 7 baje janmiet bad ki leit da ka Bus na Guwahati.
Kine ki la ïathuh ba ki shu ïa bam jingbam ha Nongpoh bad ki la poi ha Tura ha ka Sngi U Blei mynstep.
Tangba baroh shilynter lynti kim shym la bam jingbam eiei shuh tad haduh ban da poi ha Tura.
Kaei kaba la pyndom eh ïa kine ki Samla ka long ba wat ynda haba la poi ha Tura ruh ki dang ïoh bam haduh ka por janmiet.
“Ngim tip la ki khun jong ngi, kin lah ne em ban dang ïalehkai haba kim ïoh bam kumne?’, la ong i Kmie jong uwei ki Samla ba leit ïashim bynta ha kane ka lympung ïalehkai.
Hynrei ki don ki Samla kiba la poi naduh kine ki sngi baladep ban leit ïashim bynta ha ka Phutbol ki la ïathuh ba ki la poi ha Stadium naduh ka por 9 baje mynstep bad ki ïoh bam ja sngi haduh ka por 3 baje janmiet.
Ki la ïathuh ba ki don kiba ïh ja khyndiat bad ka pylleng, hynrei ki don ruh kibaïoh tang da u Singara bad u Chips bad umsoh Frooti.
Halor kane ka jingjia ïa ki khun ki kti, ki don ki kmie ki kpa kiba la byrngem ba lada jia ba kane ka jingbymbiang ka bam ka ïai bteng, kim banse ban leit shaw noh ïa ki khun jong ki na Tura.
“Ngi phah ïa ki khun jong ngi ban leit ïashim bynta ha ka Meghalaya Games, ngi khlem phah ba kin leit shah thngan sha Tura", la ong katto katne ki kmie ki kpa, kiba la ong ruh ba lada ïa ki nongïalehkai ym lah ban pynbiang, yn khmih lynti shano ban kiew kata ka jingïalehkai.
Na ka liang ki nongkitkam ka Meghalaya State Olympic Association, ki la kubur ba ka don ka jingslem ha kaba sam bam sha ki nongïalehkai.
Ka daw kaba ki ai ka long ba dei namar ka jingwan ka President ha kaba ka don ka jingpyrkhing bad ka jingkhang ïa ki kali ban ïaid, kumta ka bam ka poi slem.
Nalorlata ki la ong ruh ba ki la buh da ka por ban sam bam.
Lehse kiba ïoh bam slem ki lah ban dei kiba poi kham hadien.
Shillong, Kyllalyngkot 5 : Ka Hynniewtrep Achik National Movement (HANM) ka la dawa tuklar ïa ka President jongka ri India ka Droupadi Murmu na ka bynta ban bthah ïa ka sorkar pdeng ba kan pyntreikam noh ïa ka Inner Line Permit (ILP) bad ban pynrung ïa ka Ktien Khasi bad Garo ha ka Khyrnit ba Phra jongka Riti Synshar ka ri kumjuh ruh ban pynbeit noh mar mar ïa u pud u sam hapdeng ka Meghalaya bad Assam.
Ha ka dorkhast ba la ai biang sha ka President ka HANM ka pynpaw “Ngi ai biang ïa kane ka dorkhast kum ka jingpynkynmaw ïaphi bad kyrpad ïa phi ba phin shim khia ïa kitei ki mat kiba donkam ban ïada ïa ki jaidbynriew riewlum ritpaid ha Meghalaya ban lait shah tyllep ha kiwei pat ki jaidbynriew.
Ka HANM ka pynpaw ba ka sorkar pdeng ka dei ban pyntreikam ïa kane ka aiñ Eastern Bengal Frontier Regulation Act 1873 ha Meghalaya kumba ka la leh ne pyntreikam ha Arunachal Pradesh, Nagaland, Manipur bad Mizoram.
Lada ka sorkar pdeng ka sngap ïa ka jingdawa jong kiwei ki jaidbynriew jong kiwei ki jylla kane ka thaiñ ka dei ruh ban sngap bad pyntreikam ïa kane ka aiñ ha Meghalaya khnang ba ka jaidbynriew kan don jingshngaiñ.
Ka HANM ka ong “ Ki paid Khasi bad Garo ki long tang shitroh lada ïa nujor bad kiwei ki jaidbynriew riewlum jong kane ka thaiñ ruh bad ki don la ka jong ka ktien ka thylliej bad ki dak thoh dak tar kiba la pyndonkam ha ki skul ki kolej bad haduh ki skul bah kata shaduh ki kyrdan Ph.
D ruh.
Ban ïada ïa ka ka ktien Khasi bad Garo ka Seng ka ai jingkyrshan pura ruh ïaka Resolution ba la mynjur hapoh ka ïing dorbar Assembly jongka jylla ban dawa ithuh ïa kine ki ktien da kaba pynrung ha ka Khyrnit ba Phra.
Haba ïaroh ïa ka jingpyrshang jong u Myntri Rangbah ka jylla bad u Myntri Rangbah ka Assam ban pynbeit ïa u pud u sam da kaba la ïasoi ruh ïa ka MOU ha ka 29 tarik Lber 2022 hakhmat u Myntri Kam Pohïing ka ri u Amit Shah.
Ka seng ka la ong pat “Hynrei phi tip shai pat ba ka jingïasoi MoU da ki ar Myntri Rangbah jong kine ki ar jylla kan ym lah ban treikam lada ka sorkar pdeng kam shim khia ban pynbeit ïa u pud u sam namar kane ka kam ka dei ka kam jongka sorkar pdeng".
Shillong, K’Lyngkot 16 : Ki la don haduh 53 ngut ki nongshim bynta na ki 12 tylli ki distrik kiba aireng ha ka jingïakob ïasiat pistol ha kane ka lympung Meghalaya Games 2024 kaba long ha 2nd Battalion, Goeragre Tura ha kane ka sngi Ba-ar.
Kane ka lympung ïalehkai ka kynthup ïa ki 13 tylli ki thup, kata naduh ka Short Range: 10 meter Air Rifle (ïakhun marwei marwei ha ka liang ki kynthei bad shynrang), 10 meter Air Pistol (Men and Women Individual).
Ha ka Long Range category, kane ka kynthup ïa ka jingïakob hapdeng ki shynrang ha ka 25metre Standard Pistol, nangta ka 25 meter Sports Pistol (kynthei), 50 meter Men Pistol, 50 meter Rifle Prone, 50 meters Open Sight (ailad ïa baroh), bad 10 meter Mixed Team.
Kiba wan ha ka kyrdan kaba nyngkong bad kaba ar kin ïa khun pat ban ïa knieh ïa ka tar ba ksiare bapd takma rua katba kiba wan balai bad ba saw kin ïa knieh ïa ka takma rnong.
Ka jingïakob ha katei ka jait jingïalehkai ka sdang naduh hynne ka sngi baar.
Shillong, K’Lyngkot 16 : Ka kynhun ïalehkai jong ka Laitkor SC ka la ïoh ban pynliem da 2-0 kol ïa ka Mylliem ha ka lympung ïalehkai jong ka SSA 1st Division Football League 2023-24 kaba long hynne ka sngi ha madan SSA, Polo.
Haba phai sha ka jingïakhun, u Risuklang Malngiang u la ïoh ban pynkhih jar nyngkong na bynta ka kynhun ha ka minit kaba 23 jong ka kylla step.
Na ka liang ka Mylliem watla ka pyrshang borbah ban pynphai ïa ka kol ba ka shah lamkhmat kam shym la lah satia tad haduh ban da kut ka kylla step.
Ka jingïakhun ha ka kylla miet ka la nang itynnad shuh shuh hadien ba baroh arliang ki la ïakhun tyngeh ban ïoh thep kol.
Hynrei dei ha ka minit kaba 72 ba ka Laitkor ka la ïoh biang sa shi kol lyngba u Giovanni Syiemiong kaba pynlong artad ïa ka kynhun ban ïoh lamkhmat da ki ar kol.
Kumta tad haduh ban da kut ka por ïalehkai ka Mylliem kam shym lah shuh ban pynphai wat tang shi kol ruh bad kumta ka la mad ïa ka jingshah rem ha katei ka sngi.
Shillong, K’Lyngkot 16 : Ha ki kato katne ki jingialehkai ha kane ka lympung la don ruh ki samla ba la wan ban ïashim bynta, kiba la dei teng kita ki khlur ïalehkai kiba kynsai bad ba la mihkhmat ruh ïa ka ri, kum ka nuksa ka Wandahun-shisha Mawblei ha ka liang ka Karate, nangta u Kyrshanbor R.Songthiang ba ïalehkai ïa ka Wushu ha ka event kaba dei jong ka taulo.
U Kyrshanbor u la dei teng ruh u samla ïalehkai ba la khur takma na bynta ka jylla ha ka 2nd North East Olympic Games bad nalor katta dang don shuh sa kiwei kiwei ki rang bad ki thei samla kiba la poi lem ha ka ban aireng sha kane ka lympung ïakhun.
Kaba la kham pynitynnad bad pynshoh biej napdeng baroh ki jingïalehkai kiba la long ne sdang mynta ka sngi dei ka Gymanstic hapoh ka jingpynïaid ka Gymnastic Association of Meghalaya.
Hangne ki khynnah kynthei kiba dangrit, ki la mih madan khlem jinglehraiñ ban pynpaw pat ïa ka sap kaba nylla ka jong ki kum ha ka floor exercise bad ha ka vault, ha kaba ka jingsam ïa ki takma sha ki khynnah rit kan long lashai pat ka sngi.
Ha ka liang jong ka phutbol jong ki kynthei, ka shi kol ba la ïoh ban thep ïa ka da ka Dimika Khongkai, ka la biang pura ïa ka kynhun ïalehkai ka Ri-Bhoi District ba kin lah ha kaban pynliem noh ïa ka East Jaintia Hills District, katba ïa ki kol la thep da ka Philasakhi Marngar bad Blessiful Thongni ka la pynlong ïa ki thei ïalehkai jong ka West Khasi Hills ban jop da 2-0 ïa ka West Garo HillsKumta kaba sah jong kane ka jingïakhun ka long ba kan khreh ba kan jam noh sha ka semifinal, ha kaba ka Eastern West Khasi Hills kan ïakhun pyrshah ïa ka Ri-Bhoi District, katba ka South West Khasi Hills kan ïakhun pyrshah ïa ka East Khasi Hills bad kine ki jingïakhun la buh ban long ha ka 18 tarik mynta u bnai.
Kine ki jingïakhun kin long ha ka por 12:30 bad 2:30 nohphai sngi jong 18 tarik mynta u bnai.
Haba phai pat sha ka jingïalehkai jong ki shynrang ka jingïakhun ka la jam lem sha ka semifinal ha kaba ka East Khasi Hills kan ïakhun pyrshah ïa ka Ri-Bhoi Distrcit bud pat sa da ka jingïakhun hapdeng ka West Jaintia pyrshah ïa ka West Garo Hills District ka ban long ha ka 18 tarik mynta u bnai ha ka por 5 bad 7 baje janmiet.
Ha ka jingïakhun kiba la long mynta pat ka sngi, ka West Jaintia Hills ka la lah ba kan pynliem noh da 2-0 ïa ka East Garo Hills bad ïa kine ki artylli ki kol la thep ïa ki da Nickybor Swer bad Tiros Kyndait.
Katba ka kynhun ïalehkai jong ka East Khasi Hills ka la lah ba kan pynliem da 6-0 ïa ka South West Garo Hills District ha kaba u nam tam ha kane ka jingïakhun dei u Freddy Jyrwa uba la ïoh ban thep haduh lai kol (hat-trick) bad ïa ki kol kiba sah la thep ïa ki da u Dawyo Shadap, Rodrygo Shadap bad u Ricky Mawlong.
Katba ha ka liang jong ka jingïalehkai ïa ka Taekwando, ka la don ruh ka kyran ïakhun ha kaba ki samla ba ïalehkai ki la ïoh ban khur ïa ki takma ki jong ki.
Ki nongïalehkai kiba la ïoh ban khur ïa ki takma ki jong ki ka dei ha ka kyrdan ïakhun jong ka mixed cadet mixed pair jong ka poomsae.
Ïa ki takma ksiar jong kane ka jingïakob hapdeng ki shynrang bad kynthei la ïoh ban khur da Veronica Severa S Sangma bad u Marc Zodinlia na West Garo Hills.
Ka tama rupa ka leit sha u Hamebansuk Power Suchiang bad Susandala Rabon West Jaintia Hills, katba ki nongialehkai kiba la ïoh ban khur ia ki takma rnong ki Long Jaymit Mukherjee bad ka Pearlina Sen.
Shillong, K’Lyngkot 16 : Ha ka jingïakhun kaba da ihun jrut, ki nongjngi ka East Khasi Hills, Shillong ki la ïoh ban khur jan baroh ki takma ksiar na ki 10 tylli ki takma rupa ha ka sngi ba nyngkong jong ka lympung ïakhun jngi jong ka Meghalaya Games 2024 kaba long ha Rongkhon Swimming Centre.
Na ki 25 tylli ki takma kiba ka jop ha katei ka sngi nyngkong, ki thei bad ki rang jngi ka East Khasi Hills ki la ïoh ban khur 9 tylli ki takma ksiar, 6 tylli ki rupa bad 10 tylli ki takma rnong.
Ïa ka kyrdan kaba ar pat ha katei ka jingïakhun la ïoh da ka South West Khasi Hills kaba khur saw tylli ki takma, kynthup kawei ka ksiar bad lai tylli ki rupa.
Haba phai pat sha ka jingïalehkai Taekwondo (Poomsae), ka West Garo Hills ka la ïoh ban lamkhmat da kaba khur 2 tylli ki takma ksiar, kawei ka takma rupa bad kawei ka rnong na ki lai tylli ki thup ïalehkai.
Ïa kawei pat ka takma ksiar la ïoh da ka West Jaintia Hills kaba la khur ruh kawei ka takma rupa bad kawei ka rnong.
Ka Ri Bhoi ruh ka la ïoh ban bud lang da kaba khur kawei ka takma rupa, ar tylli ki takma rnong katba ka East Khasi Hills ka ïoh lai tylli ki takma rnong.
Shillong, K’Lyngkot 16 : Ka jingïakob mareh kaba hap ha ka thup Athletics ka la pynshongshit haduh katta katta ïa ki nongwan peitkai ha ka Meghalaya Games kaba long ha kane ka sngi Ba-ar.
Ha kane ka sngi la sakhi ruh ba ka Jylla ka don ïa ki arngut ki nongïalehkai ba kynsai, kata u Renaldi Dkhar na West Jaintia Hills bad ka Angelina Jackson kiba la ïoh ban thaw ruh ïa ka rekod kum ki nongmareh kiba stet tam ha ka ïakob mareh 100 metre.
Ha kane ka jingakhun, na ka liang u Renaldi u la lah ban pyndep ïa ka thong ha ki 11.4sekhon katba u Gracewin u la lah ban pyndep ha ki 11.6sekhon bad u Pilo Ronghang u la wan ba-lai ban pyndep ïa thong ha ka 11.7sekhonKatba na ka liang ka Angelina Jackson ka la lah ba kan rah ïa ka nam jop hadien ba ka la pyndep ïa ka thong ha ka 13.6sekhon, ba wan ba-ar dei ka Savinity Jyndiang kaba la pyndep ïa ka thong ha ka 14.2sekhon kaba jan ïa ryngkat lang bad ka Ibaïahun Kurbah kaba la lah lem ban pyndep ha ka juh ka por.
Ha kane ka sngi kaba sdang kumba 6 tylli ki jait jingïalehkai la lah ha kaban pynlong ha ka sngi kaba sdang bad ïa kane ka kynthup ïa ka ïakob mareh jong ka 1500m ha kaba u Skehmlang Suba u la khur ïa ka takma ksiar hadien ba u la pyndep ïa ka thong ha ka 4:04:7, bud pat a u Dabit Dkhar uba la wan ba-ar hadien ba u la pyndep ïaka thong ha ka 4:08:9, katba ka takma rnong ka leit sha u Banjoplang Wanniang hadien ba u la pyndep ïa ka thong ha ka 4:09:0.
Haba phai pat sha ka liang ki kynthei ha kane ka juh ka kyrdan ïakhun, ka nam jop ka leit sha ka Glorify Kurbah na Shillong kaba la pyndep ïa ka thong ha ka 5:04:1s, katba ka takma rupa bad rnong la khur ïa ki da ka Daphlin Wahlang bad ka Balasiewdor Pathaw (SWKHD) kiba la pyndep ïa ka thong ha ka 5:13:5s bad 5:20:3sHa ka High Jump jong ki shynrang ka takma ksiar la khur da u Primus Ronghi ka Ri-Bhoi hadien ba u la lah ban kynthih haduh 1.90m katba ka takma rupa bad rnong ka leit sha u Pringchang N Sangma ka Williamnagar bad Simeon Marak ka North Garo Hills.
Katba na ka liang jong ki kynthei ki nongïalehkai ka Ri-Bhoi ki la pawbha shakhmat tad haduh ba kin da ïoh ban khur ïa ka takma ksiar bad rupa kaba ha kane ka kynti ba mynta la khur ïa ki da ka Rinalgi Ingti (1.55 m) bad Andrisha Klien (1.45m), ka takma rnong ka leit sha ka Roshni Ch Marak (Williamnagar)Kumta ha kaba kut jong ka sngi kaba nyngkong ka kynhun ïalehkai jong ka Ri-Bhoi ki la ïoh ban khur haduh 3 tylli ki takma ksiar bad mar kawei ka takma rupa bad rnong, bud pat sa ka kynhun ïalehkai ka Shillong kiba la khur 2 tylli ki takma ksiar bad sa kawei ka takma ksiar la khur da ka West Jaintia Hills.
Lada ïa phai pat sha ka jingïalehkai ïalympat (Wrestling) ha ka Women Freestyle Wrestling kiba khia 45kilo, ka Ribhalang Sun na East Khasi Hills ka la khur ïa ka takma ksiar, katba ïa ka takma rupa ka khur da ka Rikyntiew Nongrum kaba na East Khasi Hills.
Ha ka Freestyle Wrestling jong ka jingkhia kaba 48kilo, ka Scolastica Rymbai kaba na na East Khasi Hills ka la khur ïa ka takma ksiar, katba ïa ka takma rupa la khur da ka Ibakordor Jyrwa na East Khasi Hills.
Katba ka jingïalehkai jong ka badminton ka la lah ba kan pyndep ïa baroh ki jingïalehkai ba dei jong ka semifinal ha kaba Nitania Tariang (EKH) ka la jop ïa ka Sengte WD Shira (WGH)da 21-12, 21-8, ka Shimtihun Lyngdoh (WKH) ka la lah ba kan pynliem ïa ka Nihaka Lamare (WJH) da 21-12, 21-15.
Ha ka jingïakhun jong ki shynrang u Raynel Kharbuki u la lah ban pynliem noh ïa Raymond Ronghang (RBD) da 21-10, 21-15, U Stephan marwein (EKH) u la jop ïa u Mewanlamkupar da 18-21, 21-19,21-14.
Ha ka jingïalehkai ba shi jur ki kynthei ka Shimtihun Lyngdoh bad ka D Kharbani (WKH) ki la lah ban pynliem noh ïa N.A Sangma bad SWD Shira (WGH) da 21-12, 21-10.
Katba ka Nitania Tariang bad Carlynda Nongbri (EKH) ki la lah ban pynliem noh ïa D Lyngdoh bad D.Ryngkhlem (WJH) da 21-8, 21-18.
Haba phai pat sha ka jingïakhun ki shynrang u B Lamare bad L Suchiang ki la jop ïa u Gaurav Dutta bad u Biswajit Ghosh 21-19, 21-17, katba u Raynel Kharbuki bad P Mazumdar (EKH) ki la pynliem noh ïa u Babrian bad Raymond (Ri-Bhoi) 21-8, 21-11.
Shillong, K’Lyngkot 16 : Ka East Khasi Hills ka la ioh ban lam khmat ha ka jingkhur ia ki takma ha ka lympung ialehkai jong ka Meghalaya Games 2024.
Haduh ka sngi ba ar, ka East Khasi Hills ka la ioh ban khur haduh 17 tylli ki takma ksiar, 11 tylli ki takma rupa bad 14 tylli ki takma rnong kaba long baroh 42 tylli na ki 94 tylli ki takma baroh ha kane ka sngi.
Ki takma ba ka distrik ka khur kham bun ha kane ka sngi ki dei na ka jingiakob jngi kaba kum ka kynhun ka dang don ka thong ban dang khur kham bun wat ha kane ka sngi Balang.
Ia ka kyrdan kaba ar ha jingkhur bun tylli ki takma la ioh da ka West Garo Hills da ki hynriew tylli ki takma ba kynthup ia ki saw tylli ki takma ksiar bad ar tylli ki takma rupa.
Ia ka kyrdan kaba lai pat la bud sa kaSouth West Khasi Hills kaba la ioh ban khur lai tylli ki takma ksiar, hynriew tylli ki takma rupa bad hynriew tylli ki takma rnong kiba long baroh 15 tylli.
Ka distrik kaba bud dei ka West Jaintia Hills da ki 9 tylli ki takma ba kynthup ia ki lai tylli ki takma ksiar, lai tylli ki takma rupa bad lai tylli ki takma rnong.
Katba ka Ri Bhoi pat ka bud da ki lai tylli ki takma ksiar, ar tylli ki rupa bad san tylli ki takma rnong kiba long baroh 10 tylli.
K a jingnangjah ka riam tynrai katba nang ïaid ki por bad ki sngi ka pyni ïa ka dak ba ka jaidbynriew Khasi ka la nangduk nangduk katba nang ïaid ki sngi.
Ka jingduk kam dei tang ha ka liang ka spah ka phew hynrei ka dei ha ka liang ka akor ka burom kaba phalang ha ka riam tynrai la jong.
Kiwei kiba nabar kim lah satia ban ithuh ïa ki samla khasi namar ba la i beit kum ki nongshong shnong jong ka Asia ba shathie (south asia) ha ka riam ka beit jong ki.
Ki samla ki lah lehse ban sngew sarong bad kham sngew kyntnied ban ïoh riam pyrthuh nongwei, hynrei ka dak jong ka jinglong tynrai ka la nangjah rngai katba nangmih ki sngi.
Shano keiñ kane kan ïalam, ñiuma ka Globalisation ne kata ka jinglong kawei ka pyrthei ka la treikam, hynrei ka jaidbynriew ka la nangtlot bad nangduk katba nangmih ki sngi.
Lah ban ong ba mynta hi ym lah shuh ban ïohi ïa ka lawei ka jaidbynriew hapdeng ki samla lait noh tang ki longkmie ba la kham rangbah, wat na kine ruh la bun kiba ïatynneng nongwei lut.
La jia aiu ïa ka akor ka burom kaba la ïaroh eh hapoh ka ri India bad ruh hapoh ka jylla Meghalaya.
Hapdeng ki ri ka pyrthei la ithuh ïa ka India kum kawei na ki ri kaba don burom kumjuh ruh ka jylla Meghalaya bad khamtam ka jaidbynriew Khasi la tip kum ka jaidbynriew tip briew tip blei.
Hynrei kane rynjaiñ mynta pat ka dap tang da ki kam leh jubor khamtam eh ïa ki kynthei, khynnah bad ruh ki longkmie kumjuh.
Ka long kaba isaitmet ban ïohi ïa ka jingkiew stet jong kane ka kam sniew bad katkum ka National Crime Record Bureau (NCRB) ha India , la shem ba tang hapoh 60 minit 2 ngut ki kynthei ki shah leh beijot bad ka jingkiew ka long 7.2 % haba ïa nujor bad ki snem ba la leit noh.
Kum shi bynta ban phai dien pat sha ka jingshah lehbeiñ jong ki kynthei la ïohi ba ha ki snem baladep kitei ki kam leh jubor ki la jyllei shisha haduh ba ki la pynsuhjer ïa ki kynthei.
Ha ka jaidbynreiw Khasi ka jingshah lehbeiñ jong ki kynthei ka dei hi ka jingshah lehbeiñ jong ka jaidbynriew, namar ba ki kynthei la ñiew ïa ki ba ki dei ka burom ka ijot jong ka jaidbynriew.
Ka la don ka jingïamir jingmut kaba jur bha jong ki kynthei bad wat ki riew aiñ hapoh ka ri halor jong kum kitei ki jingjia bad kumno ban wanrah ïa ki lad ki lynti ban teh lakam ïa ka.
Haba ïanujor bad kiwei pat ki jingjia ha kiwei pat ki bynta jong ka ri ne ki jylla, ym lah ban len ka jylla Meghalaya kaba dang don tang shi troh ka jingbun briew ka la roi bha ha kine ki kam sniew.
Kumta ka sorkar lyngba ka tnad pulit ka donkam bah thaw shisha ïa ki aiñ kiba kham khlaiñ na ka bynta ban ïada na ka jingshah thombor beiñ jong kiba lui lui.
Hynrei ha ka juh ka por ka imlang sahlang ka dei pat ban long kaba peitngor.
Ban tip khambha ïa ka jingroi palat jong kane ka kam ka long kaba donkam ban ïit bniah ne survey ïa kiei ki daw kiba la kha roi.
Hooid ki kynthei ki sngewthuh eh ïa ka jinglong ba kyrpang bad ba laitluid jong ki ha ka imlang sahlang, hynrei lada ïit ïa ka tynrai tharai ki shynrang kin lah ban ai ïa ka jubab kaba kham paka kaei ka daw kaba la pynlong ban pynjia ïa ki kam leh jubor.
Ym lah ban len hi ruh ba ka rukom im briew man briew ha kine ki sngi katba nangstad katta ka nang synjor bad ba ka akor ka burom ruh ka nanghiar.
Katba nang pyrthuh bud ïa ki nongsepngi kumta ruh ki kam sniew ki nangroi kum sha ri sepngi.
Ki bor kiba peit ïa ka aiñ kum ki pulit kiba donhok ban tohkit halor ki jingjia kin lah ban batai khambha ïa kaei ka daw kaba kito ki nongleh kam sniew ki shlur ne ki brai ban leh ïa ki kam pohjait.
Hato ka dei ka riam ki kynthei kaba pynbrai, ka jingpeit phlim palat, ka jingpeit ïa ki kot khlem akor, ka jingkyrni dih drok, ka jingsynjor ka jinglongshynrang, ka jinglehkput ne kiwei pat ki daw.
Kiba bun balang kiba sngewkhia ïa ka jingkynrei ki kam leh beijot ki la pynpaw ba ka riam jong ki samla kynthei ka dei kawei kaba i mutsniew (suspect) ba kadei kawei na ki jingkhang sha katei ka kam.
Kiba riew spah ki riam bad kiew beit ha ki kali la jong ban leit ban wan.
Kiba hapdeng ruh ki riam bad kiba duk eh ruh ki riam bad ki ïaid laitlan kum ki paidbah hi.
Hynrei kaei kaba sngewsih ka long na kum kine ki jingmutsniew (suspect), kiba ngat pat ha ka apot ki dei kito kiba lui lui kiba ym don ki lad jingïada.
Hooid sngewtynnad ban ïohi ïa ka jingïamir jingmut jong kito kiba la nang la stad halor katei ka phang, hynrei ka don ruh kaba donkam ban shim lang ïa ka jingai jingmut jong ki longkmie kiba ieit ïa ka burom ka akor Khasi la jong.
Ha kaba kut ka riam khyllah than ym tang ba ka wanrah ïa ki soh pyut, hynrei ka wanrah ruh ïa ka jinglong duk jong ka jinglong tynrai ne ka Identity jong ka jaidbynriew.
Dei namar kane ka daw, lah ban ong ba ka jinglong batynrai jong ka jaidbynriew khasi ym slem kan sa jahrngai na kane ka sla pyrthei lada kan ïai long ha kane ka dur kaba ki samla ha kane ka juk kim don mon shuh ban ri bad burom ïa ka lariti bad ka dur ka dar jong ka jaidbynriew lajong.
Jowai, K.Lyngkot 16: Ka Sister Ardaka Tariang ha ki bun snem kum ka Aspirant jong ka jingïasyllok ki Sister Carmelite Missionary, khatduh ka la raikut bad shim ïa ka jingsmai kaba khatduh bad ka la pyndep ïa kane ha kane ka 6 tarik Kylla-lyngkot 2024,ha ka ban ieid bad shakri ïa U Blei bad ïala ki para briew shi jingim ban long ka riewñiam jong ka jingïasyllok ki Sister Carmelite Missionary ha Sacred Heart Churh Church Raliang ka Parish Mowkyndeng (Mookyndeng) bad ïa kane la wan ban pynsmai da u Most Rev.Ferdinand Dkhar dd Bishop ka Jylla-ñiam Jowai, ha kaba la ïa wan ban sakhi da ki spah ngut ki para Khristan.
Ki Kur ki Jait bad ki Kha ki Man (jong ka Sister Ardaka Tariang) kiba najan bad na jngai.
U Most Rev.Ferdinand Dkhar, haba kren ha kane ka sngi, u pynpaw ïa ka jingkmen ka bakhraw ia ka jingshim smai jong ka Sister Ardaka Tariang ban long ka ‘riewniam shi jingim ha ka ban ieid ban shakri ïa U Blei bad iala ki para briew.
U Bishop Ferdinand u ong ba kane ka jingshim rai kaba khatduh jong ka Sister Ardaka Tariang ban ieid ban shakri ïa U Blei bad ïala ki para briew, ka dei ka jingkwah jong U Blei bad ka Balang.
Nangta u ong, ka Balang ka kwah ïa ki riewngeit jong ka ym tang ki riew shakri paidbah, ki Doctor, ki Nonghikai, ki Nongtrei Sorkar bad kiwei de ki jingtrei ba bun jait, u kwah ruh ïa ki riewñiam, ki Phadar, ki Sister, ki Brother bad kiwei de ki riew aiti lut ha ka ban shakri ïa U Blei, ïala ki Parabriew bad ha kaba pynphriang ïa ka Khubor babha jong u Jisu Khrist sha ki jaitbynriew baroh kat shaba lah ei.
Ha ka juh ka por u Bishop u ong ka jingim riewñiam ka long kaba eh, hynrei shañiah ha U Blei bad ha U Blei ka long kaba lah bad ym don ka bymlah ha U Blei.
U Bishop Ferdinand Dkhar u ong ka Balang ka donkam ïa ki riew aiti lut ban shakri ïa U Blei, ïa ki riewngeit jong ka Balang jong u bad ïala ki parabriew, u pynkut ïa ka jingkren jong u da kaba kyntu ïa ki khun samla shynrang bad ïa ki khun samla kynthei jong ka Balang bad ïa ki kmie ki kpa ban pynshlur ïala ki khun ban long ki Lyngohsohblei, ki Riewñiam bad ki Brother ba kin mih sha khmat ban long ki Lyngdohsohblei, ki riewñiam bad ki Brother, ki Headkatechist bad ki Nongtrei Balang kiban long ki riew aiti lut ha ka ban pynphriang ïa ka Khubor babha ha ki briew baroh bad ha ka ban shakri bad sumar ïa ki paidriewngeit bad ïala ki para briew kat shaba ki don katba lah ei.
Ha kane ka sngi la ïoh ruh ïa ki kyntien kyrkhu kyrdoh ïa ka Sister Ardaka Tariang da u Phadar Henry Warbah Parish Priest ka Parish Mowkyndeng (Mookyndeng) bad na ka Sister Superior jong ka Seng ki Sister Carmelite Missionary.
Jowai, K’lyngkot 16: U District Magistrate ka West Jaiñtia Hills District ula pynbna paidbah ba ka sngi tyrkhong kyiad ha baroh kawei ka District kan long haka 26 tarik u Kyllalyngkot shi bynta na ka rakhe ïaka Republic Day.
Ha kaba ïadei bad kane baroh ki dukan die kiad (IMFL Licensed) kiba die (Wholesale bad retailer), ki bar, ki Canteen, kiba leh Home Delivery bad ki dukan die kyiad pyrsi kin khang khyrdep ha katei ka sngi bala kdew.
Nongstoiñ, K’lyngkot 16: U Superintendent of Police ka West Khasi Hills District Nongstoiñ, u la pyllait khubor ba ha ka 1 tarik u Kyllalyngkot 2024, u Sordar shnong jong ka shnong Mawlangkhar u la pyntip lyngba ka phone ba uwei u briew rangbah u bym tip kyrteng u la ïaid kulmar ne poi wir ha katei ka shnong.
La wanrah ïa u sha Nongstoiñ PS bad la suba ba u dei u briew bym nang kren bad bym biang ka jingmut jingpyrkhat.
Kumta la rah noh sha Nongstoiñ Civil Hospital ha kaba u doctor ba sumar ïa u, u la phah noh sha MIMHANS, Shillong.
U doctor Psychiatrist na MIMHANS u la mut ban pyllait noh na katei ka Hospital.
Kumta lada don mano mano kiba ithuh, ki para marjan ne kiba ha ïing ha sem jong utei u briew, kin sngewbha ban pyntip khnang ba yn lah ban pyllait noh na MIMHANS.Utei u briew bym tip kyrteng u don ïa ka snieh doh kaba shai, ka rynieng ba 160 cm, u sñiuh ba iong bad lyngkot, ka karta 40-50 snem antad bad la suba ba u dei na ka jaitbynriew Garo.
Shillong, Naiwieng, 18: Ka kynhun Pulit Anti-Narcotic Task Force (ANTF) jong ka East Khasi Hills District ha ka sngi Saitjaiñ ki la ïohkem ïa uwei u briew na kawei ka Bos ha ka shnong Mawryngkneng kaba dang wan na Silchar.
Ha ka jingtalasi ïa une u briew, ki Pulit ANTF ki la ïoh ban kurup kawei ka Mobile Phone, kawei ka pla rongïong bad 17 tylli ki synduk ba la thep ïa u drok Heroin uba don ka jingkhia 235.77 gram, la ong u kyrwoh ba la phah da u Superintendent of Police (City) East Khasi Hills Bah Vivek Syiem.
Halor kane ka jingïoh kem jong ki Pulit ïa une u snar khaïi drok, u Conrad Kongkal Sangma uba long u Myntri Rangbah jong ka Jylla u la ai khublei bad ai jingïaroh lyngba ka rynsan Social Media ïa ki Pulit kiba la ïoh ban kurup ïa u drok uba shongdor 2 klur tyngka.
“Ka jingkhublei ïa ki Pulit ka East Khasi Hills kiba la ïoh kurup ïa u drok uba shongdor kumba T.2 klur na u snar nongkhaïi drok ha Mawryngkneng mynta ka sngi.
Hapdeng ki jingtrei shitom jong ngi ban pynpaw ïa ka dur jong ki kam jngohkai pyrthei ha ka Jylla Meghalaya lyngba ka tamasa Cherry Blossom, kine ki snar nongkhaïi ki thmu ban pynhiar dor pynban ïa ka burom jong ka jylla jong ngi," la ong u Myntri Rangbah ha rynsan X.“Nga ïaroh ïa ka jingaiti lut ki Pulit hapoh ka jingïalam jong u DGP u Dr.LR Bishnoi.
Ka Sorkar jong ngi ka buh hakhmat ïa ka thong ban ïakhun pyrshah ïa ka jingkhaïi drok," u la bynrap.
Shillong, Naiwieng, 18: U Myntri ka Sorkar Jylla Bah Paul Lyngdoh ha ka sngi Saitjaiñ u la ong ba ka long kaba eh ban pynhun lut ïa baroh bad u la kyrpad ïa ki ASHA ban wan sha ka miej jingïakren bad ki bor badei peit khnang ban dup lah ban pynurlong ïa ki jingdawa ki jong ki.
Ha ka jingïakren bad ki lad pathai khubor u Bah Paul Lyngdoh u la ong, “ka Meghalaya ka la leh kham bha ïa ki nongtrei ASHA lada ïanujor bad kiwei pat ki jylla bad haba ngi la ai ïa ka Fixed Renumeration ka ladei ban don pat ka jingsngewnguh na ka liang jong ki (ASHA).
"“Manla ka jingeh ka don ka lad, nga ngeit ba da kata ka mynsiem ba ngin peit kaei kaba bha tam na ka bynta ka jylla, ngin ym ïa trei eh tang ban ong ba ma nga, nga dei bad kiwei ki bakla hynrei da ka mynsiem jong ka jingsngewthuh lang jong ka jingdonkam ki paidbah.
(Kin) sngewthuh lang ba ngi don hangne ym tang ban ong ngin ïoh katno hynrei ba ngin ai ruh katno.
Kata kein kaba kongsan.
Da kata ka mynsiem kaei ka bym lah ban leh, baroh kaba leh ban leh," u la ong.
“Nga sngew ba ka Myntri ba dei peit ïa ka tnat ka Koit ka Khiah ka la shimkhia bha ïa kane ka kam.
Ha kane ka kam ban pynlut ïa baroh ka shitom bha namar kiba ngi hun bad kiba ngin ym hun kin don beit hynrei kaei kaba ngi la lah ban leh na ka Sorkar ka long ba ka Myntri ka la ai ruh ïa ka jingkular ba lada dang don ki jingduna yn sa nang pynbeit.
Nga sngew ba la biang ha ka jingshisha bad ym dei ban ong ba la khang noh ïa ka jingkhang ban ym ïa pynbeit," la bynrap u Bah Paul.
U la ong shuh shuh, “u don u pud ïa kiei kiei, ngim shym la leh beiñ ïa ki bad ngi dei ka Jylla kaba ngi la ai ïa ka jingsiew bainong kaba biang tam napdeng kiba bun ki jylla.
"“Ha ka kam shakri paidbah, ngi dei ban wan shakhmat bad kiba kylluid ban ïakren khamtam ba kane ka kam ka dei hi ka bynta jong ki (ASHA).
Ban randien da kaba shu ïakhih sha surok kam dei ka lynti, hynrei ki dei ban ïakynduh ïa ka Myntri kaba dei peit ïa kano kano ka kam kaba dang sahteng," la bynrap u Bah Paul.
Shillong, Naiwieng, 18: Ban pynkmen ïa ki khunswet kiba la ïakynduh jingeh ha ka jingim ka jong ki, ka Reach Shillong Ministry ha ka sngi Saitjaiñ ka la ïakmen lang bad kine ki khynnah da kaba pynlong ïa ka jingrakhe Children’s Day ha ka ophis treikam jong UDP.U Myntri ka Sorkar Jylla Bah Paul Lyngdoh uba la long kum u kongsan u la sam ïa ki jingai sngewbha sha ki heprit kiba la ri bad sumar da ka Lawei ba phyrnai Children’s Home, ka Open Day Shelter, ka Open Day Shelter, Mawblei, ka RMS School for Underpriviledge bad ka Open Day Shelter, Nongmensong, 24 Hours Crisis Management Centre.
Haba kren kum u Kongsan, u Bah Paul u la ong, “don na phi kiba dei ki khunswet, don na phi kiba la mad ïa ki jingeh ha ka jingim ka jong phi, hynrei ngin kynmaw ïa kane kumba i Pastor Reuben i la ïalam katne snem ïa ka Ministry, kane kan pynkynmaw ïa ngi ba u Nongpynim jong ngi u Trai Jisu Khrist haba ki kmie ki kpa ki ïalam ïa ki khynnah sha u Jisu ba un kyrkhu ïa ki, hynrei ki Synran jong u Jisu ki la beh ïa ki, hynrei u Jisu u la ong, “shah ïa ki khynnah rit ba kin wan sha Nga, namarba ka Hima Bneng ka dei ka jong ki.
"“Pastor ïaid beit shakhmat ha kane ka jingïaid lynti jong phi.
Ka jingleh jong phi ka pynkynmaw lang ïa ngi ba ka imlang ka sahlang kaba khlain ka dei ka imlang ka sahlang kaba sumar ïa kiba tlot, kaba kdup bad kaba kner sha kiba tlot.
Nga kwah ba kane kan dang bteng," u la ong.
“Ngi long kiba donbok haba nga shimti ïa ka tnat Social Welfare dang ar bnai, ka Ministry na Delhi ka la ai ïa ka mang pisa na ka bynta ki Angwandi Centre haduh 226 tylli ki centre bathymmai.
U Blei U ïohi, U ïalam bad U btin lynti ïa ngi.
Kaba kongsan ka long ma ngi, ngin leh pat la ka jong ka bynta," u la bynrap.
U Pastor Reuben ha ka jingïakren bad u nongthoh khubor u la ïathuh ba ka Reach Shillong Ministry ka don ar tylli ki Children’s Home, ki jaka ri khunlung, saw tylli ki Open Shelter, kata, ha Laitkor, Mawblei, Nongmensong bad Bomfyle Road.
“Ngi don ruh ïa ki skul ba ngi la ai jinghikai ïa ki khynnah kiba wan na ki longing ki baduk.
Ha ka shibnai ngi ai jingshakri haduh 400 tam ngut ki khynnah ha ki Centre," la ong u Pastor Reuben bad bynrap, “ki lah ban dei ki khunswet, kiba la shah iehnoh, kiba sah ha ing tangba ka jingim ka jingim jong ki kam long pat kaba shngaiñ.
"Haba kylli, u la ong, “la 18 snem ngi la trei kumne bad ngi dang pyrkhat ba kan pynduna ïa kine ki khynnah ha ki Centre hynrei kam shym la long kumta, ngi la hap ban plie shi plie ïa ki Centre.
Ka daw kaba ngi lap, katkum ka jingwad bniah, ngi lap ïa ka jinglong lyngkar jong ki longing longsem bad ka jingpait jingpra jong ki longing longsem bad bun na ki khynnah kiba la ri ha ki Open Shelter ki dei kiba ka kmie ka hap ban kit khunrei.
Ka long ka bym ishngaiñ.
"U la ïathuh ruh ba ha ki Centre kiba ka Ministry ka la pynïaid, la ai jingïasyllok, la ai jinghikai (vocational training), la pynleh ïa ki MHIS Card, ki Aadhar Card bad ka thong jong ka Ministry ka long ban pynthikna ba ki khynnah kin ïoh ïa ka jingsumar haba ki pang ki shitom.
“Ka jingtrei jong ngi ka long beit ban ïada ïa ka hok jong ki khynnah.
"U la ong shuh shuh ba ha ka jylla hi baroh kawei, katkum ka jingshem jong ka Ministry, kiba bun hi ki dei ki longiing kiba ka kmie ka hap ban kit khunrei.
“Ka thong jong ka Ministry ka long ban ïada ïa ka hok jong ki khynnah, ka hok ban ïoh jinganng jingstad ka hok ban ïoh ïa ka jigkoit jingkhiah.
Ha ka skul kaba ngi la pynïaid ngi hikai khap shniuh, ngi hikai thaiñ mula, hikai suh jaiñ bad kiwei kiwei namarba ki khynnah ki bym da lah bha ha ka jingpule ngi hap ban hikai da kiwei pat ki jait kam da ka jingkhmihlynti ba ha kawei ka sngi kin dup lah ban ieng ha la ki jong ki kjat ynda ki la heh la san bad kin dup lah ban kyrshan ïa la ka ing ka sem," u la ong.
“U don uwei u khynnah uba na surok mynta u la pule ha University, u don uwei u khynnah uba na surok mynta u dei u Instructor jong ngi, uba ai jinghikai ïa kiwei pat ki khynnah.
Ki la don hi ki soh kiba bha hynrei ki don ruh kiba la ïaid ha la ka jong ka mon,"la ïathuh u Pastor Reuben ïa ki soh kiba mih na ka jingtrei kaba la 18 snem kynthih jong ka Ministry ha ki bynta bapher bapher jong ka Sor bad Khapsor.
“Ngi da kwah ban pynduna namarba ki khynnah kim dei ban don ha ki jaka ri khunswet hynrei ki dei ban don bad la ki bahaing hasem pynban katba nang mih u snem ki nang bun.
Ka jingduk jingkyrduh, ka jingwan tuid jong ki nongkyndong sha sor, kita ki dei kiba ngi ïohi kum ishu kiba eh bha," u la ïathuh shuh shuh.
U la ïathuh ruh ba ka Ministry ka la sorjamin ban wad jaka na ka bynta ban buh ïa ka Centre ha Mawiong.
“Ka jingthmu jong ka Ministry ka long ban kham pynleit jingmut tang ha ki jaka sor ba ki don ki longing kiba duk ba kyrduh.
Ki longiing kiba duk ha sor ki kham shitom katba sha nongkyndong dang lah ban im," u la ong.
Shillong, Naiwieng, 18: U MLA jong ka United Democratic Party (UPD) na West Shillong Constituency Bah Paul Lyngdoh uba long ruh u Myntri ka Sorkar Jylla bad kajuh ka por kum u MDC jong ka Jaïaw Constituency ha ka sngi Saitjaiñ u la kren da kaba shai ba um don jingmut satia ban ïakhun ïa ka elekshon Lok Sabha na Shillong Parliamentary Seat, ka ban sa long ha u snem ban wan.
Ha ka jingïakren bad ki lad pathai khubor u Bah Paul Lyngdoh u la pynpaw ba ki briew kiba don ïa ka jingthmu ban ïakhun ïa ka election Lok Sabha na ka tiket jong ka UDP ki dei ban wan shakhmat ban pynsngew bad ban bud ryntih ïa ki jingbthah jong ka party.
“Kam dei eh shaphang ka jingkwah jong nga ne ka jingkwah jong kiwei kiwei hynrei ka dei tang ka jinglum jingtip jong ka party.
Kaba ngi lah ban leh ka long ban bud ïa ki kyndon treikam ba kino kino kiba don jingmut (ban ïakhun ïa ka elekshon Lok Sabha) ki lah ban wan shakhmat ban ai ïa ka aplikeshon jong ki," la ong u Bah Paul.
“Na ka liang jong nga hi shimet hadien ba nga la shimti kum u MLA bad kum u Myntri Sorkar bad ha kajuh ka por kum u MDC kine ki dei ki lai tylli ki kam kiba khia bha bad ngan ym don jingmut ban leit shakhmat.
Ki dang don shuh shuh ki riewrangbah kiba la pynpaw ïa ka jingangnud ba kin mih shakhmat bad nga shim ïa kata bad nga ngeit ha ka jingïatreilang ngi donkam sa kiwei de ki ban mih lang shakhmat ban pynkhlaiñ lang ïa ka jingsynshar bad ka jingtreikam jong ka party hapoh Jylla bad ha District Council," la pynshai u Bah Paul.
Haba kylli, u la ong, “kam dei ba nga kynran dien ne tur shakhmat namar nga khlem don hi ruh ha ka madan.
Nga sngew ba kaba bha eh ïa ngi ka long ban jied ïa kito kiba la pynpaw ïa ka jingangnud bad kiba la pynpaw shakhmat bad (ka party hi kan sa) jied ïa kiba kham kynsai tam.
"Haduh mynta hi, kiba la paw kyrteng ban pan tiket na ka UDP ban aireng ha kane ka elekshon ki long u President ba la shongthait jong ka Hynñiewtrep Youths Council (HYC) u Bah Robert June Kharjahrin bad u President jong ka Khasi Author Society u Dr.DRL Nonglait.
Dang shen ka Central Executive Committee (CEC) jong ka United Democratic Paty (UDP) ba la khlieh da u President u Bah Metbah Lyngdoh ka la shim ïa ka rai ban bynshet ha ka State Election Committee (SEC) jong ka Party ban pyrkhat ha kaba ïadei bad ka jingshim rai halor ki kyrtong ban pynïakhun na Shillong Parliamentary Seat bad na Tura Parliamentary Seat.
Ka UDP bad ka HSPDP kiba ïatreilang hapoh ka shatri jong ka Regional Democratic Alliance (RDA) dang shen ki la pynthymmai ïa ka jingïateh kular ban ïatreilang ha ka Elekshon Lok Sabha khnang ban sei tang uwei u kyrtong monlang jong ka RDA ban pynïakhun na Shillong Parliamentary Seat.
Ïa mynta, u Bah Vincent H.Pala u dei u MP ka Congress uba mihkhmat ïa ka Shillong Seat, katba ka Agatha K.Sangma ka dei ka MP jong ka NPP kaba mihkhmat ïa ka Tura Seat sha Lok Sabha.
Shillong, Naiwieng, 18: Ka Executive Committee jong ka Meghalaya ASHA Workers Union (MAWU) kaba la long ha ka sngi Saitjaiñ ka la shim ïa ka rai ban pynjur shuh shuh ïa ki jingïakhih da kaba pynlong ïa ka jingïashong kyllain myngnor kaba khlem pud sngi hakhmat ka ophis Secretariat ka ban sdang naduh ka 27 tarik mynta u bnai kum shi bynta ban pyrshah ïa ka jingleh kuman jong ka Sorkar ïa ka jingdawa jong ki ASHA ban kyntiew ïa ka jingsiew bainong na ka T.2 hajar sha ka T.5 hajar.
Ka President jong ka Union ka Kong Mirajune Myrsing ha ka jingïakren bad ki lad pathai khubor hadien ba la wai ka jingïalang ka la ong, “ka jingïalang ka la shim beit da kawei ka rai, katba ka Sorkar kam pat sngew pat sngap ïa ki jingdawa jong ka MAWU, ki ASHA ki la rai ban ïaid beit shakhmat ban pynlong ïa ka jingïakhih jong ngi.
Ïa ka wat kaba nyngkong ngi ladep pynlong da ka Peace Rally bad ka wat kaba ar ka long ba ngin ïaid shakhmat naduh ka 27 tarik, Naiwieng, 2033, ki ASHA ki la rai ban shong kyllaiñ mynngor hakhmat ka Ophis Secretariat kaba khlem pud sngi.
"Haba kylli, ka Kong Myrsing ka la ong, “hadien ka jingpyndep ïa ki Peace Rally ha ki distrik bapher bapher jong ka Jylla, ngi ïohi ba ka Sorkar Jylla ka la sngap kuman beit ïa ki jingdawa jong ki ASHA.Kat haduh mynta ka Myntri jong ka tnat ka Koit ka Khiah ka sngap beit bad kam patiaw eiei ïa kaei ka jingdawa bad ka jingkwah jong ki ASHA."“Ka jingïakhot ïakren jong ka Kong Ampareen ïa ki ASHA, ngi sngew kumba ka shu khot ha madan madiah.
Ban shu ong ba ki ASHA lada ki kwah ban ïakren bad nga, nga kloi ban ïakren bad ki, kata ka pyni ba tang na ka liang ki ASHA ki kwah ban kren, katba na ka liang ka Kong Ampareen kam kwah ban don ïa kano kano ka jingïakren bad ki ASHA.Lada dei ba ma ka, ka kwah shisha ban ïakren ïapynbeit ha ka jingshisha ka ladei ban ai da ka shithi (Official Letter) ba katta tarik wan ïakynduh ïa nga.
Hynrei ka jingkhot jong ka, ka long tang lyngba ki lad pathai khubor.
Na ka liang jong ka Union ruh ka ngi phah ïa ka khubor sha ka Myntri, lada ma ka, ka kwah ban ïakren bad ki ASHA, ngi long kiba kloi ban leit sha ka jingïakren," la bynrap ka Kong Myrsing.
Ka la ïathuh ruh, shisien ba ki ASHA ki la sdang ïa ka jingïakhih da kaba shong kyllaiñ myngngor ka jingïakhih kan ïaid beit shakhmat bad sngi bad miet.
“Ha ka 27 tarik mynta u bnai, ka jingïashong kyllaiñ myngngor kin dei beit tang ki dkhot jong ka Executive Committee.
Lada ka jingïakhih kam poi shaei shaei, ha ka sngi kaba bud, kata, ha ka 28 tarik mynta u bnai, baroh ki ASHA na kylleng ki distrik jong ka Jylla kin sa ïashim bynta lang ha kane ka jingïakhih," la pyntip ka President jong ka MAWU.Ka Kong Myrsing ka la ai khublei ruh ïa ki nongtrei ASHA kiba la pynlong ïa ki Peace Rally ha ki distrik bapher bapher bad kumjuh ruh ïa ki sengbhalang bad ïa ki Rangbah Shnong jong ki shnong bapher bapher kiba la synran lang bad kiba la ai jingkyrshan ha ka jingïakhih jong ki ASHA ha ka wat kaba nyngkong.
Shillong, Naiwieng 19: Ki ar tylli ki kynhun ba kynthup ïa ka Pay For Right Academy bad ka Mylliem Lum Sports Association kin ïatyngkhuh mynta ka sngi ban ïaknieh ïaka namlahduh jong ka SSA Football League 2023 ka ban sa pynïakhun ha ka por 2 baje nohaphaisngi hapoh SSA stadium.
Kumban shu pynkynmaw baroh ar tylli kine ki kynhun ki la dep ban pynthikna jaka ïalade sha ka 2nd Division na bynta ka samoi ban wan.
Shillong, Naiwieng 18 : U Nongïalam ba rangbah jong ka National People’s Party ha ka Ri, u Conrad K Sangma u la ong ba shen un sa lum noh ïa ka jingïalang jong ka National Executive na ka bynta ban sdang noh ïa ka jingkhot aplikeshon ïa ki kyrtong kiba thrang ban aireng ha kane ka elekshon MP.“Ngan sa rah ïa kane ha ka jingïalang jong ka National Executive ban bthah ïa baroh ki jylla ba kin sdang noh ïa ka jingkhot aplikeshon na kito ki ki kyrtong kiba kwah ban aireng ha kane ka elekshon sha Lok Sabha bad hadien kata pat ka party kan sa rai," u la ong haba kren bad ki lad pathai khubor.
Halor ka jingkylli la ka don neem ka jingtyrwa na u MLA barim ka Umroi Bah George B Lyngdoh ban pan ïakhun na Shillong seat na ka tiket NPP, na ka liang u Conrad ba dei ruh u Myntri Rangbah ka jylla u la ong, “Ngam pat kwah satia ban ong ei ei mynta mano kiba wan tyrwa ne mano kiba wan pan tiket bad mano kiba don ha ka thup bad kino ki bym don namar kine baroh ki dei kiba ju long bad ju jia bad kin ïai jia hi.
"Da kaba pynpaw ba ki don bun bha kiba kwah ban aireng ha kane ka elekshon naka party NPP, u Conrad u la ong ruh ba kane ka pyni ba ka don ka jingsngewtynnad na ka liang ki paidbah ha ka NPP.“Kane ka pyni ba ka don ka jingkwah na ki bad kane hi kadei ka dak ba ka don jingkyrmen.
"Shuh shuh u ong ruh ba ka party kan syllok lang ïa baroh bad shim ïa ka rai wat haba ïadei bad ka Shillong parliamentary seat ruh kumjuh.
“Nga bat beit ïa kaei kaba nga ong ba haba ngi rai ngin syllok lang baroh bad ngi kwah ruh ban shim ïa kane ka rai da ka rai lang da baroh.
Lehse bunsien ka lah ban long bad ka lah ruh ban ym long namar ki don bun kiei kiei hynrei ngin sa bishar bniah ïa kine baroh naba ha kaba khatduh hi donkam tang uwei u kyrtong bad ïa kata ngin sa shim ha ka por kaba biang eh," u la bynrap biang.
Haba jubab halor ka jingkylli la kadei neem kaba shisha ba ki don haduh san ne hynriew ngut kiba pan tiket na ka party, u Conrad u la ong ba kam long satia kaba dei ïa ka party ban ai tiket ïano ïano kiba dang shu wan pynïasoh sha ka party.
Na ka liang u Conrad u la ong ruh ba haba halor ka Tura seat, ka MP ba mynta ka pynpaw ba ka dang kwah ban aireng biang ha kane ka elekshon kaban wan kumta na ka liang ka party kan sa rai halor ki aplikeshon kiba poi bad hadien ba la poi lut kin sa shim ïa ka rai.
Shillong, Naiwieng 19: Jam ka jingïakhun hapdeng ka Meghalaya bad Mizoram sha ka sngi ba lai jong ka U-19 men’s Cooch Behar Trophy kaba la long ha MCA Ground, Polo.
Hadien ba la bteng biang ïa ka inning kaba la ïoh ban lehkai tang 6 over da 4/1, ka Mizoram ka la shah pynkhyllem baroh bad kynjoh tang sha ka 206 ron, hadien kata ka kynhun Meghalaya ka la kynjoh sha ka 53/3.
Ki rangkawangbol ka Meghalaya kiba la ïoh ban pynhap wicket ki kynthup ïa u Shavian Blah (4/51), u Angkit u la khylliap ïa ka inning da 2/31 katba u Banialam u la pynkut da 2/37, na ka liang jong u Balgrik Sangma pat u la khur 1/37.
Shuwa ban pynkut ïa ka jingïalehkai, u Lensbirth Marak u la kamai 15 ron na bynta ka Meghalaya shuwa ban shah pynhap.
Khliehriat Naiwieng 19 :-Ka Rumshnong Youth Club Bataw hynnin ka sngi saitjaiñ ka la ioh ban pynlong ïa ka program plie pyrda ia ka jingialehkai football, ka 2nd RYC Bataw Knockout Football Tournament 2023.
La sdang ïa ka jingialehkai hapdeng ka Rymbai Pompyrthad SC pyrshah ïa ka Nongshiliang Pdengshakap ha madan Lacheh Playground Bataw.
Ia kane ka jingialehkai la wan plie pyrda da u EAC ka East Jaiñtia Hills District u bah Gautam WarjriÏa ka jingialang la pyniaid da u Secretary Shnong uba dei ruh u Secretary ka club, u bah Ampli Rupsi bad la ioh ka jingkren mait phang na u President ka club, u bah Deihok Sumer, la ong ruh ba ka jingthmu ba kyrpang jong ka club haba pynlong ïa kane ka Tournament ka long ban kyntiew ïa ka kam ialehkai ïa kaba ioh ruh ïa ka jingkyrshan na ka CMYDS lyngba ka ophis u Deputy Commissioner East Jaiñtia Hills District Khliehriat.
U Kongsan haba ai jingkren u la iaroh ïa ka club ba ka la bteng biang ban pynlong ïa kane ka Tournament kaba long ka jingmyntoi kaba khraw ïa ki khun samla ba kin lait na ki jait jingpynbyrngia ha kine ki juk internet bad kiwei de ki ki kam kiba sniew kiba ktah ïa ka jingim jinglong samla jong ki bad ïa ka imlang sahlang.
Haba phai pat sha ka lympung ialehkai hapdeng kine ki ar tylli ki kynhun ka Nongshiliang Pdengshakap ka la jop ïa ka Rymbai Pompyrthad SC da 2:0.
Mawkyrwat, ‘Naiwieng 19: Ka Langsning Football Club ha ka sngi saitjañ jong ka taïew ka 18 tarik u ‘Naiwieng, 2023 ka la khyrwit haduh 5 tylli ki kol pyrshah ïa ka Khliehmawlieh Youth’s Club ha ka lympung ïalehkai kynjatbol ba la tip kum ka XVI Mawlangwir Invitation Football Tournament (MIFT) 2023-24 ha madan Rowell Lyngdoh Stadium, Mawlangwir, South West Khasi Hills District.
Ha ka jingïalehkai hapdeng kitei ki ar tylli ki kynhun ka la long ka jingïalehkai kaba itynnad bha ha kaba ki nongïaleh ki la ïaleh da ka mynsiem ban pynpoi ïa la ka jong ka kynhn sha ka thong jong ka jingjop.
Ha ka jingïakhun, na ka liang ka Langsning FC ka la ïoh ïa ka kol kaba nyngkong ha ka minit kaba 20 kaba dei ha ka kyllastep lyngba u Overkindness Mawnai.
Haba wan biang ha ka jingïalehkai jong ka kyllamiet, ka Langsning FC ka la sdang ban leh bha kham shuh shuh ha kaba ka la ïoh biang sa saw tylli ki kol kata na Overkindness Mawnai ha ka minit kaba 49 bad 74, na u A.Marweiñ ha ka minit kaba 41 bad na u W.Marbaniang ha ka minit kaba 58.
Watla da ka jingthep jong ka Langsning FC haduh 5 tylli ki kol, ka Khliehmawlieh YC kam shym la duh jingkyrmen hynrei da ka jingïakhun tyngeh ka la ïoh ban thep ar tylli ki kol kata ha ka minit kaba 70 bad 91 na u R.Dkhar.
Kumta haduh kaba kut jong ka jingïalehkai, ka Langsning FC ka la jop noh da 5 – 2 kol pyrshah ïa ka Khliehmawlieh YC.Shillong, Naiwieng 19: Ka kynhun ïalehkai jong ka Shillong Lajong ka la ïoh ban khur ïa ka namjop kaba nyngkong mynta ka samoi 2023-24 I-League bad kane ka la wan pyrshah ïa ka Gokulam Kerala da 3-1 kol.
Ka la long ka jingïakhun kaba itynnat hapdeng kine ki ar kynhun naduh kaba sdang jong ka jingïalehkai ha kaba ka Lajong ka la ñion ïa ka Gokulam ha ryngkat ka jingkyrshan ki paidbah kiba la dap mam hapoh stadium.
Ka kynhun ka la ïoh ban lamkhmat ha ka minit kaba 30 lyngba u Daniel Gonçalves lyngba ka jingïarap pynrung bol u kapten ka kynhun, u Hardy Cliff Nongbri.
Hynrei na ka liang jong ka Gokulam ka la ïakhun tyngeh bad ïoh ban pynphai shuwa ban kut ka kylla step, kata ha ka 43 minit na u Nili Perdomo.
Kaba la pynlong ïa kine ki ar kynhun ban ïakhaid da mar 1-1 kol ha kaba kut jong ka kylla kaba nyngkong.
Hadien ba la jam sha ka jingïakhun ka kylla kaba ar, na ka liang jong ka Lajong ka la wanrah katto katne ki jingkylla bad ïai bteng ban ñion ïa ka Gokulam bad sa shi sien pat ka la ïoh ban lamkhmat ïa ka jingïakhun lyngba ka penalty hadien ba u Phrangki Buam u la shah pynur hapoh ka jylli kol jong ka Gokulam , bad ïa kane ka penalty la shut da u Renan Paulino De Souza.
Na ka liang jong ka Gokulam ka la pyrshang hi katlah katïai ban ïoh pynphai hynrei dei pynban ka Lajong kaba la ïoh thep kylla lyngba u Hardy Cliff Nongbri ha ka 90+8 minit shuwa ban kut ka jingïalehkai.
Lyngba kane ka namjop, ka Shillong Lajong ka la ïoh ban kyntiew 6 point na ki saw sien ïakhun kiba la dep, bad mynta ka la kiew sha ka kyrdan ba 6jong ka miej bad kin pynkhreh ban aireng pyrshah sa ïa ka Delhi FC la sngi Balang (22 Tarik Naiwieng) ha ka por 2 baje nohphaisngi ha madan SSA Stadium, Shillong.
Shillong, Naiwieng 19: Hynin ka Sngi Saitjaiñ jong ka taïew ba ladep ka Meghalaya Chess Association ka la pynbna ba kan sa pynlong ïa ka Meghalaya International Open Grandmaster Chess Tournament kaba nyngkong ha Shillong ba la pyntip da u General Secretary jong ka MCA haba ai jingkren sha ki lad pathai khubor.
La pyntip ba ka jingïalehkai kan long ha ki ar category.
Na bynta ka Category-A ki player kiba lah ban ïashimbynta ki dei tang kito ba don rating naduh 1600 shaneng.
Katba ha ka Category-B kiba don hapoh ka 1599 rating bad ruh ki bym pat don rating ki lah ban shimbynta ha kane ka thup.
Kane ka lympung kan pynshlur ïa ki khynnah hapoh ka jylla namar kane kan dei ka sien kaba nyngkong ba ka jylla kan pdiang bad pynlong ïa ka rynsan ïalehkai Chess kaba yn sa wan ïashimbynta ki player kiba na ki ri shiliang duriaw.
Bad ruh kan long ka lad ïa ki nongïalehkai ka jylla ban kyntiew ïa ka International rating lyngba kane tournament.
Kane ka lympung kan sdang ha ka 12 tarik haduh ka 20 tarik Nohprah, 2023, hapoh SAI STC Indoor Sports Stadium, Shillong bad ka prize ha baroh ar Category ka long haduh 30,01,000, kata na bynta ka Category A kan long haduh 20,0,000, katba na bynta ka Category B kan long haduh 10,01,000.
Shuh shuh, na ka liang jong ka MCA ka la pynpaw ba kam dei kaba suk ban ïoh ïa kane ka Grand Master International Chess Tournament namar ba bun ki jylla ka ri India kiba ïaknieh ban ïoh pynlong ïa kane hynrei na ka liang jong ka All India Chess Federation ka la ibit ïa ka MCA shuwa ba kan pynkupbor ïa kane ka synjuk ban pynlong ïa kane ka rynsan ka ban sdang naduh ka 12 tarik Nohprah.
La pyntip ba ka jinglut jingsep ha kaba ïadei bad ka jingpynlong ïa kane ka rynsan kan kot haduh 1 klur tam eiei, ka MCA ka la pynpaw ruh ba ka la ïoh ka jingkyrshan ha kaba ïadei bad ka pisa na ka Directorate of Sport bad ruh na ka All India Chess Federation ban pynlong ïa kane ka lympung kaba ïaid beit ïaid ryntih.
Ha kaba ïadei bad ki ri ki ban wan shimbynta ha kane ka tournament ki kynthup napoh USA, Vietnam, Uzbekistan, Bangladesh, Srilanka, Egypt, Zambia, Thailand bad kiwei kiwei, bad na ka liang jong ka synjuk ka la ïathuh ruh ba ka Entry sha kane ka lympung ka dang ïaid bad ka tarik kaba khadduh kan long ha ka 1 tarik Nohprah.
Kin don ruh ki Grand Master kiba la ai kyrteng ban wan ïashimbynta ha kane ka tournament.
Ka Khuid ka suba ka long kawei ka kam kaba donkam tam ha ka jingim jong ngi ki briew ha kane ka juk mynta.
Ngim lah ban len ba ka jingjakhlia jong ki jaka sah, ki tyllong um bad ki rud ki kiar ha kane ka sawdong sawkun ba ngi ngi im mynta ka la nang kham shyrkhei shuh shuh ban ïa kaba ki long ha ki por ba kham mynshwa.
Ka daw baroh ka mih namar ka jingnangkiew ha ka jingbunbriew, ka jingnangroi ha ka jingstad saïan (Science and Technology) ka jingnangkiew ha ka jingdon jong ki Karkhana barit bad ba heh.
Na ka jingnang kiew ka jingbun briew ha ki shnong ki thaw ki nongbah bad nongrit jong ka jylla bad ka ri jong ngi, ngi sngewthuh bad ïohi shai ba ka jingjakhlia jong kine ki jaka ruh ka nangkiew.
Kane ka long namar ka jingbret jong ngi ïa ki tiar ki tar kiba ngim pyndonkam shuh sha ki sawdong ki sawkun jong ngi bad ngim lah ruh ban lait na kata namar ngim don jaka ban buh ïa kine ki tiar kiba la sniew ne ki bym long shuh ban pyndonkam.
Katba nangkiew ka jingbun briew katta nang kiew ka jingmih ki jakhlia jakhlaid na ki iing ki sem jong ngi, la ka long ki jakhlia ba long met (Solid waste) ne ki jakhlia ba long um (liquid waste)Ka long kaei kaei kaba thamula ban ong ba ka jingnangroi ha ka jingstad saïan ka nang pynjakhlia shuh shuh ïa ki sawdong sawkun jong ka jaka ba ngi im ngi sah ma ngi ki briew, hynrei ka long pat kaba shisha ba ka jingnangroi ha kane ka jingstad ka pynbun ïa ka jakhlia ba ki ong ka ‘Solid Waste’.
Ha ka juk jong ngi mynta bun kiei kiei ki long ha kadur ba pyndonkam bad bret noh ‘use and throw’ ki bym lah shuh ban pyndonkam pat ‘reuse, ne recycle’.
Ki plastik ba ngi pyndonkam ha kaba ngi thep ïa ki tiar ba thied na iew, ki kynja plastik ha ki tiar ki tar ba ngi ju pyndonkam man ka sngi kum, ki mobile, TV, ki kali, tiar iing, bad kiwei kiwei, la jan baroh la pyndonkam da ki kynja plastik.
Kine ynda ki la sniew ngi shu bret kumto khlem lah ban pyndonkam pat ïa ki, ki pynlang ïa ka jakhlia ha ki sawdong sawkun jong ngi.
Ka jingmih jong ki karkhana barit bad ba khraw ruh ka long kawei ka daw kaba pynsniew ïa ka mariang ba ngi ngi im ngi shong ngi sah, la ha ka lyer, ka um, ne ha ka jakhlia ba long met (solid waste).
Kine ki karkhana ki pynmih ïa ka lyer kaba jakhlia sha ka mariang kaba ktah bha ïa ka jingim jong ki briew, ki pynmih ïa ki um ba jakhlia ban tuid sha ki wah ba itynnad jong ngi ban pynjakhlia bad pynïap ïa ki doh um doh wah ha ki wah jong ngi kumjuh ruh ka pynmih ïa ki jakhlia (solid waste) sha ki sawdong sawkun jong ka jaka ba ki don ban pyn isait met ïa ka Mariang.
Haba phai sha ki jaka nongkyndong ngi lap bad ïohi ba ka jingjakhlia ha ki shnong ki thaw ka ka kham duna ban ïa nujor bad ki jakhlia ha ki jaka sor, kane ka long namar ka jingduna ha ka jingdon briew ha ki nongkyndong.
Ha ki jaka nongkyndong ka jingeh kaba hakhmat ba ki mad ka long ka jingbym biang ki painkhana ban leit bar katba ha ki jaka sor pat ka jingeh ka long ban bret ïa ki jakhlia.
Ym lah ban tip la ka jingbym biang ka painkhana ha ki nongkyndong kan kham sniew mo ïa ka jingjakhlia jong ki ‘solid waste’ ha ki jaka sor? Lada ngi ïaid ha ki jaka sor khamtam ha ki jaka ba lum ïa ki jakhlia ngi ju ïa set noh ïa ki khmut jong ngi namar ka jingsma kaba shyrkhei ka mih na kato ka jaka ba lum ïa ki jakhlia.
Haba peit ikumba ka jingma ïa ka koit ka khiah ba mih na ka jingpynlang ïa ki jakhlia ha ki jaka sor ka kham sniew bun shah ïa ka jingbym biang ki painkhana ha ki nongkyndong.
Ka long kaei kaei kaba sngewsih ba katba ki briew kila nangkiew ha ka jingnang jingstad pynban ngi lap ba ka jingkiew ha ka jingjakhlia ruh ka kham shyrkhei katba nang mih ki sngi.
Kane ka jingkiew ha ka jingjakhlia ha ki sawdong sawkun jong ngi ka la pynlong wat ïa ka sorkar India ban kyndit bynriew na ka jingma ba lah ban mih.
U Prime Minister jong ka Ri India dang shen u la pynmih ïa kawei ka thong (Mission) kaba u la khot kyrteng ka ‘Swaach Bharat Mission’.
Ka thong jong U Prime Minister jong ka ri ka long ban pynlong ïa ka ri India jong ngi ka ri kaba khuid kaba suba.
La ïohi bad ïohsngew ruh ha man ki shnong khamtam ki nongkyndong ka don ka jingkhih khohreh ban pynlong ïa ki shnong jong ki kita ki shnong kiba la biang lut ki jaka leit bar.
Ka long ka thong kaba donkam tam kaba kawei pa kawei ka longiing kadei ban don ïa ki jaka leit bar kiba biang khnang ban lait na ki jingma kiba ktah ïa ka koit ka khiah.
Hapdeng ka jingpyrshang bad jingtrei shitom jong ki paid nongshong shnong jong ka Jylla ka sorkar ha ryngkat ka jingïatreilang jong ki Nongsynshar Shnong ka la dei ban nang ai mynsiem shuh shuh bad khmih bniah khnang ba kane ka jingthmu kan urlong bad kan pynlong ïa ka jylla jong ngi ka Jylla kaba la biang lut ki jaka leitbar.
Ka la dei eh ka por ba ka sorkar ha ryngkat ki Nongsynshar Shnong, ki Sengtrei mon sgnewbha kin saindur kumno ban pynlong ïa ki shnong jong ngi kiba khuid kiba suba.
Dei ban don la ka jingthmu kaba biang kumno ban pynïaid (manage) ïa kine ki jakhlia kiba mih na ki iing ki sem, ki skul, ki kolej, ki ophis, ki iew ki hat, ki karkhana bad kiwei kiwei de ki jaka.
La ïoh jingtip ruh ba ka sorkar ka la thmu ban buh (set up) ïa kita ki jaka pynïaid ïa ki jakhlia (Centre for management of Solid and liquid Waste), la dei ban pynsted ïa kane ka kam khnang ba ka jingjakhlia jong ki shnong ki thaw ki iew ki hat jong ngi kin ym don shuh.
Ka sorkar ka la dei ruh ban leit bishar bniah ïa ki Karkhana kiba don ha ka jylla jong ngi bad bthah ïa ki ba kidei ban pynïaid (manage) ïa ki jakhlia ba mih na ki karkhana jong ki ha kata ka rukom ba kim dei ban pynjakhlia wat tang khyndiat ruh ïa ka Mariang, la ïa ka lyer, ka um ne ka khyndew.
Ka khuid ka suba ka dei ka jingkit khlieh jong uwei pa kawei ki nongshong shnong jong ka shnong ka thaw ka jylla hi baroh kawei.
Ka la dei ka por ban pynngam jylliew ïa ka jingkitkhlieh jong ngi iwei pa iwei ïa kane ka kam khnang ba ngin ym long shuh ki briew kiba hun ban ïohi ïa ka jingjakhlia, ne kiba sngewtynnad ban bret pathar ïa ki jakhlia jakhlait ha ki sawdong sawkun jong ngi.
Jowai, Naiwieng 19: Ka jingïalehkai phutbol ba la tip kum ka 11th Chatister Kharkongor Memorial Trophy, jong ka kyrdan 1st Division Football Tournament-2023, kaba la pynïaid da ka Jaiñtia District Sports Association (WJDSA) kala poi sha bakut hynne ka sngi saitjaiñ jong ka 18 tarik u Naiwieng, ha kaba ka Demthring SC kala long ka lahduh mynta u snem da kaba la lah ban pynliem ïaka Wahiajer da 2-1 kol ha ka jingïakhun jong ka Extra time, ha kaba u bha Finely Pariat, General Secretary Meghalaya Meghalaya State Olympic Association ula long u Kongsan.
Mynta ka sngi haba phai sha ka jingïakhun ka la long shi kaba itynnand ha kaba baroh ar liang ki kynhun ki long kiba ïadei bor bha, wat la tang haka minit kaba ar jong ka jingïakhun ka Demtring ka la ïoh ban pynkhih ïaka jar lyngba u Maidong Mukhim.
Katba na liang ka Wahiajer SC haka minit kaba 25 ka la ïoh ban siew ïa kane ka kol bad kine ki kol mar kawei ka la neh haduh ba kut ka kylla step.
Katba haka jingïakhun jong ka kylla miet ka jingïaleh ka la nang itynnad shuh shuh ha kaba baroh ar liang ki kynhun kim shym la ïoh ban pynkhih jar haduh kaba kut ka por.
Kumta ïa ka jingïakhun hap ban pynïaleh da ka extra time bad ha kane ka jingïakhun na ka liang ka Demthring SC haka minit kaba 104 ka la ïoh ban thep ïa ka kol lyngba u Lounidajied Ryngkhlem kaba la long ka kol ba pynjop syndon ïaka Demthring.
Ha kane ka lympung ïa ka nam man of the match la ïoh da u Babitlang Dkhar jong ka Demthring SC, ïa ka nan Best Goalkeeper la ïoh da u Fourme Dkhar jong ka Demthring, ïa ka nam Top Scorer la ïoh da u Nidaioh Dhar uba la ïoh ban thep 6 goal bad ïa ka nam Player of the Tournament la ïoh da u Dawanbiang Pasah jong ka Nangbah Iawmusiang, Jowai.
Kumta kine ki ar tylli ki khynhun kiba poi phainal ki la ïoh ban kiew kyrsan sha ka Super Division jong ka WJJDSA.Ïa ki khusnam la sam da u kongsan, ki dkhot ka WJDSA bad kiwei, ha ka jingïadonlang u ma EMH Pasah Working President WJDSA, ma Lamat O Laloo Secretary WJHDSA, ma Nangebor Suting Football Secretary, ma P.Lamare Working President nalor kiwei de.
Nongpoh, Naiwieng 19: Kum ka jingdon bynta bad kiba bun ki longing ba duk ba rangli haka thaiñ Umdihar ba kin ioh ïaki jaiñ kup syaid hadien ka jingwan biang jong ka aiom tlang bad khamtam ka jingpynkhreh ïaka jingwan jong ka khristmas, ki samla Youth Congress Umsning Constituency mynta ka sngi kila leh da ka kam ba bha ban leit aiti da ki jaiñ kup syaid sha kiba bun ki longing ba duk ba rangli haki shnong ba don haka thaiñ Umdihar.
Kitei ki samla ka Youth Congress jong ka Umsning Constituency hapoh ka jingïalam jong u samla Aibor Shadap kum u president, u samla Robert Nongrum vice president, u samla Rishanbor Makri Working President kila leit ban aiti ïakitei ki jaiñ kup syaid sha ki longing jong ka Umdihar Area ba kynthup ïaka shnong Pahamdmu, Rongmasek, Langpadon, Umnget, Umsawnongkharai, Rongpharkong bad ka shnong Pahamrñai.
Katei ka jing leit ai sngewbha jong katei ka kynhun, ka long ba hadien ba ki la peit thuh bha ia kino ki longiing kiba ba dei hok ban ioh namar bun naki longing ba duk ba rangli kim iohlad satia ban thied ïaki jaiñ kup syaid ha kum kane ka por ba ka jingkhriat sa shisien kala wan biang lyngba ka aiom tlang.
U Samla Aibor Shadap u la pynpaw ka jingsngewkmen ba kila ioh ban ïarap ïa ki longiing ba duk da ki blanket naka bynta ba kin ioh ban kup syaid ha kane ka aoim tlang bad kum ba ka iing ka sem ki kwah ban lehkmen ïa kane ka khristmas bad ki longiing ba duk ba rangli.
Delhi, Naiwieng, 19: Ha ka jingai jingtip bad ka jingpynpoi kam ka bym pat ju ïohi, ka Vikasit Bharat Sankalp Yatra, ka sienjam kaba heh tam jong ka Sorkar India, ka la jam shakhmat ha ka jingpoi sha ki jaka ba jynjar tam ban poi ha ka ri ban ai jingtip shaphang ki skhim ka bha ka miat jong ka Sorkar India bad ka jingpynurlong ïa 100% ki prokram ba kongsan jong ka Sorkar.
Kane ka campaign, ba la plié paidbah da u Myntri Rangbah Duh, u Narendra Modi ha ka 15 tarik u Naiwieng, 2023 ha Khunti, Jharkhand ka la sdang lyngba ka jingpyllait paidbah ïa ki kali Information Education Communication (IEC) van ba la pyllait paidbah ha kajuh ka por na ki jaka bapher bapher.
Kine ki kali IEC ki la thmu ban ai jingtip ïa ki briew shaphang ki skhim bapher bapher kiba ai jingmyntoi ïa ki briew bad ruh ban khring ïa ka jingïashim bynta jong ki briew ha ka jingngeit ha ka “Jan Bhagidari" ban pynthikna ïa ka jingpyntreikam pura jong ki skhim.
Ka Yatra ka don nongrim ha ka jingthmu ban don ka roi ka par ïa baroh, ha ka jingpyrshang ban pynthikna ba ki jingmyntoi na ki skhim Sorkar ki poi sha baroh ki briew jong ka ri.
Ka jingpoi ka kali IEC Van sha ka them Zanaskar bad Kargil ha LadakhKa Vikasit Bharat Sankalp Yatra ka la poi sha ka them Zanaskar bad Kargil ha Ladakh, bad ka la rah ïa ka khubor jong kane ka campaign sha ki jaka jong ka ri ba jynjar tam ban poi.
Poi ka Vikas Bharat Sankalp Yatra sha Distrik rilum jong ka Kinnaur, Himachal PradeshKa Yatra ka la poi sha ka distrik rilum jong ka Kinnaur ha Himachal Pradesh, ha kaba ka la ai jingtip shaphang ki skhim bapher bapher jong ka Sorkar Pdeng sha ki briew kiba sah ha kane ka distrik.
Poi ka kali IEC sha West Jaiñtia Hills bad East Khasi HillsKa kali IEC jong kane ka campaign ka la poi sha West Jaiñtia Hills bad East Khasi Hills, kaba la rah ïa ka thong jong kane ka Yatra ban ai jingtip shaphang ki skhim jong ka Sorkar.
Ïashim bynta ki nongshong shnong ka Tawang, Arunachal Pradesh ha ka YatraKa Viksit Bharat Sankalp Yatra ka la ïoh jingkyrshan na ki briew jong ka Tawang, Arunachal Pradesh, kiba la ai jingkyrshan na ka bynta ka India kaba la kiew shaphrang.
Ka jingpynlong ïa ki Health Camp ha UttarakhandLa pynlong ïa ki health camp ha ka Vikasit Bharat Sankalp Yatra program ha ki shnong Utpalta bad Gangrau jong ka Kalsi, ha kaba 109 ngut ki nongshong shnong ki dei kiba la pyndep ïa ka screening na ka bynta ka jngpang TB bad 89 ngut ki nongshong shnong ki dei kiba la pyndep ïa ka screening na ka bynta ka jingpang sickle cell anemia.
Ka jingai jingtip shaphang ki skhim ha BiharHa ka por ba dang sdang, ka Yatra ka la poi sha ki briew jong ka shnong Lohra kaba hap hapoh ka Aghaura block jong ka Kaimur district ha Bihar.
La ai jingtip ïa ki nongshong shnong shaphang ka Ujjwala Yojana, PM-Kisan, ki Krai bad kiwei kiwei ki skhim.
Ka jingpynkupbor ïa ki briew jong ka OdishaKa Viksit Bharat Sankalp Yatra kaba dang ïaid shakhmat mynta ka la ai jingtip ïa ki briew bad ka la wanrah ruh ïa ki jingmyntoi na ki skhim sha ka Chitrakonda block, Malkangiri district ha Odisha.
Haduh ka 17 tarik u Naiwieng, 2023, ka Yatra ka la mad ïa ka jingïashim bynta da palat 200,000 ngut ki briew kaba pyni ïa ka jingpdiang ki briew bad ka jingkhmih lynti jong ki ban ïashim bynta ha ka roi ka par jong ka ri.
Ka Viksit Bharat Sankalp Yatra kam dei tang ka prokram ai jingtip; ka dei ka sienjam kaba heh ban pynthikna ba ki jingmyntoi jong ki skhim Sorkar ki poi sha baroh ki briew bad kumta ka pynurlong ïa ka jingpynpoi pura ïa kine ki skhim bad ka jingïashim bynta jong ki briew ha ka roi ka par jong ka ri.
Shuwa ka 25 tarik u Kyllalyngkot, ka yatra ka thmu ban poi sha palat 2.55 lak tylli ki Gram Panchayat bad palat 3600 tylli ki bor pynïaid jaka sor ha kylleng ka ri.
Ha shwa ban sdang ka Kopati Puja Raij Raliang baroh ki khun ka Raij u shnong u thaw ula lum lang ïa u kba u khaw na lyngkha risa da ka Nguh ka dem Blei ban poi suk poi saiñ u kba sha la ïing trep ban pyndep ïa ka dung khoowner da ka nguh ka dem da u ne ka ba pan chiar ryngkat bad ka Raij hangta keiñ la riew ka ksing ka dhah ha shnong ha thaw kum ka dak ba la poi ka Kopati Puja, baroh ki samla samhoi ki la ïa tem ka ksing ka bom man la ka janmiet ki pynsawa jam ïa ka, bad ki la ïa bun kam bha ha ka ban hikai Mastieh ha ïing u Lyngdoh (ïing Raij) bad u Wamon, khnang ba kin lah bha ban Mastieh ha kata ka sngi.
Ha kane ka jingtem ksing bad Mastieh Niam dei tang ki shynrang, namar ki khynthei ki don la ka jong ka bynta.
Ka Kopati Puja Raij Raliang kaba ju long man la u snem, mynta u snem ruh kan pynlong ïa ka ha ka 28th-29-th-30th Nov, 2023 ha shnong Raliang, bad ha ka 29th kan long ka sngi kaba khraw, namar ha kane ka sngi kan don ka jinglehñiam naduh ka por mynstep, bad ha ka por mynsngi kan don ka jingshad Ñiam Tynrai.
Kane ka Kopati Puja ka long ka jinglehñiam bad ka jingai nguh ïa u Nongbuh Nongthaw uba la buh bad sam bynta ïa u khun bynriew ha jrong ka mei ramew.
Ïa kane ka jinglehñiam Kopati Puja la pyndep ïa ka jinglehñiam Pomblang hapoh ka K’law Blei (Khlow Blai) kaba don ka duwan kñia hapdeng shnong, bad hadien nangta pat la ïa shad Mastieh hangne hi naduh u Wamon, u Lyngdoh, u Dolloi, u Pator, ki 7 Rangbah Kur bad na ki Raij kiba ïa don bynta lang ha kane ka Kopati bad na ki samla bapher bapher, bad hadien nangta u Soh-Blei ula leit ban ai nguh ïa u syntiew Blei sha ka wah Um-ïurem ryngkat ki longkpa bad samla, bad hadien ba la wan phai nangta la ïoh pat ka shad Ñiam Tynrai na ki khun Ñiamtre ha madan Seiñ Raij Chrah Umphula ha manla ki dong bad kyntoit jong ka Shnong Raliang, bad na Laskeiñ, na Nongkynrih, na ki Raij bapher bapher ban pynphuh pynphieng shuh shuh ïa kane ka jinglehñiam.
Hadien ba la kut ka shad Ñiam Tynrai na ki khun Ñiamtre la ïoh pat sa ka shad Niam Mastieh ha phyllaw ïing u Wamon ha ryngkat ka ksing ka dhah na u harmuid, ki dhulia bad ki samla kiba bat Ñiam.
Ïa ka Kopati Puja la juh pynlong ïa ka ha manla u bnai November man la u snem hadien ba la dep ot ïa u kba u khaw na lyngkha risa kaba la dep trei baroh shi samoi, kaba u Kynrad u la ai bad pyndap smam ïa u thiar jong ngi baroh saw aiom, bad u ba la ai ïa ngi hapdeng ka jingkoit jingkhiah krad haduh ba ngi la lah ban lum ban lang ïa u kba sha la ïing.
Ha kane ka jinglehñiam la don kumba san tylli ki Raij kiba pyndep bad ban ai nguh ïa ka Kopati Puja jong ka Riaj Raliang, naduh ka Raij Raliang, ka Raij Khonshnong, ka Raij Ñiawkmai, ka Raij Ionglang, bad ka Raij Lapnei.
Ka jinglehñiam ïa ka Kopati Puja ka long haduh lai sngi lynter naduh ka sngi Nartiang, Musiang, bad Mushai, ha kine ki ar sngi lynter baroh shi shimiet ïa shad ïa kmen ïa risa kynhoi ki samla shynrang bad Rangbah ha ryngkat ka ksing ka dhah bad kiba bat ñiam, la pyllong ïa kane ka Kopati Puja ka long ban duwai phirat ban dup ïoh ka shait ka khlaiñ, ka manbha ka man miat ka trei ka ktah, ka pule ka puthi ka spah ka phew, bad ha baroh ki liang ha ka long briew man briew.
Kopati Puja Wasuk ïa phi waroh.
Nongpoh, Naiwieng 19: Kawei ka ïing ka la jan shah bamduh ha ka ding, kaba dei hadien ba mynta ka sngi kawei ka ïing ar mala ka la kem ding kynsan bad la suba ka lah ban kem ding na ka thud ka bording ilektrik.
Kane ka jingjia ka la jia mynta ka sngi ha ka Shnong Erpokon ha Ri Bhoi kumba ha ka por 10 baje ei ei mynstep, ha kaba katei ka ïing ar mala ka la kem ding bad ha kane ka jingjia kiba bun ki paidbah ki la wan ban ïarap na ka bynta ban pynlip ïa ka ding bad kim shym la lah ban leh ei ei.
Dei lyngba ka jingwan poi ka kali pynlip ding na Fire & Emergency Service, Nongpoh, ba la lah ban pynlip noh ïa ka ding kaba la klang ha katei ka ïing ar mala.
Kumba la ïoh lum jingtip, la ong ba kane ka ïing ka dei ka ïing jong ka Kong Delbi Nonglang, ha kaba ki la shu ai wai ha ha ki Malwari ba buh dukan ha Erpokon bad kane ka jingjia ka la pynlyngngoh namar ba kim pat tip satia ïa ka daw ka jingkem ding katei ka ïing ha kaba ki la shu suba beit na ka jingthud ka bording ilektrik.
Ha kane ka jingjia, kiba bun ki tiar ki tar, ki jingdon jingem hapoh katei ka ïing ki la kylla dpeit ha ka mala kaba hajrong bad ka mala ba nyngkong pat kam shym la ktah ei ei,kaba dei na ka jingwan poi kloi ki kali pylip ding kiba la synreit da ka um ba la lah ban tem noh ïa ka ding ba kan nym pur sha katei ka mala ba nyngkong bad lait noh tang katei ka mala ba haneng kaba la jot bad shah pynjot ha ka ding.
Halor kane ka jingjia, ki Pulit pulip ding ym tang ba ki la ïarap ban wan pynlip ïa ka ding bad ki la pynlong ruh ïa ka jingtohkit halor ka daw jong ka jingkem ding katei ka ïing bad kumba long haduh mynta kim shym la lap ïa ka daw tynrah kaba la suba beit ka lah ban dei na ka jingthud jong ka bording ilektrik.
Shillong, Naiwieng, 19: Ka Viksit Bharat Sankalp Yatra (VBSY) ka dang ïaid shakhmat ha Meghalaya ha kaba ki nongshong shnong na ki block bapher bapher ki ïashim bynta bad ki kali Information, Education, and Communication (IEC) van.
Kine ki kali ki dei kiba leit sha ki shnong ban ai jingtip shaphang ki skhim ba ai jingmyntoi jong ka Sorkar Pdeng.
Ha kane, ki briew ki la ïalum hajan ki kali IEC Van bad ki la ïakren bad ki nongmihkhmat na ki tnat Sorkar Pdeng bapher bapher, ki bank bad ki kompani umphniang bad ki la twad jingmut shaphang ki jingshim ram na ki bank bad ruh ka Pradhan Mantri Ujjwala Yojana.
Ha East Khasi Hills District, ki kali IEC van ki la poi sha ar tylli ki shnong ha ki block Pynursla, Mawpat bad Sohiong.
La pyrshang ban ai ki jingshakri jong ki skhim ba pyntreikam da ki tnat Sorkar bad ruh ban ai jingtip shaphang ki jingmyntoi kiba wan na kine ki skhim lyngba ka jingïarap jong ka NABARD, Krishi Vikash Kendra, ka kompani Gas, National Fertiliser Company Limited bad kiwei kiwei ki kynhun Sorkar.
La pynlong kum kine ki prokram ha ki Gram Panchayat jong ka Umlangshor & Mukhla Nongrim hapoh ka Thadlaskein Block ha West Jaintia Hills district.
Ki briew ki la ïalum ha ki jaka VBSY ha kaba ki nongmihkhmat na ki tnat Sorkar bapher bapher ki la ai jingbatai shaphang ki jingmyntoi jong ki skhim jong ka Sorkar Pdeng.
Kine ki kali IEC ki la pyni ïa ki bynta jong ki skhim ba kongsan bad ki prokram bapher bapher jong ka Sorkar ha kine ki khyndai snem ba la dep bad kane ka la khring bha ïa ki briew kiba la ïathuh ïa ki jingshem jong ki shaphang ki sienjam jong ka Sorkar.
La sam ruh ïa ki calendar 2024, kot lyngkdop bad kiwei kiwei ki kot kiba ai jingtip shaphang ki skhim na ka bynta ka bha ka miat bad ka roi ka par jong ki briew ha kane ka jaka.
Kane ka Yatra, kaba la sdang ha ka Janjatiya Gaurav Diwas (Naiwieng 15, 2023), ka thmu ban pynpoi ïa ki jingshakri ba kongsan sha baroh ki briew kiba dei ban ïoh ïa kine ki jingshakri kiba ïadei bad ka jingkhuid jingsuba, ki kam pisa, ka jingpynpoi bording elektrik, ki iing sah briew ïa kito kiba duna jingïoh, ka jingshngain ha ka jingïoh mar bam, ka bam kaba tei met, ka um dih kaba khuid bad ka pule puthi kaba bha.
Ka jingpeit bniah ka long halor ka jingai jingtip bad ka jingpynthikna ba baroh ki ïoh ïa ki jingmyntoi.
Jowai: Kane ka Nan lane ka pung ka don hapdeng jong ka sor Jowai markhap ka Office jong u Deputy Commissioner West Jaiñtia Hills District bad ka ïingmane jong ka Balang Unitarian Jowai, harud jong ka surok bah National Highway Jowai Amlarem Dawki.
Kumba ka sor Jowai kadei ka ïitkhmih jong ka Ri Jaiñtia te kane ka nan ruh kumjuh hi.
Kane ka jaka bad kane ka Nan ka dei jong ka Kur Dkhar Jowai hynrei daka jingïa sngewthuh jingmut bad daka jingkular bad sumar bad pynkhuid te kila ai noh sha ka Districts Administration jong ka West Jaiñtia Hills District.
Hajan jong kane ka nan ka don ruh ka park lane ka jaka shongkai kaba ka seiñ kur Dkhar kala aiti ban pynïaid daka State Forest Department jong ka West Jaiñtia Hills District.
Bad ka don ruh saka jaka thang sati (jaka thang briew) jong ka seiñ kur Dkhar hi.
Narud jong ka surok bah National Highway naduh na DC Office, lad SP Office bad Standwar la ker skhem bha ha kaba ki nongïaid lynti ki shem jingeh ban bret wat tang i synduk jingpruid ruh.
Naliang ïingmane Unitarian bad naliang park ruh ka don ka jingker bad nalor ka jingker ki don ruh ki nongpeit lane ki mali kiba peit bad sumar ïakane ka park bad mynmiet pat u don u chowkider u ba ap bad peit ïakane ka park bad kane ka nan hi.
Haka jingshisha kane ka nan ka dei ban long kaba khuid bad ka um jong ka kadei ban long kaba sngur, hynrei kumba ngi la ïoh-i lang baroh te ka um jong ka ka long thik kum ka septic tank lane ka jaka pyllang um jakhlia.
Haka jinglap bad jingpeit jong nga ki don ar tylli ki daw bah kiba pyntngit pyn jakhlia ïaka um jong kane ka nan, kawei ka dei naka jingtuid jong ka um naki dukan kiba don ha Standwar khamtam eh ki dukan ja dukan sha bad ka lah ruh ban long naki ïingbriew hi kiba don hakane ka dong ka kyntoid.
Nangta naka wei ka Hostel kaba don hajan eh jong kane ka nan, kane ka nan ka lah ban dei kaba pynïaid daka Balang Unitarian hi.
Ngi ïoh i ïaka rukom kylla rong jong kane ka um ruh ka long lati daka phniang ka khleiñ kum ka um sait tiar um saitjain.
Kumta, khlem artatien ka daw jong ka jing jakhlia kane ka nan ka dei naka jingtuid jong ka um sait jain um sait tiar jong kine ki jaka.
Ka jingheh jong kane ka nan kam duna ïaka saw hajar lane san hajar square feet antad, ka jingjylliew ruh kam duna hynriew lane hynñiew phut bad ki don ruh shibun bah ki dohkha haka.
Ki briew kiba juh wan kai hakane ka park kane ka nan ki shait bret jingbam kum u shana muri lane ki popcorn kiba per hasla um ban ïoh peit ïaki dohkha.
Ki dohkha ruh i bang bha ki ïamih ki ba rit nalor nalor bad kiba kham heh na shapoh ba ki ïaknieh bam.
Tharai kidon da ki phew quintal hi ki dohkha hapoh kane nan.
Hynrei kaba sngewsih kalong ba kine ki dohkha ki lah ban ïap namarba ki dohkha ruh kim lah ban im lada tngit lane jakhlia palat ka um.
Ha kawei ka sngi katba nga dang shong kai bad pule kot khubor, wan lai ngut ki Tourists napoh Haryana kine ruh ki peit kai ïaka jingmih ki dohkha badon kiba bret popcorn hakata ka por.
Kine ki Tourist ki ïakren para maki bad ong, “Jin lada ka um jong kane ka nan ka long kaba khuid bad sngur te kan kham i tynnad shuh kane ka jaka, wat lada ka long ka pung kaba rit ruh lada khuid te kadon ka jing i tynnad kumba ki ong, Small is beautiful haka ktien phareng" Nga dang mut ban ïakren bad ki, hynrei nga lehraiñ haba ki briew kiba namar ki ïoh ban kren beiñ ïa ngi.
Kumta, dakane ka jingthoh nga kyntu bad kyrpad ïaki ba dei peit lane ki ba dei trai jong kane ka nan ba kin sngewbha ban shimkhia ban wad ki lad ki lynti ban pynkhuid ïaka.
Lada ka um ka khuid te ki dohkha ruh kin im kin shait kin khlaiñ bad lah ban kem ban die ïa kine ki dohkha bad ruh ban pynlong daka ïakob khwai ban pynmih pisa.
Ki trai ïing, ki nongpyn-ïaid jong kane ka Hostel Unitarian bad ki dukan badon ha Standwar ruh kim dei ban pyntuid ïa ki jaboh jabaiñ lane ka um jakhlia sha kane ka nan khnang ba kan long kaba khuid bad kaba i tynnad.
Kiba dei trai bad ba dei peit ïaka ki dei ban pyrkhing bad ymdei shuh ban shah ïa kine trai Hostel ki trai ïing trai dukan ba kin pyntuid ïa ki um jakhlia sha kane ka nan.
Nongstoiñ, Naiwieng, 19: Katkum ka kyrwoh khubor, ka seng HSPDP Nongstoiñ Area kan pynlong ïa ka General Meeting ha ka 27 tarik mynta u bnai ha ka por 11:00 mynstep ha Free Morning School Nongstoiñ, West Khasi Hills District.
Kumta ka seng HSPDP ka khot ïa baroh ki President/Secretary jong ka samoi treikam 2023-2025, ba kin sngewbha ban ïa wan khnang khlem pep ha katei ka sngi, ba ngin ïa kren shibun ki mat kiba donkam.
Shillong, Naiwieng 19 : U Bah Process.
T Sawkmie, MLA barim u ong ba donkam ïa ka jingïatreilang hapdeng ki Accredited Social Health Activist (ASHA) bad ka myntri ka koit ka khiah ka Kong Ampareen Lyngdoh ban ai ka jingsumar ïa kiba donkam.
U la pynkynmaw ba ha ka por ka khlam COVID -19 ka sorkar ka la ïa trei lang bad ki ASHA, kumta u kyrpad ruh ha kane ka kynti ba kin ïa trei lang.
U kyrpad ruh ïa ka myntri ka koit ka khiah ba kan khot ïa kren biang ïa ki ASHA, khnang ba kin lah ban weng shisyndon ïa ka jingïapher jingmut.
“Ka sorkar ka dei ban sngewsynei lem ïa ki ASHA ban kyntiew ïa ka honorarium ka jong ki, kumba ki la dawa," ong u bah Sawkmie.
“Namar ka jingbym treikam ki ASHA ha kine ki sngi bun kiba donkam jingsumar ki la shem jingeh haduh katta katta, wat ki health center baroh shi katta dei ki ASHA kiba ïarap ïa ki," pynkut u bah Sawkmie.
Shillong, Naiwieng, 19: Ki Pulit jong ka East Khasi Hills ha ka sngi Saitjaiñ ki la ïohkem ïa uwei u snar khaii drok kaba lam sha ka jingïoh kurup ïa u drok uba shongdor T.1.75 klur.
U SP (City) ka East Khasi Hills Bah Vivek Syiem u la pyntip ba ïa une u snar khaii drok la tian bishar ha Kashari ka NDPS Special Court.
“Ka jingtohkit ka dang ïaid shakhmat shwa ba pynngat kyndon.
Ngi donkam ai ka jingïatreilang na ka imlang ka sahlang ban rat dyngkhong ïa kine ki kam bymman," ong u Bah Syiem.
U Myntri Rangbah ka Jylla, Conrad K.Sangma u la ïaroh ïa ki Pulit kiba la ïoh kem ïa ki snar khaii bad kurup ruh ïa u drok ha kajuh ka sngi.
“Ka jingtrei shitom jong ki Pulit ka Jylla Meghalaya ban pynkdiah ïa u budlum jong ki snar khaii drok ka la nang mih soh.
Kine ki jingjop ki pyni ïa ka jingïatreilang hapdeng ki bor ka aiñ bad ki paidbah," ong u Sangma ha ka rynsan X.U la khot bad wer ruh ïa ki paidbah ban shim ïa ka jingsmai ban ïakhun pyrshah ïa ka jingisaitmet jong u drok bad ban pyllait luid ïa ka Jylla Meghalaya na ka jingjyllei jong u drok.
Shillong, Naiwieng, 19: Ka Seng Samla Mawlai Pyllun ha ka taiew ba la dep ka la ïohlad ban leit sam da ki syiar ri sha nongshogn shnong ka Mawlai kiba im bad pynheh ïa la ka kamai kajih da kane ka kam.
Katkum ka kyrwoh, ka Seng ka la pynpaw ba ki dap da ka jingsngewkmen ban ïohlad ban kner lang ïa ki lad jingïarap sha ki ban pynheh ïa kane ka kam jong ki.
La ïathuh ruh ba ki don haduh 31 ngut kiba ïoh ïa kitei ki symbai syiar ïa kiba la sam sha ka jingïalang kaba long ha iingshnong Mawkynroh Umshing.
Shwa ban sam ïa kitei ki syiar ban ri, na ka liang u General Secretary ka Seng Samla Mawlai Pyllun, Bah Samran Syiem u la ïathuh ba ka jingmaitlynti ban ïoh sam ïa kitei ki jingri kadei da ka jingtrei borbah jong baroh ki nongkitkam ka seng.
La ïoh ruh ïa ka jingkren na u President ka Seng Samla, Bah Samuel Biam uba la kyntu ïa ki paidbah ba ïoh ïa kitei ki jingmyntoi ba kin nang trei shitom shuh shuh bad pynheh ïa ka kam ri jingri jong ki.
“Haduh mynta ka jylla ka dang shaniah na shabar jylla ban ban pyndap ïa ka jingdonkam doh syiar ha ka jylla baroh kawei," u la ong.
Shuh shuh u la pynpaw ruh ïa ki tnad sorkar kiba la ai ka jingïatrei lang bad ka seng na ka bynta ban pynurlong ïa katei ka jingïarap.
Na ka lïang ki nongïoh jingmyntoi ki la pynpaw ïa ka jingkmen kaba khraw ba ki ïoh ïa kum kitei ki jingïarap namar ba kim pat ju ïoh pdiang ïa kum kine ki lad jingïarap na ki nongmihkhmat lane an kino kino ki kynhun.
Kane ka long katkum ka kyrwoh ba la phah da u Bah Maiostar Mylliemngap, Assistant Organising Secretary ka SSMP.Shillong, Naiwieng : Ka long kaei kaei kaba sngewtynnad ban ïohlad ban ïa shongkai peit baiskop bad ki paralok barim bajah shisien lano, khamtam ha kum kane ka sngi ba kyrpang jong ki nongpathai khubor ha kylleng ka ri.
Kane ka la jïa ha ka sngi Palei jong ka taïew ba la dep, ka 16 tarik u Naiwieng 2023, bad namar ba la pynkynriah noh ïa ki program jingrakhe ïa ka, kumta u bah Raphael Warjri u la tyrwa ba ngin ïa peit noh da ka phlim jong u kaba la ai kyrteng “Apot.
"Shuwa ba ngin ïa ngam kham jylliew shaphang kane ka phlim, to tip ba u bah Raphael udei u barikor uba la ih bha ha ka kam jong u, namar ba ula don ha kane ka laiñ naduh ki snem phraphew khlieh.
Ha kaba ïadei pat bad kane ka phlim, “Apot" u bah Raphael, kum u Director, ula ïathuh ba kane kadei hadien “da ki phew snem ba khlem ïoh lad ïoh kabu shuh ban shna durim na ka daw ba jynjar ban pynkohnguh ïa ki briew ne ki seng ki ba parum pareh ha ka kamai kajih kynthup lang ia ka sorkar," ba kin bei pisa.
U bah Raphael ula ong ba ha u snem 2017, “dang shu dep ban pyninam ïa ka sawangka ‘Ka Ding Ka Jingieit’ la sdang ban jied ia ki puron na ka bynta kane ka durim, hynrei u lyoh uba dum u la taplup ïa ka shlem mattithaw jongngi, ha ba arngut ki riewtbit ki la khlad lang ha kajuh ka khyllipmat na ka daw ba la lynsher hi ka mariang.
"Kita ki riewtbit ki long u Bah Paul Lyngdoh Mairang bad ka Crystal Gayle Kharnaior ki ba la shah banbor ha u diengbah u ba la khyllem ha ka 12 tarik u Nailur 2017 ha khmat ïng jong u Lat ka jylla.
Kadei ha ka ba sdang bnai jong ka snem 2018 ba la pynkhreh nadong shadong na bynta ka “Apot" ka khana shaphang u ‘Tiewlarun, kaba phalang shaphang ka jingim ba shisha bad ka ba khiathew ha ka sohpdung jong ka khana.
Ka daw bah ba la jied ïa ka khana shaphang u ‘Tiewlarun ka don bun syrtap, kata ban synñiang ïa ka imlang sahlang bad ïa ka jylli pynmih durim ha jylla, da ka jingthmu ban kynpeiñ ïa ka pyrkhat briew kaba shongper bad kaba kdew ïa ki khanatang ne puriskam kumba la khana ha ka jingthoh.
Kadei ka khana shaphang u Het bad ka Shatai Rande, ki khun swet ba shem lanot na ka daw jong ka khlam bad ba ka Shatai ka la kum nguid ïa ka pylleng bseiñ na u japung ba la wanlam u hynmen, u Het ha ka khyllipmat ba ki la ïa sliang um palat.
Katkum ka puriskam tynrai, kane ka phlim ka phalang ka saiñnia ka kdew da ka pharshi ha ki tienkren ba ka don ka sang ka ma ba kita ki arngut shipara kiba la ïa shongkha katkum ba kyntu ki bor ka mariang.
Kane ka phlim ka long ruh ka jinghikai ïa ka imlang sahlang da kaba ktik ïa ka janor, ban pyrkhat jylliew bad sngew khia halor ka jinglong jingman ha ka longbriew manbriew.
U ‘tiewlarun dei u syntiew ba la mana hynrei ha ka jingshah pynshoi bad shah khring ka Shatai, ba la shim ïa ka bynta da ka Darihun Marbañiang, ka la kheit ïa u syntiew baphuh itynnat, wat haba la mana pyrshah da u hynmen jong ka, u Het Rande, ba la shim ïa ka bynta da u Synranki Najiar.
Ka Shatai kala pynkheiñ hukum bad khlem suitñiew ïa ka sneng ka kraw ba la mana tyngeh ban ym bit ban kheit ia u ‘tiewlarun, tat haduh ba ka la ngat ha ka apot ban shah thar ha u shiah bseiñ, uba ka la pun ha la kpoh lajong khlem da tip.
haba u bseiñ u la mih na shyntur ka Shatai, kloi lan la pyn1ïap noh u hynmen, u Het bad u la leit bret ha tynrai jong u jyntang ‘tiewlarun.
Ka khana ka kyrsoi ha ka jingim raitoi kita ki arngut shipara kiba la shah ieh lyndet ha la ka imlang sahlang na ka daw ba wan hapshop ka khlam kaba la sar naphang 1ïa ka jingim briew ha baroh kawei ka shnong kynthup ïa ka longïng longsem jong kita ki shijur ki shipara u Het bad ka Shatai.
Kita ki shijur ba dang khynnah ki la her mynsiem bad khaweit ban khmih ïa kata ka khlam ha la shnong bad ki la phet krad shisyndon, khlem da lap ne shem shuh ïa kino kino ki parabriew, wat haba ki la shang makia haduh ba la jlan hi jlang ki sngi ki ïa.
Katba ki dang san dang heh ha ka ryta ki la sdang ban sngewthuh ïa ka raiñ ka rem, ka tiplem tipsynei, ka tipkur tipkha, bad wat ia ka longshynrang longkynthei, ka longpun longkha, ka poikha poiman tat haduh ba la lynshop ka sang ka ma.
Khala khala ki la ïamrem ïa la ki kam khlemraiñ khlemrem da ka ba ki la babe bad lam shaduh u pud ban hap ïakhlad bad kyndiah iwei-na-iwei bad sah tmang sah kynjah ha la marwei marwei.
Phewse, ka la jia ryngkhat ba u khunsyiem u ba dang leit beh mrad sha khlaw, u la lap pynban ïa ka thei bhabriew kaba thiah pang ha la trep khlem don ba sumar ne phikir ïa ka haduh ba la poi ha tmier ka jingïap.
U khunsyiem u la shohkhmat ïa kata ka samla briew kaba paw sngur bad shida ka durkhmat, kat haduh ba u la khohreh ban sumar sukher ïa kata ka bapli ka sangsot.
ka la long ka lynti ïaid jong ka jait syiem ban kitkhlieh ïa la ki khun ki hajar ka ba la byrshem ruh bad ka ibha shoh jingieit ha lade shimet.
