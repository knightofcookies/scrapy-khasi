Syiem, dkhot ka Seng Khasi Kmie na Mawkhar, Shillong, Secretary ka Seng Khasi West Khasi Hills, Bah M.Nongrum, ki tymmen ki san, ki longkmie longkpa, ki khun samla bad kiwei-kiwei.
U President ba rangbah ka Voice of the People Party (VPP), Bah Ardent Miller Basaïawmoit u la ong ba ka jingïakhih shah thngan ka ban long ha ka Sngi Ba-ar kan ïaid beit shakhmat kumba la rai.
U Bah Basaïawmoit u la pynbna paidbah ba un shong shah thngan marwei (khlem buh por) hakhmat Secretariat naduh ka 23 tarik mynta u bnai.
Ka jingshim rai jong utei u nongïalam ka VPP ka long hadien ba ka seng kam sngewhun ïa ka jingïakren ha ka jingïalang ba la pynlong da ka Sorkar Meghalaya Democratic Party (MDA-2.0) ban ïakren halor ka ‘Roster System’ kaba la long ha ka 19 tarik mynta u bnai ha Secretariat naba ka Sorkar kam shym la kren eiei halor ka ‘Reservation Policy’.
Kane ha kawei ka liang ka la pynlong ïa ki nongïalam ka VPP ban mih jyndat na katei ka jingïalang.
“Hooid, ka jingshah thngan kan ïaid beit hakhmat Secretariat," la ong u Bah Basaïawmoit ha ka Lah Sngi U Blei.
Haba kylli la ka Sorkar ka la kynjoh ktien ne em ïa u, utei u nongïalam u la ong ba kam pat don eiei kaba kum kata.
Kham ha shuwa, ka VPP ha ka 12 tarik mynta u bnai ka la ai por 48 kynta ïa ka Sorkar ban pynmih ïa ka jingpynbna ban pynsangeh ïa baroh ki jingthung kam kat bym pat lah pynbeit ïa ka ‘Reservation Policy’ bad ka ‘Roster System’.
Hadien kane, ka seng ha ka 17 tarik mynta u bnai ka la pynlong da ka jingshong kyllaiñ mungor ha jaka pynïeng kali hajan Additional Secretariat kum ka dak ban pyrshah ïa ka jingkuman ka Sorkar MDA 2.0 hapoh ka jingïalam ka NPP halor ka jingdawa ban pynsangeh ïa baroh ki jingthung kam hapoh ka Jylla kat bym pat khmih bniah ïa ka ‘Reservation Policy’ bad ka ‘Roster System’.
U khlur ialehkai kawang Sum ka ri India uba long ruh u lahduh jong ka lympung ialehkai Olympic u Neeraj Chopra, u lah wanphai sha ka kyrdan ba 1 ha ka sien ba nyngkong jong ka kam ialehkai ka jong u’; kata hadien ba lah pyllait paidbah ia ka thup kyrdan ba thymmai jong ka jingialehkai kawang Sum da ka World Athletics.
Kumta u Chopra u bat mynta ia katei ka kyrdan ha ka thup ha ryngkat bad ki 1455 dor-thong; da 22 dor-thong ka jinglah jong u ban tam shakhmat ia u nongialehkai na Grenada uba iai bat kum u lahduh ha ka pyrthei u Anderson Peters (1433) bad u nongkhur takma Rupa na ka Tokyo Olympics u Jakub Vadlejch na Czech Republic u wan mynta ha ka kyrdan balai da 1416 dor-thong.
Ka khubor ka pynkynmaw ruh ba u Chopra u lah kiew sha ka kyrdan ba 2 ha ka pyrthei ka long ha ka 30 tarik u Nailar jong u snem ba lah dep, hynrei uba lah iai sahkut ha katei ka kyrdan hadien jong u  Anderson Peters naduh kata ka por.
Kumta ruh ha u bnai Nailur jong u snem 2022,u  Neeraj Chopra u lah rah ia ka thong jingjop na ka Diamond League Finals ha Zurich, ha kaba u lah kylla long u nongialehkai ba nyngkong eh jong ka ri ban khur ia ka trophy jingjop na ka tei ka lympung.
U long ruh u rangialehkai ba seisoh ha kaba u lah rah ia ka nam jop ha kaba sdang jong ka aiom ialehkai kata ha ka lympung iakhun ha  Doha  ka Diamond League ha ka 5 tarik u Jymmang da ka jinglah ban kawang  ia u  Sum ha ka jingjngai kaba 88.67m.
Hadien katei ka jingjop, u pynkhreh mynta ban ia aireng sa ha ka FBK Games  ha ka 4  tarik bnai ban wan ka ban sa long ha Netherlands ia kaba yn sa bud pat da ka lympung ialehkai ha Turku; Finland ka Paavo Nurmi Games naduh ka 13 tarik u bnai ban wan.
Katkum ka khubor ba la ioh lum ka iathuh ba ki khlur ialehkai Table Tennis ka ri kiba kynthup naduh u Sharath Kamal, G.Sathiyan bad Manika Batra ha ka rynsan iakhun para marwei ka jong ki, ki lah rung mynta sa sha ka kylla iakhun kaba ar jong ka WTT World Table Tennis Championship kaba dang long mynta ha Durban.
Kumta ha ka jingiakhun jong kitei ki nongialehkai ba pawkhmat ka ri, u Sharath u la lah ban pynliem noh ia u David Serdaroglu  na Austria na ka bynta ban jam sha ka kylla iakhun ba 64.
Shuh shuh ruh u Sathiyan uba lah ialehkai bha naduh kaba sdang, u la lah ban pynliem noh ia u nongiakhun pyrshah na England u Tom Jarvis; katba ka khlur ialehkai napdeng ki kynthei ka Manika Batra da kaba suk ka la lah ban khur noh shalade ia ka jingjop jong ka pyrshah ia ka nongialehkai na Algeria ka Lynda Loghraibi.
Ki result: (first round):1st Round: Men; Singles: Sharath Kamal  ia u David Serdaroglu (Aut) da 11-8, 9-11, 11-9, 11-6, 11-6; G.Sathiyan ia u Tom Jarvis (Eng) da 11-9, 11-8, 7-11, 11-2, 13-15, 11-13, 11-6Doubles: Sharath & Sathiyan ia u Mohamed El-Beiali & Mohamed Shouman (Egy) da 11-6, 11-9, 11-6.
Women: Singles: Manika Batra ia ka Lynda Loghraibi (Alg) da 11-1, 11-3, 11-2, 11-5.
Mixed doubles: Manav Thakkar & Archana Kamath ia ka Daniel Gonzalez w/o Melanie Diaz (Pur).
Ka kynhun ialehkai Hockey jong ki shynrang ka ri ha ka kyrdan Junior ka lah pynkhreh bha mynta ialade na ka bynta ban pynurlong ia ka jingangnud kaba baroh shi katta ban ioh shim bynta ha ka lympung ialehkai mynta u snem ka ban sa long ha Salalah ka Men’s Junior Asia Cup 2023; kaba lah plie pyrda naduh ka 23 tarik mynta u bnai; katba ka jingiakhun phainal jong ka lympung yn pynialehkai ha 1 tarik jong u bnai ban wan.
Ka khubor ka iathuh ruh ba katei ka lympung ialehkai ym tang ba kan ai ka jingshakri kaba biang tam eh na ka bynta ki nongialehkai na ka dewbah Asia ba dang khynnah ha ka rynsan iakhun ba kin pyni ia ka sap ialehkai ba tbit ka jong ki, hynrei kan long ruh ka jingiakhun kaba kham tyngeh.
Ki kynhun kiba wan ha ki lai kyrdan ba shakhmat ha katei ka lympung ialehkai kin shah jied ruh na ka bynta ban mih madan ha ka FIH Junior Hockey Men’s World Cup 2023 ia kaba lah dep ban pynkhreh na ka bynta ban pynialehkai ha Malaysia ha u bnai Nohprah mynta u snem.
Kumta ia katei ka kynhun ialehkai ka ri yn sa ialam nakhmat da u Uttam Singh kum u kapten ka kynhun bad u symbud jong u da u Boby Singh Dhami ha kaba ka kynhun kan rung sha ka lympung kum kaba dang iai bat ia ka nam lahduh.
Ka khubor ka iathuh ruh ba ha katei ka lympung ialehkai yn sa sakhi ruh ia ka jingshimbynta jong ki 10 tylli ki kynhun ialehkai kiba lah shah phiah sha ki  2 tylli ki Pool bad ka kynhun ialehkai ka ri ka lah shah pynngat ha ka Pool A ha ka jingiadonlang bad ka kynhun ialehkai na Pakistan, Japan, Thailand bad Chinese Taipei.
Katba ha ka pool B la kynthup ia ka kynhun ialehkai kaba na Oman, Korea, Malaysia, Bangladesh bad  Uzbekistan.
Katkum ka rukom pynbeit na ka bynta ki jing-ialehkai ha ka lympung ka long ba man la kawei pa kawei ka kynhun ialehkai ha ki jingiakhun ha ka Pool, kin ialehkai ia kiwei pat ki saw kynhun ialehkai na ka Pool jong ki kata ruh tang mar shisien bad ki ar kynhun ki ban wan shakhmat na ki ar Pool kin shah jied na ka bynta ka jingiakhun semifinal.
Ia ki ar kynhun iakhun phainal bad ki kynhun ki ban iaknieh ia ka takma Rnong  ia kaba yn sa rai da ka jingialehkai hapdeng ka kynhun shah rem ha ka Semi-Final, yn sa shah jied na ka bynta katei ka lympung ialehkai ka ban sa long pat hadien.
Ha ka jingsdang ka jingiaid lynti ha katei ka lympung, katei ka kynhun ialehkai ka ri kan sdang ia ka jingiaid lynti da kaba iakhun nyngkongeh bad ka Chinese Taipei  mynta ka sngi (24 tarik) katba ha ka 25 tarik pat kan iakynduh sa bad ka Japan, bud sa ka jingiakhun bad ka Pakistan ha ka 27 tarik mynta u bnai ha shuwa ba kan iakhun pyrshah ia ka Thailand ha ka jingia aireng ba khatduh na ka Pool kata ha ka 28 tarik.
Na ka liang jong ka Italian Football Federation’s (FIGC) ka iathuh ba ka klob ialehkai phutbol jong ka lympung Serie A ka Juventus ka lah shah khate mynta da 10 dor-thong, hadien ba lah dep ban bishar bniah biang sa shisien ia ki 15 dor-thong ba nyngkong  jong ka penalty kaba lah don ha ka klob baroh kawei halor ka jingleh beain ka jong ka ha kaba iadei bad ki kyndon iadie-thied rangialehkai.
Kumta katei ka jingdain kuna kaba thymmai sha ka klob ia kaba lah pynbna da katei ka synjuk  ia kaba lah pynmih hukum da ka ingbishar, khlem pep ka lah ruh ban pynpulom noh ia ka jingkyrmen jong ka klob na ka bynta ka jingshah jied ka jong ka sha ka aiom ialehkai ka ban wan jong ka Champions League bad kaba lah niat ruh ia katei ka kynhun ialehkai Shabar na ka thup ba 4 ha ryngkat bad ki ar tylli ki jingialehkai ba dangsah ha ka aiom ailehkai ba mynta.
Kumba ka paw mynta, katei ka klob ka lah shimbynta bad ia aireng ha ki lympung ialehkai bapaw ka ri Europe ha man la ki 11 aiom ialehkai ba lah dep da kaba phai sha ki tarik ba mynshuwa jong u 2012.
Kumta ruh ka iingbishar bahakhliehduh jong ka kam ialehkai kaba don ha ri Italy ka Sports Guarantee Board, ka lah khyllie biang ia ki 15 dor-thong penalty ia kaba lah wanrah da ka FIGC ha ka jingkyrpad jong ka iingbishar bad phah ruh ia katei ka jingjia ne ka mukotduma na ka bynta ka jingbishar kaba thymmai pyrshah ia ka klob.
Hynrei na ka liang jong katei ka klob ka iathuh ba ka don ia ka hok na ka bynta ban buh ia ka jingkyrpad ka jong ka ha kaba iadei bad katei ka jingpynshitom kaba thymmai  sha ka Sports Guarantee Board  bad ka klob ka don ia ka jingkyrmen ruh ba ka jingkhate ia ki dor-thong yn da pyndam noh pura ia ka ha ki khyndiat sngi ki ban wan.
Kumba ka paw hi ka long ba katei ka kynhun ialehkai jong u Massimiliano Allegri kaba shong ha ka kyrdan ba 2 ha ka miej khein dor-thong jong ka lympung, mynta ka lah shah pynhiar sha ka kyrdan ba 7 bad ka don mynta da san dor-thong hadien jong ka klob  kaba bat ia ka kyrdan ba saw ka AC Milan.
Shuh shuh ruh ha ka thup kyrdan jong katei ka lympung ialehkai, ka Inter Milan mynta ka lah jam sha ka kyrdan ba 3, ka Atalanta  bad Roma ruh kumjuh kiba lah kiew kyrdan da shi jaka.
Ki nongialehkai Badminton ba kham pawkhmat ka ri India napdeng ki kynthei kata ka Malvika Bansod  bad Ashmita Chaliha, ki lah jam mynta sha ka rynsan iakhun kaba hajrong jong katei ka Malaysia Masters Super 500 tournament na ka kyrdan iakhun paramarwei, hadien ba kitei ki nongialehkai ki la lah ban khur ia ka jingjop shalade ha ka kylla jied nongialehkai jong ka lympung.
Kumta ha kaba iadei bad katei ka bynta, ka Malvika ka la lah ban ialehkai bha naduh kaba sdang tad haduh ba kan da lah ban pynliem noh ia ka nongiakhun pyrshah na Chinese Taipei ka Lin Hsiang  da Ti 21-12 21-19.
Shuh shuh ruh ka Ashmita ka la lah ban pynliem noh ia ka nongialehkai na Canada ka Wen Yu Zhang da 10-21 21-19 21-17.
Hadien katei ka jingjop ba nyngkong, ka Malvika kan ioh ban iakynduh pat sa bad ka Wang Zhi Yi,  katba ka Ashmita  pat bad ka nongialehkai na China ka Han Yue ha kata ka rynsan ia aireng ba ki lah ioh ban kiew jong ka lympung.
Na ka jingiakhun jong ki shynrang, u S.Sankar Muthusamy Subramanian u lah mad noh ia ka jingshah pynrem ka jong u da 10-21 14-21 ha u rangiakhun pyrshah na Taipei u Chi Yu Jen.
Kumjuh ruh ka lah jia ia u Mithun Manjunath, u bym shym la lah ban khur ia ka kabu ksiar shalade hadien ka jingshah pynrem noh  da 13-21 19-21 ha u nongialehkai na Taipei u Chia Hao Lee.
Kiwei pat ki khlur ialehkai ka ri ki ban sdang ia ka jingiaid lynti mynta ka sngi (Balang) ha ka lympung ki long ka PV Sindhu, HS Prannoy, HS Prannoy, Kidambi Srikanth bad Lakshya Sen.
Ka aiom ialehkai ba nyngkong jong ka lympung ialehkai Chess ka Global Chess League (GCL) kan sa sei mynta ia ki khlur ialehkai ba pawnam ha ka pyrthei kum u lahduh ha ka pyrthei u Ding Liren(China),  Magnus Carlsen(Norway),  Viswanathan Anand(Ind) bad ka lahduh saw sien ha ka pyrthei napdeng ki kynthei ka Hou Yifan napdeng kiwei pat ki nongshimbynta.
Kumta ka khubor ka iathuh ruh ba katei ka lympung ialehkai ba lah iasnohktilang bad ka hapdeng ka Tech Mahindra  bad ka FIDE, kan sdang naduh ka 21 tarik Jylliew haduh ka 2 tarik u Naitung mynta u snem ha Dubai.
Shuh shuh ka khubor ka iathuh ba baroh ki kynhun ialehkai kin ia aireng ha ka  rukom pynialehkai ba thymmai ka One-of-a-kind Joint Team ha katei ka lympung ialehkai, ha kaba man la ka  kynhun kaba kynthup ia ki nongialehkai ym palat ia ka 6 ngut bad ym duna ia arngut ki kynthei kawei ka kynhun ialehkai ha ryngkat bad ka nongialehkai ba paw na India ka Koneru Humpy  bad ka Harika Dronavalli kin long ki shibynta ki kyrtong iakhun ia kaba lah shah pynrung ha ka thup.
Da kaba bynrap ruh, na ka bynta katei ka lympung ialehkai kaba paw, katei ka lympug kan sei ruh ia ka rynsan iakhun na ka bynta ki nongialehkai Chess kiba don sap bha ha ryngkat bad ki hynriew ngut ki nongialehkai ka U-21 ban long shi bynta jong ka lympung kaba kynthup ia ki lai ngut ki  GM ka ri India; u Praggnanandhaa R., Raunak Sadhwani bad Nihal Sarin.
Ka thup kyrteng jong ki nongialehkai ki ban shimbynta ha ka lympung kynthup naduh ki shynrang, kynthei bad U-21 ki long:Men: Ding Liren, Viswanathan Anand, Nodirbek Abdusattorov, Leinier Domínguez, Alexander Grischuk, Daniil Dubov, Vidit Gujrathi, Gukesh D, Arjun Erigaisi, Shakhriyar Mamedyarov, Teimour Radjabov, Yi Wei, Yu Yangyi, Maxime Vachier-Lagrave, Richard Rapport, Kirill Shevchenko, Jan-Krzysztof Duda, Salem SalahWomen: Hou Yifan, Koneru Humpy, Harika Dronavalli, Kateryna Lagno, Alexandra Kosteniuk, Tan Zhongyi, Nana Dzagnidze, Bella Khotenashvili, Nino Batsiashvili, Irina Krush, Polina Shuvalova, Elisabeth PaehtzU-21: Praggnanandhaa R., Raunak Sadhwani, Nihal Sarin, Jonas Buhl Bjerre, Javokhir Sindarov, Andrey Esipenko.
Ka Shillong Lajong FC ka la pynpaw ïa ka jingsngewkmen na ka bynta ban ïoh wanphai biang sha ka lympung I-League hadien saw snem ba shah pynhiar kyrdan na kane ka lympung.
Kane ka jingurlong ka la wan hadien ba ka lah ban pynliem ïa ka Bengaluru United FC da 2-1 kol ha ka jingïalehkai kaba khatduh jong ka wat kaba khatduh jong ka Second Division League.
Ka Lajong ha kane ka jingïaknieh rung sha kane ka lympung ka la kamai 7 dor-thong na ka bynta ban long kum ka kynhun kaba nyngkong ban ïoh rung sha katei ka lympung.
Kham hashwa kane ka kynhun ïalehkai na nongbah hapoh ka jingïalam u Bah Bobby L.Nongbet, ka la pynliem ïa ka United da 2-1 kol, ka la ïakhaid khlem don ba thep kol pyrshah ïa ka Delhi FC hashwa ba kan shah rem ha ka Ambernath United da 5-1 kol.
Kiwei pat ar tylli ki kynhun ki ban ïaknieh rung ki long ka Delhi FC bad ka Ambernath United ha kaba kin pynkhreh ban ïakhun pyrshah ha ka jingïalehkai ba khatduh ha ka 26 tarik mynta u bnai.
Ha lyndet jong kane ka jingjop u, Coach Bah Bobby Nongbet bad ki Staff jong kane ka kynhun ki la long ka daw ba kongsan tam, namar kham bun na kine ki khynnah ki dei kiba ma u hi u la pynshitom bun tylli ki snem ban ïoh kheit ïa u soh bathiang.
Ki rangïalehkai la ki dang lung ha ka bor pyrkhat, pynban hapoh ka jingïalam u Bah Bobby ryngkat ki Coach nongïarap kum ki Asst.Coach Bah Lekini Suting bad Bah Milan Nongkhlaw, Bah Seibor Sana Youth Head coach bad kiwei ki nongïarap jong ka klob kiba la trei shitom na ka bynta kane ka jingjop.
Ka mynsiem ba rangbah jong ki khynnah ka la ïai neh wat hapdeng ki jingeh kiba bun ha kane ka lynti ïaid jong ki.
Ka jingïadon bynta bad kylluid mynsiem jong ki bor pynïaid ka Shillong Sports Association ba wat hapdeng ka por ba ka jingpynkhreh ïa ka madan ka dang long ha lynti pynban kim shym la pynmih kano kano kaba pyrshah ban ïoh ban ïalehkai ïa baroh ar tylli ki jingïakhun ha la ïing ha kane ka wat kaba khatduh.
“Ngi da sngewnguh eh ïa phi baroh kum ki dkhot kiba ngim don kyntien ban pynpaw, hynrei ngi kyrpad ba U Blei un da kyrkhu ïa phi ba phin nang long jingkyrkhu wat ïa ki pateng ki ban dang wan," la ong ka kyrwoh jong ka SLFC.Kane ka klob ka la pynpaw ka jingai khublei kyrpang ruh ïa ka tnat ïalehkai lyngba u Myntri ka tnat ïalehkai u Bah Shakliar Warjri ba la shah ban pynlong ïa kane ka jingïalehkai wat hapdeng ba ka jingmaramot ïa ka madan ïalehkai ka dang ïaid shaid shaid.
Shuh shuh kane ka klob ka la ai khublei kyrpang ruh ïa u Myntri Rangbah u Conrad K.Sangma bad u Myntri barim ba dei khmih ïa ka tnat ïalehkai Bah Banteidor Lyngdoh kiba long ka daw bah ban ïoh ïa kane ka madan ïalehkai kaba biang nadong shadong.
Nalorkata, ka klob ka la ai khublei ruh ïa ka Meghalaya Football Association (MFA) kaba ka la shah ïa ka klob ban don ïa ka ‘second stage match’ bad ruh ban ïoh ïa ka madan ban kilanmet.
Ha kaba kut kane ka klob kam shym la klet ïa ki paidbah nongkyrshan kiba la wan ban ai mynsiem ïa ki rangïalehkai khamtam ha ki jingïalehkai ha la ïing kat haduh ba ka lah ban kynjoh sha ka thong.
Ka Rymbai Iawpynsing bad ka Mawlai SC ki la khur ïa ka jingjop ha ka lympung ïalehkai Meghalaya State League 2023 hadien ba ki la lah ban thep mar 5-1 kol ha ka sngi Ba-ar.
Ha kane ka jingïakhun jong ka Group-B kaba la long ha Kiang Nangbah Stadium kaba ha Jowai, u Hesmiki Rymbai u la khur ïa ka hat-trick hadien ba u la ïoh ban thep kol ha ka minit kaba 5, 82 & 84.
Katba ïa kiwei pat ki kol la thep da u Obadaia Bareh (19′) bad u Niwan-o Bareh (72′) ha shwa ba u Païabanteiskhem Bhoi (90’+1) un pynphai kylla na na ka bynta ka Sein Pynbhalang hashwa ban kut ka jingïalehkai.
Lyngba kane ka jingjop, ka Rymbai ka la ïasoh lang bad ka Rangdajied United lem bad ka Ladthadlaboh ban kamai mar 9 dor-thong (point), hynrei ki dangsah ïa ki jingïakhun.
Katba ka Sein Pynbhalang ka dang don shatrai, hynrei ka la lah ban pynphai shi kol ha kane ka jingïakhun.
Ha ka jingïakhun jong ka Group-A kaba ka long ha madan Third Ground, Polo ka Mawlai ka la pynjem khnap ïa ka Umkseh SC da 5-1 kol.
Kumba long ka Rymbai, ka Mawlai ka la long ka kynhun kaba khlaiñ bor haduh kaba kut jong ka jingïalehkai.
U Robert Khongriah (19′) u la ïoh ban pynkhih jar nyngkong eh hadien ba ki para nongïalehkai, kita u Brolington Warlarpih (21′) bad u Donlad Diengdoh (39′) kin pynbud sa ar kol na ka bynta ban tam da 3-0 kol ha ka kylla step.
U Remark Kharmalki u la ïoh ban thep ar kol ha ka minit kaba 55 & 79.
Hynrei ha shwa ban wai jong ka jingïalehkai ka la long ka khubor kaba pynsngewsih ïa ka Mawlai naba u rangapkol u Neithovilie Chalieu u la shah sei da ka red card na ka daw ka jingbakla bad u rangïalehkai ka Umkseh.
Kumta u Donborlang Nongkynrih u la hap ban shim ïa ka bynta kum u rangapkol, hynrei um shym la lah pat ban kyrda ïa ka bol ba la shut da u Marcellino Khongsit (90’+5) ha ka penalty.
Kumta ka Mawlai kan duh ïa u Chalieu na ka bynta ka jingïakhun ka ban wan, hynrei kane ka kynhun ka la bat ïa ka kyrdan ba hakhlieh na ka Group-A da kaba kamai 9 dor-thong.
Ha kiwei pat ki jingïakhun, ka Chipakkore FC ka la khur ïa ka jingjop kaba nyngkong ha ka Group-D bad ka Seven United ka la khur ïa ka jingjop kaba ar ha ka Group-C.Ka Chipakkore ka la lah ban khur ïa ka jingjop kaba nyngkong ha ka MSL hadien ba lah pynliem ïa ka Atong Matgrik FC da 5-2 kol ha ka Group-D kaba la long ha madan Chandmari kaba ha Tura.
Katba ka Seven United ka la pynliem noh ïa ka Pyndengrei da 2-1 kol ha ka Group-C ha madan MDSA kaba ha Mawkyrwat.
Ha kane ka jingïalehkai u Arkidalang Myrthong (17′) bad u Teilang Kurbah (47′) ki la ïoh ban thep kol na ka bynta ka Seven United, katba u Wanpyrkhat Ïawphniaw (90’+2) u la lah ban pynphai kylla na ka bynta ka Pyndengrei hashwa ban kut artad ka jingïalehkai.
Ïa kitei ki san kol na ka Chipakkore la thep da u Balkan Marak (20′), Samuel Shadap (52′), Sidartha Rabha (63′) bad u Baiarjingmut Syngkli (77′, 82′) u la thep ar kol.
Katba na ka Atong Matgrik la lah ban thep da u Senwal Ch Marak (4′) bad u Walsrang Ch Sangma (37′).
U rangïalehkai barim ka Bengaluru FC, u Dimas Delgado un pynkhreh ban long kum u nongïarap (assistant coach) jong u Carles Cuadrat ha ka East Bengal na ka bynta ka aïom ïalehkai Indian Super League ka ban wan.
Ha ka por ba u dang don ha ka Bengaluru FC, u Delgado u la ïoh ban ïalehkai ha ka bynta shapdeng na ka bynta u Carles Cuadrat.
Hynrei mynta pat un long kum u nongïarap lang na ka bynta utei u coach uba na Spain ïa katei ka kynhun kaba na Kolkata.
Ki khubor ki la pynpaw ba ka long kaba biang eh ïa ngi ban leit shim bynta.
U Dimas Delgado u la pynkhreh ban leit ïasoh bad u Carles Cuadrat kum u nonghikai ha ka East Bengal.
Ki la ïai bteng ban pynneh ïa u Bino George kum u assistant coach bad u Delgado un ïatrei lang ryngkat u Cuadrat bad u Bino.
"U Dimas Delgado u dei u rangïalehkai uba la paw bha hapoh ri India, khamtam ha ka por ba u dang ïalehkai na ka Bengaluru FC hapoh ka jingpeit u Carles Cuadrat.
U Delgado uba la kynjoh 40 snem karta, u la leit ïalehkai na ka bynta ka kynhun kaba na Spain ka Monatnesa.
U la wanphai biang sha ri India hadien ar snem ba u la ïalehkai ha Australia na ka bynta ka Western Sydney Wanderers ha u 2017.
U la ïadon bynta ban khur ïa ka nam lahduh ha ka lympung ISL na ka bynta ka BFC ha u 2018 bad u la ïalehkai na kane ka klob haduh u 2021.
Hadien ba u Carles Cuadrat u la ïakhlad lok noh bad ka Bengaluru FC ha ka aïom ïalehkai 2020-21, bad kumta u Delgado ruh u la mih noh hadien ba la kut ka aïom ïalehkai.
Ha ka East Bengal, u Delgado um shim ïa ka bynta kaba nyngkong kum u nonghikai.
Hadien ki taïew ki la ïaid, ka East Bengal ka la rai ban thung ïa u coach ha ka 25 tarik u Ïaïong, bad kumta ka la thung ïa u Carles Cuadrat.
Kane ka klob ka la soi ruh ïa ka kontrak na ka bynta ban pynjlan ïa u rangïalehkai ba dangkhynah u Lalchungnunga ha u Nohprah jong u snem 2022.
Ha ka liang ki rangïalehkai nabar ri, kane ka klob ka la pynjlan ruh ïa ka kontrak u kapten ka kynhun bad uba long u rangthep kol ba kynsai jong ka aïom u Cleiton Silva.
Kiwei ar ngut pat ki rangïalehkai nabar ri kita u Javier Siverio bad u Borja Herrera, ki la soi ïa ka kontrak na ka bynta kane ka klob.
Ha ka aïom ïalehkai ISL 2022-23, ka East Bengal ka la wan ha ka kyrdan ba khyndai.
Kane ka kynhun ka la ïalehkai bha ha ka Hero Super Cup, hynrei kam shym la lah ban jam sha ka quarter final.
U rangapkol ka Argentina uba la ïadon bynta ban khur nam lahduh ha ka World Cup 2022, u Emiliano Martinez un wan ban plie ïa ka ‘Pele-Maradona-Sobers Gate’ jong ka Mohun Bagan ha ka jingwan ïuhkjat ka jong u ha kane ka klob ha ka 4 tarik u Naitung, la pynbna ha ka Sngi Ba-ar.
“Ïa u Martinez yn pynkup burom bad un leit jurip kylleng ki jingtei jong ka klob ka jong ngi bad un ïakynduh ruh ïa ki katto katne ki dkhot ki ban sa jied," la ong kat kum ka kyrwoh na ka Mohun Bagan hadien ba ka la dep shong ïa ka executive committee.
Utei u rangïalehkai uba la khur ïa ka khusnam Golden Gloves ha ka FIFA World Cup 2022 un wan sha kane ka nongbah bad yn don ruh katto katne kiwei pat ki prokram.
Ka Mohun Bagan ka la thaw ïa ki san ngut ki dkhot hapoh ka komiti bad u Debashish Dutta kum u general secretary un long uwei na ka bynta ban pynïaid beit ïa ki prokram.
Nalor kata, kane ka klob ka la rai ruh ban phah ïa ka shithi ai khublei sha u trai ka kynhun ïalehkai ISL u Sanjiv Goenka.
“Ïa ka shithi ai khublei yn phah sha u Sanjiv Goenka halor ka jinglah ban khur ïa ka nam lahduh ha ka ISL bad ban sngewthuh ïa ka mynsiem ïalehkai kane ka kynhun ban pynlong ïa ka kum ka ‘Mohun Bagan Super Giant’," la bynrap.
Shuh shuh kane ka klob kan sa plie ruh ïa ka media centre ka ban sa ai kyrteng hadien u general secretary barim u Anjan Mitra.
Da ki hajar ngut ki nongïakhih pyrshah ba la lamkhmat da ki nongïalympat kynthei, ki la ïalum lang ha ka nongbah Delhi ha ka Sngi Ba-ar na ka bynta ban dawa iehnoh kam bad ban kem mardor ïa u President jong ka wrestling federation.
U President jong katei ka synjuk u Brij Bhushan Sharan Singh u la shah kynnoh ban u la jrong kti bad leh tohmet ïa ki khynnah ïalehkai kynthei ba kynthup ïa kiba dangrit.
Ha ryngkat ka lama jong ka ri, kitei ki nongïakhih pyrshah ki la ïaid sha India Gate hajan ka ïingdorbar bah (parliament) bad la synran lang ïa ki da ki bor pulit.
Kine ki nongïakhih pyrshah ki la pynlong ki jingïakhih pyrshah la kumba shi bnai wat hapdeng ka jingshit kyrang jong ka suiñ bneng bad ki nongïalympat ki la sangeh ruh ïa ki jingkilan met.
Lah ban kdew ki nongïalehkai kiba la khur ïa ka takma ha ka Olympic kita u Bajrang Punia bad ka Sakshi Malik, ki la ïasoh lang ban pynpaw ka jingpyrshah bad ki la byrngem ruh ban pynphai noh ïa ki takma lada ym lah ban pynshitom eiei ïa u Singh.
Ïa kane ka jingïakhih la ïoh jingkyrshan ruh na ki seng saiñ pyrthei kiba don ha ka liang pyrshah bad ka kynhun jong ki nongrep bad kiba bun ki briew ki la pynpaw halor ka jingshah leh tohmet ki khynnah kynthei ha utei u nongïalam ka synjuk ïalympat.
Kumba ka paw kiba bun na ki nongïalehkai ïalympat ki dei ki nongrep kiba na ki bynta shaphang shatei kita na Haryana bad Punjab.
U Singh, uba la 66 snem ka rta bad uba dei ruh u MP uba la mihkhmat na ka seng Bharatiya Janata Party, u la kyntait halor kane ka jingshah kynnoh bad u la kynnoh ba kane ka dei kaba la don bynta lang bad ka seng Congress.
Ka Vinesh Phogat, kaba long ka khlur nongïalympat kaba la khur ïa ki takma ha ki lympung ïalehkai shabar ri, ka la pynpaw dangshen shaphang ki coach kiba la leh tohmet ïa ki khynnah kynthei.
Ïa kane ka jingkynnoh jrong kti pyrshah ïa u Singh la nang tohkit da ki pulit jong ka ri bad u la shah khot hajir halor kane ka bynta.
Na ka liang ka Supreme Court jong ka ri ka la shim khia halor kane ka jingkynnoh, hynrei na ka liang ki nongïalam ka liang synshar kynthup ïa u Myntri Rangbahduh ka ri u Narendra Modi kim shym la pynpaw eiei halor kane ka bynta.
Dangshen mynta u snem ka tnat ïalehkai ka la kyntu ïa u Singh ba un hiar shuki noh khnang ban lah ha ka ban tohkit ia u.
Hynrei u Singh u la ïai bteng ban ïalam ïa katei ka synjuk.
Hau Iaiong, ki nongïalehkai kynthei ki la bteng ïa ka jingpyrshah khnang ban pynkut noh ïa ka jingleh donbor u Singh bad ba u dei ban shah kem noh.
Ka kmie ka kha ia i khun katkum ka jingthmu, ka plan bad ka jingshemphang jong ka.
Shuwa ban kha ka dei ban buh jingkylli halade kumno ban pynlong briew ia ita i khun ba kan sa kha.
Ha shwa ban kha ia ki khun ka kynthei ka don ka bor ban pynim bad sumar ia la i khun ne ka don ruh ka bor ban pynduh pyndam noh ia i shwa ba in wan longbriew sha kane ka pyrthei.
Kumta i khun ba la kha i long ka jingai sngewbha jong ka kynthei ka ban long ka kmie bad ka nongsumar ia ita i khun ba ka la pun bad kit khyndai bnai ha ka kpoh jong ka.
Dei ka kmie kaba ai ha ita i khun ia ka hok ban heh ban san ha ka niam ka rukom, ka riti ka dustur ba la buh da ki longshuwa manshuwa jong ngi ha kano kano ka ri jong ka pyrthei.
Ym don ba lah ban iaid na kane ka riti dustur u mynbarim ha kano kano ka jaitbynriew bad shisien balah ban iaid lait na kata ka ka lynti ba la buh ban hikai ia ki pateng ban wan.
Ka don ruh ka jingthut ha ka jingim namar ki ong lah kylla lieng ne lah leh khyllah, kane ka jingleh khyllah na ka liang ka kmie na ka bynta ban hikai ia la ki khun, ka pynshitom sat ia ki khun ban iaid ryngkat ha ka imlang ka sahlang.
Bad phin shem barabor ba ki khun ba la pynbor da ka kmie u kpa ban ym iaid lait na ka riti dustur ha ka imlang sahlang da kaba leh khyllah ha ka  bam ka sa, ka ktien ka thylliej, ka riam ka beit bad kumta ter ter, kine ki khun ki kylla bitar (stubborn) bad im ka jingim kaba khim ha ka imlang ka sahlang.
Kumta, ka kamram ka kmie ban sumar ia i khun ka long ban iaid ryngkat bad ka riti ba ka la ioh pdiang na ka pneh ka kmie la jong ne na la rympei bad kane ka kamram ka sdang naduh ba la kha ia i haduh ba in da long briew man briew la phi don ha kano kano ka kyrdan long briew man briew la phi long uba duk ne uba riewspah ne phi don ha sor ne ha nongkyndong, phi dei u khristan ne u hindu ne musalman ka jingsumar bad ka jinghikai naduh ba ki dang rit, da ka jingieit kaba iadi ryngkat ryngkat bad sneng ka kraw.
Bad ban pyndonkam ruh ia u dieng sympat ha ki khep ki khep jong ka jingim.
Namar, ka imlang ka sahlang mynta ka la pun da jingthala suda kat shaba phai (the present society is pregnant with vice and virtious).
Ki long kmie kiba sah ha Shillong, ha Sohra.
Ha Nongstoin, ha Nongpoh, ha Jowai bad ha ki khap sor ki jynjar namar ki khun ba la heh ki iaid ha la ka mon jong ki don kiba kyrni ha ka buaid, ka shang makia, ka jingdih drug, jingtah tattoo, jingdih kynja, bad kaba shyrkhei eh ka dei ka jingbyrngia ha ki kam awria.
Da ka jingiaid mon jong i khun na ka iing  bad ka tnum jong ngi, ngi shem ba Ha lynti syngkien ngi ki khynnah ba dang khie dang san, ki bam ki gutkha, ki raja khaini, ki kren ki ktien kibasngewlehrain ban sngap.
Ha kti jong ki, ki bat ia ki mobile phone ba lyngknep bad ki set ia ka shkor da u earphone ha la ka jong ka pyrthei….
Kane ka dei ka dak jong ka pop ba shyrkhei kaba ki khun jong ka juk mynta ki im, kum kine ki khun kin don ha iing ka long ka jingkit ba khia ia ki kmie ki kpa.
Bunsien haba phah jingphah ne kynto ban trei ia kano kano ka kam, ki ong “to mei" lane “to pa" bad ka shimpor da ki taiew ki bnai ban pyndep ia kata ka kam ryngkat bad ka jingiai ong bunsien bunsien.
Hynrei ia kane ngim lah ban shong kli kti bad kynnoh ia ki khun jong ka juk mynta ba kin ngat ha kane ka rukom im thala (easy life style), baroh ka pop ka leit sha ka kmie u kpa uba pynheh pynsan ia ki bad ki bym lah ban buddien ia ka iaid ka ieng ka jong ki.
Namar kata phi ka kmie u kpa to sharai bad bud dien ia la ki khun ba phi la kha ha kane ka pyrthei, ba kin long :-*Ki Diengduh ba skhem jong phi ka kmie u Kpa.
*Ki rishot ba khlain ha la iing.
*Ki Riew peitngor bad ki nongtrei mon sngewbha ha ka imlang ka sahlangKi Diengdoh ba skhem jong ka kmie u Kpa :- Bunsien haba ki khun ki la kynjoh ia ka rta ka jinglong khynnah samla, ki la poi ha ka  aiom jong ka jingshah pynshoi.
Kane ka jingshah pynshoi ka wan na ki lok ki jor, kiba leit ba wan lang la ha skul pule ne ha jingbylla ki don ki lok kiba la kham heh kham sian ki pynbang pynbieit bad pynngop ia kito kiba shah ha la lynti jong ki.
Haba ki ngop ha kum kine ki riew shalak, ki khun ki ialeh ban buhrieh na ki kmie ki kpa ia kata ka jingiakynduh jong ki shabar na la iing.
Kim treh ban shong kai lang ban pynshngaiñ ia ka kmie u kpa hynrei ki ialeh ban phet jngai jngai na la iing.
Haba ki wan phai sha la iing ryngkat bad ka jingarsap ha ka dur, ki ialeh ban leit thiah noh.
Ynda ka kmie u kpa ki sneng ki pyni ia ki, kim trei shuh ban bam ja bad thiah noh bym don jaka shang shuh ba la miet.
Ha jingthiah ki tap op ia lade da ka nep, katba ka mobile jong ki ka thaba, ynda khie mynstep ki khreh ban phet noh na iing.
Ki khun ba la leit pule lada ki don ka kmie u kpa kiba dang duna ha ka thoh ka pule ki pynbieit shuh shuh ia ki na ka bynta ka pyrthei jingsngewbha lajong.
Bun bah ki kmie ki kpa ki bynniaw bad jynjar trah haba ki khun ba ki la kha ki iaid hala ka mon.
Hynrei don ruh ki kmie ki kpa kiba ioh ia ki khun kiba long kum ki diengduh ba skhem ha ka jinglong tymmen jong ki kum kine ki khun ki pynsngewbha ia la ka kmie u kpa, haba ki khun ki lah ban pynsngewbha ia la ka kmie u kpa na ka burom ka akor jong ki, ka iing ka sem ka suk ka sain bad kine ki khun kim ju shah pynbieit hano hano namar ki ioh ia ka jingieit bad jingkyrkhu na la ka kmie u kpa la jong bad dei kine kein ki diengduh ba skhem jong ka kmie u kpa lane kita ki rishot ba khlain ha la iing.
Ki khun kiba iaid ryngkat bad ka kmie u kpa haman la ka sien jam ki kylla long ki nongkit nongbah ia ka iing ka sem, ki iohi ia ka jingduna bad ki pyndap ia kaba duna.
Kine ki kylla long ki rishot ba khlain jong ka iing ka sem.
Ki Riew peitngor ha ka imlang ka sahlang :- Ha ka imlang sahlang phin shem khamtam ha ki jaka ba la ia khleh dkhar, ki khun kynthei khasi jong ngi ki deng khadu, ki sam khmut bad ki kren kham bun da ka dkhar bad da leh sarong ba ki la ia khleh khawlang.
Kane kam dei ka jingshai hynrei ka dei ka jinglong mraw ha la ri la jong.
Katba ki dkhar ba wan sah hangne ym ju iohi ba kin pyndonkam ia ka jain sem khasi laitnoh ki khar nepali katto katne kiba phong jain kyrshah na ka bynta ka jingbit jong ki.
Namar kata ka ri ka donkam ia ki khun kiba long ki riew peitngor ha kiei kiei kiba rit bad kiba heh kat kum ka bor bad jinglah jong ki ha baroh ki liang.
Ha ka liang ka khaii pateng, ka pule puthi, ha ka liang ki kam bylla ne ka rep ka riang bad ri jingri.
Ha ka liang ka khaii pateng, katba u bar jylla u shong ha i dukan rit, kat nang mih ki snem u nang pynheh ia ka seng, hynrei ki khun jong ngi ki shong ha ki dukan baheh bad kham bun ki nang ran bad sa khang khyrdep noh namar ka baiseng ka la lut.
Haba ka kmie u kpa ki seng kam lajong, katba ki dang im ka kam ka bha, ynda ki la khlad noh na pyrthei, ia ka kam jong ki, ki khun kim nang ban trei namar kim iahap jingmut ban ia treilang naduh ba ki dang rit.
Hynrei ha ki khun kiba la kit lang ia ka khia ka shon jong ka kmie u kpa, lada ki sdang ia ka kam ba la seng ka kmie u kpa, ki roi arshah bad nang khraw namar kim donkam ban sdang naduh tynrai, ki donkam ban pynheh ia ka seng kaba la don lypa.
Kum ka kam die sha lada bud ia ka kam ba la seng da ki kmie ki kpa – khun kim donkam shuh ban thied khiew thied pliang namar ki la don lypa ha iing, kane ka long ruh ka nuksa ban bud kumjuh ia kiwei de ki kam la jong.
Kum ki riew peitngor ha shnong ha thaw, ki khun ba la pdiang ia ka sneng ka kraw na ka iing kin ym shah thied ban ngop ha ka bamsap bam phong kumba shah thied ki syiem bad myntri jong ki hima khasi ba don ha khappud.
Namar u mynder na shiliang pud um lah ban kner ia ka jaka sha shiliang pud, palat ia u pud u sam, khlem da leit die bad tyrwa dalade na ka bynta ban ioh pisa.
Ka jingkynnoh ba la shim u khar bangle, u khar Assam, ne U khar shipai ia ki jaka puta ba don ha kylleng ka sor bad ha khappud kam don nongrim eiei, namar dei ki trai um trai khyndew ryng-kat bad ki rangbah kur / ki rangbah shnong ba don seal kiba bynda khyndait pa khyndiat na ka bynta ka jingdonkam la jong.
Kum ban shu pyni noh khyndiat, phin lap ha thain Nongrah parmaw la don ki iingmane Lushai, don sa ki “Baptist church na Thangkhul" kiba wah sarong ia ki Notice board ban tei jaka shong jaka sah.
Lada leit sa Ha thain Majai don ki Manipuri basti, ki jaka mane blei man la ki jaka, don sa ka new Majai, bad ka khaii pateng la dap da ki bar jylla, bar, ri.
Kane ka Dei namar ba ngi iohthiah lyngngai ha ka wad jingsuk, kumta ngim salia ban peitngor ha ka imlang sahlang.
Hooid, ngi Donkam ka jingiakhleh bad kiba nabar hynrei ban peitngor bad ban ym long lang kñia ha la ri la jong.
Da kaba ia khleh lang bad ki bar jylla ngi ioh shibun ki buit ki sap kiba bha kiba ai jingmyntoi ia ngi ha ka jingiadei kaba man ka sngi.
Don ruh shibun bah ki buit sniew ba kine ki bar jylla ki don hynrei shim ia kaba bha bret ia kaba sniew.
Wat la ym lah ban khang ia ka jingwan kiba nabar hynrei ngi don shibun ki atiar ban khang ia ka khaii pateng bad ia ka jinglong trai ia ka bri ka khyndew, ka aiñ iada ki don, hynrei dei ka jingwad jingsuk bad ka mynsiem jai pdeh, mynsiem sngewheh bad sarong kaba ai lad ia kine ki bar jylla ba lehrit bad iai shah ban suh khlieh ha ka ri jong ngi.
Lada phah ia ki khun jong ngi ban die alumuri ha khmat Nan palok ne Ha Phan Nonglait Park ! kin ong “shish ka kmie bieit kaba phah ia ka kam kaba pynlehraiñ," hynrei  ki  mama u ieng shwa marwei, hadien shibnai wan sa arngut bad ter ter ki ieng phra khyndai ngut ban kamai ja kpoh na kane ka kam khleh bam rneng ba ki nongleit nongwan ki bam byrngia, ki ioh ban phah skul ia ki khun sha foreign bad ki ioh ban shna iing sha la shnong.
Ban peitngor Ha ki thaiñ border :- Kaba ka sorkar ka khaprip ia ki khmat na ka bynta suk ka saiñ jong ki trai jylla kiba shong ha Khappud.
Kine ki trai jylla kiba rep ba riang ba ri jingri, katba kin kheit ia u soh ki la shah tuh noh ha ki khar bangle kiba iaid kynhun kiba wan khnang ban lute naphang kat kaba don ha lynti jong ki.
Ha ki por ba ki iaid kine ki nonglute.
Ki trai kper trai jingri ki hap rieh ialade tang ban lait im namar kine ki nongtuh ki la biang ki tiar pynmynsaw.
Nalor kata, lada don makna shibun ki mar rep, ka surok ban kit ia ki mar kam don kumta kine ki nongrep sha khappud ki mad shibun ki jingeh, lynter ki sngi lynter ki bnai bad lynter ki snem naduh ba ioh jylla Meghalaya kine ki nongshong shnong sha khappud ki iai shah thombor bad don ruh ki por ba kat haduh ban da duh ia ka jingim.
Hato buh ka jingkylli, ha la mynsiem, ia kine ki trai jaka ba la byndi ia la ka jaka ban ioh pisa da kaba die ia ka lawei jong ki pateng ban dang wan, ki lah mo ban hikai ia la ki khun ba kin long ki riew peitngor ha ka imlang sahlang? Da lei lei kine ki jait long kmie long kpa kin ym lah ban ialam ia ki khun ha ka lynti ba bha ne ban kamai ia ka hok.
Ne ki khun ba la kham shai bad kham proh ka jingmut jingpyrkhat ki la dep iohi ia ki kam ba ki kmie ki kpa jong ki ki trei (mentally incepted).
Ynda ki la kham rangbah kine ki khun kin sa kham palat ban ia ki, ha ki kam rieh ba trei ka kmie u kpa.
Donkam ka jingpeitngor, ban kyndat shiliang ia kane ka umsaw kaba iai tuid sha kane ka ri da kaba pynkylla ia ka tip tuh bad ka pyrkhat pyrdain jong ki khun da ki seng long kmie bad ki rangbah ban iada ia la ka ri la jong da kaba sdang na la rympei.
Haba ka kmie u kpa ki don ki khun kiba la heh la san bad ki bym lah shuh ban sneng ban pyni, kim tip shuh ki khun jong ki shano ki wan shano.
Ha kum kane ka por ka kmie u kpa ki dei ban pan jingiarap na ki longsan ki rangbah ha dong ha shnong bad ha iingmane ban buddien ia ka iaid ka ieng khnang ba kin lait na ka jingtyllep ka pap ka sang ban shah pynbor ban leh ia ki kam sniew.
To tip ba lada bud dien tang 5 sngi la tip lut ki khun jong phi ki dei kiei -ki dei ki soh pyut ne ki soh kynsai -ha ka imlang sahlang.
Ha kane ka juk ba mynta ngi im ha ka pyrthei ba la shai, ha kaba ki digital bad electronic media ki synshar, ia ka iaid ka ieng ka trei ka ktah da ka internet bad satellite, ym don jaka rieh hangno hangno.
Ha India jong ngi, ngi im ha ka juk ban rat ia ka jingduk (Development economy) kaba mut ka jingroi ban bud dien ia ka nuksa jong ki ri ba riewspah (Developed countries), kumta ka jingsniew ruh ka roi sted bad ka jingshai ka jingbha ruh ki roi sted namar kine ki wan na ka jingiatynneng, ka shong ha ka kmie u kpa ban ialam ia ki khun ha kano ka lynti kaba ki la sain dur ban pynim bad pynlong briew ia ki.
Sa kawei pat ka ‘result’ jong ka Civil Services Examination lane ka eksam ka ban jied ïa ki samla ba kin long ki babu ha ka kyrdan Indian Administrative Service (IAS), Indian Foreign Service (IFS), Indian Police Service (IPS) bad ki Central Service (Grade A & Grade B) ba la pynlong da ka Union Public Service Commission (UPSC), ka la wanrah ïa ka jingsngew bynñiaw ïa ka Rilum Khasi Jaiñtia bad Garo namar ym shym don wat tang iwei ruh iba paw kyrteng ha ka thup ‘result’.
Ki la don 933 ngut ki samla na kylleng ka Ri kiba la shah jied mynta u snem ban shimti ïa kitei ki kyrdan ba la kdew haneng.
U la don uwei u samla na Shillong, u Swapnil Bhattacharyya uba la poi ha ka kyrdan kaba 344.
Ha ka eksamin jong u snem ba la dep, u Ankur Das na Jail Road, Shillong, u la paw bha hadien ba u la poi ha ka kyrdan kaba 52 napdeng baroh kiba la ‘pass’ ïa ka eksamin.
Tangba ngi sngewsahnud bad dukha mynsiem haba ngim ïohi ïa ki samla riewlum na kane ka jylla ki ban tyngshaiñ ha kane ka eksamin kaba long kawei na kiba jwat tam ha ka Ri India.
Lada ngi peit pat shwa kiwei ki jaitbynriew na Manipur, Arunachal Pradesh, Mizoram, Nagaland, bad Assam, ki la don ki samla kiba la lah ban leh bha ha kane ka eksamin mynta u snem bad ki la paw kyrteng.
Ki Khasi Jaiñtia bad Garo ki khlem paw haei-haei ruh.
Ka sien bakhatduh ba ki trai ri trai muluk ki la paw kyrteng ha kane ka eksamin bakhraw ka dei ha u snem 2012 ha kaba ka Kong Isawanda Laloo ka la lah ban rah ïa u ‘nam jop jong ka jingtrei shitom.
Ka Kong Isawanda ka long mynta ka IAS ha ka kyrdan Secretary bad ka peit ïa ki tnat bad ki shnat treikam bapher-bapher ha ka sorkar jylla.
Sngewsih ba ki la duna ki samla jong ngi kiba wan shakhmat ha kiba kum kine ki eksam kiba kongsan bha.
Ngi sngewthuh ba ka dei ka eksam kaba jwat, hynrei lada kiwei ki lah ban poi sha ka jingjop, balei ki samla trai ri trai muluk jong ngi kim lah?“Baroh u briew ba stad, mano ba lah ban len, la khlem da plie ka lad, kumno un lait ban kren…" Kine ki long ki kyntien jong u Myllung Soso Tham, u Myllung bad u nongthoh bakhraw ka jaitbynriew jong ngi.
Ngi tip ba ka sorkar ka la plie lad ïa ki samla ba kin leit pyntbit ïalade kumno ban ïakhun ïa ka Civil Services Examination.
Ki la don ki kynhun ba nabar ruh kiba la wan ban plie ïa ki shlem ai jinghikai hangne ryngkat ka jingïatreilang bad ka sorkar jylla.
Imat kita baroh ki la shu long lehnohei noh namar ym pat don iwei ruh i ban lait ïa kane ka eksamin napdeng ki trai ri trai muluk ha kine ki 10 snem ba la leit noh.
Ban pynkhreh ban ïakhun ïa kane ka eksamin kam dei ka kam kaba suk.
Ki samla ki hap ban durut bad pynlut por da kiba bun kynta ha ka shi sngi ban khreh kot nalor ka jingleit shah hikai pyntbit.
Ki la don bun ki samla na kane ka jylla kiba la leit shah hikai kum sha Delhi bad kiwei ki jaka, hynrei kim ju kham lah ban poi shaduh kaba kut.
Ban poi sha ka jingjop, donkam ïa ka jingminot, jingshah shitom, jingiehnoh ïa ki kam pynbyrngia bad ka jingmut jingpyrkhat kaba ïar bad kaba proh.
Ki samla trai ri trai muluk jong ngi kim dei satia kiba dang duna ha ka liang ka jingtip.
Ki long kiba nep ha ka jabieng bad ka pyrkhat ka pyrdaiñ.
Hynrei lehse kiba bun kim pat kot bor pat ban ïakhun haduh ki kyrdan kiba kham shajrong kum ka Civil Services Examination.
Na u snem sha u snem, ngi ju ai mynsiem ïa ki samla ba kin ïakhun beit ïa kane ka eksamin khnang ba kin lah ban long ki nongpynïaid ïa ka synshar ka khadar ha jylla lajong.
Ki samla kim dei ban hun tang ha ka jylli kaba ki la mad baroh shi katta.
Shabar jong ka jylli kaba ki don mynta, ki don sa ki jylli kiba kham ïar bad kiba khot ïa ki ban ïashim bynta lem.
Lada shu hun tang hangne, shano ngin poi? Ki lad ki don beit haba ka mon ka long kaba skhem bad kaba jwat.
Ki don bun bah ki samla kiba la pyndep ïa katei ka eksamin wat la ki wan na ki longïing longsem kiba duna ha ka ïoh ka kot bad ka kamai ka kajih.
Ki trei shitom miet la bad sngi ban ym pynsepei ïa ka umsyep bakordor jong ki kmie ki kpa kiba la pynheh pynsan ïa ki.
Ki siew kylliang da ka jingtrei shitom ïa ka jingtrei shitom bad ki ïoh ïa ka lad ban kheit ïa u soh bathiang.
Ngi sngew dei ban kyntu ïa ki shlem ai jinghikai ïa ki khynnah bad ki samla la ki dei ki skul lane ki kolej lane ki skulbah ba kin pynkhreh ïa ki ba kin long ki atiar kiba khlaiñ jong ka lawei.
Ban shu ïa duh sah ïa ki IAS, IFS, IPS da ki phew snem, kan long ka jingma lashai.
Ngi donkam ïa ki briew lajong ban bat ïa u lakam jong ka jingsynshar khnang ba ngin kham shngaiñ.
Ngi tip ba ki ‘riew saiñpyrthei ki dei tang ka dur, hynrei kiba pynïaid lut ïa ki kam ki jam jong ka sorkar ki dei hi ki babu IAS.Kine ki don shisha ïa ka bor ban wanrah ïa ka jingkylla na ka bynta ka jingbha.
Ngi hap ban shu kyrmen ba ki samla jong ngi kin ïa kyndit thiah noh bad long kiba trei shitom bad minot ha ki jingpule khnang ba kin poi lem sha ka jingjop kumba long kiwei ki jaitbynriew.
Ki bor pyniaid ka Guyana ki la iathuh ba kumba 20 ngut ki briew ki la khlad ha ka Sngi U Blei hadien ka jingpluh hapoh ka skul ‘Dormitory’ kaba don ha Guyana.
Kumta u President ka Guyana, u Irfaan Ali ha ka Sngi Nyngkong u la ong ba katei ka jingpluh ka long kaba jur bad ka la ktah jur ruh ia katei ka jaka bad ka long ruh kaei kaei ba ka Guyama kam ju kham ioh mad.
Ka jingkhlad jong kiba shah ktah na katei ka jingjia, ka la kiew sha ka 20 ngut hadien ba katto katne napdeng kiba la mynsaw ki la khlad noh hapdeng ka jingsumar.
Katei ka jingpluh ka la jia hapoh ka skul Mahdia Secondary School kaba don ha ka phang pdeng jong ka Guyana.
Kumta, u Ali u la bthah ia ki tnat ba dei khmih ba kin leit ban pynbit pynbiang ia ki jingdonkam ha katei ka jaka bad kumjuh ruh ia kitei ki 2 tylli ki hospital kiba don ha ka shnong Georgetown ba ki dei ban ialeh shitom katba lah ban ai ka jingsumar kaba biang tam naka bynta kitei kiba mynsaw baroh.
Ha katei ka sngi, la phah ia ki liengsuiñ shimet bad kumjuh ruh ki liengsuiñ shipai sha Mahdia, kumba 200 kilometer na South jong ka Georgetown, naba katei ka thaiñ ka shah ktah jur bha ha u lap bah uba jur.
Ka Natasha Singh-Lewis, kaba long ka MP na ka liang pyrshah jong ka sorkar, ka la bthah ba dei ban phah tohkit bha halor ka daw jong katei ka jingkem ding katei ka skul.
Ka Guyana ka long ka ri kaba rit bha kaba don tang kumba 8,00,000 ngut ki paid nongshong shnong bad kaba baroh ki briew ki kren da ka ktien phareng.
Katkum ki khubor ba la mih hashwa ka jingialang ‘G7’ lane ka ‘Group of Seven’ kaba la long ha Japan ha ka Sngi Thohdieng, la ong ba ka United States ka la pyn-ap sa da ki kyndon ba thymmai ba yn pynngat ia ka Russia bad ia kito ki heh ka Russia halor ka jingleit hiar thma ba khlem kut trai jong ka Russia pyrshah ia ka Ukraine tad haduh kine ki sngi ba mynta.
Kumta ha katei ka sngi, la ong ba kitei ki nongialam jong ki 7 tylli ki ri, ki la leit ban iakynduh lang bad ban shong jingialang hapoh Hiroshima bad ban iakren ruh halor ka jingshah thombor jong ka Ukraine ha ka Russia ha une u snem uba ar.
Namarkata ruh la ong ba ka United States ka la thmu ban pynngat kyndon noh pyrshah ia kito ki kompeni, ki bank bad ki heh nongkhaïi jong ka Russia kiba ju iadei kam bad ka United States baroh shi katta namar ka jingleh bym suit ñiew jong ka Russia ia ka jing kyntu jong kiba bun ba kan sangeh noh ia katei ka thma.
Haba iakren bad ki lad pathai khubor ha ka Sngi Palei shuwa ban leit sha katei ka jingialang G7, ki heh ka US ki la ong ba ka jingthmu jong kane ka jing pynngat kyndon ha kane ka por, ka long ban pynsajia ia ka Russia haba iadei bad ka jingleh shitom jongka ban ioh ia ki tiar iakhun bad ki jingdonkam bapher hapoh madan thma.
Kumta la ong ba ka United States ryngkat bad ki paralok jongka, kynthup ia ka European Union bad ka Britain, tad haduh kine ki sngi ki dang ialeh ban nang pynjur bad pynbun ia ki jingpynngat kyndon pyrshah ia ki heh bad ki kompeni bapher jong ka Russia bad kane ka jingpynngat kyndon jongki ka la sdang naduh u Rymphang hi jong u snem 2022 ha kaba ka Russia ka dang sdang ban leit hiar thma ia ka Ukraine ha katei ka por.
Haba iadei bad kane, la ong ba ka United States ka la pynbna ia 300 tylli ki jing pynngat kyndon thymmai ia ki heh shimet, ki nongkhaïi, ki kompeni bad kiwei kiwei de kiba dei ki jong ka Russia, kum shi bynta ban pynsah marwei ia ka Russia namar ka jingleh donbor jongka ha ka thma ha Ukraine.
Ki shipai ka tnat Border Security Force ki la lap biang ha ka sien kaba san ïa ki Drone na Pakistan tang ha ki saw sngi ba la leit.
Kane ka Drone kaba mynta kaba la wan rung sha ki bynta jong ka ri na International Border (IB) ha Punjab ka la wan ban pynhap ïa ki jingsong jong u drok, la ïathuh u nongaiktien jong ka tnat shipai hynnin ka sngi.
Katei ka Drone ka la shah siat noh ha ka por 9 baje jong ka miet lah sngi U Blei ha Amritsar Sector ha ka shnong Bhaini Rajputana jong ka Amritsar distrik, u la ong.
Ki shipai BSF ki la lap ïa ka Drone ba la teh lang bad ka jingsong kaba don ïa u Heroin uba 2.1 kilo, la ïathuh u nongaiktien.
Kawei ka Torch kaba rit bad kaba meh la lap lang na kane ka Drone, ka jingpynmeh ïa kane ka jingba ka long ba ki nongkhaïi drok kin lah ban ïohi ïa ka haba ka don ha madan hadien ba la pynhap ha ki bynta khappud jong ka ri, u la ong.
Kane ka dei ka jingjia kaba san ha kaba ka la don ka jingwan rung jong ki Drone sha ki bynta jong ka ri na ki bynta khappud jong ka Punjab naduh ka 19 tarik, Jymmang.
Ki la don shuh shuh ki jingsawa ba la ïohsngew ha kine ki saw sngi ba la leit hynrei haba la khmih ym shym lap ei ei,  la ïathuh ki shipai.
Ki BSF ki la ïoh ban siat ïa ar tylli ki Drone bad ki la lap ïa kawei pat kaba lai ha ka sngi Thohdieng jong ka taïew ba la lah.
U nongaiktien jong ka tnat shipai,  u la ong ba kane ka Drone ka la hap ha ki bynta jong ka ri Pakistan bad ha kaba ïadei bad kane haba la khmih bniah ha ki bynta u pud u sam ym shym lap ei ei.
Sa kawei pat ka Drone kaba la rung sha ki bynta jong kane ka ri la lap ha ka miet jong ka sngi Saitjaiñ ha kaba ka la shah siat ha ki shipai ha ki bynta jong ka Amritsar Sector bad ki shipai ki la lap ïa u drok ba 3.3 kilo na kawei ka jingsong.
Khyndai ngut ki Myntri kiba don ha ka kynhun myntri ka Karnataka 2023 ki la shah pynshisha ba ki la don bun tylli ki mukotduma kiba long pyrshah ïa ki.
Kine baroh ki myntri ki dei ki heh spah kiba im da ki klur tyngka, la ïathuh ka kaiphot ba la wanrah da ka Association for Democratic Reforms (ADR) ha ka lah sngi U Blei.
U Symbud Myntri Rangbah u DK Shivakumar u la tam ïa baroh ha ka jingdon spah jong u katba u khun jong u President jong ka seng Congress u Mallikarjun Kharge u Priyank Kharge u la long uba don duna eh ïa ka spah.
U Myntri Rangbah u Siddaramaiah bad ki 9 ngut ki Myntri ki la shah pynbam smai ha ka sngi Saitjaiñ ha Bengaluru.
Kiwei pat ki myntri ki kynthup ïa u G Parameshwara, MB Patil, KH Muniyappa, KJ George, Satish Jarkiholi, Ramalinga Reddy bad u BZ Zameer Ahmed Khan.
“Ka jingkheiñ jong baroh ka spah jong ki 9 ngut ki Myntri ka la long T.229.27 klur.
U Myntri ïa uba la shah pynbna ba u la long uba bun spah tam u dei u D K Shivakumar na Kanakapura konstitwensi ha kaba ka spah jong u ka la don T.1413.80 klur.
U Myntri uba don duna eh ka spah u dei u Priyank Kharge na Chittapur (SC) konstitwensi  une u don T.16.83 klur.
Baroh kine ki 9 ngut ki Myntri ki la shah pynshisha ba ki la don ïa ka spah kaba katkum ki kyndon aiñ ha kaba u Myntri uba don bun eh ïa  kane ka spah u dei u D K Shivakumar da T.265.06 klur," la ïathuh ka kaiphot jong ka ADR.Ha kaba ïadei bad ka jingïathuh bniah halor ki kyrdan pule ba ki Myntri ki don, la ong ba “3  ngut ki Myntri (33%) ki dei kiba la pyndep ïa ka klas 8 bad klas 12, katba 6 ngut (67%) ki Myntri ki dei kiba la pyndep Graduate bad kiwei pat ki kyrdan ba kham shaneng.
Shuh shuh la ïathuh ba 5 ngut  (56%) ki Myntri ki dei kiba la don ha ka rta kaba 41 bad 60 snem katba 4 ngut (44%) ki Myntri ki la pynshisha ba ki la don ha ka rta kaba 61 bad 80 snem.
".
Kum shi bynta ban ïai bteng ha kaba ïadei bad kajingthmu ban nang pynkhlaiñ shuh shuh ha kaba ïadei bad ka jingïatylli jong ka liang pyrshah ban ïakhun pyrshah ïa ka seng BJP na ka bynta ka ilekshon Lok Sabha 2024, u Myntri Rangbah jong ka Bihar u Nitish Kumar ha ka lah sngi U Blei u la ïakynduh ïa u heh nongïalam jong ka seng Congress u Mallikarjun Kharge ha Delhi.
Kane ka dei ka sien kaba ar ha kaba la don kum kane ka jingïakynduh kaba la long hapdeng u Kumar bad u Kharge ha ki shi bnai shiteng ba la leit.
Ka tyllong khubor ka la ïathuh ba u Kumar u la ïakynduh ïa u Kharge bad ïa u Gandhi ha ka jaka sah jong u heh nongïalam jong ka seng Congress ka 10, Rajaji Marg.
Kumba la ïathuh ka tyllong khubor la ong ba kane ka jingïalang ka long shi bynta ban nang pynkhlaiñ shuh shuh ïa ka liang pyrshah bad ha kane ka jingïalang la ïakren ruh ha kaba ïadei bad ka jingïakynduh jong baroh ki nongïalam jong ka liang pyrshah ka ban sa long ha Patna.
Ka la bynrap shuh shuh da kaba ong ba u General Secretary (Organisation) jong ka seng Congress u K C Venugopal bad u heh nongïalam jong ka seng JD(U) u Lalan Singh ki la don lang ha ka por ba la don katei ka jingïalang, ha kaba ka la long shi sngi hadien ba u Kumar bad u Myntri Rangbah jong ka Delhi u Arvind Kejriwal ki la wer ïa ki seng ka liang pyrshah ba kin ïatylli kawei bad ban ïakhun pyrshah ban pynkhyllem ïa ka seng BJP.Ka tyllong khubor ka la ïathuh shuh shuh ba u nongïalam jong ka seng JD(U) u la ïakynduh ïa u nongïalam jong ka seng AAP ha ka jaka sah jong u bad u la ai ka jingkyrshan sha u ha kum kane ka por ba la don ka jingïapher jingmut hapdeng ka sorkar kmie halor ka jingleh donbor jong ka tang ba ka don ha ka bor synshar.
Kumjuh u Myntri Rangbah jong ka Bihar u Nitish Kumar, u Tejashwi Yadav, u Myntri Rangbah jong ka Jharkhand u Hemant Soren, u President jong ka Nationalist Congress Party u Sharad Pawar, u Myntri Rangbah jong ka Tamil Nadu u M K Stalin bad u President jong ka National Conference u Farooq Abdullah ki la don bynta ha ka lympung ba la pynbam smai ïa u Siddaramaiah kum u Myntri Rangbah jong ka Karnataka ha ka sngi Saitjaiñ, ha kaba kane ka la long ka dak jong ka jingïatylli ka liang pyrshah, ka la bynrap.
Ka Supreme Court ha ka Lah Sngi U Blei ka la mynjur ban bishar bniah halor ka jingkyrpad ba la phah da u nongïalam jong ka seng TMC u Abhishek Banerjee halor ka jingshah kylli jingkylli jong u ha ka kynhun CBI ha kaba ïadei bad ka jingdon jong ka kam bamsap kaba la mih na ka jingthung kam nonghikai ha West Bengal.
U Banerjee, ïa uba ha ka 20 tarik, Jymmang u la shah kylli jingkylli da kumba 9 kynta ha ka kynhun CBI na ka bynta ban tohkit ha kaba ïadei bad ka jingjia, u la pan ka hukum na ka ïingbishar ha kaba u la ong ba kam shym la don kano kano ka jingpyntreikam pyrshah ïa u da ka kynhun tohkit.
Ïa kane ka jingkyrpad la pynsngew da u Senior Advocate Abhishek Manu Singhvi hashwa ba ka kynhun tohkit ba la khlieh da u Justice Aniruddha Bose bad u Justice Sanjay Karol.
Kum ka jingbuh jingkyrpad ha kaba ïadei bad ka hukum naba kam shym don ka pyntreikam ei ei, u heh nongbishar u la ong, “Nga la shah Phone jan man ka sngi katba nga dang don ha Darjeeling.
Nga la shah kylli jingkylli naba kam shym la don kano kano ka jingpyntreikam.
Nga la leit na ka bynta ka Campaign shabar ka jylla.
Nga la sngewkhia ruh halor ka jinglut jong u, ngi la buh ka jingkyrpad ha kaba ïadei bad kane ruh.
"Ka kyrteng jong u Banerjee ka la paw na ka jingbuh jingmudui jong u Kuntal Ghosh, uba long uwei na ki heh spah bad uwei napdeng kiba la shah kynnoh donkti ha ka kam bamsap kaba la mih na ka skul, ha kaba u la pynshisha da kaba ong ba ka kynhun tohkit ka la pynbor ïa u ba un pynmih ïa ka kyrteng jong u Banerjee, uba long u General Secretary jong ka seng TMC, ha kaba ïadei bad ka jingjia.
Ki bor sorkar jong ka jylla Mizoram ha kane ka taiew kaba mynta ki la pyntip ba na ka daw jong ka jingïai bteng ki jingïakajia ha ka jylla Manipur, ki la don palat 7,500 ngut ki nong Manipur kiba la wan ban rieh tngen shapoh u pud u sam jong ka jylla Mizoram.
Kat kum ki jinglum jingtip la ïathuh ba tad haduh ka 5 baje janmiet jong ka Lah Sngi U Blei mynta ka taiew, ki la don haduh 7,527 ngut ki nong Manipur kiba dei na ka jaitbynriew Zo/Mizo kiba la wan ban rung shapoh u pud u sam bad leit rieh tngen ha ki shnong bapher bapher kiba don ha ki 8 tylli ki distrik jong ka jylla Mizoram.
Kat kum ka jingïathuh jong ki bor sorkar, ki la pyntip ba ka thaiñ Kolasib district kaba don markhap bad ka jylla Assam ka dei ka thaiñ kaba la don bun tam ki nong Manipur kiba la wan ban rieh tngen (2,685 ngut) bud sa ka thaiñ Aizawl district (2,386 ngut) bad ka thaiñ Saitual district (2,153 ngut).
Ki bor sorkar ki la pyntip ba ki la don ruh haduh 164 ngut ki nong Manipur kiba la leit ban rieh tngen ha ka thaiñ Champhai district, 36 ngut ha ka thaiñ Khawzawl district, 27 ngut ha ka thaiñ Serchhip district, 19 ngut ha Mamit district bad 57 ngut ha ka thaiñ Lunglei district.
Ki bor sorkar ki la pyntip shuh shuh ba bun na kitei ki nong Manipur ki la ïoh ïa ki jaka rieh tngen ha ki ïing dara ba shipor bad don pat kiba la ïoh ïa ki jaka shong jaka sah na ki bahaïing hasem jong ki.
Haba phai sha kawei pat ka khubor, la ïathuh ba na ka liang u Myntri Rangbah jong ka jylla Mizoram – u Zoramthanga u la pynbna paidbah ba ka mat treikam kaba hakhmat eh ba la wanrah da ki nongseng ïa ka Mizo National Front (MNF) ka long ban pynïatylli ïa baroh ki paid Zo/Mizo kiba shong ba sah ha ka ri India bad kumjuh ruh ban wanrah ïa ki baroh hapoh ka jingkhmih jong kawei ka kynhun trei kam.
Katei ka jingpynbna jong u Myntri Rangbah ka la jia hadien khyndiat sngi ba ki 10 ngut ki MLA ka Manipur kiba dei na ka jaitbynriew Kuki lem bad ki nongïalam jong ka Indigenous Tribal Leaders’ Forum (ITLF) ki la pynmih ïa ka jingdawa ban ïoh da la ka jong ka jylla Rilum.
Ha ka jingai jingkren jong u Myntri Rangbah ha ka jingïalang kaba la pynlong ha ka sngi Thohdieng kaba la dep, u la pyntip ba ka mat jingdawa ba kongsan tam jong ka Mizo National Front (MNF) ka long ban wanrah ïa ka jingïatylli jong ki paid Zo/Mizo kiba shong ba sah ha ka jylla Mizoram bad ha ki jylla kiba markhap ban thaw ïa ka Greater Mizoram.
U la pyntip shuh shuh ba katei ka jingdawa ka dei ka jingdawa kaba don ïa la ka jong ka nongrim bad kaba lah ruh ban urlong kat kum ki kyndon kiba hapoh ka Khyrnit ba 3 jong ka Konstitushon jong ka ri India.
Hynrei ha ka jingïalang, na ka liang u Myntri Rangbah u la pyntip pat ba ka sorkar Mizoram kan nym lah ban leit mushlia ïa ki kam ki jam jong ka sorkar Manipur halor ki mat kiba ïadei bad ka ‘Greater Mizoram’ lane halor ki mat kiba ïadei bad ka jingïawer ban wanrah ïa ka jingtylli hapdeng ki paidbynriew Mizo.
Kum ban shu ïathuh hangne, ka jylla Mizoram ka don ïa ka lynter khappud kaba jngai kumb a 95 km bad ka jylla Manipur; bad ki don ki thaiñ rilum jong ka jylla Manipur kiba la shong la sah da ki paid Zo – kiba dei ki paidbynriew kiba don ïa ka jingïadei kaba ïajan bha bad ki paid Mizo.
Halor ka jingdawa jong ki MLA riewlum ban ïoh ïa la ka jong ka jylla, la ïathuh ba na ka liang ka Mizoram BJP unit ruh ka la pynpaw ïa ka jingai jingkyrshan kaba pura halor katei ka mat.
U Myntri Rangbah jong ka jylla Assam, u Himanta Biswa Sarma ha ka Lah Sngi U Blei mynta ka taiew u la pynbna ba ïa ka aiñ Armed Forces Special Powers Act (AFSPA) yn sa lah ban weng pyntreikam pura noh na ka jylla Assam hashwa ban kut une u snem ba mynta.
Haba ai jingkren ha ka jingïalang jong ki Armed Police Commandaant kaba la pynlong ha Police Training Centre, Gergaon na ka liang u Myntri Rangbah u la pyntip ba ka thong ba hakhmat eh jong ka Sorkar Jylla ka long ban weng noh ïa ka jingpyntreikam ïa ka AFSPA na ka jylla Assam hashwa ban kut u snem 2023.
Ha ka jingai jingkren jong u Myntri Rangbah u la pyntip shuh shuh ba na ka liang ka sorkar jylla ka la lah ban shim ïa ki sienjam kiba bha eh na ka bynta ban tehlakam ïa ka shong suk shong saiñ ha ka jylla khnang ban ïoh weng noh ïa ka AFSPA hashwa ban kut une u snem ba mynta.
U la pyntip shuh shuh ba da ka jingsdang ban wanphai jong ka suk ka saiñ ha ka jylla Assam, ki battalion jong ka tnat pulit Assam kin sa mih bujli ha ka jaka jong ki bor pahara Central Armed Police Forces (CAPF) kiba la don bynta ban pahara ha ka jylla Assam kat kum ki kyndon jong ka aiñ.
U la pyntip shuh shuh ba na ka liang ka sorkar jylla kan sa shim ruh ïa ki lad ki lynti kiba kyrpang na ka bynta ban pynthymmai ïa ka seng pyrkhat jong ki bor pahara jong ki battalion bapher bapher – ban pynsgewthuh ba ki commandant bad ki bor pulit kiba dei na ki battalion bapher bapher ki dei shi bynta na ka tnat pulit jong ka jylla Assam.
U la pyntip shuh shuh ba ka sorkar jylla kan shim ïa ki sienjam kiba kyrpang ban pynkup bor shuh shuh ïa ki battalion jong ka tnat pulit ka jylla khnang ba kin lah hi ban pyndep ïa ki kamram kiba ïadei bad ka shong suk shong saiñ jong ka jylla.
U Myntri Rangbah u la pyntip shuh shuh ba yn sa pynbiang ruh ïa ki lad jinghikai na ka bynta ki kam ban tehlakam ïa ki paidbhur khlem da pyndonkam ïa ki tiar pynmynsaw haba jia kino kino ki jingïakajia ne ki jingkulmar ha ka jyllaU la pyntip shuh shuh ba na ka bynta ban khmih bniah ïa ka jingdonkam jong ki ‘commandant’ bad ki pulit battalion bapher bapher jong ka jylla, ka sorkar kan ha man la ki 6 bnai kan pynlong ïa ka ‘Commandants’ Conference’.
Ki bor shipai na ka tnat Indian Army bad Assam Rifles ha ka jingleit khynra kaba ki la pynlong ha ka Lah Sngi U Blei mynta ka taiew ki la ïoh ban kem ïa uwei u runar na ka thaiñ Imphal East district na ka daw jong ka jingdonkti ban pynmih ïa ki jingkulmar ha ka jylla Manipur.
U runar u ba la shah kem ha katei ka sngi u dei u ba la tip kyrteng kum u Chungkhomang Kipgen – u nongshong shnong ka thaiñ New Keithelmanbi, Imphal West district.
Na utei u runar, ki bor pahara ki la ïoh ruh ban kurup ïa kawei ka suloi 12 bore shot gun bad 7 tylli ki ‘cartridge’.
Kat kum ka jingïathuh jong ki bor pahara, ki la pyntip ba utei u Kipgen u dei u runar u ba la don bynta ha ka jingïasiat kaba la jia ha ka shnong Moidangpok kaba la wanrah ruh ïa ka jingmynsaw jong 3 ngut ki nongshong shnong ka thaiñ.
Hadien ka jingshah kem, ïa u Kipgen la leit ban aiti noh sha ki bor pulit jong ka jylla Manipur na ka bynta ban pynlong ïa ki jingtohkit kiba dang sah.
Sa ha kawei pat ka jingjia la ïathuh ba hadien ba ki bor pahara ki la ïoh jingtip shaphang ka jingdon jong 4 ngut ki runar kiba la leit ban thombor ïa ki nongdie dukan ha ka thaiñ New Chekon, Imphal East district – 3 kynhun ki shipai Indian Army bad Assam Rifles ki la leit mar mar sha katei ka thaiñ ban leit kem ïa kitei ki runar.
Ha ka jingleit khynra jong ki bro shipai, ki la ïoh ban kem ïa baroh 3 ngut ki runar ba na ka met jong ki, ki la ïoh ruh ban kurup ïa 2 tylli ki suloi ‘single barrel 12 bore gun’.
Ïa kitei ki 3 ngut la leit ban aiti noh sha ki bor pulit ka thaiñ Imphal East police khnang ban pynlong ïa ki jingtohkit kiba dang sah.
Ha ki khyndiat sngi kiba la leit noh la ïoh jingtip ba na ka daw jong ka jingther u slap u ba jur ha ka thaiñ North Sikkim ka la wanrah ïa ki jingjia twa khyndew kiba shyrkhei ha ka thaiñ Chungthang,  Mangan district kiba la wanrah ruh ïa ki jingshah pynjulor jong ki surok ki syngkien (kynthup ka surok bah) kiba don ha katei ka thaiñ.
Na kitei ki jingjia twa khyndew la ïoh jingtip ruh ba ki la don haduh kumba 500 ngut ki nongjngoh kai pyrthei kiba thmu ban leit jngoh ïa ka them Lachung bad Lachen kiba la sahkut ha Chungthang.
Halor katei ka jingjia, la ïathuh ba hadien ba ka jingïoh ïa ki jingkyrpad na ki bor pynïaid distrik, ki shipai Trishakti Corps jong ka tnat Indian Army ki la leit mar mar sha katei ka shnong ban leit pyllait ïa baroh ki nongjngoh kai pyrthei kiba la sahkut ha shiteng lynt.
Ki nongjngoh kai pyrthei kiba la sahkut ha ka shnong Chungthang ki kynthup ïa 216 ki riew shynrang, 113 ngut ki ‘riew kynthei bad 54 ngut ki khynnah rit – ïa kiba la leit ban ïalam noh sha ki shlem trei kam bapher bapher jong ka tnat shipai bad la pynbiang ruh ïa ka bam ka dih, ki dawai dashin bad ki jaiñphong jaiñkup kiba syaid.
Kat kum ka kyrwoh ba la pyllait da ka tnat shipai la ïathuh ba ki kynhun nongsumar kynthup ki medical officer na kawei ka hospital kaba marjan ki la wan ban jngoh ïa kitei ki nongleit jngoh kai pyrthei ban pynbiang ïa ki lad jingsumar kiba paka na ka bynta ki katto katne ngut kiba la ïoh ïa ka Acute Mountain Sickness (AMS).
Ki heh sorkar ka tnat Central Bureau of Investigation (CBI) ha ki khyndiat sngi kiba la leit noh ki la pyntip ba ki la pynrung da ka mokotduma pyrshah ïa ki 2 ngut ki heh sorkar ka Northeast Frontier (NF) Railway na ka daw jong ka jingdonkti jong ki ban dawa pisa na kawei ka para nongtrei kaba donkam ban shim shuti khyndiat sngi.
Kat kum ka jingïathuh jong ki heh sorkar ka CBI, ki la pyntip ba hadien ka jingïoh ïa ka jingujor, ki nongtrei ka CBI ki la leit ban pynrung noh da ka mokotduma pyrshah ïa kitei ki 2 ngut.
Ki 2 ngut kiba la shah pynrung mokotduma ki kynthup ïa u nongtrei senior trade instructor (STC/NBQ) – Lakhindar Prasad bad u nongtrei stenographer – Ramesh Kumar Ranapaheli.
Na ka liang ki heh sorkar ka CBI ki la pyntip ba ïa ka jingujor pyrshah ïa kitei ki 2 ngut la leit ban ujor da uwei u briew u ba la tip kyrteng kum u Ranjit Mondal – u nongshong shnong ka thaiñ Goalpara, Assam.
Na ka liang u Mondal u la kynnoh ba u Lakhindar Prasad u la donkti ban dawa pisa na ka Shruti Sangma (nongtrei technical ka tnat NF Railway) ha ka por ba ka la leit ban pan shuti na u.
Nalor u Lakhindar, la ïathuh ba u Ramesh Kumar Ranapaheli ruh kumjuh u la donkti ban dawa pisa na katei ka nongtrei bad bthah ruh ba ka dei ban siew ha ka sngi Saitjaiñ ba la dep.
Hadien ka jingpynlong ïa ki jingtohkit, na ka liang ka CBI ka la pynrung da ka mokotduma hapoh ka Sections 120B jong ka IPC bad Section 7 jong ka Prevention of Corruption Act.
Na ka liang ki bor sorkar ka CBI ki la pyntip ruh ba ki la sdang ban pynlong ïa ki jingtohkit kiba bniah halor katei ka jingjia.
Kum ban shu ïathuh hangne, na ka liang ki bor pulit jong ka jylla Assam ha ki khyndiat bnai kiba la leit noh ki la ïoh ban kem ïa bun ngut ki nongtreikam sorkar kiba ju donkti ha ki kam bam sap bad kumjuh ruh ha ki kam dawa pisa na ki ‘riew paidbah kiba leit mih sha ki shlem trei kam na ka bynta ki kam ki jam ba donkam jong ki.
Halor katei, na ka liang u Myntri Rangbah jong ka jylla – Himanta Biswa Sarma u la pynmih ruh da ka jingmana bad pyntip ba ka sorkar jylla kan nym ai lad ïa kino kino ki nongtreikam sorkar ba kin don bynta ha ki kam shim pisa beain na ki riew paidbah.
U la pynbna ba ka sorkar jylla kan ai da ka jingsneng kaba tyngeh bad kumjuh ruh ruh ban weng kam pyrshah ïa kino kino ki nongtrei sorkar kiba donkti ha kitei ki kam beain.
Ka jingjia kaba la jia ban ingkhong khait ka ïing skul jong ka KJP Girls’ Synod Higher Secondary School, Jaïaw ha kane ka nongbah ka la buh ïa kiba bun ha ka lyngngoh.
Ka jingpluh ka la jia ha ka step synñia jong ka Sngi U Blei ka 21 tarik Jymmang hadien ka 2 baje ha ka kynta ba dang treikam ka jingpynlip ding ilektrik (load shedding).
La ïathuh ba ki pulit ki dang pynlong ka jingtohkit ban lap ïa ka daw tynrai kumno kane ka jia.
Ka jingkylli ka mih hadien kane ka jingjia ha ki babun balang ban pyrkhat ba lehse ka dei na ka daw ka jingthut ka ding ilektrik ba sa jia ka jingpluh ka la dei lypa shabar namar ha katei ka por ka ding ilektrik ka la lip soit.
Hato don kano kano ka jingleh dusmon da mano-re-mano? Ym lah ban ong ïa kane tat haduh ban da pyndep ïa ka jingtohkit.
Kane ka ïing skul ka dei kawei na ki ïing barim tam ha Shillong kaba la tei hadien ba la seng ïa ka skul ha u snem 1892.
Ka dei ka ïing dieng kaba la rim bha bad ka ïing sahkynmaw kaba la ai jingshakri ban sam ïa ka jingnang jingstad sha kiba bun naduh ka por jong ka Sorkar Phareng lyngba ka Welsh Mission.
Ka long ka jingbynnud ba ka ïing kaba rim bad kaba la shna pynwandur itynnad bha kan kylla dpei.
Kumta ki briew ka aiñ lyngba ka tnat pulit ki hap ban wad ïa ka daw tynrai kumno kane ka ïing skul ka ing, bad hato don ba wiang ding ïa ka? Lada ka dei don ba leit wiang ding, kita kiba leh ki mut ban dusmon ïano?Namar kata, da ka jingduh noh ïa katei ka ïing skul ki khynnah skul ki la duh ruh ïa ki kamra klas.
Kane ka la buh jingeh ïa ki bor pynïaid jong ka skul ban pynlong skul bad ka long ka jingduh kaba khraw ïa ki khynnah skul kiba pule ha kane ka skul.
Ki bor pulit jong ka jylla Assam ha ka 22 tarik mynta u bnai ki la pyntip ba u wei u samla u ba dang 30 snem ka rta u la shah rai tian bishar bad rai pynrem da ka jingshah set patok ka ban neh haduh 25 snem lynter na ka daw jong ka jingdonkti jong u ban shong kurim beaiñ bad kawei ka khynnah rit kaba dang 13 snem ka rta.
Halor katei ka jingjia la ïathuh ba na ka liang ka ïing kashari jong ka thaiñ Hailakandi district ka la tian bishar bad rai pynrem ïa utei u samla na ka daw jong ka jingdonkti jong u ban rahbor bad shong kurim beaiñ ïa katei ka khynnah rit.
Kat kum ka rai jong ka ïing kashari, la ïathuh ba ïa utei u samla la tian bishar ban set patok haduh 20 snem kat kum ki kyndon jong ka POCSO Act bad 5 snem kat kum ki kyndon jong ka Section 366 jong ka IPC.Ïa utei u runar la tian bishar da u nongïasaid ka ïing kashari Hailakandi District – Sanjay Hazarika.
Na ka liang ka ïing kashari ka la hukum ruh ba utei u samla u dei ban siew ïa ka kuna kaba mar T.10,000 ha ki 2 tylli ki mokotduma bad lada um lah ban siew, ïa ka jingshah set patok jong u yn pynjlan shuh shuh sa da 1 snem.
Ha ka 19 tarik u Jymmang, ka Joyce Yinglonlei Niehsial ka la ujor ejahar ba ha ka janmiet 19 tarik, ki runar ki bym ithuh satia ki la rong ïa ka ar shaka jong ka (ML-05U-1797) kaba la pynïeng hajan St.Antony’s College, Shillong.
Ha ka 19 tarik mynta u bnai, u Sengkam N.Sangma u la ujor ejahar ba ha ka 19 tarik, ki runar ki bym ithuh satia ki la rong noh ïa ka thuk-thuk jong u (ML-08D-5938) na Lad Don Bosco, Tura (WGH).
Ha ka 18 tarik mynta u bnai, u Bah Lamphrang Kharkongor bad Bah Mayborn Kharbithai ki la ujor ejahar ba ha ka 18 tarik ha ka por kumba 10:30 baje mynmiet, ki runar ki bym ithuh satia ki la tuh ïa ki ‘mobile phone’ jong ki ha Police Bazar, Shillong.
Ha ka 17 tarik mynta u bnai, u Uttom M.Sangma u la ujor ejahar ba ha ka 17 tarik ha ka por kumba 6 baje janmiet, ki runar ki bym ithuh satia ki la prong ha ïingsah jong u ha Daldagre (WGH) bad rong T.3,70,000/-.
Ha ka 17 tarik mynta u bnai, u Rastone Sangma u la ujor ejahar ba ha ka 17 tarik ha ka por kumba 12:45 shiteng synñia, ki runar ki bym ithuh satia ki la rong ïa ka thuk-thuk (ML-13-9626) na ïingsah jong u kaba ha Megan Akong, Chibongga (NGH).
Ha ha 15 tarik mynta u bnai, u Kishore Rabi Das jong ka Utkarsh Small Finance Bank, Keating Road, Shillong u la ujor ejahar ba ha ka 15 tarik, ki runar ki bym ithuh satia ki la rong ïa 8 tylli ki ‘Room Air Conditioner’ (outdoor) na katei ka jaka kynshew.
Ha ka 15 tarik mynta u bnai, ka Bebime W.Momin ka la ujor ejahar ba ha ka miet 15 tarik, ki runar ki bym ithuh satia ki la rong ïa ka ar shaka (AS-18L-2803) na ïingsah jong ka kaba ha Dainadubi (NGH).
Ha ka 15 tarik mynta u bnai, u Lastmale B.Marak, Headmaster ka Malchapara SSA UP School u la ujor ejahar ba ha ka 15 tarik, ki runar ki bym ithuh satia ki la prong ïa ka ophis jong ka SSA UP School bad rong 4 tylli ki betri ‘Solar’ ba shong dor T.5,500/- uwei, 3 tylli ki UPS (LCD) ba shong dor T.7,000/- kawei bad kawei ka Zeb-U725 ba shong dor T.5,000/-.
Ka seng Hynñiewtrep Youths’ Council (HYC) lyngba ka jingwad RTI ka la lap ba ka sorkar jylla ha ki san snem kiba la dep ka la shu pynlut bad pynsepei kai ïa ka pisa jong u paidbah kaba la kot haduh T.4 klur tam ha ki Chairman, Co-Chairman, Vice-Chairman, Deputy Chairman bad ki dkhot jong ka Meghalaya Economic Development Council (MEDC) bad ka Meghalaya Resource and Employment Generation Council (MREGC).
Haba kren sha ki lad pathai khubor ha ka Sngi Ba-Ar, u General Secretary ka HYC, u Bah Roy Kupar Synrem, u la ong ba ka jingpan RTI jong ka seng na ka tnad Planning ka long halor ka jingthung kam jong ka sorkar jylla ïa ki nongmihkhmat ha ki 5 snem kiba la dep naduh u snem 2018 haduh shwa ka ilekshon MLA 2023 ha kitei ar tylli ki Council – MEDC bad MREGC.U Bah Roy u la ong ba ka seng National People’s Party (NPP) hapoh ka jingïalam jong u Myntri Rangbah ka jylla, u Conrad K Sangma mar ïa shimti kum ka sorkar ha u bnai Lber mynta u snem la ïohi ba ka la thung kumba 21 ngut ki MLA, ki MLA barim, ki nongtrei jong ki seng bapher bapher ba kin long kum ki Chairman, Co-Chairman, Vice-Chairman, Deputy Chairman, bad ki dkhot jong ki Board, Council, Committee, Commission bapher bapher.
U la ong ba ha ka 23 tarik Jymmang 2023, ka sorkar ka la thung sa kumba 6 ngut eiei kiba kynthup ïa ki arngut ki MLA barim bad 4 ngut kiba dei ki nongkitkam jong ki seng kiba don hapoh jong kane ka sorkar ban long kum ki Co-Chairman bad ki Vice Chairman ha kita ki Council, ki Committee bad ki Commission bapher bapher.
Lyngba ka jingwad RTI, ka seng ka la lap ba ka sorkar jylla ka la pynlehnohei ïa ka pisa da kaba siew tulop haduh T.1,55,02,266 ïa ki dkhot hapoh ka Meghalaya Economic Development Council bad na ka Meghalaya Resource and Employment Generation Council la siew tulop kumba T.2,87,18,941.
Hynrei u la ong ba kaba lyngngoh ka long ba kitei ki Council kim ju pynlong satia ïa ki jingïalang ha ki 5 snem ba la leit naduh ba la thaw ïa ka sorkar Meghalaya Democratic Alliance-1.
U Bah Roy u la ong ba katkum ka jingong jong ka sorkar ka la ong ba ka kamram jong ka Meghalaya Economic Development Council ka dei ban ai jingmut sha ka sorkar ba kumno ban pynkiew ha kaba ïadei bad ki kam ban ïoh pisa lane ban pynkiew ïa ka ïoh ka kot jong ka jylla bad ban khmih kumno ban pynkiew ïa ki karkhana, hynrei ha kine ki 5 snem kiba la leit katei ka Council wat tang kawei ka jingïalang ruh ka khlem shym la shong satia ban ïakren halor ban pynkiew ïa ka jylla ha ka ïoh ka kot.
“Ïa ka pisa ngi la shu siew ei ïa ki bad la shu pynlut bad pynsyrwa kai ïa ka pisa jong u paidbah, hynrei wat tang kawei ka jingïalang lane iwei i jingai jingmut ruh katkum ka rukom treikam kaba la thung ïa ki bad ba la aiti ha ki ban leh, hynrei ki khlem leh tang iwei i bynta ruh hynrei na ka pla tyngka jong u paidbah la siew kai ïa ki," la ong u Bah Roy.
U Bah Roy u la ong ba tang kitei ar tylli ki Council, la lap ba ki la pynsyrwa kai ïa ka pisa jong u paidbah haduh kumba T.4,42,21,2017 ha ki san snem kiba la leit.
“Kaba sngewsih ban ong ka long ba kine ar tylli ki Council kiba hap hapoh ka tnad Planning ki la shu long pynban kita kiba shu kjit ïa ka pisa jong u paidbah bad pynstait ïa ka pla jong ka sorkar," la ong u Bah Roy.
U Bah Roy u la ong ba ka jingthung jong ka sorkar ïa kine ki Council bad ki Commission ka long ba kin pyndep ïa ka kamram bad ba la siew ïa ki da ki phew tyngka ha ki san snem kiba la dep hynrei hato kitei ki Council ki la ai kano kano ka jingnoh synniang sha ka jylla ne hato ki la pynlut kai pynban ïa ka pisa jong u paidbah bad ka pisa ba la siew sha kitei ki Council kam dei satia jong u Conrad Sangma hynrei ka dei ka pisa jong u paidbah kaba long lyngba ka khajna bad ka kuna.
“Lada ïa ka pisa kaba ngi hap siew phi shu pynsyrwa kai sha kaba siew sha kita ki briew tang na ka bynta ba phin myntoi ma phi bad tang na ka jingïoh nong jong ka seng lajong ban pynhun ïa ki seng kiba don ba kin kyrshan ïa ka sorkar, ka long kaei kaei kaba ngim sngewtynnad bad ngim sngewïahap," la ong u Bah Roy.
Na ka liang ka HYC ka la ong ruh ba ha ki sngi ban sa wan kan sa thoh da ka shithi sha u Myntri Rangbah ban dawa ba u dei ban peit bad leh eiei ban pyntikna ban ym pynsyrwa kai ïa ka pisa jong u paidbah.
Ka jingïakynduh lang ban wanrah noh ïa ka jingïasngewthuh jingmut hapdeng ki Karbi bad ki Pnar ha ka thaiñ Khanduli, kaba la neh shi bnai tam, ka la pulom noh namar ka jingbym shai halor ka jinglong jingman jong ka Entry Tax Gate, ba la buh da ka Karbi Anglong Autonomous Council ha Khanduli kaba long ka dawbah dawsan jong ka jingïakynad hapdeng ki Karbi bad ki Pnar mynta ka kynti.
Ïa kane ka jingïakynduh lang hapdeng ki Karbi bad ki Pnar la pynlong ha ka Sngi Ba-ar ha BOP jong ka Assam kaba don ha Khanduli, West Jaiñtia Hills District.
La pynlong ïa kane ka jingïakynduh lang ha ka jingsynran jong u Assistant Commissioner bad Border Magistrate u Bah W.K.Kharbuli, u BDO ka Namdong C&RD Block u Bah B.Sungoh, bad DSP A.J.Sangma na ka liang ka West Jaiñtia Hills District.
Katba na ka liang ka West Karbi Anglong District la wan mih khmat da u Assistant Commissioner bad Border Magistrate u Rakesh Thakur bad u Circle Inspector ka Baithanglangso Circle u Z R Khan.
Ki nongïalam kiba la mihkhmat na ka liang jong ki Pnar ki kynthup ïa u Waheh Shnong Khanduli u Bah Yooshida Nongspung, u MDC ka Barato-Mukroh u Bah Aiborlang Shadap, u Waheh Shnong ka Lapangap u Bah Deibormi Langdoh, u ‘riew pawkhmat ka thaiñ kum u Bah Pyrkhat Pyrphet lem bad 6 ngut kiwei.
Katba na ka liang ki Karbi la wan mih khmat da u President ka Border Peace Development Community Sochen u Augustine Hanse, Adivser u Anthony A.Teron, u Secretary u Paul Kroo lem bad 7 ngut kiwei.
Hadien ka jingïathir jingmut kaba la neh palat shi kynta ka jingïalang ka la shim ïa ka rai ban pynneh pynsah ïa ka jinglong jingman kumba long mynta ne ka ‘status quo’ katba ym pat lah ban pynbeit ïa ka issue kaba ïadei bad ka Entry Tax Gate.
Kane ka ‘status quo’ ka kdew ba ki Pnar kim pat bit ban leit sha West Karbi Anglong District bad ki Karbi kim pat long ban wan sha West Jaiñtia Hills District kumba ka long mynta bad kaba la neh la palat shi bnai.
Haba kren bad ki lad pathai khubor u Bah Pyrkhat Pyrphet u la ong ba ynda ki la ïoh ïa ka shithi na ka KAAC kaba kdew shai ba ïa ka Entry Tax Gate ha Khanduli la weng bad pyndam noh shirta, kin sa pynlong ïa ka jingïakynduh lang biang bad ki Karbi.
U la bynrap ba kin sa ïakynduh ïa ki bor ka Jaiñtia Hills Autonomous District Council (JHADC) ban dawa ïa ki ban ïakren lem bad ka KAAC ban weng ïa katei ka khyrdop khrong khajna.
Kum ban shu pynkynmaw, ha ka 15 tarik Ïaïong, ka Karbi Anglong Autonomous Council (KAAC) ka la sieh jubor ïa ka jingthoh (signboard) hapoh u pud u sam jong ka Dorbar Shnong Khanduli na bynta ban khrong khajna ïa ki kali kit mar rep jong ki nongshong shnong ka Khanduli.
Ki nongshong shnong kiba la bitar ïa kane ka jingleh bor jong ka KAAC ki la leit pynpra ïa katei ka ‘signboard’ ha ka 17 tarik u Ïaïong bad ka la mih ruh ka jingïapyni bor bad ka thma ktien kaba jur hapdeng ki nongshong shnong ka Assam bad ki nongshong shnong ka Meghalaya.
Ha ka 11 tarik Jymmang ki paidbhur jong ka jaitbynriew Karbi ki la hiar thma ïa ka kali jong u SP ka West Jaiñtia Hills District u Bah Chemphang Syrti hadien ba uwei u Karbi u la mynsaw.
U Vice-Chairman ka kynhun kieng atiar, Hynñiewtrep National Liberation Council (HNLC), Bah Manbhalang Jyrwa ha ka Sngi Ba-ar u la ong ba wat la ka lynti jong ka jingïakren ïasuk bad ka Sorkar kan kham shim por hynrei ka seng ka don ka jingkyrmen ban poi sha ka thong.
“Ngi kwah ban pynshai sha ki paidbah ba ka jingwan jong ngi kam dei ban pyndem hynrei ngi kwah ban ïakren bad ka Sorkar India bad Sorkar Jylla bad ban pynbeit ïa kine ki kynrum-kynram kiba don," la ong u Bah Jyrwa haba kren sha ki lad pathai khubor ha Umïam.
Haba pynpaw ka jingkyrmen ba ka jingïakren ïasuk kan poi sha ka thong, u la ong, “Ngi don ka jingangnud ba kane ka jingïakren lehse ka lah ban poi sha ka thong.
Ka lah ban bam por tangba kan poi beit sha ka thong.
"Haba kylli halor ka jinglong-jingman jong ka jingïakren kumjuh ki mat kiba ka seng kan buh hakhmat ka Sorkar, u la ong ba yn ap shuwa haduh ban da sdang ka jingïakren ba pura (Formal Talks) ha u bnai Jylliew.
Ha kawei ka liang, u ksiang ka HNLC uba dei ruh u President ka Hynñiewtrep National Youth Front (HNYF), Bah Sadon K.Blah haba pynsngew halor ki jingïakren sdang (Informal Talks) kiba la ïaid baroh shi katta ba kynthup ïa ka jingïakren khatduh bad u Myntri ka tnad kam pohïing ka Jylla, Bah Prestone Tynsong, u la ong ba kine ki jingïakynduh ki long ban prat lynti shuwa ban poi sha ka jingïakren ba pura.
“Kaba ngi ïakren hi naduh mynshuwa ka dei na bynta ka lynti ïaid kaba shngaiñ khamtam ïa ki nongïalam jong ka seng ki ban ïashim bynta ha kane ka jingïakren ïasuk.
Ngi la mynjur ruh ïa shibun ki bynta haba ïadei bad ka jingmap bad kaba ngin sa mynjur pura ynda la sdang ka jingïakren ka ban long ha u bnai ban wan," u la ong.
Haba jubab halor ki mat jingdawa ka HNLC ha kane ka jingïakren ïasuk, u Bah Blah u la ong ba kane kan sa shai ynda la dep ïakren bad ka Sorkar.
Shuh shuh haba ïadei bad ka jingdawa pyntreikam ïa ka IOA&AA, u ksiang u la ong, “Ka HNLC ka la ïeng nongrim halor ka IOA naduh ba sdang namar ka IOA kam dei tang ka IOA naba ki bun pat ki bynta kiba bnoh lang ha ka bad ïa kine hap ban kynthup lang.
Ka don ka bynta ha ka jingïakren ïasuk ba ngin ïakren halor ka IOA bad ngin sa pynsngew ha kata ka sngi ynda la dei.
"Haba kylli halor ka jingkhlaiñ jong ka seng, u Vice-Chairman u la ong, “Ngam tharai ba ka dei ka por ba ngin ïakren ïa kata.
Kan sa poi…ynda la dei ka por phin sa ïohi mano ban don, kan sa shai kdar.
"Kane ka dei ruh ka sien banynkong ba ki dkhot ka HNLC kin ïakynduh ïa ki lad pathai khubor hadien ba la sdang ka jingïakren ïasuk.
U Swapnil Bhattacharyya, uba na Shillong, u la lah ban ‘pass’ ïa ka Civil Services Examinations (CSE) 2022 ba la pynlong da ka Union Public Service Commission (UPSC) kaba ïa ka ‘result’ la pynbna ha ka Sngi Ba-Ar.
U Swapnil u la wan ha ka kyrdan kaba 344 napdeng ki 933 ngut ki samla kiba la ‘pass’ ïa kane ka eksamin ban jied ba kin long kum ki babu Indian Administrative Service (IAS), Indian Foreign Service (IFS), Indian Police Service (IPS) bad Central Services, Group A bad Group B.U Swapnil u la pyndep ïa ki jingpule Class 10 na St Edmund’s School bad nangta ïa ka Class 12 na Army Public School (APS) ha Shillong bad ïa ka ‘Graduation’ ha ka Physics na Kirori Mal College ha New Delhi.
Na ka liang U Myntri Rangbah ka jylla u Conrad K Sangma u la ai khublei ïa une u samla uba la lah ban pyndep ïa kane ka eksamin kaba long kawei na kiba eh tam ha India.
Ka jingdon ki briew kiba ïoh ïa ka jingpang bampong ha ka bynta jong u pipe ba ïaid ki jingbam (esophageal cancer) ka la jyllei ha Meghalaya.
Kiba bun kiba ïoh ïa kane ka jingpang ka dei beit kaba don jingïadei bad ka jingpyndonkam ïa ki jait duma (tobacco).
Tang ha North Eastern Indira Gandhi Regional Institute of Health and Medical Sciences (NEIGRIHMS), kiba ïoh ïa kane ka jingpang ha ka bynta jong u pipe ba ïaid ki jingbam, ka la shyrkhei bha, namar ki don hapdeng 1,000 ngut bad 1,200 ngut man u snem.
Napdeng kine, kumba 700 ngut kiba ïoh pang ki dei na ka daw ki jait duma kiba ki pyndonkam.
Haba kren sha ki lad pathai khubor ha ka sngi ba-ar, kum shi bynta ban rakhe ïa ka sngi pyrshah ïa ki jait duma ha pyrthei (world tobacco day), u Dr Caleb Harris uba dei u Associate Professor bad Head of Department, Surgical Oncology ha NEIGRIHMS u la ong ba, “Ha Meghalaya, 70 na ka 100 kiba ïoh ïa ka jingpang bampong ka dei beit na ki jait duma kiba ki kyrni ban pyndonkam  bad kaba kham kyllum ka dei ka jingpang bampong ha ka bynta u pipe ba ïaid ki jingbam (esophageal cancer)," la ong u Dr Caleb.
U Dr Caleb u la ong wat lada pyrshang ban ai ki jingsumar kiba bha na ki babha tam, hynrei ban ïoh ïa ka jingkoit kaba pura ym lah ban ai jingpyntikna.
U la ong ba kiwei pat ki jingpang namar u duma ki kynthup ïa ka jingpang ha u klongsnam, bad ki tor nalor kiwei kiwei kiba ktah ïa ki bynta ba shapoh jong ka met.
U la ong ba ka jingpang bampong ha u pipe ba ïaid ki jingbam ka kham kynrei ha ki shynrang kiba kyrni ïa u duma bad kiba kyrni ban dih kyiad bad kyrni ban bam kwai.
Haba kyntu ïa ki nongshong shnong shynrang bad kynthei ban kiar na ka jingkyrni ban pyndonkam ïa ki jait duma, u Dr Caleb u la ong ba ha Meghalaya, ki don 131 ngut kiba ïoh ïa kane ka jingpang na man ka 1 lak ngut ki briew.
La ïathuh ba ha Shillong Civil Hospital kaba la don ka jaka sumar la kajong ïa kiba pang bampong, ki don kiba ïoh pang bampong haduh 1,159 ngut naduh u Ïaïong 2022 haduh u Lber 2023.
La ong ruh ba naduh u Ïaïong 2022 haduh u Nailar 2022, kiba ïoh pang bampong ki long 314 ngut (esophagus), 338 ngut (head and neck), 44 (lungs) bad 38 ngut (cervix).
Kiwei pat ki doktor kiba kynthup ïa ka Dr Lana Lyngdoh Nongbri, ki la kubur ba ka don bha ka jingma ïa ka koit ka khiah na ki jait duma kiba ki briew ki kyrni ban pyndonkam.
Ka Dr Lana kaba dei ka State Nodal Officer ka National Tobacco Control Program, NHM, ka la ong ba ha Meghalaya ki don kumba 8000 ngut kiba ïap man u snem namar ki jingpang kiba don jingïadei bad ka jingpyndonkam ïa ki jait duma.
Katba ha India baroh kawei, ki briew kiba ïap namar ki jingpang kiba ïadei bad ka jingpyndonkam ïa u duma ki long 13.5 lak ngut man u snem.
Ka Dr Lana ka la batai ruh shaphang ki lad ki lynti ban ïakhun pyrshah ïa ki jingpyndonkam ïa ki jait duma bad jingdie ïa ki jait duma ha ki jaka ki bym dei ban die, ka jingmana ban dih duma ha ki jaka paidbah nalor ka jingpynlong ïa ki jingpynshai paidbah ha kylleng naduh ki jaka pule bad ki shnong ki thaw.
Ka la ong ba mynta u snem ka phang pdeng ban rakhe ïa ka sngi pyrshah duma ha ka 31 tarik mynta u bnai ka dei “pyllait ïa ka Meghalaya na u duma (Tobacco-free Meghalaya).
La ïathuh ba ki don palat 7,300 tylli ki skul ha palat 3,500 tylli ki shnong kiba la pynlong ïa ki jingïaid paidbah da ki khynnah skul ban pyrshah ïa ka jingpyndonkam duma ha kaba la ïashimbynta da kumba 4.8 lak ngut ki khynnah.
U Bah I.Diengdoh, uba dei u DySP ka East Khasi Hills u la batai shaphang ki kyndon aiñ kiba mana pyrshah ban dih duma ha ki jaka paidbah bad ban die ïa ki jait duma kumjuh ruh ka aiñ COTPA kaba la treikam naduh u snem 2003.
Haba khot ïa ka jingïatreilang jong baroh ban poi sha ka thong ha ka jingïakhun pyrshah ïa ki jait duma kiba pynmih ha ka ri, une u pulit ophisar u la ïathuh ba ka tnat pulit kaba pyntreikam ïa ki kyndon ïa kiba leh pyrshah bad kiba pynkheiñ aiñ, ka la ïoh lum ïa ka kuna kaba kot sha ka T.6,17,930 tang ha East Khasi Hills district naduh u snem 2022 haduh u Ïaïong, 2023.
U la ong ba Cantonment Beat House ka dei kaba kham lah bha ban pyrkhing ha kaba ka la ïoh lum ïa ka kuna T.2,40,600.
Ha West Jaiñtia Hills district, ka kuna kaba ïoh lum na ki briew kiba pynkheiñ aiñ ka long T.28,520 bad ha West Khasi Hills district, la ïoh lum T.5550Kumta u Bah Diengdoh u la ong ba ka tnat pulit ka ju ïatreilang bad donbynta ban pynsngewthuh ïa ka imlang sahlang bad u la banjur ba da ka jingdonbynta bad kitkhlieh lang jong baroh ki nongshong shnong, yn sa lah ban pynduh ïa u duma ha Meghalaya.
Ka Kong Jenifer Synrem na ka tnat pule puthi ka Jylla ka la kren shaphang ka jingdon bynta ka tnat pule puthi ha ryngkat bad ka tnat ka koit ka khiah ban pyntreikam ïa ki sienjam ban ïakhun pyrshah ïa u duma.
U Dr Star Pala, Associate Professor Department of Community Medicine, NEIGRIHMS, u la ong ba ki kmie ki kpa ki donkam ban shimkhia ban khang ïa ki khun ban bam ïa ki jingbam kiba song plastik kiba ktah ïa ka koit ka khiah jong ki khynnah bad lah ban thaw bun jait ki jingpang ha ka met.
U la ong ba ki khyllung bad khynnah ki donkam ban bam ïa ki jingbam kiba tei bad kiba khuid ym ki jingbam ba song plastik.
U Vice-Chairman ka kynhun kieng atiar, ka Hynñiewtrep National Liberation Council (HNLC), Bah Manbhalang Jyrwa u la ong ba ka bynta ba ïadei bad ka jingmap ka dei ka mat kaba hakhmat eh ha ka jingïakren ïasuk jong ka seng bad ka Sorkar.
“Ka jingmap kan dei kaba hakhmat duh.
Lada kam don ka jingmap te kumno ngin ïoh ka jinglaitluid ban ïakren bad ka Sorkar.
Mynta ngi ïoh ïa kata ka ‘Safe Passage’, kane ruh ka dei kawei na ki bynta," la ong u Bah Jyrwa haba jubab halor ka jingpyndam ïa ki mukotduma pyrshah ïa ki dkhot ka seng.
Halor ka jingshah khot hajir ki nongïalam ka seng ha ka National Investigation Agency (NIA), u la ïathuh ba ha ka jingïalang ba dang shen bad u Myntri ka tnad kam pohïing ka Jylla, Bah Prestone Tynsong, ka seng ka la ïakren halor katei ka bynta.
“Na ka liang ka Sorkar Kmie bad Sorkar Jylla hi, ki la ong ba kan ym don kano-kano ka jingpynthut," u la ong.
Ha kawei ka liang, u la ong, “Ki nongïalam ka seng ki dang don hi ka jingkhuslai jingmut, lehse ka lah ban poi ka por ba ynda ngi la wan lut shane, lehse ki lah ban kem namar ka NIA kumba ong ka dei ka ‘Quasi-Judicial Body’.
Te ka don hi ka jingkulmar jingmut khyndiat hynrei lada kam don kata te naduh mynshem snem lehse, ki nongïalam jong ngi ki la wan shane.
"Haba kylli halor ka jingïakynduh bad u Myntri ka tnad kam pohïing, u Bah Jyrwa u la ong ba ka jingkular na ka liang jong u ka long ba ynda la sdang ka jingïakren, yn sa buh hakhmat ïa kitei ki mat jingdawa.
Haba bynrap ïa katei ka bynta, u ksiang ka HNLC, Bah Sadon K.Blah u la ong, “Wei ba ka Sorkar ka la mynjur ïa ka jingmap ha ka jingïakren ïasuk, kan ym don jingthut shuh.
"Halor ka jingsangeh ïasiat ba shipor (Cease Fire), u Bah Blah u la ong ba kane ka lah ban urlong ynda la dep shuwa ka kylla banyngkong jong ka jingïakren ïasuk.
“Lehse ngin sa lah ban pynskhem noh syndon ïa kata ka ‘Cease Fire’.
Kan shong pat ha ka kylla banyngkong jong ka jingïakren, kiei ba ngin ïakren-ïathir bad lada ka la ïahap ka bynta ban soi noh, te ngin ïasoi noh, lehse da ki dang don pat ki bynta ba bniah kiba ngim pat lah ha ka kylla banyngkong lehse kan dang shim por," u la ong.
Shuh shuh haba kdew ba ka jingthmu jong ka jingïakren ïasuk ka dei ka ‘Settlement Agreement’, u Bah Blah u la bynrap, “Lada ngi ïakren ïa ka jingdawa ka seng naduh mynshuwa, ka mut ynda ngi la soi ïa ka ‘Cease Fire’, ynda ngi la sngewthuh ïa ka jinglong-jingman ha ka kylla banyngkong, ka jingthmu hi ka dei sha ka ‘Settlement Agreement’.
Ngi hap ïasoi ïa kane.
Kane ka long shi bynta jong ka jingïakren ïasuk.
"Nalor u Bah Jyrwa bad u ksiang jong ka seng, ha kane ka sngi la ïadonlang ruh u Political Secretary ka seng, Bah Aristarwell Thongni, u dkhot ka seng, Bah Raymond Lapang bad PSO, Bah Storgy Lyngdoh.
U President ka Voice of the People Party (VPP), Bah Ardent M.Basaïawmoit, u la wan poi hakhmat Secretariat naduh ka por 10.00 duna mynstep ha ka 23 tarik Jymmang 2023 ban shong shah thngan khlem buh por kum shi bynta ban dawa na ka sorkar ban pynkylla ïa ka bhah thung kam thung jam ne ka Reservation Policy.
Kane ka jingshong shah thngan ka dei hadien ba u la pynbna ha ka jingïalum paidbah hakhmat Additional Secretariat myn ha ka 19 tarik Jymmang 2023 namar ka jingbym treh ïakren ka sorkar ïa ka bhah thung kam thung jam ha ka jingïalang jong baroh ki seng saiñ pyrthei ha Secretariat.
Ha kane ka sngi la ïohi ïa ki nongkitkam ka VPP kiba la wan synran lang ïa u Bah Ardent hakhmat Secretariat.
Haba ïakren bad u Bah Ardent u la ong ba kane ka jingshong shah thngan ka dei ba ka seng kam hun ïa ka jingïalang ki seng saiñ pyrthei ba la khot da ka sorkar jylla mynshem taïew namar haba ka seng ka dawa ban ïakren ïa ka bhah thung kam ki wanrah ïa ka jingïakren halor ka Roster System kaba long tang ka jingpynthame.
“Kumba nga la rai ban sdang ka jingshah thngan nyngkong ma nga kum u President ngan sdang naduh mynta ka sngi ryngkat ka jingsynran lang ki nongkitkam ka VPP" u la ong.
Nangta, u la ong ruh ba ka seng VPP kam shym la byrngem tang da ka ktien, hynrei kan leh syndon da ka kam da kaba shah thngan kum ka jingdawa na ka sorkar ban pynthymmai noh ïa ka bhah thung kam thung jam.
“Ngim donkam ban batai bniah katno dei ban ai bhah kham bun sha ki samla Khasi, hynrei ki Myntri Sorkar kiba shong ha shuki ki la dei ban sngewthuh namar ngi dawa ban pynkylla ïa ka bhah thung kam katkum ka jingbun briew" u la ong.
Nalor kata, u la ong wat la kiwei ki seng saiñ pyrthei ki kynthoh, hynrei ka seng VPP kan ïakhih beit lada don kino kino ki mat kiba ktah ïa ka jaidbynriew.
Ha kajuh ka por u la ong ba kane ka jingïakhih kan nym pynmong ïa kiwei ki jaidbynriew, hynrei ka shong beit ha ka jingstad ka sorkar namar ki Khasi ki la kham bun briew hapoh ka jylla.
Kumta namar ka jingther noh u slap ha ka por 1:00 baje nohphai sngi kaba la pynlong ban tuid um ha jaka ba shong shah thngan u Bah Ardent hakhmat Secretariat, ki nongïalam ka VPP ki la phah shna noh da ka rynsan kaba kham skhem hajan jaka ïeng kali hajan Additional Secretariat ban lait na ka jingther u slap bad na ka jingtuid ka um, bad ka lyer.
Ka jingshna ïa kane ka jaka shong shah tngan u Bah Ardent ka la sdang naduh 3:00 baje nohphai sngi kaba dang bteng haduh 10 baje mynmiet.
Katba ha ka por 10:30 mynmiet u Bah Ardent ryngkat kiba wan synranlang ïa u ki la mih noh nakhmat Secretariat ban leit shong ha jaka ïeng kali hajan Additional Secretariat ban long shngaiñ ïa ki paidbah haba ki wan sngewlem namar ka jaka ka kham kylluid.
Sa shisien pat ki samla Khasi Jaiñtia bad Garo kim shym la paw kyrteng ha ka Civil Services Examination ba la pynlong da ka Union Public Service Commission (UPSC) ïa kaba ka ‘result’ la pynbna ha ka Sngi Ba-Ar.
Ka Civil Services Examination ka dei na ka bynta ban jied ïa ki ban long ki babu Indian Administrative Service (IAS), Indian Foreign Service (IFS), Indian Police Service (IPS) bad Central Services, Group A bad Group B.Ha kane ka eksamin ki la don haduh 933 ngut ki samla kiba ka UPSC ka la ibit ban phah sha ka Sorkar Pdeng ban thung kam ïa ki.
Na kine ki 933 ngut, 345 ngut ki dei ki General, 99 ngut ki dei ki EWS, 263 ki OBC, 154 ki Scheduled Caste bad 72 ngut ki dei ki Scheduled Tribe.
Na ka bynta ka IAS ki don haduh 180 tylli ki kam kiba lait, IFS 38 tylli, IPS 200 tylli, Central Services Group A 473 tylli bad Group B 131 tylli.
Kaba la wan nyngkong ha kane ka eksamin jong u snem 2022 ka dei ka Ishita Kishore 27 snem ka rta na Greater Noida ha Uttar Pradesh.
Haba la peit bniah ïa kane ka ‘result’ phim shym la lap wat tang iwei ruh i samla kynthei ne shynrang kiba dei ki Khasi Jaiñtia lane Garo.
Hynrei na ka jylla Nagaland, Arunachal Pradesh, Assam, Mizoram, Sikkim, Manipur ki don ki trai ri trai muluk kiba la paw kyrteng ha kane ka ‘result’.
Kaba khatduh eh napdeng ki jaitbynriew Khasi Jaiñtia kaba la pyndep bad pass ïa ka Civil Services Examination ka dei ka Kong Isawanda Laloo ha u snem 2012.
Ka Kong Isawanda ka long mynta kum ka Secretary ka sorkar jylla.
Ha u snem ba la lah, uwei u samla ba shong ba sah ha Jail Road, Shillong u Ankur Das u la wan ha ka kyrdan kaba 52 ha kane ka eksamin kaba long kawei na ki ba jwat tam ban ïakhun ha India.
Ha ka Sngi Ba-ar, ka Voice of the People Party (VPP) Nongstoiñ konstitwensi ka la leit ban rah ‘placard’ hakhmat ïingsah u MLA ka Nongstoiñ, Bah Gabriel Wahlang kaba ha ka shnong Pyndengrei, West Khasi Hills.
La ong ba katei ka jingleit rah ‘placard’ jong ki dkhot ka VPP hakhmat ïingsah utei u MLA ka long kum ka dak ban pyni ka jingpyrshah halor ka jingbym kren eiei jong u halor ka ‘Reservation Policy’.
Haba kren sha ki lad pathai khubor, u samla Davis Franky Wahlang, Joint Secretary ka VPP Nongstoiñ u la ong ba katei ka jingleit rah ‘placard’ hakhmat ïingsah u MLA ka long kum shi bynta ban pynbor ïa u ba un kren lem ha ïingdorbar thaw aiñ ka Jylla khamtam ha kaba ïadei bad katei ka mat kaba ktah ïa ki khun samla.
“Ka dei tang ka jingsdang bad lehse ha ki sngi ban wan kan nang jur tat haduh ba ka Sorkar kan da sngap ïa ka jingkyrpad jong ki paidbah ha kaba ïadei bad katei ka jingdawa.
Ha kawei pat ka khubor, ki paidbah nongshong shnong jong ka Mawthadraishan ha ka 23 tarik mynta u bnai ki la ïa mih paidbah ban leit ai da ka shithi sha ka ïingsah jong u MLA ka Mawthadraishan, u Bah Shakliar Warjri kaba don ha ka shnong Kynshi Mawria, Eastern West Khasi Hills District ban dawa ba u dei ban kren eiei halor ka ‘Reservation Policy’.
Shuh shuh katkum katei ka shithi ba la aiti sha u MLA, la pynpaw ba ki paidbah nongshong shnong jong ka Mawthadraishan konstitwensi ki la kwah noh ban pynbeit ïa ka ‘Reservation Policy’ namar kane ka la ktah ïa ki samla ha ka liang ka ïoh kam ïoh jam.
Kitei ki paidbah ki la kyntu ruh ba u MLA jong ki un kren ïa kane ka mat sha ka Sorkar ban pynbeit noh ïa ka bhah thung kam kumba la buh ha ka mat ïakhun ilekshon (Manifesto) jong u bad ka HSPDP.Katkum ka khubor ba la ioh lum ka iathuh ba u Mark Philippoussis un ym lah shuh ban long u nonghikai jong  uwei na ki khlur ialehkai Tennis na ka ri Greece u Stefanos Tsitsipas naba utei u nonghikai u la poi sha ka bynta kaba kut ha katei ka kam shakri.
Ka khubor ka iathuh ruh ba u Philippoussis u lah pyntyllun ia ka kam shakri ka jong u  naduh ka por jong u kpa jong utei u rangialehkai u Apostolos ha ka bynta ba-ar jong ka aiom ialehkai ba lah dep bad uba lah iarap  ia u tei u rangialehkai na ka bynta ban jam shaduh ka jingiakhun phainal ha ka Australian Open.
Shuh shuh ruh u Tsitsipas uba lah shah pynliem noh ha ka jingiakhun phainal ha katei ka lympung ialehkai ha u bnai K’lyngkot ha u rangiakhun pyrshah na Serbia u Novak Djokovic, u lah kylla long ruh u rangialehkai uba tbit ha ka kam ialehkai ka jong u ha ka jingioh ia ka jingshah hikai na u Mark.
Hynrei ka khubor ka iathuh ba u Philippoussis uba long u nongiakhun phainal mynshuwa jong ka lympung ialehkai ka Wimbledon bad US Open, u pynbna mynta ba ka jingiadei ka jong u kaba baroh shi katta bad u Stefanos ka lah kut noh; kata khyndiat sngi ha shuwa ban sdang ka lympung iakhun Grand Slam mynta u snem ka French Open.
U MLA ka VPP na North Shillong, Bah Adelbert Nongrum, u ong ba ka NPP ka pyrkhat tang ïa ka seng lajong, hynrei kam pyrkhat ïa ka lawei jong ki khun samla jong ka jaidbynriew namar kam shym la sngap ïa ka jingdawa jong ka seng kaba la sdang mynta ka sngi da ka jingshah thngan u President ba rangbah u Bah Ardent Basaïawmoit hakhmat Secretariat.
U la ong ba ka jingwan ka jong u kum u MLA ka VPP ka long ban kyrshan ïa u Bah Ardent haba u la rai ban sdang ka jingshah thngan kaba khlem buh por ïa kane ka sorkar kaba sngap man-man ïa ka jingdawa ban pynkylla noh ïa ka bhah thung kam thung jam katkum ka jingbun paid.
Nangta u Bah Adelbert u la pynpaw ka jingïaroh ïa u President ka VPP u Bah Ardent uba la len lade ban mih shakhmat na ka bynta ka daw bah jong ka jaidbynriew, katba kiwei ki seng saiñpyrthei ki dang shu peitkai, hynrei kum ki nongkitkam ki la wan ban kyrshan ïa u mynta ka sngi.
Nalor kata, u la ong ba kane ka jingwan shong shah thngan hakhmat Secretariat ka dei namar ka sorkar ka leh sting ïa ka sur jong ki paidbah namar ka bhah thung kam ka la noh shiliang palat.
Shuh shuh u Bah Adelbert u ong ba ka jingïakhih ka seng kam mut ba ïakhun pyrshah ïa u Garo, hynrei ban ïakhun pyrshah ïa ka buit treikam jong kane ka sorkar kaba mynta.
Kum ban shu kdew u Bah Ardent u la wan ban shong shah thngan hakhmat Secretariat naduh ka por 10 baje mynstep ryngkat ki nongbud jong u bad suki-suki ki la don sa kiwei pat ki nongkitkam ka VPP, ki sengbhalang bad ki ’riew paidbah ki la wan shong shah thngan lang.
U kapten jong ka kynhun iakynjatbol ka Argentina u Lionel Messi u lah ioh mynta ia ka kam na ka bynta ban long u nongialam banakhmat jong katei ka kynhun ha ka jingiakhun pyrshah ia ka Australia ha kawei na ki jingialehkai paralok ka ban sa long ha Beijing ha u bnai ban wan; ha ryngkat bad ka jingleit iuhkjat ka jong u ha ka sien kaba nyngkong sha ri China ha ki hynriew snem kynthih na ka bynta ban pynbun briew ha ka madan ban pynlong ia ka jingiakhun hapdeng kitei ki ar kynhun.
Na ka liang jong ka Argentina Embassy kaba ha China ka iathuh ba katei ka kynhun kaba lah rah ia ka trophy World Cup ha u 2022 kan iakhun pyrshah ia ka Australia ha ka 15 tarik u Jylliew da kaba wanlam ruh ia u Messi sha ka tei ka ri ha ka sien kaba nyngkongeh naduh u snem 2017.
Kan long ruh ka sien kaba hynniew ha kaba u Messi un leit ban jngoh biang ia ka ri China bad ha kajuh ka por ruh ka lah ban long ka lawei na ka bynta ka kam ialehkai ka jong u ba u lah ban leit pyniasoh bad kawei na ki klob ialehkai ka lympung Chinese  Super League.
Hynrei kiwei pat ki tyllong khubor ki iathuh ba u Messi u lah ioh ia ka jingtyrwa kaba donburom na ka ri Saudi Arabia na ka bynta ban pyniasoh noh bad ka klob ialehkai na katei ka ri ka Al-Hilal  naduh ka aiom ialehkai ka ban wan.
Kumta ruh naduh ba u Messi u lah leit  sha China ha ka sien kaba nyngkongeh ha u snem 2005, utei u rangialehkai u lah ialehkai na bynta ka Argentina ne na ka klob ialehkai barim ka jong u ka Barcelona ha ka jingialehkai paralok.
Ka khubor ba lah ioh lum ka iathuh ba uwei na ki nongtied ba pawbha jong ka kynhun ialehkai Kriket ka West Indies u Devon Thomas  u lah shah khang mynta ban shimbynta ha kino kino ki jingialehkai khlem kano kano ka jingshah buhpor halor ka kam beain kaba u lah leh kata da kaba donktilang ha ka ‘Match-Fixing’.
Kumta ruh u Thomas; 33 snem ka rta, uba ju iai mihkhmat ia ka ri jong u na ka kynhun ialehkai baroh kawei ha baroh ki bynta jong ki jingialehkai, u lah shah pynngat mynta ha ki kyndon jingpynshitom halor ka jingpynkhein ia ki kyndon.
Shuh shuh ruh na ka liang jong ka International Cricket Council (ICC) kum shi bynta jong ka Sri Lanka Cricket (SLC), Emirates Cricket Board (ECB)  bad Caribbean Premier League (CPL), ki lah pynngat ha ki kyndon jingpynshitom pyrshah ia utei u rangialehkai da ki hynniew tylli ki kyndon hapoh ka Anti-Corruption Code ka jong ki bad kaba lah pynlong ia u ba un shah sospon khlem kano kano ka jingbuhpor bad kaba lah ktah mardor naduh ka sngi ba u lah shah pynngat ha ki kyndon.
Ka khubor ka iathuh ruh ba u Thomas u lah shah jied ruh ka kyrteng jong u ha ka kynhun ialehkai Kriket ka West Indies na ka bynta ka jingialehkai ODIs  jong u bnai ban wan ha ka jingiakhun pyrshah bad ka UAE.Kumta ruh na ka liang jong ka CWI (Cricket West Indies) kam shym la don kano kano ka jingiadei kaba pyrshah ha kaba iadei bad katei ka jingrai pynrem ia u, hynrei kaba lah iengskhem pat na ka bynta ban iakhun ha ka ban rat dienkhong ia ka kam bamsap ha ka jingialehkai Kriket bad kaba lah ai ruh ka jingkyrshan kaba pura ia ka ICC ACU ha ka jingialeh jong ka ban ieng ha ka nongrim kaba ka don pyrshah ia ki nonglehkam beain ha ka kam ialehkai.
Ka CWI ka iai iengskhem ruh ha ka jinglen-lade ka jong ka na ka bynta ban rat dienkhong ia katei ka kam ba beain bad ka jingai jinghikai kaba shai  sha ki nongialehkai jong ka kynhun baroh kawei bad kumjuh ruh sha ki nongpyniaid ia ka Anti-Corruption ha ka kam ialehkai.
Ha ka lympung ialehkai Badminton kaba lah nang iaid mynta shakhmat ha ka ri Malaysia ka  Malaysia Masters Super 500, ka khubor ba lah ioh lum ka iathuh ba ki khlur ialehkai ka ri ba kynthup ia u Kidambi Srikanth  bad ka P V Sindhu ki lah jam sha ka kylla iakhun kaba ar.
Kumta ha kaba iadei bad ka jingkhur jingjop jong ki arngut ka long ba u Srikanth da kaba suk u la lah ban jam sha katei kawei pat ka kylla iakhun da kaba jop pyrshah ia u rangiakhun pyrshah na France u Toma Junior Popov  da 21-12, 21-16 ha ka jingiakhun paramarwei ki shynrang.
Ha kawei pat ka liang, ka Sindhu ka lah mad ia ka jingeh jong ka ha ka jingiakhun kaba ar pyrshah bad ka nongialehkai na Denmark ka Line Christophersen, hynrei kaba lah iakhun da kaba tyngeh na ka bynta ban pyndep ia ka jngialehkai da kaba khur noh shalde ia ka jingjop da 21-13, 17-21, 21-18.
Haba phai pat sha kiwei ki jingiakhun, ka Ashmita Chaliha  ka lah mad noh ia ka jingshah pynliem ka jong ka ha ka Han Yue  na China ha baroh shi lynter ki jingialehkai jong ka kylla iakhun ba nyngkong  da 21-17, 21-17.
Kumjuh ruh ka Aakarshi Kashyap ka lah mad ia katei kajuh ka jingeh halor ka jingshah pynrem ka jong ka ha ka lahduh ha ka pyrthei ka Akane Yamaguchi ha baroh shi lynter jong ki jingiakhun da 21-17, 21-12.
Shuh shuh kiwei pat ki nongialehkai kiba kynthup ia u Prannoy un ialeh na ka bynta ka jingpynbha ka rukom ialehkai jong u hadien ka jingshah rem noh ha u Chou Tien Chen  na Chinese Taipei, ynda kitei ki arngut kin iakynduh biang mynta ha ka kylla iakhun kaba nyngkong katba u Lakshya Sen pat un iakynduh bad u Loh Kean Yew.
Katkum ka khubor ba lah ioh lum ka iathuh ba katei ka lympung ialehkai ba mynta ka long ruh ka shi bynta jong ka jingiamareh thong na ka bynta ban shah jied sha ka lympung ialehkai Olympic 2024 ha Paris lyngba ka BWF Olympic Qualification.
Hadien ka jingpynthikna khubor ha kaba iadei bad ki 10 tylli ki kynhun ialehkai ki ban sa mih madan ha ka Men’s World Cup Qualifiers ka ban sa long ha Zimbabwe, na ka liang jong ka International Cricket Council (ICC) ka pynbna khubor mynta ia ka prokram ialehkai na ka bynta ki jingia aireng ha katei ka rynsan iakhun ja ka ban sa long ha katei ka ri naduh ka 18 u Jylliew haduh ka 9 tarik u Naitung 2023.
Ka khubor ka iathuh ba ki kynhun iakhun phainal ha katei ka rynsan kin long ki kynhun ki ban jam sha ka ICC Men’s Cricket World Cup 2023 ka ban sa long ha India  naduh u bnai Risaw haduh u Naiwieng.
Kumta ruh man la ki jingialehkai kin long ki jingiakhun kiba kham eh bad kham shalor hapdeng ki kynhun, ha ryngkat bad ki kynhun ialehkai kin iakhun na ka bynta ki ar tylli ki jaka ha ka ICC Men’s Cricket World Cup 2023 da kaba ai ruh sha ki kynhun ia ka khyndai tylli ki jingpynthikna ki jingialehkai ha katei ka lympung ialehkai Kriket kaba heh ka ban sa long ha India.
Na ka liang jong ka ICC ka iathuh ruh ba ki 10 kynhun ialehkai ki ban shimbynta ha katei ka rynsan iakhun, lah phiah ha ki ar tylli ki group jong mar san tylli ki kynhun ialehkai ha ryngkat bad ka kynhun ialehkai na katei ka ri ban pynlong ia ka rynsan kata ka Zimbabwe, West Indies, Netherlands, Nepal  bad USA ki lah shah pynhap ha ka Group A; katba ka Sri Lanka, Ireland, Scotland, Oman  bad UAE kin long ki kynhun ha ka Group B.Shuh shuh ruh man la ki kynhun ialehkai kin ialehkai ia kiwei pat ki kynhun ha ka group ka jong ki tang mar shisien ha ryngkat bad ki lai kynhun ialehkai ha ki lai kyrdan ba shakhmat na man ka group  kin jam sha ka rynsan iakhun Super Six bad ha katei ka rynsan, ki kynhun kin ialehkai bad ki kynhun ba kim pat ju iakynduh  ha ka rynsan iakhun group ka jong ki.
Ka khubor ka iathuh ruh ba baroh ki dor-thong ba lah khur da ki kynhun ha ka rynsan iakhun group, yn rah ia ki sha ka rynsan Super Six nalor kito ki dor-thong ba ki lah kamai pyrshah ia ki kynhun ki bym shym la lah ban rung sha katei ka rynsan.
Ka Queen’s Sports Club  bad ka Bulawayo Athletic Club kiba ha Bulawayo, Harare Sports Club bad Takashinga Cricket Club  ha Harare kin iasam mar 34 tylli ki jingialehkai hapdeng ki jong ki, ha ryngkat bad ka Harare Sports Club kan  pynlong ia ka jingiakhun phainal ha ka  9 tarik u Naitung.
Ka Old Hararians Cricket Club kan sa shim ruh ia ka bynta ban pynlong ia ki prokram jingialehkai-kilan-met.
Ka kynhun ialehkai na Zimbabwe kan pynlong ia ka jingialehkai ha ka sngi plie ia ka lympung kata ha ka 18 tarik u Jylliew ha Harare Sports Club pyrshah ia ka Nepal; kaba don ia ka thong na ka bynta ban shah jied sha ka Men’s Cricket World Cup  ha ka sien kaba nyngkongeh jong ka kynhun.
Kumjuh ruh ka kynhun lahduh arsien ha ka Men’s Cricket World Cup ka West Indies kan sa mih madan ha ki jingiakhun jong ka ha ka 18 tarik u Jylliew pyrshah ia ka USA  ha Takashinga Cricket Club.
Ki jingialehkai jong ki kynhun ka group B kan sdang naduh ka 19 tarik u Jylliew ha Bulawayo, ha kaba ka Sri Lanka kan iakynduh bad ka UAE  ha Queen’s Sports Club katba kiwei pat ki jingialehkai ha Bulawayo Athletic Club kin long ka jingiakhun hapdeng ka Ireland  bad ka Oman.
Shuh shuh ruh ka Netherlands kan sdang ia ka jingiakhun ba nyngkong pyrshah ia ka Zimbabwe ha ka 20 tarik  ha Harare Sports Club katba ka Scotland kan iakynduh bad ka Ireland  ha ka 21 tarik ha Bulawayo kata ha Queens Sports Club.
Ka rynsan iakhun Super Six pat kan sdang ha ka 29 tarik u Jylliew,  katba ki kynhun  kiba shong ha ki kyrdan ba shatrai na ki ar group kin ioh ban ia aireng ha ka Playoff.
Kan long ruh ka sien kaba nyngkong ha ka lympung ba ia ka Decision Review System (DRS)  yn pyntreikam ha baroh ki jingialehkai naduh ka rynsan iakhun Super Six.
Ka khlur ialehkai Table Tennis jong ki kynthei ka ri ka Manika Batra ka lah  da iakhun da kaba tyngeh naduh kaba sdang jong ka jingia aireng ka jong ka, ha shuwa ba kan mad noh ia ka jingshah pynrem ha ka nongiakhun pyrshah kaba na Puerto Rico ka  Adriana Diaz  da 3-4 ha ka kylla iakhun kaba 32 jong ka lympung ialehkai ba mynta ka World Table Tennis Championships.
Hadien katei ka jingshah rem noh ka jong ka, ka Manika kan pynkhreh mynta ban iatreilang sa bad ka Archana Kamath  bad ba ki arngut kin iakhun pyrshah bad ki thein a Japan ka Hina Hayata  & Mima Ito ha ka rynsan iakhun pre-quarterfinal jong ka jingiakhun ba mar arngut ki kynthei.
Shuh shuh ruh ha kawei pat ka jingialehkai kaba la long hadien ha katei kajuh ka sngi, u Achanta Sharath Kamal  bad Sathiyan Gnanasekaran ki la pynkhreh na ka bynta ka jingia aireng ka jong ki ha ka kyrdan iakhun mar arngut jong ki shynrang pyrshah ia ki nongialehkai na Bilat kata u Paul Drinkhall ha ka jingiatreilang bad u Liam Pitchford  ha ka rynsan iakhun pre-quarterfinal.
Kum ban shu pynkynmaw biang hangne ka long ba kitei ki arngut nongialehkai ka ri ki lah dep ban pynliem teng ia kitei ki nongiakhun pyrshah na Bilat ha ka jingiaknieh takma Ksiar hapdeng jong ki ha ka lympung ialehkai CWG  kaba lah long ha u snem ba lah dep ha Birmingham.
Ka PFR Football Academy ka la lah ban pynliem noh ïa ka Meghalaya Santosh Trophy Team lyngba ka tie-breaker da 5-4 kol ha ka jingïakhun semi final jong ka Invitation Football Tournament la pynïaid da ka Little Star Football Academy ha ka Sngi Balang ha MairangKa PFR lyngba kane ka jingjop ka la ïoh rung sha ka final na ka bynta ban ïaknieh ïa ka nam lahduh ha ka 9 tarik u Jylliew.
Ka jingïalehkai ha kane ka sngi ka long kaba ïakhaid bha hapdeng baroh arliang.
Ha ka kylla step, ka Meghalaya Santosh Trophy Team ka la ïoh ban thep ar kol, katba ka PFR Football Academy ka la ïoh ban thep shi kol.
Ha kaba sdang jong ka kylla miet ka PFR Football Academy ka la shah thep biang sa shi kol ha ka Meghalaya Santosh Trophy Team bad dei ha shwa ban kut noh jong ka kylla miet ka PFR Football Academy ka la ïoh ban pynphai kylla haduh lai kol bad ka jingïalehkai ka la kut noh hapdeng ka jingïakhaid da 3-3 kol.
Dei lyngba ka tie-breaker ba ka PFR Football Academy ka la lah ban pynliem noh ïa ka Meghalaya Santosh Trophy Team.
Kawei pat ka jingïalehkai semi final kaba ar jong kane ka lympung kan long ha ka 1 tarik u Jylliew ha Mairang.
U Eberechi Eze u la shah khot sha ka kynhun ïalehkai jong ka England ha ka sien kaba nyngkong na ka bynta ka lympung ïaknieh jong ka Euro 2024 qualifiers ka ban long ha u bnai ban wan, hynrei u Raheem Sterling u la mih noh na kane ka kynhun.
Utei u rangïalehkai shapdeng ka Crystal Palace (Eze) u la shah kynthup hadien ba u lah ban thep haduh hynriew kol na ki phra tylli ki jingïalehkai jong ka Premier League.
U rangïalehkai shakhmat ka Chelsea u Sterling u la duh noh ïa kane ka lad hadien ka jingïakren sngewthuh jingmut lang bad u coach u Gareth Southgate.
Ha katei ka lympung ïaknieh, ka England kan ïakynduh ïa ka Malta ha Ta’ Qali ka ban long ha ka 16 tarik u Jylliew shwa ban kan ïakhun pyrshah ïa ka North Macedonia ha Old Trafford hadien lai sngi.
Ka England ka la bat ïa ka kyrdan ba hakhlieh jong ka Group-C hadien ba ka lah ban pynliem noh ïa ka Italy bad ka Ukraine ha ki ar tylli ki jingïalehkai jong kane ka lympung ïaknieh ha u Lber mynta u snem.
Haba pynpaw halor ka daw jong ka jingmih noh u Sterling na ka kynhun, u Southgate u la ong, “Um da sngewhun mynsiem ban ïalehkai na ka daw ka jingmynsaw ha ka met.
U la sngewthuh lypa ba un ym lah ban ïalehkai bha kumba u dei ban long.
"Kiwei pat ki rangïalehkai kiba la shah khot ha katei ka kynhun ki long u Trent Alexander-Arnold, Tyrone Mings bad u Lewis Dunk.
U Dunk, uba la ïoh ban ïalehkai khatduh ha ka jingïakhun pyrshah ïa ka USA ha u 2018, u la wanphai biang sha ka kynhun hadien ba u la lah ban pynurlong ïa ka Brighton ban ïoh rung ha ka sien kaba nyngkong ha ka lympung jong ka dewbah Europe.
Ki lai ngut ki rangïalehkai ka Chelsea, u Reece James, Mason Mount bad u Ben Chilwell kin duh ïalehkai na ka daw ka jingmynsaw, ha kaba ym don jaka ruh na ka bynta u rangïalehkai ka Arsenal u Ben White, u Eric Dier jong ka Tottenham, Conor Coady na ka Everton lane u Fikayo Tomori jong ka AC Milan.
U rangapkol ka Newcastle u Nick Pope ruh um shym la shah kynthup namar u donkam ban shah sumar namar ka jingmynsaw ha ka kti, katba u Sam Johnstone na ka Crystal Palace u la shah khot ha ka sien kaba nyngkong eh naduh ba u la ïoh ban mih bujli ha u Lber, 2022.
Ki rangïalehkai ka Manchester City kiba kynthup ïa u John Stones, Kyle Walker, Phil Foden, Jack Grealish bad u Kalvin Phillips ki la shah kynthup.
Kine kin sa wan ïasoh lang sha ka kynhun hadien namar kin hap ban pynkhreh shwa ïa ka jingïakhun final ha ka Champions League pyrshah ïa ka Inter Milan ka ban long ha ka 10 tarik u Jylliew.
Kane kajuh ka wan jia ruh ïa u kapten ka West Ham u Declan Rice, namar kane ka kynhun kan pynkhreh ban ïakhun pyrshah ïa ka Fiorentina ha ka final jong ka Europa Conference League ka ban long ha ka 7 tarik u Jylliew.
Ka Shillong Lajong kaba dei ka lahduh jong ka Meghalaya State League ka la sdang da ka jingjop da haduh 10-0 kol pyrshah ïa ka Lumdiengngan ha ka Sngi Balang.
Ha kiwei pat ki jingïakhun, ka Langsning ka la lah ban pynliem noh ïa ka Umrit da 9-1 kol ha ka Group-A kaba la long ha madan MFA Turf kaba ha ka nongbah Shillong.
Katba ha Jowai zone, ka Ladthadlaboh ka la jam sha ka kyrdan ba hakhlieh jong ka Group-B hadien ba jop da 2-0 kol pyrshah ïa ka Mulait United.
Ha ka jingïakhun jong ka Group-D kaba la long ha Tura hapdeng ka Khliehmawlieh Youth Club bad ka Selsella Sports Association ki la ïasam mar 1 dor-thong (point) hadien ba ïakhaid mar 2-2 kol.
Ha katei ka jingïalehkai jong ka Group-C kaba la long ha madan MDSA kaba ha Mawkyrwat, u rangïalehkai ka Shillong Lajong u Babysunday Marngar u la ïoh ban thep marwei haduh san kol (25′, 31′, 42′, 46′, 49′), katba ïa kiwei pat ki kol la thep da u Wadajied Kynsai Ryngkhlem (4′), Pynche Tyngkan (16′), Atlanson Kharmaw (70′), Ioanis Suchen (77′) bad u Hardy Cliff Nongbri (90’+2).
Wat la ka MSL ka la ïaid mynta la artaïew, hynrei kane ka long ka jingïakhun kaba nyngkong eh jong ka Shillong Lajong namar ka dang don hapdeng ka jingïakhun jong ka wat kaba khatduh jong ka Second Division League ba la pynïaid da ka India Football Federation.
Ha ka jingïakhun jong ka Group-A, ka Langsning ka la ïoh ban thep haduh hynriew kol ha ka kylla step.
Kine ki kol ki wan lyngba u Dauruhipaia Pale (3′, 45′), Arnesius Marwein (5′), Kordor Dkhar (12′, 42′) bad u Kynsaibor Lhuid (24′).
Katba ha ka jingïakhun jong ka kylla miet, u Federick Wahlang u la ïoh ban thep kol ha ka minit kaba 52.
Na ka liang ka Umrit ka la lah ban pynphai kylla shi kol lyngba u Wanroyshang Sangma ha ka minit kaba 68.
Hadien 3 minit ka Langsning ka la ïoh ban thep kol biang lyngba u Kynsaibor uba la lah ban pynpra ïa ki rangïalehkai ‘dien ka liang pyrshah.
U Dauruhipaia u la khur syndon ïa ka hat-trick hadien ba u la ïoh ban thep ïa ka kol kaba lai ha ka minit kaba 87 na ka bynta ban khur syndon ïa ka jingjop.
Ha ka jingïakhun kaba la long ha Kiang Nangbah Stadium kaba ha Jowai, baroh ar kynhun ki la pyrshang ban ïakhun tyngeh naduh kaba sdang.
Hynrei ka la shimpor haduh 40 minit ba ka Ladthadlaboh kan ïoh ban pynkhih jar nyngkong lyngba ka penalty ba la shut da u Stephanson Pale.
Tang mar ïasdang ïa ka jingïakhun jong ka kylla miet, ka Ladthadlaboh ka la pynbud biang ïa ka kol ba ar lyngba u Nickyboy Swer ha kaba u rangapkol ka Mulait um shym la lah ban pyllait na ka jingshah thep.
Ka Ladthadlaboh lyngba kane ka jingjop ka la ïoh ban lamkhmat na ka Group-B ha kaba ka la kamai 10 dor-thong.
Katba ka Rangdajied United pat ka la shem jingeh ban knieh ïa kane ka kyrdan wat la ka lah ban pynliem ïa ka Rymbai Iawpynsing ha ka Sngi Palei.
Haba phai sha ka jingïakhun ha Tura, ka Selsella Sports Association  ka la ïoh ban pynkhih jar nyngkong eh ha ka minit kaba 4 lyngba u Maldrin Marak, hynrei u Kyntiew Marthong (6′) u la lah ban pynphai kylla shi kol na ka bynta ka Khliehmawlieh.
U Maldrin (45′) u la ïoh ban thep ïa ka kol ba ar na ka bynta ka Selsella ha shwa ban kut ka jingïalehkai jong ka kylla step.
Hynrei hadien shiphew minit ba la bteng ïa ka jingïakhun jong ka kylla miet u D.Marngar u la lah ban pynïakhaid kylla na ka bynta ka Khliehmawlieh.
Lyngba kane ka jingïakhaid ka la long ka jingplie lad ïa ki kynhun ha ka Group-D naba ka Wasa FC bad ka Khliehmawlieh ki la ïoh mar 7 dor-thong na ki lai sien ïakhun bad kin hap ban ïaknieh ban ïoh rung sha ka semi final.
Ha ka Sngi Palei kan don tang kawei ka jingïalehkai namar ki kynhun kiba don ha ka Groups-A, C bad ka D ki la ïoh shongthait shwa.
Kumta ka jingïalehkai kan long tang ha ka Group-B ha kaba ka Rangdajied United kan ïakhun pyrshah ïa ka Rymbai Iawpynsing ha Jowai ha ka por 2:30 noh phai sngi.
U Jordi Alba, uba long u rangïalehkai ‘dien uba la slem bha jong ka Barcelona, u la pynkhreh ban mih noh na kane ka klob ha kaba kut ka aïom hadien 11 tylli ki snem ba u la ïalehkai na kane ka klob.
Kane ka jingpynbna ka la wan lyngba ka Barcelona ha ka Sngi Balang, ha kaba ka la pyntikna ba ka la mynjur ban pynkut noh ïa ka kontrak hapdeng ka klob bad u Alba.
Kane ka kontrak ka la dei ban kut ha kaba kut jong ka aïom ïalehkai 2023-24.
Haba pynpaw halor kane ka bynta, ka Barcelona ka la ong, “Ka Barcelona ka la ai khublei ïa u Jordi Alba halor ka jingtbit ka jong u ha ka kam ïalehkai, ka jingshim khia ha ka kam ïalehkai.
"Naduh ba u la mih na ka Valencia ban pynïasoh sha ka Barcelona naduh u snem 2012, u Alba u la nang ïai kiew shaphrang ha ka kam ïalehkai ha kaba u la ïadon bynta ban pynurlong ïa ka klob ban khur ïa ka nam lahduh haduh hynriew sien ha ka La Liga bad shisien ha ka Champions League.
Haba kheiñ kyllum ki long haduh 19 tylli ki trophy kiba kane ka kynhun ba khlaiñ bor ka la khur ïa ka jingjop ha ka por jong u.
Hynrei une u rangïalehkai ‘dien ba la 34 snem ka rta na Spain u la shah knieh noh ïa ka jaka ïalehkai (position) ka jong u ha u rangïalehkai ba dang khynnah u Alejandro Balde ha kane ka aïom.
Ym lah ban len ba u Alba u la noh synñiang ïa kane ka klob ha kaba u la ïoh ban ïalehkai haduh 450, ha kaba u la ïoh ban thep 27 kol bad ïarap pynbuh 91 sien.
Haba pynpaw halor kane ka jingkut noh ka jingïaid lynti bad ka Barcelona, u Alba u la pynpaw, “Ka long ka jingïaid lynti kaba pynsah kynmaw ha ryngkat ka jingkyrshan na ki paidbah.
Ka Barcelona ka long borabor ka jaka kaba kyrpang ha ka mynsiem ka jong nga.
"Ka jingmih noh u Alba ka long ka jingbud ïa ki dienjat u kapten ka kynhun u Sergio Busquets, ha kaba yn sa ai khublei khatduh da kane ka klob ha ka aïom lyiur.
Kine baroh ar ngut kin ïalehkai khatduh ha la ïing ha Camp Nou pyrshah ïa ka Real Mallorca ha ka Sngi U Blei bad kane kan long ka kabu ksiar ïa ki paidbah nongkyrshan ba kin ai khublei khatduh ïa ki.
U Alba u la ong, “Kine ki long ki por kiba eh, hynrei nga kyrmen skhem ba kine ki long kiba kongsan eh na ka bynta jong nga ba nga kyrshah ïa ka klob.
Nga kwah ban ïohi ba ka Barcelona kan nang ïai kiew shaphrang watla hadien ba nga la mih.
".
Ka Muaythai Association of Meghalaya ka la sei ïa 61 ngut ki nongïalehkai ki ban mihkhmat ïa ka Jylla sha ka National Muaythai Championship ka ban long ha SKR Engineering College Nazarthpettal Chinai kaba ha Tamil Nadu naduh 26 haduh 30 tarik mynta u bnai.
Ha kane ka lympung la phiah ha la ki jong ki kyrdan ïalehkai, kita ka Sub-Junior, Junior, Senior (under-23) bad ka Elite (above-23) jong ki shynrang bad kynthei.
Kan don ruh ka Waikru Competition bad ka UMAI Fight Night.
Ha kane ka lympung kan don ruh ka jingjied na ka bynta ka Asian Indoor Martial Arts Games ha ka liang ki shynrang bad kynthei.
Ha kajuh ka por la ong ruh ba ki nongjop ha ka lympung ka ban long ha Tamil Nadu kin ïoh ïa ka lad ban mihkhmat sha ka Youth IFMA Muaythai World Championship ka ban long shen ha u Nailur mynta u snem ha Turkey bad kumjuh kin shah jied pat ban leit shim bynta sha ka Seniors IFMA WORLD Muaythai Championship ka ban sa pynbna da ka IFMA.Ha ka UMAI Fight Night, ki ban shim bynta ki long u Dauni Nongrum ha ka jingkhia kaba 54kg, Skhemborlang Marweiñ (57kg).
Ki kyrteng jong 20 ngut ki kynthei ki long ka Mary Innocenthia Wriang (28 kg -11 snem), Alphonsa Zinia Wriang (36 kg -14 snem), Mary Christine Wriang (38 kg -16 snem), Annette N.C Suiam (34 kg – 11 snem), Maya Sweety Marboh 47 kg -17 snem), Evakordor R.Nongrum (45 kg – 15 snem), Tiewlili Mukhim (45 kg -16 snem), Sunita Nongdhar (45 kg -15 snem), Barkis Nongdhar (49 kg 15 snem), Dority Umsong (42 kg 13 snem), Jenifer Mukhim (53 kg -16 snem), Naphilawanbet Nongspung (48kg -15 snem), Na-i-sha Kshiar (37 kg -13 snem), Arbabet L.Nongbri (56 kg -13 snem), Daniewkor Myn-song (44kg -14 snem), Breeze Ingtih (52 kg -13 snem), Mindalin Makri 54 kg – 17 snem), Isabella Thongni (42 -16 snem), Jessica Thabah (63.3 kg below 23 snem), Inesha-bahun Dkhar (49 kg -24 snem), Banrilang Ingty (54 kg -above 23), Ebilities Diengdoh (57 kg above 23) bad ka Monica Nongrum (67 kg above 23).
Ha ka liang ki shynrang ki long u Banpyn-ksan Warshong (17yrs 44kg), Teiboklang Marba-niang (16yrs 55kg), Neh-bor Mawthoh (20yrs 42kg), Pynnehbor Mylliem -ngap (26yrs 45kg), Jeffry John Nongdhar (29yrs 51kg), Shailestan Mylliem (17yrs 56kg), Bansahnam Warkhyllew (16yrs 42kg), Macdonal Warshong (10yrs 26kg), Kyrshangskhem Kharumnuid (11yrs 51kg), Rishotskhem Marboh (21yrs 57kg), Brockstar Papang (18yrs 77kg), Pynkhraw-bor Shylla (19yrs 45kg), Blaseibok Kharbuli (22yrs 48kg), Emdor Blah (29yrs 45kg), Ebrest Lyngdoh (15yrs 48kg), Rudolf Lyngdoh (11yrs 36kg), Andy Taro (14yrs 57kg), Arnold Kharbyngar (13yrs 28kg), Erickson Nongrum (13yrs 32kg), Dameshwa Marten (14yrs 47kg), Dauni Nongrum (32yrs 54kg), Williamson Ïawrod (14yrs 42kg), Risynroi Kharmuti (14yrs 38kg), Marky Nongrum (14yrs 48kg), Apjingkyrmen Lyngshiang (12yrs 25kg), Silbastar Marbaniang (15yrs 38kg), Johnronald Sangriang (22yrs 51kg), Rohan Ram Rajak (24yrs 55kg), Andrew Maring (16yrs 51kg), Alfred Watklet Riahtam (33yrs 45kg), Jeky Jana (20yrs 45kg), Lapynshai syiemlieh (19yrs 45kg), Edilbert Ïarap Ryndongsngi (25yrs 85kg), Ujal R.Marak (20yrs 60kg), Mewan -lambha Basaïawmoit (17yrs 53kg), Kiven Dapmain L.Marshillong (18yrs 63kg), Comford L.Mawlong (17yrs 60kg), Jopliban Khongjoh (16yrd 53kg), Wadborlang Mar-weiñ (24yrs 50kg), Bryan-sing Marboh (18yrs 50kg) bad u Albert M.Wahlang (17yrs 44kg).
Kiwei pat ki ban ïashim bynta kum u referee bad judges ki long u Bah A.Sun kum u Commissioner Technical, Pynsuklang Sumer, International Referee & Judges, Bah Paul Rong-hang, Aiborlang Syngkli, Dauni Nongrum bad u Bah Elizabeth Marten kum ki National Referee & Judges.
Kumta na ka liang katei ka synjuk ka la ai khublei kitbok ïa kitei ki nongïalehkai ba kin ïakhun tyngeh na ka bynta ban khur ïa ka jingjop.
Ka Hynñiewtrep Youths’ Council (HYC) kaba la pyndonkam da ka bor jong ka RTI Act, 2005, ka la sei madan ïa ka jingpynlut phut ka sorkar MDA I kaba la kot shaduh ka T.4 klur tam ha ki san snem tang ban siew tulop ïa ki Chairman, Co-Chairman, Vice-Chairman, Deputy Chairman bad ki dkhot jong ka Meghalaya Economic Development Council (MEDC) bad ka Meghalaya Resource and Employment Generation Council (MREGC).
Kine ki dei tang jong artylli ki tnat kiba hap ha ka Planning Department.
Ki dang don shuh sa bun bah ki Council, Commission, Board kiba ka sorkar ka la thung da ki briew kiba la rem ha ka ilekshon lane kiba don jingïadei bad ki seng saiñpyrthei ba ïatreilang ha ka sorkar bad kumta ter-ter.
Ka HYC ka la lap ruh ba ka sorkar jylla ka la pynlehnohei ïa ka pisa da kaba siew tulop haduh T.1,55,02,266 ïa ki dkhot hapoh ka MEDC bad na ka MREGC la siew tulop kumba T.2,87,18,941.
Hynrei kaba lyngngoh ka long ba kitei ki Council kim ju pynlong satia ïa ki jingïalang ha ki 5 snem ba la leit naduh ba la thaw ïa ka sorkar Meghalaya Democratic Alliance-1.
Kane ka long kum ka jinglute ïa ka spah ka phew jong ki paidbah ka jylla jong ngi.
Nalor ba ka dei ka jylla kaba duk kaba hap ban shim bun bah ka ram, ka sorkar ka dang don por ban pynlut ha ki kam ki bym wanrah jingmyntoi eiei ïa ki paidbah ba bun ba lang.
Kiba ïoh jingmyntoi ki dei beit thik tang kito kiba bat ïa ki kam.
Lada dei pynban ba ki trei bad ka kam, ngim sngewpher lada ki shim ïa ka jingsiew.
Haba trei, hap ban ïoh bad ka jingsiew.
Tangba lada khlem trei eiei, kumno ka sorkar kan shu siew.
Imat dei tang ha ka kam sorkar ba ki don kiba ïoh jingsiew khlem da donkam ban trei eiei wat tang shi sngi ruh ha ki san snem.
Ban da dei ha ki kam jong ki riew shimet, kin bun ki ban shah beh syndon bad kin hap ban leit wad kam shawei.
Dei ha kine ki rukom – bam hati kit kulai – ba ka jylla jong ngi ka nang hiar arsut ha ka jaka ba kan kiew arted.
Ha ka jingshisha, ka sorkar ka la dei ban pynduh pyndam lut ïa kito ki Council, Commission, Board ki bym ai jingmyntoi bad ïa ki nongtrei hangto, dei ban pynshongthait hadien ba la siew lut sha ki ïa ki jingïoh kiba ki dei hok ban ïoh.
Ha ka jaka ba ka sorkar kan ai kam ïa ki samla samhoi kiba la lah ban pyndep ïa ki jingpule ha ki kyrdan bapher-bapher, ka pynlut sngi pynban ban ai kam ïa ki briew kiba la rem ilekshon lane kiba don ha kajuh ka seng saiñpyrthei.
Tangba ngi dei ban kynmaw ba kane ka jingleh kam dei kaba dang mynta mynne, hynrei kaba la ïaid la bun phew snem.
Ka jingdonkam ban ai shuki ïa kiba la rem ilekshon bad ïa kiba dei na kijuh ki seng saiñpyrthei ka dei namar ki nongïalam ki sngewsynei ïa ki lane ki sngew ba dei ban ai khusnam haba ki la ïadonlang ha kajuh ka sem.
Kaba kum kane ka saiñpyrkhat, kan ïalam ïa ngi sha khlaw jong ka jingdap ram.
Ha ka jaka ba ka sorkar kan pynlut ha ki kam kiba seisoh bad ki ban wanrah jingmyntoi, ka lapmiet ban siew sha la ki paralok saiñpyrthei.
Ka sorkar kam dei tang na ka bynta ki paralok.
Kat katne ka hiran bad ka jynjar kaba wan tyllep ïa ka jylla jong ngi, ka sorkar ka leh matlah.
Ha ka jingshisha, ka dei ban pynsangeh ïa ka jingthung kam ïa kiba la rem ilekshon lane ïa kiba don jingïadei bad ka.
Ïa ka pisa kaba dei ban leit sha kita ki Council, Commission lane Board, dei ban pyndonkam na ka bynta kiwei pat ki jait kam kiba lah ban ai jingmyntoi ïa ki paidbah.
Ki nonghikai ki ju ud ba kim ju ïoh tulop ha ka por kaba biang.
Ha ka jingshisha, kita ki nonghikai ki dei ban dawa na ka sorkar ban pynduh noh ïa kine ki Council, Commission bad Board bad ban pynlang ïa ka pisa kaba dei ban leit sha ki ha ka por kaba dei.
Nalor ki nonghikai, ki don bun sa kiwei pat kiba trei bad ka sorkar ki bym ju ïoh tulop ha ka por kaba biang bad ki hap ban ap da ki bnai bad ki snem kaba long pyrshah ïa ka hok longbriew manbriew.
Halor kane ka bynta, ym da don eh ban ia kren, iathoh- iatar, tad haduh ba ia ka Jylla Jammu & Kashmir la phiah hapdeng artylli ki Union Territories, kata, ka Jammu & Kashmir bad ka Ladakh.
Barabor, ia ki Union Territories la pynkiew kyrdan sha ki States (Jylla).
Kane ka dei ka sien kaba nyngkong eh ba la phiah ia ka Jylla.
Don arjait ki Union Territories (a)kiba don ka Iingdorbar, kita ki long ka Delhi, Puducherry bad Jammu & Kashmir (b)ki bym don Iingdorbar, kita ki long, ka Andaman bad Nicobar Islands, ka Chandigarh, ka Dadra & Nagar Haveli bad Daman and Diu, Ladakh bad Lakshadweep, hapoh ka jingsynshar ka Sorkar Kmie.
Donkam ki Union Territories namar ka Delhi ka dei ka nongbah jong ka Ri India, ka Andaman & Nicobar Islands ryngkat bad ka Lakshadweep namar ka jing-jngai, hynrei ka Chandigarh, ba la ia knieh da ka Punjab bad Haryana, ka dei ruh ka nongbah jong kitei ki artylli ki Jylla, donkam ban iada bad pynneh ruh ia ki riti-dustur, ki kolshor, ban kyntiew ia ka ioh ka kot, ka pule puthi, ka koit ka khiah, bad khamtam ban don ka jingshongshngain.
Kam dei tang ha Ri India, ba ki jylla baroh ki dang don la ki jong ki jong ki kolshor, hynrei, ki don kiwei ki Ri ka pyrthei ba riewspah ne duk kiba dang don la ki jong ki jong kikolshor.
Dang sngewshngian ba ngi dang lah ban iohi ia ki jingshad, ki jingriam ba tynrai ka jaitbynriew Khasi & Jaintia, Garo bad kiwei kiwei, ban iohsngew ia ka rwai, ka tem, ka put na menbarim, ba dang don kiba thainryndia, thainmuka, thainshang, thainprah, bad kumta ter ter.
Dang im ki niam tynnrai, kibahaba ki leh ne rai ia kano kano, ki da pan jingbit na U Blei hi.
Kine kiei kiei baroh ki pynshisha ba ngi dei ki jaitbynriew ba hiar pateng, kim lah ban shu mih hi.
Kane ka pynskhem ia ka jinglong trai ri ha ka jylla baroh kawei.
Ka pynskhem ruh ia ka jinglong traibal jongngi.
Ka Sorkar Kmie haba ka iohi ba ka jingbym lah ka sorkar jylla ban synshar hok, bad ruh ban iakhun ia ki lehnoh, bad haba ym don jingshngain shuh, bad ka ktah shibun iaka ioh ka kot jong ka Ri baroh kawei, kumta ka la phiah ia ka Jammu & Kashmir bad ka Ladakh.
Ka jingduhnong ki Union Territory kiba rit paid ka long ba kim don Iingdorbar.
Ka Chandigarh, kaba ka jingheh ka long kumba 114 sq km, ka dei ka nongbah kaba itynnad bha, ka ioh jingmyntoi bha namar ka dei ka nongbah jong artylli ki jylla, Ka don bun ki skul, hospital sorkar kiba bha tam, ynnai ia krenshaphang ki skul, hospital shimet bad jong ki balang ne niam bapher bapher.
Ka Ladakh bad ka Jammu & Kashmir ki don ka lawei ba phyrnai, kila kiew stet bha ha kine ki arsnem, ka jingdurut ka sorkar kmie ka long kaba khraw, tyngeh bad stet bha ha baroh ki liang, la dep shna da ki hajar tylli ki surok bah surok rit bad da ki spah tylli ki jingkieng.
Nangta, 31 tylli ki surok kiba la samlyngba ki lum (tunnels), sa 10 tylli tang ban pyndonkam da ki shipai, ki kali ba pyniaid da kaba pyndonkam da ki tyllainar (cable cars) ne ropeways, kumba ia tip baroh, ki jaka sumar, ki skul & kolej bad kumta ter ter.
Ka Zojila Tunnel ban pyniasoh ia ka Jammu & Kashmir bad ka Ladakh, kan dei kawei na ki tonel kaba jrong tam ha Asia, kata 14.15 Km.
Ka Chenab Bridge ha Jammu & Kashmir, ka dei     ka jingkieng rel kaba kynjang tam ha ka pyrthei, kata haduh 1178 phut, ka ia ryngkat bad ki iing kiba 97 ne 98 mala eiei.
Ka Ladakh kan don ruh ka jingpynmih bor ding naniamra ia kaba ki khot ka Geothermal Plant.
Don tang kyndiat ki bynta jong ka Ri ba lah ban tan bor ding naniamra, artylli, na kita, ka dei shilynter ki bynta bashatei jong ka Jylla Arunachal Pradesh bad ka Jylla Sikkim.
Kane ka jingphiah ia ka Jammu & Kashmir, kala law noh ia ki syrdot jong ki jingsohsat ha ka shimiet.
Hynrei dang don hi katto katne ki seng, bad seng sain pyrthei kiba pyrshah khlem nongrim.
Khynwin ka Lok bad Rajya Sabha, kyang / kren kulmar, leh shongshit, mynta pat, jar ki sngap.
Kaba sngewthamula eh ka long ba wat ka China bad Pakistan ruh ki pyrshah.
Kim dei ban batai stad ia ka kam iing jongngi.
Ki jingthmu jong ki la pulom lut namar ba ngi don ka Sorkar Kmie kaba da khlain bha, kaba iada na ki jingthombor jong kiwei ki ri.
Hynrei te, lah poi u Chaina ha phyllaw iing.
U Myntri Rangbah duh ka Ri lem bad ki Myntri baradbah, ki leit khmih man ka por khnang ba ka kam kan iaid kumba la buh, bad ban lah ban pyndep hapoh u snem 2026.
Ki nong Puducherry kim kwah ban pyniasoh bad ka Jylla Tamil Nadu, namarlehse ki suk, ki biang kum ka Union Territory.
Kino kino ki thain ba don ki lum bad ki wah bakhuid basngur, ka jingitynnad kan don beit.
Ka Khajjiar, ha ka Jylla Himachal Pradesh, ka ioh ka nam banyngkong eh, kata ka"Switzerland of India" kumba ju tip ia ka Shillong kum ka “Scotland of the East" bad ka Coorg ha ka Jylla Karnata ka kum “Scotland of India.
" Don bun tylli ki jaka ha Jammu & Kashmir bad Ladakh kiba dei ki “Switzerland of India" kiba lah ban iakhun ban ioh ia ka nam lahduh.
Khlem jingkhuid jingsuba, ym lah ban ioh ia kitei ki nam.
Ka dei ka sien ka banyngkong eh ba baroh kawei ka pyrthei ka iohi ia ka jing-kmen, ka khmat ba phuh ba phieng jong ki nong Kashmir namar ki la iohi ia ka lawei ba phyrnai bad ia kane la sakhi ruh da ki nongmihkhmat jong kiwei ki Ri ka pyrthei kiba wan sha ki jingialang jong ka G20, ban iohi ba kata ka Kashmir, kam long shuh kumjuh, kumba ngi, ki nong India ngi ju iohsngew bad iohi ha kine ki 70 tylli ki snem ba lah leit.
Don ruh kiba ong ba kam dei shuh tang ka Switzerland of India, hynrei ka “Paradise on Earth".
Katkum ki khubor la ong ba uwei u nong Taiwan 18 snem ka rta, uba long ruh u nongioh pateng ia ki million dollar ka spah ka phew jong kawei ka longiing, u la khlad noh tang hadien 2 kynta ba u la iashongkha bad uwei pat u briew uba u dang shu iakynduh shen.
La ong ba u Lai, u la ioh pateng ia ki jingdon jing-em u kpa jong u kiba la kot ia ka NT$500 M (Rs.
Rs 1,34,96,95,476) hashwa ba u kpa jong u- un khlad noh na ka pyrthei.
Katkum ba la ioh jingtip, la ong ba ia utei u khynnah pule uba dang 18 snem ka rta, la lap napoh ka jaka sah jong u hi, na ka mala kaba 10 ha ka 4 tarik jong une u Jymmang.
La ong ba u nongbud jong u ruh u sah lang ha katei hi kajuh ka ïingmala.
Ia utei u nongbud la tip kyrteng u Hsia bad la ong ba u Lai bad u Hsia, ki dang shu dep iathoh dang ha ki 2 kynta hashwa ba utei u khynnah un khlad noh ha katei ka sngi.
U Hsia bad u kpa jong u, ki long ki nongbud bad nongkyrshan ba hajan eh jong u kpa u Lai bad kiba la iarap ban pyniaid ia ki kam- ki jam jong u kpa mynba u dang im.
Ia ka jingiap jong u Lai, la bna paidbah ha ka 19 tarik hadien ba ka kmie jong u, ia kaba la ithuh kum ka Chen, ha ryngkat bad u nongïasaid aiñ jongka, ha ka jingialang bad ki lad pathai khubor, ka la kynnoh ba katei ka long tang ka kam thombor kaba la suhbuit sop-sop da ki nongbud jong utei u khynnah hi bad kumta ruh ka kmie jong u Lai ka la dawa ia ki tnat ba dei khmih ba kin wad bniah ia ka daw jong ka jingiap u khun jongka tang hadien 2 kynta ba u dang dep ban iathoh shongkurim bad utei uwei pat.
Shuh shuh ruh ka Chen ka la iathuh ba katei ka long tang ka khubor lamler ba u khun jongka u la shongkurim ia utei uwei pat u briew namar baroh ka long tang ka jingthmu ban ioh tuh ia katei ka pisa kaba u khun jongka u la ioh pateng na u kpa shwa ban iap.
Nalor kata ruh ka la ong ba u khun jongka um dei u longkynthei- shynrang ‘Gay’ hynrei baroh ka dei tang ka jingthaw buit jong kiba ban lute ia katei ka pisa bad ka jingdon- jing-em jong u baroh.
Namar ka la iathuh ruh ba u Lai um shym la iathoh ne shongkurim ia u Hsai bad u Lai u dang kynduh dang 2 sien ruh ia u Hsai, ha kaba ka sien ba nyngkong ka dei ha ka sngi ba pyndon burom khatduh ia ka met u kpa jong u.
Namarkata ka Chen ka la ong ba kam lah ban pdiang da lei-lei ruh ia katei ka khubor lamler halor ka jingiap u khun jongka namar baroh ka dei tang ka jingsuh buitjongno re jongno tang ban ioh ia ki jingdon- jing-em jong u baroh.
Katkum ka kaiphod ba la ioh na ka test ba la peit bniah ia ka met jong utei u khynnah, la shem ba ki don ki jingmynsaw bajur shapoh jong ka met bad la ikop kumba u la shah pynhap nalor katei ka 10 mala bad u lah ruh ban shah pyndih ia ki kynja jingdih kiba long bih hashwa ba un hap noh syndon nalor katei ka iing mala.
U nongïalam jong ka seng Congress u Rahul Gandhi ha ka miet jong ka Lah Sngi U Blei u la shong da ka trok na Murthal kaba don ha Haryana sha Ambala, ha ka por ba u dang leit na Delhi sha Chandigarh.
U Gandhi, uba la leit ban ïakynduh ïa ki briew lyngba ka jingïaid lynti jong u ha kaba u la ïakren bad ki nongñiah trok khnang ba un lah ban sngewthuh ïa ki mat bad ki jingeh ba ki ïakynduh.
U Rahul u la poi ha Murthal kaba don ha Haryana ha ka por 11 baje mynmiet.
Na Murthal, u la shong sa ka trok ha ka por 12 baje shiteng miet bad u la poi ha Ambala.
Ha ka jingïaid lynti jong u na Murthal  sha Ambala, u nongïalam jong ka seng Congress u la ïakren bad ki nongñiah trok shaphang ki mat bad ki jingeh ba ki ïakynduh, la ïathuh ka tyllong khubor.
U la ïakren ruh bad ki halor kiba bun kiwei pat ki mat kiba la kham buh jingeh ïa ki.
Hadien ba u la poi ha Ambala, u Rahul Gandhi u la leit sa sha Shimla kaba don ha Himachal Pradesh lyngba ka surok.
Ha kaba ïadei bad kane, ka kynhun nongïalam jong ka seng kam shym la ong ei ei ha kaba ïadei bad ka jingleit jingleit jong u Rahul.
Ha ka jingphah jingthoh lyngba ka Twitter, u MP jong ka seng Congress ha Rajya Sabha bad u heh nongïalam jong ka kynhun ki ritpaid u Imran Pratapgarhi u la thoh, “Ka jinglah ban ïakynduh ïa ki noongñiah trok bad ban tip kham bniah shaphang ki jingeh ba ki ïakynduh bad ka jingïakren bad ki ha ka por ba ki ñiah trok ha ka surok bah, ka la long kaei kaei kaba phyla ha kaba la sakhi ba la lah ban leh ïa  kane tang u Rahul hi.
Phi la leh ïa kaei kaei kaba phyla.
".
Ki bor sorkar jong ka jylla Nagaland ha kane ka taiew kaba mynta ki la pyntip ba ki la don haduh 7 tylli ki ‘chargesheet’ ba la dep ban pynrung halor ki mokotduma kiba ïadei bad ki kam beaiñ kiba mih ha ka por ba la pynlong ïa ka ilekshon sha ka Ïing Dorbar Thaw Aiñ jong ka jylla Nagaland.
Nalor kitei ki la don shuh sa 61 tylli kiwei pat ki mokotduma kiba dang don hapdeng ki jingtohkit.
Haba pynbna paidbah ïa katei, na ka liang ka shlem trei kam jong u Chief Electoral Officer jong ka jylla Nagaland ka la pyntip ba la ïoh ban pynrung ïa haduh 70 tylli ki mokotduma kiba ïadei bad ki kam beaiñ kiba la mih ha ka por ba la pynlong ïa ka ilekshon sha ka Ïing Dorbar Thaw Aiñ.
Ha ka jingïalang ba la pynïaid da u chief electoral officer – V Shashank Shekhar la pynlong ha ka Lah Sngi U Blei ba la dep ha kamra treikam jong u kaba don ha ka nongbah Kohima ban khmih bniah ïa baroh ki mokotduma kiba la ïoh ban pynrung ha ka por ba la pynlong ïa ka ilekshon.
Ka mat kaba hakhmat eh ba la pynlong ïa katei ka jingïalang ka long ym tang ban khmih bniah halor kitei ki mokotduma, hynrei ruh ban pyntikna ba ïa ki sienjam la lah ban shim na ka bynta ban pynlong ïa ki kam tohkit ïa baroh ki mokotduma.
Ha ka jingïalang, la ïakren ruh halor ki mat kiba ïadei bad ka jingbthah jong ka Election Commission of India ban shim ïa ki lad ki lynti na ka bynta ban pynlong ïa ki jingtohkit kiba bniah ïa baroh ki mokotduma kiba la ïoh ban pynrung hashwa bad hadien ba la dep ban pynlong ïa ka ilekshon sha ka Ïing Dorbar Thaw Aiñ jong ka jylla Nagaland.
Ha ka jingïalang la pyntip ba baroh ki bor pynïaid distrik ki la shim ïa ki lad ki lynti ban pynbiang ïa ki kaiphod halor ki sienjam kiba la shim ban pynlong ïa ki kam tohkit halor kitei ki mokotduma ïa kiba yn sa khmih bniah bin pa bin da ka shlem trei kam jong u Chief Electoral Officer bad kumjuh ruh da ka Election Commission of India.
Ka kynhun Enforcement Directorate ha ka sngi Balang ka la pynlong biang ïa ka jingleit khynra hynnin ka sngi, kynthup sha ki jaka sah bad ki jaka treikam jong ki katto katne ngut ki briew kiba don ka jingïadei bad u MP jong ka seng AAP u Sanjay Singh ha Delhi, ha kaba ïadei bad ka jingdon jong ka jingjia klop tyngka na ka jingbym pyntreikam hok ïa ki rukom pyntreikam ha kaba ïadei bad ka kyiad, la ïathuh ki heh jong ka kynhun tohkit.
U nongïalam jong ka seng Aam Aadmi Party (AAP) u la phah ruh da ka jingthoh ha ka Video lyngba ka Twitter, ha kaba la ong ba arngut na ki nongïarap jong u kiba kynthup ïa u Ajit Tyagi bad u Sarvesh Mishra-ki la shah khynra lang ha ka kynhun tohkit.
Kumba la ïathuh ka tyllong khubor, la ong ba ki la don kumba 6 tylli ki jaka treikam kiba la shah khynra hapoh ka jingtreikam jong ka Prevention of Money Laundering Act (PMLA).
Ïa kane la pyntreikam hadien ba la ïoh jingtip na ka jingpynlong ïa ka jingtohkit ïa ki katto katne ngut kiba la shah kynnoh donkti ha ka jingjia.
Ka tyllong khubor ka la ïathuh ba ki la don kumba katto katne ngut ki briew kiba la shah khynra ha kaba ïadei bad ka jingshah kynnoh ba ki la don bynta ban ïatreilang bad u Singh.
U MP jong ka Rajya Sabha u la pynshisha ba u Finance Secretary jong ka sorkar kmie u la buh ka jingkynnoh ïa u Director jong ka kynhun ED bad ïa u Assistant Director bad u Investigating Officer uba tohkit bniah halor ka jingjia ba ki la buh ka jingkynnoh bymhok pyrshah ïa u ha kaba ïadei bad kane ka jingjia.
Ka tyllong khubor kaba la wan na ka kynhun ED ka la ong ba ka kynhun ka la buh ka jingkyrpad ha ka 20 tarik, Ïaïong, ha ka ïingbishar ha kaba la dawa ba la dei ban pynbeit ïa ki jingthoh kiba bakla ha kaba ïadei bad ka jingbuh ïa ka kyrteng jong u Sanjay Singh ha ka jingbuh jingmudui jong ka.
Ka tyllong khubor kaba la wan na ka kynhun tohkit, ka la ong ba ka kyrteng jong u Singh ka la paw ha ka jingbuh jingmudui da saw sien  ha kaba la ong ba ka jingbakla ka la long tang shisien naba la buh kyrteng ïa u kum u Rahul Singh.
U President jong ka seng YSRC bad u Myntri Rangbah jong ka Andhra Pradesh u Y S Jagan Mohan Reddy ha ka sngi Ba-ar u la ong ba ka seng jong u kan sa trei shitom na ka bynta ban pyntikna ha ka ban  wan rah ïa ka jingjop ha baroh ki 175 tylli ki konstitwensi ha ka jingïakhun ïa ka ilekshon Assembly ka ban sa long ha u snem 2024.
U Reddy u la pynpaw ka jingsngewnguh ïa ki paidbah jong ka jylla halor ka jingkitbok bad ka jingai mynsiem jong ki ha ka jingrakhe ïa ka jingdap saw snem ka sorkar jong u kaba la wan ha ka bor synshar.
“Shi bynta ban ñiew ba kane ka long ka lad ban ai ka jingshakri na ka bynta jong phi, ngi la pyntreikam ïa baroh ki jingkular ba ngi la khlei ha ka por ba don ka ilekshon ha u snem 2019 ha kaba la pynurlong kawei hadien kawei pat hapoh ka jingkhmih ka sorkar jong ngi.
Ngi la shim ka sienjam na ka bynta ban ïoh ïa ka jingjop ha ki 175 tylli na ki 175 tylli ki konstitwensi ha ka ilekshon ka ban sa wan khnang ban ïohlad biang ban ai ka jingshakri na ka bynta jong phi sa shisien pat," la ong u Reddy ha ka jingphah jingthoh lyngba ka Twitter.
U Sajjala Ramakrishna Reddy, uba long u nongai buit- ai bor ha ka liang ki kam saiñ pyrthei jong ka sorkar AP u la pynkynmaw da kaba ong ba ka seng YSRC ka la wan ha ka bor synshar ha kaba ka la jop don burom ha ka jylla, tang phra snem hadien ba ka la paw pyrthei ha u snem 2011.
U la ong ba u Jagan Mohan Reddy u la lah ban pynurlong da kumba 98 percent ki jingkular ba la khlei ha ka por ba don ka ilekshon jong u snem 2019.
Ka Arunachal Pradesh Youth Congress (APYC) ha kane ka taiew kaba mynta ka la dawa na ka sorkar jylla ba ka dei ban pyllait noh ïa ki 36 ngut ki briew kiba la shah kem bad shah pynngat hapoh ki kyndon jong ka Arunachal Pradesh Unlawful Activity Prevention Act (APUAPA), 2014 na ka daw jong ka jingdonkti jong ki ban leit ïashim bynta ha ka pakhang shnong kaba dang shu dep ban pynlong ha ka jylla Arunachal Pradesh.
Na ka liang ka APYC ka la byrngem euh ba kan sa pynlong da ka jingïakhih kaba jur lada ka sorkar kam lah ban pyllait noh ïa kitei ki 36 ngut hapoh ki 5 sngi.
Ha ka shithi ba ka APYC ka la leit ban ai sha u Myntri ka tnat Kam Pohïing jong ka jylla – Bamang Felix, ka la seng ka la pyntip ruh halor bun tylli ki mat jingdawa, kynthup ïa ka mat kaba ïadei bad ka jinglait tuh jong ki jingkylli eksam kam ba la pynlong da ka Arunachal Pradesh Public Service Commission (APPSC).
Na ka liang ka seng ka la pyntip shuh shuh ba ki nongshong shnong ka jylla Arunachal Pradesh ki la don hapdeng ka jingkhim jingmut hadien ka jingshah kem jong ki 36 ngut kiba la leit ban ïashim bynta ha ka pakhang shnong.
Na ka liang ka APYC ka la kynnoh ruh ba ka ka jingshah kem jong kitei ki 36 ngut ka dei na ka daw jong ka jingbymlah jong ka sorkar jylla ban pynurlong ïa 13 tylli ki mat jingdawa ba la wanrah shakhmat da ka Pan Arunachal Joint Steering Committee (PAJSC) – ïa kiba la kular bad mynjur ruh da u Myntri Rangbah jong ka jylla – Pema Khandu ha ka jingïalang ba la pynlong ha ka 18 tarik u bnai Rymphang.
Na ka liang ka APYC ka la pyntip ba ka jingshah kem jong ki 36 ngut bad ka jingshah pynrung ïa 12 tylli ki mokotduma hapoh ka APUAPA ka la wanrah ïa ka jingpynrem bad jingkyntoh kiba jur na ka liang ki nongshong shnong jong ka jylla.
Ka APYC ka la pyntip ruh ba ka jingpynjlan ïa ka jingshimpor ha ka liang ki kam tohkit na ka 12 sha ka 30 sngi pyrshah ïa kitei ki 36 ngut ka long pyrshah ïa ka hok longbriew manbriew namar ba kitei ki 36 ngut kim dei ki runar kiba donkti ban pynkheiñ ïa ki aiñ sorkar hynrei kiba ïakhih na ka bynta ka bha ka miat jong ka jylla bad kumjuh ruh ban ïada ïa ki hok kiba hapoh ka Article 16(1) jong ka Kontitushon.
Na ka liang u President jong ka APYC – Tarh Jonny u la kyntu ruh ïa u Myntri ka tnat Kam Pohïing jong ka jylla ba u dei ban shim da ki sienjam kiba kyrpang khnang ba yn lah ban pyllait noh ïa kitei ki 36 ngut na ka jingshah set phatok hapoh ki 5 sngi ki ban wan.
Ki bor pyniaid ka Maryvale ha ka Sngi Nyngkong ki la pyntip ba ki la phah kem noh ia uwei u khynnah skul hadien ba la shem ia ka suloi AR-15 ha ryngkat ki kuli ba la thep hapoh ka tiphin ja jong u ha katei ka sngi.
Ki pulit ka Phoenix ki la iathuh ba ki la ioh jingtip na ki bor pyniaid ka skul Bostrom High School kaba don hapoh Maryvale ha ka opr kumba 1 baje nohphai sngi, ha kaba ki la lap ia utei u khynnah ba u kit lang ia katei ka suloi bad ki kuli shapoh skul.
Ki pulit ki la iathuh ba ia kitei ki kuli pat la lap na ka tiphin songja jong u hadien ba ki la talasi ia ka plakot kaba u kit ha katei ka sngi.
Kumta ki bor pyniaid ki la pynsangeh bad khangdam noh ia katei ka skul tang mar ia ioh khubor halor katei ka jingjia namar ka jingbym shngaiñ halor ka jingrah tiar siat jong utei u khynnah bad ka jingbym tip shai ia ka daw ba shalyndet.
Wat la katta, ki bor pyniaid kim shym la pynpaw kyrteng ia utei u khynnah 15 snem namar u dang hap ha ki rta khynnah rit, hynrei ki pulit ki la rah noh ia u naduh ka Sngi Saitjaiñ naka bynta ban pyndep ia ki jingtohkit bniah.
La pynngat ruh ia u hapoh jong 2 tylli ki kyndon pynkheiñ aiñ haba iadei bad katei ka jingrah tiar siat jong u sha jaka pule.
Ha katei ka sngi la ong ba ki don ki khynnah kiba la leit ban pyntip sha ki bor pyniaid skul ba don kiba rah tiar siat hapoh skul bad kumta ki bor pyniaid skul ki la pyntip mar-mar sha ki pulit bad ki pulit ki la ioh ban tehlakam noh ia kino kino ki jingjia ba sniew kiba lah ban jia lada ym shym la ioh knieh noh ia kitei ki tiar na utei u khynnah ha katei ka por.
Kumta ruh ki bor pyniaid jong katei ka skul ha katei ka sngi, ki la ai khublei bad ïaroh ia kitei ki khynnah kiba la pyntip halor katei ka jingjia namar ki la ong ruh ba ka jingshngaiñ jong ki khynnah skul bad ki dkhot ka skul ka shong ha ki nongpynïaid skul bad ka long ruh kaba don bok haduh katta ba ki don kiba pyntip bad ba ki la ioh ban tehlakam noh ia kano kano ka jingma kaba lah ban jia.
Ka seng TMC, ka CPI bad ka AAP ha ka sngi Ba-ar ki la pynbna ba kin ym leit ban ïashim bynta ha ka prokram ban plie ïa ka Parliament kaba thymmai ha ka 28 tarik, Jymmang bad kiba bun kiwei pat ki seng kiba kynthup ïa ka seng Congress kin sa ïasnohktilang bad ki.
Ha ka por ba ka la don ka jingdawa jong ka liang pyrshah ba ka President ka la dei ban plie ïa katei ka ïing dorbar kaba thymmai, ki nongïalam jong ki seng ka liang pyrshah ki la khmih bniah bha ha kaba ïadei bad kane ka mat bad ki la ai da kawei ka rai ba kin ym don bynta ha kane ka sngi plie ïa ka, la ïathuh ka tyllong khubor.
Kum shi bynta ban pynbna paidbah halor ka rai jong ka seng, u nongïalam jong ka seng TMC ha Rajya Sabha u Derek O’Brien ha ka jingthoh kaba u la buh ha ka Twitter u la ong, “Ka Parliament kam shym dei tang ka ïing kaba thymmai, ka dei kaba la wanrah ha ryngkat ki jinglong tynrai, ki dor, ki nuksa bad ki kyndon, ka dei ka nongrim jong ka synshar paidbah ki nong India.
U Myntri Rangbahduh um sngewthuh ïa kata.
Na ka bynta jong u, ka jingleit plie ïa kane ka ïingdorbar kaba thymmai  ka long beit baroh shaphang jong nga, ïa nga bad da nga.
Ha kaba um kynthup lang ïano ïano ruh.
"U  General Secretary jong ka seng CPI u D Raja u la ong ba ka seng jong u kan ym leit ban ïashim bynta ha katei ka prokram.
U MP jong ka seng Aam Aadmi Party u Sanjay Singh ha ka jingphah jingthoh lyngba ka Twitter u la ong, "Ka jingbym khot ïa ka President Droupadi Murmu sha katei ka jingleit plie ïa ka ïingdorbar kaba thymmai ka long ka jingibeiñ pyrshah ïa ka.
Kane ka dei ka jingibeiñ ïa ki riewlum.
Ka seng Aam Aadmi Party ruh ka la dep ban pynbna ba kan ym leit ban ïadon bynta ha katei ka prokram  plie ïa ka ïingdorbar kum shi bynta ban pyrshah jur ïa u Modi ba um khot ïa ka President ba kan don bynta lang.
".
Ka ‘high-level committee’, kaba la thaw da ka Sorkar jong ka jylla Sikkim ban khmih bniah bin pa bin halor ki mat kiba ïadei bad ka jingpyrshang ban pyntreikam ïa ka Inner Line Permit (ILP) ha ka jylla, ha ka Sngi Ba-ar mynta ka taiew ka la lah ban leit ai ïa ka kaiphod ka jong ka sha u Chief Secretary jong ka jylla – VB Pathak.
Ha ka sngi ba ka komiti ka la leit ban ai ïa ka kaiphod la ïadon lang ruh da u Director General of Police (DGP) jong ka jylla – AK Singh.
Ïa katei ka komiti la ïalam khmat da u Santa Pradhan kum u chairman jong ka komiti.
Kiwei kiwei ki dkhot jong ka komiti ki kynthup ïa u  TN Dhakal, MP Subba, Sarala Rai, YP Gurung, SD Tshering, PG Sherpa, Tashi Cho Cho bad u T Gyachho.
Na ka liang katei ka komiti ka la khmih bad bishar bniah halor ki mat kiba ïadei bad ka jingpyntreikam ïa ka ILP ha ka jylla Sikkim bad kumno kan lah ban ktah ïa kiwei kiwei pat ki jylla jong ka Thaiñ Shatei Lam Mihngi jong ka ri India.
Katei ka komiti ka la leit ban aiti ïa ka kaiphod kat kum ka jinglap jingshem jong ka na ki jingkhmih bad jingwad bniah kiba ka la dep ban lum thup ha ki khyndiat bnai kiba la leit noh.
Shuh shuh la ïathuh ba na ka liang katei ka komiti ka la leit ruh ban jngoh ïa ka jylla Arunachal Pradesh, Manipur, Mizoram bad Nagaland, kiba dei ki jylla jong ka Thaiñ Shatei Lam Mihngi kiba la pyntreikam ïa ka ILP.U MP ka Lok Sabha na ka jylla Nagaland, u Tokheho Yepthomi ha ki khyndiat sngi kiba la leit noh u la pynkynmaw biang sa shisien ïa ki tnat sorkar bapher bapher jong ka jylla ba ki dei ban pyntrei janai bad pyndep ha ka por kaba kloi ïa ki skhim bad ki projek bapher bapher jong ka Sorkar Pdeng kiba la pyntrei ha Nagaland.
Na ka liang u MP u la bthah ïa ki tnat sorkar ba kin pyntikna ba ïa ki skhim Sorkar Pdeng yn pyntrei na ka bynta ka bha ka miat jong kito ki nongshong shnong kiba don hok ban ïoh ïa ki jingïarap.
