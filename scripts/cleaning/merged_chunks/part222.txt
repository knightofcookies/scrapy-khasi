“Ka jingjop ha ka elekshon kam dei ka tang ka jingjop na kawei ka liang hynrei ka dei lyngba ka jingïatreilang jong baroh naduh ki paidbah, ki ophisar ba kynthup ruh ïa ki BLO’s", ong u bah Laloo.
Shuh shuh u la ai mynsiem bad pynshlur ïa baroh kiba la sha kane ka jingïalang namar khlem ma ki kin nym lah ban pyntyllun ïa kiba bun ki kam bad kan long hi thik kum ‘ka lieng kaba ïaid khlem ka boitha’.
Namarkata, u la ong ba napoh ka ophis jong ka Deputy Commissioner (Election), South West Khasi Hills District ka buh ka jingkyrpad ïa baroh ba kin ai ka jingïatreilang ha ki liang baroh namar khlem ka jingïatreilang yn nym lah ban pyntyllun sha khmat ïa ka kam bad u la buh ruh ka jingkyntu na ka bynta ki nongtrei sorkar ruh ba kin pyntyllun ïa ka kam da ka jingieit, jingshitrhem bad jingtrei shitom.
Ban pynshit pynshngaiñ ïa kane ka prokram, la ïoh ruh ka jingrwai kyrpang na ka samla Lapdiang Nongsiej ryngkat ka jingsakhi bad ïadonlang jong ki ophisar na ki tnad treikam bapher bapher, ki nongïalam shnong bad kiwei de kiba napoh jong ka South West Khasi Hills District bad kynthup na ki ar tylli ki block na ka Mawkyrwat bad kumjuh ruh na Ranikor Block.
Ha kane ka sngi la ïoh ruh ka jingmaitphang halor kane ka prokram da u bah L.Marthong, MCS, EAC (El), South West Khasi Hills District ryngkat ki kyntien pdiang sngewbha bad ka jingkren khublei na u bah W.Biam, MCS, Additional Deputy Commissioner, South West Khasi Hills District.
Nongstoiñ, Nailar 1: Ka jingjyllei bad ka jingsdang pur sted jong u jingdih pynbuaid u ba shyrkhei ïa u ba la tip kum u Drok, kumjuh ruh ka jingsdang bun ka jingshongkha khynnah ha ka imlang sahlang, ka la pynshong syier shisha ïa ki kmie ki kpa, wat ïa ki nongsynshar shnong ne hima na ka bynta ka lawei ki khun samla, ha baroh kawei ka bri u hynñiewtrep.
Kumba long mynta, u Drok u la sdang ban suh thied ruh wat shaduh ki shnong nongkyndong ha kine ki sngi.
Ka daw ka dei namar ka jingbym pyllut por jong ki kmie ki kpa, ban hikai ne sneng ïa la ki khun, bad ka jingshongkha khynnah kaba la sdang ban bun ha ka imlang sahlang.
Nalor nangta bun na ki longïing ki duna ha ka ïoh ka kot bad kumjuh ruh ka dei namar ka jingduna ha ka jingnang jingstad.
Haba ïadei bad katei ka phang, ka dorbar shnong Mawthawñiaw kawei na ki shnong ha ka thaiñ Nongstoiñ, ha ryngkat ka jingïatreilang bad ka ophis CDPO Nongstoiñ, kumjuh bad ka tnad pulit Nongstoiñ, ha ka sngi saitjaiñ ka la pynlong ïa ka jingai jinghikai haba ïadei bad kitei ki ar tylli ki phang ba kumno yn lah ban lait na kitei.
Ïa katei ka jingïalang la pynlong ha dorbar hall jong ka shnong Mawthawñiaw bad la ïadonlang ruh I Kong B.Thabah legal cum probation officer (LCPO) DCPO Nongstoiñ, kong L.Siangshai Women Police Sub Inspector Nongstoiñ, u bah A.Warjri Sub Inspector Nongstoiñ bad la pynïaid ïa katei ka jingïalang da u tymmen basan B.Jyrwa kum u shongknor jong katei ka jingïalang.
Na ka liang ki nongkren ki la pynshai bad ai jingmut halor ki lad kumno ban leh halor kine ki jingeh kiba don ha kine ki sngi.
Kaba kongsan ka long ban don ka jingïatreilang ha baroh ki liang naduh ki bor shnong, ki longkmie longkpa, ki khun samla shnong ha ryngkat ki bor ba dei peit kiba don ha Nongstoiñ.
Ka jingïatreilang ha baroh ki liang ka long kaba kongsan tam ban jop ïa ki jingeh bad jingsniew ha ki shnong ki thaw.
Ka kong B.Thabah ka la ban jur halor la jingdonkam jong ki kmie ki kpa ban peit bniah ïa la ki jong ki khun, khamtam ha kaba kum kane ka juk pyndonkam mobile naduh u khynnah haduh u rangbah.
I la ong ba ki kmie ki kpa kiba kha ïa la ki khun, ki dei ban shim ka jingkitkhlieh bad ki dei ban sngewthuh ba ka mobile phone hi kam lah ban sneng khun, hynrei ka dei ka kamram jong ki kmie ki kpa ban pynbeit bad ïalam ïa ki.
Shillong, Nailar : U MDC ka Mawlai u bah Teiborlang Pathaw ryngkat bad ki saw tylli ki dorbar shnong ha Mawlai, kiba kynthup ïa ka Mawiong Umjapung, Mawiongrim, Mawlai Nongkwar bad Mawlai Umthlong hynne ka sngi ki la ïakynduh ïa u myntri ba khmih ïa ka PHE u bah Renikton L Tongkhar ha ophis treikam jong u ban pynpaw ba ki kwah ïa ka um ka ban ring na Nongpathaw na ka bynta ka Jal Jeevan Mission (JJM).
Ka jingleit ïakynduh jongki hapoh ka jinglamkhmat u Bah Teiborlang bad ki Rangbah Shnong kiba kynthup ïa rangbah shnong Mawlai Nongkwar u bah Moonstar Rumnong, rangbah shnong Mawiong Umjapung bah Anthony Kharkongor, rangbah shnong Mawiongrim bah S.Lyngdoh Nongpiur bad u bah Tyllilang Myllliem Umlong, rangbah shnong Mawlai Umthlong ki la kyrpad ïa u bah Renikton ba un pynrung noh ïa ka Jal Jevan Mission hapoh ka shnong jong ki, ka ba dei ka Projek ban ring um man la ki thliew ïing na Nongpathaw.
Haba ai jingkren u bah Teibor u la pynkynmaw ba ïa ka jingleit ban khmih bniah ïa ka tyllong um ha Nongpathaw kaba khot ka Um Shyllong la dep jurip kham slem mynshuwa bad ïa ka Detailed Project Report ruh lah dep bad kaba sah ka long satang ban ïoh ïa ka mang tyngka (sanction).
Na ka liang u myntri sorkar u bah Renik ha kane ka sngi ula kyntu ïa ki Rangbah shnong ban ïa kitkhia ban pynbeit bad ki trai ka jaka ba dei ban buh ïa ki Pump bad ba un shimkhia ban pynrung ïa kane ka Project sam um ha ka JJM namar ka Mawlai mynta kala hap ha ka Rural Area, kaba mut ki la lah ban pyntrei ïa ki skhim bylla 100 sngi.
Mawkyrwat, ‘Nailar 01: Ka Hynniewtrep Achik National Movement (HANM) jong ka South West Khasi Hills District hapoh ka jingïalam jong u bah Lambokstar Marweiñ uba dei u President u la phah ka kyrwoh sha ka sorkar bad kumjuh ruh sha u Symbud Myntri Rangbah jong ka Jylla, bah Prestone Tynsong ba haba ki kren halor u ‘Uranium’ ki dei ban kren beit haba shit ba shai ban ong ‘EM’ ïa ka jingtih ne klong ïa u.
Haba ai jingkren ha ki lad pathai khubor, ha ophis treikam jong ka seng ha Mawkyrwat, u u bah Lambokstar Marweiñ u la pynpaw ba kum ka seng HANM ha ryngkat ki dkhot jong ka ki ïeng skhem ha ka nongrim kaba khlaiñ ban, “Ong em ïa ka jingtih ïa u Uranium" wat lada ka sorkar India haduh mynta ka dang ïai pyrshang ban thaw ki lad ki lynti ban ïoh ban tih ïa u marpoh khyndew ne u uranium uba don hapoh jong ka dong ka thaiñ ha South West Khasi Hills District.
“Da kaba shai ka seng kan ïeng skhem ban ïeng ïaleh pyrshah wat lada kan poi ha u pud ban kthong ïa ki nongïalam bad ïa ki dkhot jong ka seng", ong u bah Lambok bad u la ong ruh ba kin ym kynran dien da lei lei hynrei kan ïeng ïaleh ban pyrshah beit lada ka sorkar ka thom da ka bor.
Namarkata, u la kyntu ïa u bah Prestone Tynsong, Symbud Myntri Rangbah jong ka Jylla ba lada ma u bad ka sorkar kan ym shah ban tieh ïa u uranium u dei ban kren shai hapoh jong ka Ïing Dorbar thaw aiñ (Assembly) ym ha madan madiah.
Ha kajuh ka por ka seng HANM ka la kyntu ruh ïa baroh ar ngut ki nongmhkhmat jong ki ar tylli konstitwensi kata u bah Renikton Lyngdoh Tongkhar, nongmihkhmat jong ka Mawkyrwat bad u bah Pius Marweiñ u nongmihkhmat jong ka Ranikor ba ki kren ei ei halor kane ka bynta khnang ba ki jingpyrshang ne ki buit tuh jong ka sorkar India kin pulom ei noh.
U bah Lambokstar Marweiñ uba dei u President jong ka HANM, South West Khasi Hills District u la khot bad wer ïa baroh ki sengbhalang kiba don hapoh ka distrik bad ha ka jylla Meghalaya baroh kawei ba kin long kiba ïatylli ban ïeng skhem ha ka nongrim ban pyrshah halor ka jingthmu jong ka Sorkar India ban wan ban tih ïa u marpoh khyndew u ba don ha kane ka South West Khasi Hills District.
Shillong, Nailar : U MLA ka Mawlai u Bah Process T Sawkmie ha ka sngi Thohdieng ba la lah u la pynhap pyrda ïa ka taïew lehkmen (Week) jong ka Sacred Heart Girls Higher Secondary School, Mawlai Phudmuri.
Ha kane ka sngi u MLA u la sam ruh ïa ki khusnam sha ki nongjop ha ka Jingïakop thoh Poetry, shna Craft bad kiwei ki jingïakob ha ka jingdon ryngkat lang ka Principal Lydia Pala, ki sister, nonghikai bad ki khynnah skul.
Nalor kata ha kane ka sngi ka skul ka la pynlong ruh ïa ka jingïakob shad kaba la pynshongshit ïa ki khynnah ba kin ïoh ban lehkmen lang.
La pyniphuh iphieng ruh ïa kane ka sngi da ka jingrwai bad jingshad na ki khynnah skul ba la pynlong ha phylaw jong ka skul.
Na ka liang u Bah PT Sawkmie ha kane ka sngi u la plie ruh ïa ka kamra ba la buh ïa ki syntiew bad ki jingdro ba har rukom ba la shna bad dro da ki khynnah skul.
Haba ai jingkren hashuwa kane bah PT Sawkmie u la pynpaw ka jingsngewkmen ba ka skul ka ïai bteng ban khot sngewbha ïa u bad u la ai khublei ïa ka principal jong ka skul bad kumjuh ïa ka skul baroh kawei ha ka ba ïa dei bad kane.
Shuh shuh u la pynpaw ruh ka jingkmen ba hadien ar snem ba ki la mad jingeh bad bun kiwei ki jingsngewsih namar ka khlam covid hynrei mynta la ïoh pat ban pynlong ïa ki prokram bapher bapher ha ka ba ki khynnah ki la ïoh ban lehkmen sa shisien pat.
Shillong, Nailar 01 : Ka Rotary Club of Orchid City Shillong (RCoOCS) ha ka sngi Saitjaiñ ka la hiar sha ka shnong Nongkhlaw, Eastern West Khasi Hills ban thung ïa ki tynrai dieng hapoh ka skhim “Project Hariyali-Trees for Future", ïa kaba la bei pisa da ka Mahindra Finance.
Kane ka jingthung ïa ki tynrai dieng ka long ban ïada na ka jingjaboh jong ka mariang.
Ha kane ka sngi thung 300 tylli ki tynrai dieng kiba dei ki symbai dieng soh bad ïa kine ki tynrai dieng soh la thung ha ki jaka shnong bala bthah da ka Dorbar Shnong Nongkhlaw.
Ha kane ka jingthung dieng la sakhi lang da u Additional Deputy Commisioner ka Eastern West Khasi Hills u Bah A.Nongbri, u Prof.(Dr.) Dibyendu Paul uba mihkhmat ïa ka tnad pule ba dei peit ïa ka jingpynneh pynsah mariang ka skulbah NEHU, Shillong, u Rangbah Shnong ka shnong Nongkhlaw u Bah Klement u Vice President ka Rotary Club u Rtn Vivek Kumar bad kiwei kiwei.
Shillong, Nailar 01: U MLA ka Mawkynrew Constituency, Bah Banteidor Lyngdoh uba dei ruh u Myntri ba dei khmih ïa ka tnad kam rep kam riang bad kam ïalehkai ka Sorkar Jylla ha ka 30 tarik u Naitung, 2022 u la noh synñiang da ka jingïarap pisa sha ki Village Organization (VO) kumjuh ki Self Help Group (SHG) kiba hap ha ki shnong bapher bapher ka Mawkynrew Community and Rural Development Block.
Kane ka jingnoh synñiang u MLA ka la long ha ka jingïalang ïamir jingmut bad ki nongïalam ki VO bad SHG ha ka School Hall ka Good Shepherd Higher Secondary School, Jongksha ha ka jingïadonlang u Sordar ka Shnong Jongksha, Bah Olet Kharsahnoh, u Principal ka Good Shepherd HSS, ka Kong Amanda Pakynteiñ, kurim u Bah Banteidor Lyngdoh nalor kiwei pat.
ïa kane ka prokram la khot pynlong da ka jingïatreilang hapdeng ka Shlem Jingkyrmen VO ha ka jingïalam ka Kong Ailibon Khriam kum ka President bad ka Tbeh Jingshai VO ha ka jingïalam ka Kong Synsharlang Kharsahnoh kum ka President nalor ki nongïalam na ki SHG bapher bapher.
Ha kane ka jingïalang ki longkmie na ki VO bad SHG ki la ai ïa ki jingrwai, ki skit bad ki jingshad tynrai.
U Bah Banteidor haba kren ha kane ka jingïalang, u la ong ba kane ka jingïatreilang ki longkmie ha ki SHG bad ki VO ka pyni ïa ka lynti sha ka jingkiew ha ka ïoh ka kot ha ka imlang sahlang namar lyngba ki VO bad SHG ki ïarap bad kyntiew iwei ia iwei pat.
“Kane ka pyni ïa ka jingïatylli hapdeng ki longkmie ban kyntiew ïa i wei pa iwei pat", u la ong.
Da kaba ai jingkular ban ïai ïatrei lang ban nang kyntiew ïa ka jingdon ki SHG bad VO, u Bah Banteidor u la ong ba un sa ïarap na ka bynta ban shna ïa ki ophis treikam jong ki VO na ka bynta ban pyntyllun ïa ki kam jong ki ha ka ban ïa kyntiew ïa ka imlang sahlang.
“Ka jingïatreilang ha ki SHG bad ki VO kan kyntiew ïa ka ïoh ka kot", ong u Bah Banteidor.
U la ong ba ïa mynta ki don 300 tylli ki SHG hynrei donkam ban pynbun shuh shuh ïa ki ban ïatreilang ha ki kam bapher bapher la ka long ha ki kam kiba ïa dei bad ka rep ka riang ne kiwei pat ki jait kam.
Ki nongai jingkren ha kane ka sngi naduh ka kurim u Bah Banteidor ki la pynpaw ka jingai mynsiem ïa ki longkmie ban nang ïai ïatreilang na ka bynta ka imlang sahlang.
Shillong, Nailar 1 : Ka la jia ha kylleng ka sor Shillong ba kiba bun ngut ki briew ki la shah shet namar ka la don ka kynhun kaba ïaid kylleng kylleng kaba leh mynleh ban pan phone ba ki donkam kyrkieh eh ban kren sha kiba haïing ne ki paralok hynrei tang shu ai ki phet bak.
Lada dei para ba dang ïakhlaiñ ban ïabeh te la ïoh biang ka phone lada dei kiba la tymmen ne ki kynthei te la shu duh ei.
Kine ki jingjia ki la jia ha kiba bun ki jaka.
Ym tang ba ki pan phone hynrei teng teng lada phi kren phone ha ka por ba ïaid lynti ki wan nadien bad knieh bak ïa ka phone bad phet ruh.
Dang ha ka sngi Saitjaiñ ha ka por 2.20 janmiet arngut ki briew kiba shong da ka thuk thuk ki la knieh ïa ka phone Redmi na i kong Jennyta Swer katba i dang ïaid lynti na Law U Sib sha Madanrting.
Ha kaba nyngkong ki la pynsangeh ia ka thuk thuk bad pan phone ban kren phone hynrei haba im ai ki la knieh bad phet bak.
Mar mar i la pyntip sha ki pulit bad ki pulit ka Madanrting ki la rejister case ha ka kyndon 96(7) 22 u/s 392 IPC.Ha ka janmiet Sngi U Blei ha ka por 5.25 pm ki pulit ki la ïoh kem ïa kitei ki arngut na Mawblei.
Kine ki dei u Othaniel Marbaniang 19 snem na Nongthymmai Rngi Neng bad u Govind Singh 20 snem na Demthring Block I.ïa ka thuk thuk ba dang thymmai ka Yamaha la kurup da ki pulit bad kumjuh ruh ïa ka phone ba ki knieh na i kong Jennyta ruh la ïoh biang na ki.
Ki pulit ki dang pynlong ka jingtohkit bniah ïa kine ki arngut.
Shillong, Nailar 01 : U Myntri Rangbah ka jylla u Conrad Sangma ha ka sngi Palei u la pynlait paidbah ïa ka song jingïarap pisa ba ka tip kum ka FOCUS+ kum shi bynta ban ïarap ïa ki nongrep jong ka jylla.
Lyngba kane ka song jingïarap ki nongrep kin ïoh jingïarap mar 5000 tyngka ban pynïar ïa ka rep ka riang ha ka jylla.
Ïa kane ka song jingïarap la sam paidbah da u Myntri Rangbah ha ka jingïalang kaba la long ha Resubelpara, North Garo Hills.
Haba kren ha ka jingïalang u Myntri Rangbah u la ong ba, “Ha kine ki saw snem shiteng, kum ka jylla ngi la kiew sha khmat ha kiba bun ki liang bad kaba ngi buh jingmut ha khmat eh ka dei ha ka rep ka riang.
Ka jingkyrshan ïa ki nongrep lyngba ka FOCUS ka la ai jingïarap kaba kaba khraw ïa ki nongrep ban pynjanai ïa ka rep ka riang jong ki.
Ka jingpynmih ka sorkar kum ïa ki Mission ba pher ba pher kum ka Lakadong, Piggery, Milk, Spice, Ginger, Aroma bad kiwei ka la ai jingkyrshan kaba khraw ïa ki nongrep naduh na lyngkha haduh ban da poi ha ki iew ki hat"“Ka FOCUSka la ïoh jaka kyrpang ha ka dohnud jong nga namar ka la lah ban ïarap ïa kiba bun bha ki nongrep.
Nga kyrmen ba lyngba kane ka FOCUS+ kan ïarap ïa ki nongrep nongkyndong ban lah ban kynjoh sha ka thong kaba ki angnud ban khmtam ban kyntiew arshah ïa ka kamai kajih jong ki" ong u Myntri Rangbah.
Shillong, Nailar 01 : U Myntri Rangbah ka Jylla u Conrad Kongkal Sangma ha ka sngi Saitjaiñ u la ong ba ka Bangkok bad kiwei kiwei ki ri ba shathie jong ka dewbah Asia (South East Asian Nation) ki dei kiba ïajan bha bad ka Delhi na ka bynta ka khaii ka pateng bad ki kam jngohkai pyrthei.
U Conrad u la pynpaw ïa kane haba kren ha ka 2nd North East India Festival, kaba la long ha Bangkok, Thailand.
Ïa kane ka tamasa kaba lai sngi kynthih yn sa pynkut da ki jingpyninam ïa ki kolshor, ki jingrwai tynrai, ki jingbam tynrai jong ka thaiñ Shatei Lammihngi ka ban sa long ha ka sngi U Blei.
U la ong ba ka North East India bad ka South East Asian kin don ka jingïatreilang kaba jan ha ka kolshor bad ha ka jingkyntiew ïa ka ïoh ka kot haba peit ïa ka jingïasyriem jong kine ki ar tylli ki thaiñ.
“Ka jingïadei hapdeng ka India bad ka Thailand ka la long palat 2000 snem.
Yn phai biang sha ka por jong u Syiem Ashoka ha ka spah snem kaba lai haba ïa ka niam Buddhism la pynsuhthied ha Thailand na India.
Ka jingïadei hapdeng ka India bad ka Thailand ka la don naduh tynrai," u la bynrap.
“Ka thaiñ Shatei Lammihngi ka kham jan bha bad ki ri ha South East Asia.
Kane ka wanrah ïa ka jingïadei kaba jan khamtam ha ka jingpynher liengsuiñ," u la ong.
Haba ïaroh ïa ka “Act East Policy" kaba long ka thong jong ka Sorkar Pdeng bad ki jylla ka thaiñ Shatei Lammihngi, u Conrad u la ong ba u Myntri Rangbahduh ka ri u Narendra Modi u la plie lad ïa ka thaiñ Shatei Lammihngi na ka bynta ban kyntiew ïa ka ïoh ka kot jong ki paidbah da kaba pun jingkieng suki pa suki khnang ban pynïajan bad ki ri kiba don ha ka bynta ba sha thie jong ka dewbah Asia.
“Nga ngeit skhem ba kane ka tamasa kan kham phaikhmat na ka bynta ka jingïadei hapdeng ki paidbah jong ka thaiñ Shatei Lammihngi bad ka Thailand," u la ong.
U la ong ruh ba ka thaiñ Shatei Lammihngi ka la wanrah ïa ki polisi ki ban pynmyntoi ïa kine ki ar tylli ki thaiñ bad bynrap ruh ba ka jingangnud jong ka Thailand ban buh ïa ka mini FTA ha ki san tylli ki jylla hapoh ka ri India, kynthup ha Assam kan sa nang pynïajan shuh shuh ïa ka jingïadei ha ka khaii ka pateng.
“Dang shen ka Myntri Pla Tyngka ka Sorkar Pdeng ka la pynbna ba ka Sorkar India kan pyntreikam ïa ka surok Rel, ka surok, bad ka jingpynher liengsuiñ kaba kot haduh USD 17.19 billion ha ka thaiñ Shatei Lammihngi.
Ïa ka Act East Policy jong ka Sorkar India la shim kylliang ruh da kaThailand kaba la pyntreikam ïa ka Act West Policy ban wanrah ïa ka jingïadei kaba jan hapdeng kine ki ar tylli ki ri," u la bynrap.
Shillong, Nailar 01 : Ki nongïalam jong ka United Demcratic Party (UDP) ki la pynpaw ïa ka jingsngewdiaw hadien ba ki la ïohi ba u Bah Embhah Syiemlieh, MLA barim ka UDP na Mawlai ryngkat ki nongïalam jong ka party na katei ka constituency ki la phet noh na ka party ha kane ka sngi Thohdieng ba la dep.
Halor kane, u President jong ka UDP East Khasi Hills, Bah Titos W Chyne u la ong ba na ka liang jong u mardor u la ïakren bad kiwei pat ki nongïalam jong ka party halor katei ka bynta.
“Nga la ïakren bad i Bah Embhah shwa ba in shim ïa ka rai namar kadei ka rai kaba dang lah ba pynbeit namar kadei ka kam party ym ka kam shimet jongno jongno.
Watla katta ruh ngi dang don jingkyrmen bad nga la dep phone bad u General Secretary jong ka party ban pynbeit ïa ka jingïakren bad nga tharai ba i Bah Embhah ruh i kloi ban wan sha ka miej jong ka jingïakren," ong u Bah Titos.
Shuh shuh u kubur ba katei ka jingmih jong u Bah Embhah kan ktah namar u para jong u, uba bat ïa ka kam President jong ka Shillong City Youth Wing u la mih lang ryngkat bad u hynmen nalor ki paralok kiba ïajan bad ïatrei lang.
U ong ruh ba lada mih uno uno u nongïalam khamtam haba u la dei teng u nongmihkhmat kan ktah beit ïa ka party.
“Kumta na ka liang jongnga, nga sngew ba ïa kane ka kam dei ban shimkhia bad ban pynbeit noh mardor.
".
Shillong, Nailar 01 : U Symbud Myntri Rangbah ka jylla, Bah Prestone Tynsong u la kyntu ïa ki nongïalam ka HYC ba kin kynduh noh ïa u Director jong ka Meghalaya Power Distribution Corporation Limited (MePDCL) khnang ba kin ïoh jingshai shuh shuh haba ïadei bad u smart meter.
Na ka liang u general secretary ka HYC, Bah Roykupar Synrem la ïathuh ba katei ka jingkwan kynduh jong ki ïa u Symbud Myntri Rangbah kadei namar ka jingïapher ka dor ba u pyntip lyngba ki lad pathai khubor da kaba ong ba u single phase smart meter u shong dor 5889 tyngka katba u three phase smart meter pat u shongdor 11,238 tyngka.
La ïathuh ruh ba ka sorkar jylla ka la dep mang haduh 197487 tylli ki single phase meter bad 2513 tylli ki three phase meter kaba katkum ka jingkhein jong ka seng da katei ka dor ba ki ïoh ka la poi 119 klur tyngka katba katkum ka kaiphod RTI pat ki ong ba ka kdew ba ïa katei ka projek la pyntrei ha ka jinglut kaba kot 232 klur tyngka.
“Kumta ngi la kylli ïa u Symbud Myntri Rangbah ban pynshai shaphang katei ka kontrak kaba la poi tam 113 klur tyngka haba ka dor kaba u ai jubab ha ka Iing Dorbar ka long 119 klur tyngka," la ong u Bah Roykupar.
Halor kane, utei u General Secretary ka seng u la ïathuh ruh ba na ka liang u Symbud Myntri Rangbah ba peit ruh ïa ka tnad Bording ba un pynshisha ïa ka jubab jong haba ïadei bad ka dor ka jingpyntreikam ïa ki smart meter ha ka jylla namar ka jubab bad ka jingkheiñ kadei kaba la pynkhreh da ki ophisar jong ka tnad Bording.
U la ïathuh ruh ba na ka liang u Bah Prestone u la phah kynduh ïa ki bad Director ka MePDCL ban ïoh jingshai shuh shuh haba ïadei bad kiwei pat ki mat kiba ïadei bad katei ka kontrak smart meter kaba la tam 113 klur tyngka.
Shillong, Nailar 01: Lehse ym don ba poi pyrkhat ba na ka Constituency kaba ki briew ki ïakren ïa ka lak bad ka klur yn mih lympung saiñpyrthei, u kyrtong u ban ong, “Ngam nym ai pisa satia".
Une udei u Samla Rangbah Damewanhi Rymbai, 35 snem ka rta, na Wapung Skur, uba la mih madan ban ïa ai reng pyrshah ïa ki arngut ki heh spah, kata u Samla Kyrmen Shylla, MLA bad Myntri ka sorkar jylla bad u Bah Nehlang Lyngdoh, MLA bad Myntri barim ka jylla.
“Ngan long kum u David ban ïakhun pyrshah ïa ki 2 ngut ki Goliath", la ong u Damewanhi haba ïakren dang shen bad ki nongthoh khubor.
Haba la kylli kaei ka daw kaba u mih sha kane ka lympung saiñpyrthei, u President barim ka Jaiñtia Youth Federation (JYF) u la ong ba ka daw ba kongsan kadei namar ka jinghiar ka ïoh ka kot jong ki paidbah ha Khliehriat Constituency, ïa kaba lehse kiba nabar kim da tip ne sngewthuh eh kumno kane ka jaka ba bun dewïong kan hiar ka ïoh ka kot.
“Ha Khliehriat, ka jingtih dewïong ka pynriewspah tang ïa ki katto katne, khamtam lei lei haba la wan ka jingkhang tih da ka NGT naduh u snem 2014", u la ong, da kaba bynrap ba kiba riewspah ki la nang riewspah bad kiba duk ki la nang duk, kaba mut ba ka spah ka shong shiliang ha kane ka thaiñ jong u.
U la ïathuh ba dei hadien ba u la ïakynduh ïa kiba bun ki paidbah kiba duk kiba la ud la nam namar ka jinghiar jong ka ïoh ka kot bad kamai kajih namar ka jingkhang tih dewïong bad ka jingïoh lad tang ki katto katne ban khaïi dewïong da kaba shu khaïi beaiñ ba u la rai ban mih shakhmat ban ïaleh na ka bynta ka hok jong ki.
U la ïathuh ruh ba kiba bun ki Samla kiba la nang la stad ha East Jaiñtia Hills bad khamtam ha Khliehriat mynta ki la sngewthuh ïa kane ka jinghiar ka ïoh ka kot, ha kaba kiba bun kiba leit pule shabar jylla kiba la wan phai noh sha jylla na ka jingkhang dam ha u snem 2020 namar ka jingpang COVID 19 kim shym la leit phai shuh, namar ba ki kmie ki kpa kim lah kyrshan shuh ïa ki haba la hiar ka kamai kajih jong ki.
“Kine ki samla mynta ki la sngewthuh ba kumno ka jingbym lah treikam bha jong ka sorkar bad khamtam u nongmihkhmat jong ki, ki la wan sha nga ban ïaphylliew jingmut bad ïasyllok", la ong une u Samla Rangbah.
Ha kajuh ka por, u la ong ruh ba ki paidbah na Khliehriat, ki la khmih lynti ba ka jingwan ka District thymmai la ka jong ha kine ki snem baladep, kan wanrah bun ki jingmyntoi ïa ki paidbah bad khamtam ïa ki Samla ha ka liang ka ïoh kam ïoh jam, hynrei kam shym la long kumba ki khmih lynti.
U la ong ruh ba u Bah Kyrmen udei u briew uba ieit ïa ki jingïalehkai Sports, hynrei um shym la lah pat ban kyntiew ïa ka jingïalehkai Sports lane wat ïa ki jaka ïalehkai ruh kiba bun ki bym pat biang.
Nalorkata u Bah Damewanhi u la ong ruh ba kiba bun ki Nongïalam Shnong kidei kiba ha ka rta kum ma u bad ma ki ruh bun ki la sngewthuh ïa ka jingdonkam ka jingkylla ha ka Constituency jong ki.
Shillong, Nailar 01: Ka MP jong ka Trinamool Congress ha Lok Sabha, ka Kakoli Ghosh Dastidar, mynta ka sngi ka la rah da u Sohbaingon ïong ha ka por ba long Dorbar bad ka la shrut ruh artad thrup ha ka por ba dang kren ban pyrshah ïa ka jingkiew dor ki mar ki mata bad khamtam eh ïa ka jingkiew dor ka Gas Shet jingshet.
Kane ka la jia hadien ba u Shongknor ka ïingdorbar, u la ai lad ïa ki Liang Pyrshah ban ïakren bad ïatai halor ka jingkiew dor ki mar ki mata khamtam ki marbam kaba ki Liang Pyrshah ki la ong ba ka la ktah shisha ïa kiba duk ba suk.
“Hato ka sorkar ka kwah ïa ngi ba ngin ïa bam da u jhur im, haba ka la pynkiew dor ïa ka gas shet jingshet", ka la ong bad shrut artad ïa u sohbaingon ïoh ba ka la rah.
Ka la ong ba ka dor jong ka Gas shet jingshet, ka la kiew haduh saw sien ha kine ki khyndiat bnai baladep, kata na ka 600 tyngka sha ka 1,100 tyngka.
“Ka sorkar kadei ban pynhiar noh shisyndon ïa ka dor’, la ong ka Kakoli kaba shong marjan bad ka paralok MP na ka TMC, ka Mahua Moitra.
Kane ka jingïatai halor ka jingkiew dor ka la wan hadien ba ki Liang Pyrshah ki la pynthut ïa ka ïingdorbar Parliament, ha kaba la hap ban pynsangeh bunsien.
Halor kane ka jingpynthut ba bunsien ïa ka jingïashong dorbar, saw ngut ki MP jong ka Seng Congress ki la shah sospon na ka bynta ka jingïa shongdorbar.
Shillong, Nailar 1 : Ha ka jingïakhun pyrshah ban rat dyngkong ïa u drok hangne ha nongbah Shillong ki pulit na ka kynhun ANTF, East Khasi Hills ki la ïoh ban kem san ngut ki nongkhaïi drok bad ïoh kurup saw tylli ki kali kiba la pyndonkam ha kaba leh ïa kane ka kam beaiñ.
Hadien ba la ïoh jingtip kaba thikna bha ka kynhun ANTF ka la pynap shrip bad ïoh ban bat ïa kawei ka kali Eco Sport ML 05 U 1782 na Jingkieng Demthring ha ka por 6.15 baje janmiet ha ka Sngi U Blei.
Na katei ka kali ki la ïoh kurup 40 tylli ki synduk thep sabon ba la thep ïa u drok ( heroin) uba khia 559 gram.
ïa kane ka kali la niah da u Shaniah Kharmawphlang uba dang 19 snem ka rta.
Ha ka jingtohkit u la phla ba u don uwei u paralok uba ïaleh lang ïa kane ka kam bad mar mar ki pulit ki la leit kem ïa u Daniel Nongrum 20 snem ka rta uba na Nongrah Nongpdeng bad kurup ruh ïa ka thuk thuk jongu ka Pulsar Ml 05 S 9546.
Shuh shuh haka jingtohkit ki la phla ba kine ki ïoh ïa u drok na ka Esther Ramhmangaih 37 snem ka rta bad ki pulit ki la leit kem ïa ka na ka jaka ba ka sah ha Madanrting, Thembasuk Block F ryngkat bad ka pisa 44,200 tyngka.
Na ka phyllaw jongka ïingba ka sah ki pulit kila ïoh kem sa ïa arngut u Robinson Hmar 19 snem ka rta na Bawngkawn Aizawl bad Letminlen Doungel 30 snem uba na Tuibong, Churachanpur, Manipur.
Kine ki dei kiba pynpoi ïa u drok sha katei ka Esther.
Ki pulit kila ïoh ban kurup ïa kawei ka Bolero AS 03 M 9080 bad ka Scooty MLO5 W 9432 ryngkat bad ka pisa 2,19,510 lak tyngka.
La ïoh ruh ban kurup ïa hynriew tylli ki mobile phone na kitei ki san ngut ki briew kiba la shah kem.
Ki pulit ki la rejister case ha ka kyndon NDPS Act ha Rynjah Police Station bad ka jingtohkit ïa kine ka dang ïaid shakhmat.
Shillong, Nailar 01: Ka Hynniewtrep Youth Council (HYC) ha ka sngi Nyngkong ka la ai jingmut ba ka sorkar jylla kan thaw noh da ka Price Monitoring Agency (PMA) ha ka tnad Consumer Affairs kaban peit pyrman ïa ka dor ka mur ki marbam ha ka jylla naduh ki dukan die dorjon haduh ki dukan die khutia.
Ka HYC ha ka jingïakynduh bad u Bah Prestone Tynsong ka la dawa ba ka sorkar kan shim ïa ki lad ki lynti ban ïarap ïa ki paidbah na ka jingkiew dor ba palat puf ka lyer shet bad kiwei ki marbam mardih bad ki mar ba donkam.
Haba kren bad ki nongthoh khubor hadien ba la wan ïakynduh bad u Bah Prestone Tynsong u Genral Secretary ka HYC u Bah Roykupar Synrem u la ong ba kane ka jingkiew dor kaba palat pud ki marbam mardih kan buh jingeh ïa ki nongshong jong ka jylla.
“Ka dor ki marbam bad ki mar ba donkam kum u khaw, ka umphniang, ka shini, u piat bad kiwei ki jhur ki jhep bad ka jingkiew dor ka tyndong lyer shet ka sorkar jylla kat haduh mynta kam pat shym la shim ïa kino kino ki lad ki lynti ban teh lakam ïa ka dor jong ki" ong u Bah Roykupar.
“Na ka liang ka seng ka dawa ba ka sorkar jylla kan thaw ruh ïa ka Price Monitoring Agency (PMA) kaban peit ïa ka dor ka mur ki marbam bad ki mar ba donkam naduh ka dor dorjon bad ka dor die khutia" u la bynrap shuh shuh.
U Bah Roykupar u la ïathuh ruh ba nalor ka jingthaw ïa ka PMA, ka HYC ka la ai jingmut ruh ha u Bah Prestone ba ka sorkar kan thaw sa ïa ka price monitoring board ba kan lum ïa ki skor jingtip (data) na ki ïew ki hat bad khlieh da u Myntri bad ban ai ka iktiar ba un shim ki rai bad ki lad ki lynti ban ban teh lakam ïa ka dor ka mur.
Ka HYC ka la dawa ruh ba ka sorkar kan buh ïa ka Price Stabilisation Fund (PSF) bad ka mang pisa ba la buh lupa khnang ban lah ban teh lakam ïa ka jingkiewdor palat pud ki mar ki mata ba donkam.
Shuh shuh u l ïathuh ruh ba ka seng ka la dawa ba ka sorkar kan buh ïa ka committee ba kan peit pyrman halor ka jingkhaïi tuh ïa ki marbam bad ki mar ba donkam.
Haba ïadei bad ka dor ki tyndong lyer shet u Bah Roykupar u la ïathuh ba ka seng ka la ai jingmut ba ka sorkar jylla kan pan bhah shuh shuh na ka sorkar pdeng na bynta ki longïing ban ïoh tyndong lyer shet lyngba ka Ujjwalla Yojana Scheme.
U Bah Roykupar u la ïathuh ruh ba ka HYC ka dawa ba ka sorkar jylla kan pynduna ïa ka jingoh khajna ïa ki jhur ki jhep ne wat ban weng syndon ruh ïa ka jingshim khajna ïa ki marbam bad ban peit pyrman ïa ka rah ka rong ïa jhur kiba mih na ka jylla ne kiba rung sha ka jylla.
Shillong, Nailar 01 : Ka Khasi Hills Autonomous District Council (KHADC) ha ka sngi Nyngkong ka la shim ïa ka rai ban pyntip sha ka sorkar jylla ba ki MDC jong ka Council ki pyrshah jur ban pyntreikam ïa ka Civil Procedure Code (CPC) bad Criminal Procedure Code (CrPC) ha baroh kawei ka jylla halor ka nongrim ba ka don ka jingsyier ba ki kashari jong ka District Council kin sa tlot bor noh.
“Lada pyntreikam, kan pyntlot bor naduh ki district council court, haduh ki subordinate court ne ki kashari jong ki Hima bad ruh ki village court lane ki kashari ha ki shnong.
Kumta na ka liang baroh ki MDC kiba poi sha kane ka jingïalang ngi la shim ïa ka rai ban pyrshah ïa kane," ong u Bah Titos W Chyne haba kren bad ki lad pathai khubor hadien ba la wai ka jingïalang jong ki MDC.Da kaba pyntip ba watla ka sorkar ha ka jingïalang bad ki stad aiñ jong ki Council kaba long ha ka taiew ba la dep ki la rai ban sa phah ïa ka Draft sha ki Council khnang ban ai ïa ki jingai jingmut jongngi sha ki.
“Mynta katba ngi dang ap ïa ka Draft na ka sorkar na ka bynta ban bishar bniah ngi la rai ban pynsngew noh sha ka sorkar ba ngi pyrshah jur ïakane ka sienjam," bynrap biang u CEM.Katkum ka jingong jong u, baroh ki MDC ki la dep ban pynpaw ha ka jingïalang ba ki sngewkhia haduh katta katta namar kan ktah beit ïa ka iktiar jong Council.
“Dei halor kane ka nongrim ba ngi la rai ban ai da ka Resolution sha ka sorkar jylla ba kane ka bor kam dei satia ban ktah pat ïa ka bor jong ki District Council kiba la don lypa," u la ong.
Katkum ka jingïathuh jong u, lada treikam kane, ki district session court jong ka sorkar kin sa ïoh lang ïa kajuh ka bor ba ki district council court ki don mynta.
Shillong, Nailar 01 : U Chief Executive Member ka Khasi Hills Autonomous District Council (KHADC), Bah Titos W Chyne u la dawa ba dei ban thung da ka Judicial Inquiry ban tohkit halor ka jingkem pang haduh 21 ngut ki khynnah skul ha Laitlyngkot hadien ba ki dih ïa ki dawai ba ai da ka tnad ka Koit ka Khiah.
“Kadei ka jingjia kaba shyrkhei bha kaba lah ba ktah ïa ka mynsiem briew ruh.
Nga kyntu ïa ka sorkar ba kadei ban buh da ka Judicial Inquiry ban tip ïa ka daw tynrai kumno ki shitom," u la ong da kaba pynpaw ruh ba u suba ba katei ka jingkempang jong ki ka lah ban dei na ki dawai.
U Bah Titos u ong ruh ba donkam ban tip bniah halor katei ka jingjia khnang ba kan ym buh jingsyier pat ïa ki paidbah ban ai ïa kiwei pat ki jingsumar.
Lah ban kdew hangne ba haduh 21 ngut ki Khynnah jong ka Skul Kyntiew Shaphrang Higher Secondary School ha Laitlyngkot kiba shong Class VI haduh Class VIII hadien ba ki la dih ïa ka dawai Iron and Folic Acid, kaba dei ka dawai snam ha ka 29 tarik u Naitung 2022 bad ïa kine ki Khynnah skul la hap ban rah kyrkieh sha Hospital.
Kine ki khynnah ki la ïoh pang prie, pynhiar bad suh kpoh.
Hato,donkam ne em ïa ka kyrdan pule bad ka competative Exam na ka bynta ka kam nongmihkhmat paidbah kum ka kam MLA/MDC?.
Kane ka dei ka jingkylli na ki paidbah ba bun balang mynta.
Kumno,kat ka kyrdan nongsynshar ïa ki paidbah ba bun ym donkam satia ban pass ïa ka kyrdan pule hynrei shu ïoh kam heh beit khlem khreh kot ne leit pule ne khlem donkam ban ïaleh ïa kano kano ka competitive exam?Ha ki por mynshwa,ki nongthep vote kim ju don EPIC ne dur vote satia hynrei tang na ka kyrteng Electoral Roll lah biang.
Dei u T N Sechan,u Chief Election Commissioner ka ri India ha kito ki por uba la wanrah ïa ka EPIC bad kane ka dang treikam haduh mynta.
Mynshwa, ki leh ne nion ha ki kot thep vote ne ballot paper hynrei hadien pat ki sa wanrah noh da ki kor ne machine thep vote ne EVM.Ka Election Commission of India ka la wanrah ki jingpynkylla thymmai katkum ka jingïaid bad tyllun jong ka por.
Ym slem shuh ba ki paidbah kin shu thep vote noh na ki mobile phone jongki ban lait ka bunkam,ka por ka bor ha ka jaka ba kin leit thep vote sha ki polling station jongki ha ka sngi thep vote.
Kane kan pyllait ruh na ki jinglut jingsep ba bunjait bad ki jingsuk jingaram ha ki liang baroh naduh ka tnat Election jong ka state bad ka Election Commission of India ruh kumjuh.
Baroh ki kam jong ka sorkar ki donkam beit ïa ki kyrdan pule bad jingtbit bapher bapher ha ki laiñ bapher bapher.
Ki dei ruh ban pyllut da ki snem bad pyllut spah(invest) ruh da ki lak tang ban ïoh ïa ka kyrdan pule ban long kiba tbit ha ki laiñ bapher bapher.
Ban long barikor ne engineer, dei ban pass ïa ka kyrdan BE,B.Tech, etc.Ban long nongsumar ruh donkam ban pass Doctor shwa.
Ban ïoh hikai skul ruh donkam ban pass D.ELEd ne B.Ed,M.Ed,etc lym kumta ym shah wat tang ban applai kam hikai ruh.
Ban shna jingshna ne ban suh ban thaiñ ruh khlem pass training kim ïohkam satia.
Baroh ki jait kam ki donkam beit ïa ka jingpule ne training bapher bapher.
Hynrei,dei pynban tang ka kam MP/MLA/MDC ki bym donkam jingpule ne training shuh hynrei lada phi nang duna ka kyrdan pule ruh, kin jop suk beit thik thik lada dei kiba bun ka eit ksuid/thlen(pisa).
Ka Election Commission of India ka la dei ban pyrkhat thymmai noh halor ki kyndon ban long MLA/MDC.Ka dei ban buh noh da ka kyrdan pule ïa kito ki kwah ban ïaleh MP/MLA/MDC.Ym tang katta,Ka Election Commission of India ka dei ban pynïaid(conduct) ruh ïa ki kynja Competitive Exam bad ki Interview kumba leh ïa ki nong applai kam ha UPSC ne MPSC ne DSC.Dei tang kito kiba la pass ne ïoh seriphikiet na ka Election Commission of India kumba leh ne conduct ka UPSC ïa ki kyrdan IAS ne ka MPSC ïa kiba pass MCS ki lah ban applai ïa ka kam MP/MLA/MDC.Ha kane ka juk stad mynta,kiba lah ban applai ne ïaleh ia ki Competitive Exam ïa ki kam MP/MLA/MDC kim dei satia ban duna ïa ka klass XII ne Degree shaneng.
Lada jia ba ka Election Commission of India kan pyntreikam da kum kine ki kyndon,ka ïew luri-lura politics kan kham thanda shibun namar kiban rung ha ïing Dorbar thaw Aiñ kidei tang kito kiba la pass shisha ïa ka Competetive Exam kumba long ki IAS/MCS bad kidei hok shisha ban long ki nongsynshar ïa ki kam paidbah bad ka tulop kaba heh kam pher.
Kum kine kin long shisha ki nongsynshar ki ban kham tbit ne kham shemphang ïa ka kam synshar khadar ha ka state ne ka ri hi baroh kawei.
Shillong, Nailar 1 : U Myntri la tnad Coal, Mines ka sorkar pdeng u Pralhad Joshi haba jubab da ka jingthoh hapoh ka ïing dorbar thawaiñ Parliament Rajya Sabha u la pynpaw kat kum ka jingkheiñ ba la lum da ka Coal Inventory of India kaba la pynmih da ka Geology Survey of India (GSI) la lap ba kat haduh 1.4.2021 u dewiong u don haduh 576.48 Matric Ton ha Meghalaya.
Ka Coal Control Organisaton (CCO) ka la ïoh jingtip ba kam shym la don ka jingtih ne pynmih dewiong ha Meghalaya mynta la saw snem lynter.
Ka National Green Tribunal (NGT) ha ka hukum ba ka la pynmih ha ka 9.6.2014 hadien ba ka la lap ba ka lyer, ka um bad ka mariang ki la jakhliah palat na ka jingtih pathar ïa u dewiong da kaba shu tih liewkhnai ha baroh kawei ka jylla Meghalaya, kumta ban ïada ïa ka mariang ka la khang ban tih ïa u dewiong.
Kumjuh ruh naka liang ka ïing bishar Suprme Court ruh ha ka hukum ba 3.7.2019 ka la buh ïa ki kyndon kumne harum.
Dei ban bud ryntih ïa ki kyndon ka aiñ The Mines Act 1952 shwa ban tih dewiong.
Nalor kane ka Coal Mines Regulation 2017 ruh ka don bun ki kyndon ba dei ban bud pyrkhing ha kaba tih ïa u dewiong.
Ka sorkar jylla ka dei ban pynthikna ba hap ban pyntreikam ïa ka Mines Act 1952 bad ïa ka Regulation 2017 na ka bynta ka bha ka miat ki nongshong shnong bad ka mariang hi ha ka jylla Meghalaya.
Kat kum ka notification ba la pynmih ha ka 15.01.2016 da ka Environment (Protection) Act 1986 don kam ban ïoh jingbit shwa ban sdang tih ïa u dewiong ha kano kano ka jaka.
Kumta ha kaba pyntreikam ïa ki kyndon aiñ ban tih dewiong ha ka jylla Meghalaya ka sorkar jylla ka hap ban pynthikna ba ym tang ban pyntreikam ïa ka MMDR Act 1957 hynrei ïa ka Mines Act 1952 bad kumjuh ruh ïa ka Environment (Protection ) Act 1986.
Ka sorkar jylla ka dei ban pyntreikam ïa ki mat kiba la pynkhreh da ka Committee ba la thung da ka NGT ban khang noh ïa ka jingtih dewiong kumba la bthah da ka NGT naduh u 2014.
Ban peit ruh ba kam dei ban ym don kano kano ka jingktah ïa ki jingthaw ba im naduh ki briew ki mrad bad ka mariang na ka jingtih ïa u dewiong da kaba pyntreikam pyrkhing ïaki aiñ.
Hooid ka sorkar pdeng kam pat leh kano kano ka wad jingkheiñ ne jingtip ba bniah hynrei kane ka long tang kat kum ka jingtip kaba la ai da u myntri ka tnad sorkar pdeng ba dei peit ïa ka tnad Coal, Mines ha ïing dorbar Parliament u Pralhad Joshi da kaba jubab da ka jingthoh ha Rajya Sabha.
Shillong, Nailar 01: Ka BJP Meghalaya ha ka sngi Nyngkong ka la pynlong ïa ka jingïakhih ba jaijai jong ka pyrshah ïa ka jingshah pyndik ki nongtrei jong ka party khamtam eh ha ki bynta jong ka Garo Hills.
Ka BJP ka la leit ruh ban ai dorkhas ha u Lat ka jylla ba un tuklar, ba ka sorkar ka dei ban weng noh ïa u SP bad u DC jong ka West Garo Hills bad ban ban thung kynhun tohkit laitluid halor ka jingleit khynra ki pulit ïa ka ïing u Bernard R Marak u MDC jong ka BJP.Haba kren bad ki lad pathai khubor u President ka BJP u Bah Earnest Mawrie u la ong ba ka BJP ka dawa ba ka sorkar ka dei ban weng kam noh ïa u SP bad u DC ka West Garo Hills khnang ba kan don ka jinglaitluid ka jingtohkit ïa u Bernard R Marak bad ban sahngeh noh shisyndon ka jingkhniot beiñ ïa ki dkhot bad ki nongtrei jong ka Party.
Shuh shuh u la ïathuh ruh ba ha ka jingleit ïa kynduh bad u Lat ka BJP ka la dawa ba dei ban thung kynhun tohkit aitluid ban khlieh da u nongbishar halor ka jingleit khynra ki Pulit ïa ka Farm House u Bernard R Marak khnang ba kan don ka jingtohkit kaba shai halor kane ka kam.
“Peit ha ka por kaba ki don ka jingleit khynra balei ki ïalam tang ïa uwei u nongthoh khubor ban synran ïa ki pulit" u la ong.
“Na ka liang u Lat u la kular ba un shim khia ban ïakren bad ka sorkar halor kane ka jingdawa jong ngi" u la ïathuh.
Haba la kylli pat la ka BJP kan leit ai dawa ne em na u Myntri Rangbah ban thung da ka kynhun tohkit laitluid u Bah Earnest u la ong, “Shen hi ngan sa leit ban ïa kynduh bad u Myntri Rangbah halor kanwe ka kam" u la ongHalor ka jingïakhih kaba ki la pynlong pat ha ophis ka BJP u Bah Earnest u la ïathuh “Kane ka jingïakhih ba jaijai jong ka BJP ka long shi bynta ban pyrshah ïa ka jingshah pyndik ki nongtrei jong ha ha Rilum Garo khamtam eh u General Secretary ha ki pulit kiba la khot hajir khah khah khlem pynlong pat kano kano ka jingkylli ïa ki.
U Bah Earnest u a ong ba lada ka seng kan shu sngap jar kito kiba don ha ka bor kin pyndonkam bakla ban pyntieng pynmsiej ïa ki paidbah ba kin nym dei ban kyrshan ïa ka BJP."“Ka jingpyntieng pynsmiej kan jur bha khamtam ha kito ki jaka ba shong khleh jaidbynriew kum ha Pynthorumkhrah, North Shillong, West Shillong bad kiwei ki constituency ba shong khleh jaid bynriew na kata ka daw kum ka seng kaba ngeit ha ka hok laitluid kaba ai ka Riti Synshar ngim ai lad ba kin leh katba mon" u la ong.
Shillong, Nailar 01: Ki nonghikai contractual hapoh ka shatri Meghalaya Government Lower Primary School Contractual Teachers Association (MGLP SCTA) kiba la shah beh kam noh ha ka sorkar jylla ki la pynlong ïa ka jingïakhih shong ïakhih bad sah miet ba khlem buh sngi ha khmat ka ophis jong ka MBOSE, Shillong ban dawa na ka sorkar ba ka dei ban thungkam biang ïa ki hadien ba ka la beh kam noh ïa ki ha u snem 2021 namar kim pas ïa ka Meghalaya Teachers Eligibility Test(MTET).
Haba kren bad u President u Babu Birbor Riangtem u la ong ba ka jingbehkam ka sorkar hadien bun bun snem ba ka ki la hikai ka long ka jingknieh noh ïa ka lad kamai jong ki.
U Babu Birbor u la ong “Ka sorkar ka bthah ba ngin pyndep ïa ka D.El.
Ed ngi la pyndep, ka dawa ba ngin thoh eksam biang ïa kito kiba ym kot 45 percent ha ka klas 12 ngi la pyndep balei pat kan beh kam ïa ngi namar ha ka por kaba ngi leit ban sdang hikai kam don kano kano ka jingbthah ba ngin pass MTET"Haba la kylli pat la ka sorkar ka la ju don ka jingkhot ïakren ne em ïa ki u Babu Birbor u la ïathuh “6 sien u Myntri Rangbah u la khot ïakren hynrei ka jingiakren ka kut beit ba un dang eksamin ia kane ka kam bad u Myntri ka tnad pule puthi pat 2 sien hynrei u Myntri ka tnad pule lei u beh pynban ïa ngi ba ngin leit sha kiwei ki jylla ban leit wad jingtip halor kane"“Ha kiwei ki jylla ki sorkar ki pynlong da eksamin ba kyrpang kiba ïa syrïem kum ka MTET ha Meghaghalaya bad ka jingthung kam pura ïa ki nonghikai contract kiba la hikai slem" u la ong.
U Babu Birbor u ong ba ka jingdawa ba dei ban thungkam biang ïa kine ki nonghikai khnang ba ka ïing ka sem jong ki kan ym ïap thngan.
U Babu Birbor u la ïathuh ruh ba kiba bun ki nonghikai kiba la shah beh kam noh kin ym lah satia ban wad da kiwei pat ki kam namar ki la palat ka rta wad kam wat ban thoh MTET ruh ngin ym lah shuh namar ka rta jong ki ka la tam ka rta.
Kat kum ka jingïathuh u Babu Birbor ki don kumba 800 tam eiei ki nonghikai kiba la ngat ha kane ka apot.
Ha kane ka jingiakhih la sakhi ruh ba ki don katto katne ngut ki nonghikai kiba kyllon ïapler hapdeng ka jingpyrshang jong ki ban leit tur beit ban leit pynlong jingïakhih ha Parking Lot ha syndah ka Additional Secretariat bad ka jingïa pyni bor bad ki bor pulit.
Ki bor pulit lem bad ki bor synshar District ki la pyrshang ruh ban thep ïa kine ki nonghikai hapoh ki bos hynrei ki la pyneh triang ban shong beit ha kane ka jaka kaba don ha surok ban leit sha St Anthony’s College haduh ba ki pulit bad ki bor synshar District ki hap pyndem tuiñ ha khmat ki nonghikai.
Ha kaba ïadei bad ka jingshah pynkynriah jaka jong ki nawei shawei u Babu Birbor u la ong, “Nga sngew ba ngi long kum ki masi ki blang kiba shuh shah leh katba mon.
Na phalor jong ka ïing sah u Myntri Rangbah la bthah ba ngin leit sha Parking Lot kaba don ha syndah ka Additional Secretariat hynrei tang ha jan ka ophis MBOSE ngi la shah bat don da kaba hukum ba ngi dei ban shong ha lynti ïaid kjat kaba don ha syndah ka station jong ka All India Radio Shillong.
Dei ynda ngi la wan kynduh bad ka DC ba ka la ai jingbit ba ngin shong ngin thiah hangne ha khmat ka ophis MBOSE".
Shillong, Nailar 02 : U MLA ka Mylliem u ba long ruh u Myntri ka tnad C&RD jylla, Bah Hamlet Dohling u la wan ban sakhi kum u kongsan ha ka jingïalehkai final jong ka 1st Inter-Shnong Knockout Football Tournament ha madan Nongpiur.
Ïa kane ka tournament la pynlong da ka Nongpiur Secondary School ha ryngkat ka jingïatreilang bad ka Nongpiur Sports Club na ka bynta ban pynmih pisa ïa ka Nongpiur Secondary School.
Ha ka jingïalehkai, ka Nongpiur Sports Club ka la ïoh bnarah ïa ka nam lahduh hadien ba ka la lah ban pynliem noh ïa ka Marbañiang Umseiniong da 1-0 kol ban khur ïa ka song pisa kaba 40hajar tyngka katba ka kynhun kaba wan ba ar pat ka khur ïa ka song pisa kaba 20 hajar tyngka.
UMyntri u la ai ruh 2 lak tyngka na ka bynta ka jingdonkam jong ka Nongpiur LP/UP School, 7 lak tyngka na bynta ban shna pynheh ïa ki kamra klas jong ka Nongpiur Secondary School lem bad 2.40 lakh tyngka na bynta ka tulop ïa ki nonghikai jong kane ka skul.
Ha kane ka sngi u MLA u la ai ruh 10 lak tyngka na ka bynta ban shna thymmai ïa ka Community Hall jong ka shnong.
Jowai, Nailar 02 : Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Mookyrdur kala lah ban pynliem da 3-2 kol ïa ka 7 Wasa.
Ïa ki kol na ka Mookyndur kawei la kum thep bakla (OG) ha ka minit ba 7, u Patiently Lakuna ula thep haka minin ba 28 bad u Soobiang K.Pomtiah haka minit ba 36.
Katba na ka 7 Wasa la thep da u Kerlangmi haka minit ba 10 bad u Sambha Ryngkhlem ha ka minit ba 16.
Ha ka jingïakhun kaba ar ka Mookyrdup ka la jop da 7-0 kol pyrshah ïa ka Catholic Youth Mihmyntdu, ïa kitei ki kol la thep da Gentes Tariang haka minit ba 12 & 40, u August Surong ha ka minit ba 42, u Hamsilet Lakuna ha ka minit ba 46, u Kynmole June Kyndait ha ka minit ba 50, 57 & 59.
Katba ha ka jingïakhun ba lai kaba la long hapdeng Luti Tuber Ialong pyrshah ïa ka Mukhla Raij, na ka liang ka Luti Tuber Ialong kala jop da 3-1 kol, ïa ki kol la thep da u Bishar Lhuid ha ka minit ba 31, u Richard Dhar ha ka minit ba 49 bad u Shwaki Dhar haka minit ba 59.
Katba ïa ka shikol na ka Mukhla Raij la thep da u Guidingstar Suna haka minit ba 40.
Shillong, Naitung 02 : Hadien ka jingïakhun kaba shongshit bha ha ka kylla kaba nyngkong (first leg) jong ka Shillong Premier League, ki bor pynïaid kin sdang biang mynta ka sngi Balang ïa ka kylla kaba ar (second leg) ha kaba ka Shillong Lajong FC kan aireng pyrshah ïa ka Rangdajied United FC ha ka jingïakhun kaba nyngkong ha ka por 4:00 baje janmiet ha madan Third Ground, Polo.
Kitei ki ar kynhun ha ka jingïakynduh aireng ha ka kylla kaba nyngkong, kata ha ka 18tarik Naitung, ka Rangdajied United ka la ïoh ban pynliem da 2-0 kol, kaba dei ruh ka sien kaba nyngkong naduh u 2016 ba ka Rngdajied kan ïoh ban pynliem ïa ka Lajong ha katei ka lympung.
Ha kane ka samoi, ka Lajong kaba don ha ka kyrdan kaba hynriew kam shym la lah satia ban ïalehkai bha ha ka kylla kaba nyngkong namar ka dang ïoh ban pynliem tang ïa ka Malki SC bad ïa ka Mawkhar, kiba dei ki kynhun kiba don kham sha trai.
Hynrei haba phai sha ka Rangdajied, katei ka kynhun ka la ïoh ban khur lai tylli ki jingjop hynrei ka mad pat ïa ka jingïakhaid bad ka Malki bad Mawkhar bad don mynta ha ka kyrdan kaba lai.
Ha ka samoi ba la dep jong u 2019, ka Rangdajied ka la lamkhmat ïa ka Lajong shiteng lynti hynrei da ka jingïalehkai bha ha ka kylla kaba ar ka la ïoh ban tam kylla.
Mynta ka kynti, ka Lajong ka buh thong ba kan jam shakhmat hynrei ban poi biang sha khlieh duh ka hap ban ïakhun tyngeh namar ka Mawlai naduh kaba sdang ka la buh lypa ïalade ha ka jaka kaba shngaiñ.
Kumba long mynta hi, ka Mawlai ka don ha khlieh duh da ki 19 point na ki 7 tylli ki jingïakhun nalor ba kam pat shah thep shi kol ruh ha ki 630 minit ki jingïakhun hapdeng madan.
Naba ki dohksah ha ki kynroh jong ki snier ki nang ring tlot, ‘ ka jingtyrha ka shadem lane ka jingbym tylliat kpoh (dyspepsia) ki ju kham jia bha, ha kaba ka kham pynshitom shuh shuh ïa ka met na ka bynta ban pynïaid beit ïa ka bam.
Kane ka lah ban wanrah ïa ka jingsuh ne ktah, ka jinglong kynroi prie, ka jingdap lyer ka kpor.
Lehse phi lah ban pynduna lane wat ban weng ïa kino kino ki jingeh da kaba pynbiang ïa ka rukom bam bad ka rukom dih dawai ka jong ngi.
Kaba bam bun palat lane kaba bam sted palat, ka jingdih duma, kaba bam ïa ki katto katne ki jingbam lane ka jingdih kiad, baroh kine ki lah ban ïalam sha ka jingbym tylliat bha ka kpoh.
Ki dak ki shin ki lah ban ïapher naduh ka jinglong suh ha ka bynta ba shaneng jong ka kpoh haduh ka jinglong kynroi prie, ka jinglong dap lyer ka kpoh lane sieb.
Kane ka jingbym tylliat bha ka kpoh bunsien kam dei kaba jur ne don jingma, tangba ka long pat kaba donkam ban leit ïa kynduh ne ïathuh ha u doktor lada shem ïa kine harum: (a) Lada kata ka jingsuh ka ïai neh bad khie na ka por sha ka por.
(b) Lada mad ïa kata ka jinglong dap lyer bad jyreh na ka por sha ka por, ka jingnang jur ka jingsuh lane ka jinghiar ka jingkhia.
(k) Lada phi prie da ka snam lane lada ka paiñkhana ka long rong ïong bad eh.
Lai tylli ki daw ba kynrei bha jong ka jingbym tylliat bha ka kpoh ki long:1.
Ka Gastro-oesophageal reflux, lane kata ka jinglong jyreh kaba jia haba kita ki dohksah ha ka bynta ba ïasoh jong u pdot ne tyngkro bad ka kpoh ki tlot, da kaba ailad ïa ka acid jong ka kpoh ban kiew biang shaneng bad mih shabar jong u tyngkro.2.
Ka Hiatus hernia- kaba ktah ïa shi bynta na ka lai bynta hapdeng ki briew kiba la palat ïa ka 50 snem- ha kaba ka bynta jong ka kpoh ka kiew shajrong lyngba ka jingtlot ha ka diaphragm.3.
Ka jingdih dwai: kita ki dawai ba ïaleh pyrshah ïa ka jinglong tyrha bad pdung ki lah ban pynthut ïa ka jingtreikam jong ki syrtap jong ka kpoh lane ki snier rit, ha kaba ha ki jingjia kiba shyrkhei ne jur ki lah ban ïalam sha ka jingpang ulcer.
Ki dawai nitrates, ia kiba ju dih na ka bynta ban pynïar ïa ki tyndong snam, ruh ki pynaram ïa kita ki oesophageal sphincter, da kaba kyntiew ïa ka kabu ban jyreh ruh.
Ban sngewthuh ïa ka tynrai ka jingsuh kpoh, u doktor u lah ban phah leh ïa ki test kum ka jingleh test endoscopy, ha kaba ïa u tyndong jri ba jem bad rit la pynrung shapoh kpoh na ka bynta ban bishar ïa ka jinglong ki bynta ba shapoh ka kpoh, lane ka ultrasound, X-ray lane CT scan.
Bunsien, wat lada, kita ki mawjam kiba suk ki long kiba la biang eh na ka bynta ban teh lakam bad kane ka jingshitom:* Kiar na ki jingbam ba pynjur ïa ka jingshitom: Ki jingbam ba sat, jingbam sdieh lane ki jingbam ba long khleiñ, ki chocolate, rynsun, piat, ka kiad bad caffeine ki dei kita ki jait jingbam ba donkam ban kiar haba don ka jingshitom na ka jingbym tylliat bha ka kpoh lane ka jinglong dap lyer bad suh kpoh.
* Wat bam miet palat: Ban kiar na ka jingthut jong ka kpoh ka long kaba donkam ban kynmaw ban ym pynmlien ban bam miet palat ha ka por thiah ne mynmiet lane ban bam sted palat.
* Bam kham duna: Bam khyndiat ne kat ban biang bad sa bam pat bunsien.
* Pynduna ïa ka jingkhia: Kumba la tip ba ka jingkhia ne ka jingsngaid palat ka long kawei na ki jingeh ba kongsan ha kane ka juk kaba mynta, ha kaba shibun ki jait jingpang ba shyrkhei kum ka jingpang klongsnam, jingpang shini bad kiwei kiwei ki don bynta na ka daw jong ka jingkhia ne jingsngaid palat pud, kumta ka long kaba donkam ban teh lakam ne pynduna ïa ka jingkhia bad jingsngaid palat pud.
* Pynkynjang ïa ka syngkhlieh: Rah ïa ka khlieh kham shajrong lane syngkien da ki syngkhlieh ba kham jrong ha ka por thiah mynmiet khnang ban ïada na ka jingjyrheh ne mih la acid shabar ha ka bor mynmiet ne por thiah.
Lano ka sorkar kan pyntreikam ïa kita ki bus skul ha kane ka nongbah Shillongka long ka jingkylli kaba la wan na man la uwei pa kawei namar ki kwah ban ïohi ïa ka jingduna ka dheng kali.
Kumba long mynta ka jingdheng kali kaba jur ka long haka por step bad por janmiet naduh ki kynta por ba wai skul haduh ba wai ki ophis sorkar.
Hooid ka sorkar ka la pynkhreh ban thied noh 100 tylli ki mini bus ban pynïaid ha nongbah Shillong tang ban kit ïa ki khynnah skul ban pynduna ïaka jingdheng kali bad kane ka long kaei kaei kaba dei ban ïaroh hynrei ïa kane kajuh ka polisi dei ban pyntreikam wat ïa ki nongtrei sorkar ruh namar ki ruh ki dei kawei na ki daw bah jongka jingdheng kali ha kane ka nongbah.
Ym lah ban len ka jingdheng kali ha kane ka nongbah ka sdang ha ka por mynstep ba leit on skul ïa ki khynnah skul bad bteng haduh ka por 10 bad 11 baje ba leit trei ki nongtrei sorkar.
Ha ka por wai skul ka la sdang biang ka jingdheng kali bad ka bteng haduh ka por janmiet ba wai trei ki ophis sorkar ha kaba teng teng ki briew kiba ïaid lynti lyngba kane ka nongbah Shillong ne kiba mih na kane ka nongbah Shillong ban leit sha kiwei ki jaka ki hap ban sahkut da ki kynta kynta ban lait na kane ka nongbah Shillong.
Kumta ym dei tang ki khynnah skul hynrei wat ki nongtrei sorkar ruh ki dei ka bynta jong kane ka jingdheng kali.
Ym dei ba kren beiñ ne peit poh hynrei kumno keiñ yn ym dheng kali da ki kynta namar wat ki peon ruh ki la rah da ki kali ban leit trei.
Mynshwa ha ka por wai trei dang ïohi ba ki nongtrei sorkar ki ïamih bad haba ki ïaid naduh ki thaiñ secretariat shaduh Police Bazar la i kumba ïa ïaid paidbah, hynrei lada peit mynta ha ki por wai ophis la duna kiba ïaid kjat namar la rah kali lut naduh ki peon ter ter haduh ki LD, UD khlem da kheiñ ïa ki ophisar kiba la dei ban ïoh kali na ka sorkar.
Kawei na ki daw ba la ïoh ban thied kali lut da ki nongtrei sorkar ka dei ba ki bank ki la shu ai ram laitluid beit ïa ki namar ki ioh tulop sorkar.
Katba kiba shah ktah pat ki dei ki paidbah.
Balei ba jur ka dheng kali namar tang ki jaka pynïeng kali ruh ym ngiam shuh hapoh ki phyllaw ophis hap ban pynïeng sa sha rud surok bad kane ka la wanrah ka jingkhapngiah ïaka surok nalor ba ka surok ka dei kaba rit lypa.
Kumta lada ka sorkar ka lah shisha ban pyntreikam ïakane ka jingthmu ban thied da ki mini bus ban kit ïa ki khynnah skul ka la dei ruh ban leh lang ïa ki nongtrei sorkar.
Nalor kata balei keiñ ba ka sorkar kan dang kwah ban pynlut phut ïa ka pisa u paidbah haba ki bus saw da ki hajar tylli ki la don ha kane ka nongbah bad bun kiba la shu ïeng khlem da kheiñ ïa kiba la shu bret shane shatai khlem da ai jingkhein sha ki paidbah.
Balei ka sorkar kam pyndonkam da kine ki bus saw ban kit ïa ki khynnah skul bad ki nongtrei sorkar balei ban dang hap ban pynlut ksan shuh shuh.
Hato kane ka dei tang ka buit ban ïoh ïabam pisa ne ïa pynmih pisa na ka bynta ka election MLA 2023.
Lada dei ka sorkar kaba kunai pyndonkam da kine ki bus saw kiba don ha kane ka nongbah ban kit ïaki khynnah skul bad ïa ki nogtrei sorkar ruh ka la biang palat eh.
Kumno keiñ kane ka sorkar MDA kam don jinglehraiñ khyndiat ruh ïaki paidbah namar katne la lap tyngkreiñ tyngkreiñ ïa ka jingbamsap na kaba tih bad khaïi dewiong beaiñ ïa kaba la pynksan bad lap wat da ka ïing Bishar High Court ruh, hynrei mynta sa kine ki kam pynlut phut ban thied bus ban thied ïa kita ki electrict bus, hato kine kin treikam haduh katno kaba ma ka long ïoh long kum ka skhim pynïaid kali da ki light saw light jyrngam ba la shu jah rngai mynta ha kane ka nongbah Shillong bad kita ki mini bus ruh ïoh ki kylla long kum kine ki bus saw ba kat shaba leit la shu lap ba la shu pynïeng beit ïa ki shi jaka khlem da shna pynbha shuh ïa ki bad la shu ïeh ba kin pyut kumto.
Ki jingdon jingem ha kaba ïadei bad ka um kaba don hapoh khyndew ki long kum u budlum jong ki kam rep ka India bad ki long kiba donkam bha ban pyndap ïa ka jingdonkam um dih jong ki 1.35 billion ngut ki briew ka ri.
Ka dei ka spah ba buhrieh hapoh ki sla kjat jong ngi kaba ngim lah ban ïohi hynrei kaba long kaba donkam bha ha ka jingim jong ngi.
Ka India ka long kawei na ki ri kaba kjit bun eh ïa ka um kaba don hapoh khyndew.
Katba dang bun ki briew ha ka ri bad ka ban pyndap ïa ka jingdonkam um, ka jingkjit bad jingkhlong ban ïoh ïa kane ka um kaba don hapoh khyndew ha kine ki snem ba la dep ka la ktah bha ïa ki kam um ha ki bynta bapher bapher jong ka ri.
Kane ka la ïalam sha ka jingpyndonkam khlem pud bad ka jingduna jong kane ka um kaba don hapoh khyndew.
Ka jinglong jingman jong ka um kaba don hapoh khyndew ha katto katne ki thain ka la kham shem jingeh shuh shuh namar ka jingjaboh anthropogenic.
Hynrei, wat la kata, ki don katto katne ki thain ki bym pat da pyndonkam bha ïa ka um kaba don hapoh khyndew bad ki don lad ban leh ïa kane.
Kane ka la pynlong ba ka jingpeit ïa kane ka kam ka long kaba kyrpang bad kaba donkam ïa ki sienjam da kaba peit shuwa ïa ki jinglong jingman.
Kumta, ka working group na ka bynta ka XII plan halor ka ‘Sustainable Ground Water Management’ ka la kdew sha ka jingdonkam ïa ka jingshna ïa ki map shaphang ki acquifier ha India lane ki jinglong jingman ha kaba ïadei bad ka um kaba don hapoh khyndew ka ban long ka nongrim jong kano kano ka kam ban peit ïa ki kam kiba ïadei bad kane ka um.
Shuh shuh, la shim ïa ki sienjam katkum ka jingstad science ban kyntiew ïa ki kam kiba ïadei bad ka um kaba don hapoh khyndew hapoh ki jinglong jingman bapher bapher khnang ban wanrah ïa ki rukom treikam kiba biang ha ryngkat ka jingïadon kti lang ka shnong ka thaw khnang ban kham lah ban peit kham bha ïa kane ka kam.
Hadien kane, ka tnat Water Resources (Kaba long ka tnat Jal Shakti mynta) ka la sdang ïa ka prokram National Aquifer Mapping and Management (NAQUIM) ha u snem 2012.
Ka NAQUIM ka dei ka prokram kaba heh tam ha ka pyrthei kaba peit ïa ka jingpynïaid ïa ki aquifer, ban kyrshan ïa ka jingpeit ïa ki jingdon jingem kiba ïadei bad ka um kaba don hapoh khyndew ha ka ri.
Kane ka peit bniah ïa ka jingphiah ïa ki aquifer katkum ka jingstad science, ka jingshna map ïa ki, bad ki jingwad bniah ban sngewthuh ïa ka jingdon bad ki rukom kyntiew ïa ki rukom treikam ban peit ïa ka jingpynïaid ïa kane ka um.
Kane ka kam ban map lane ban ithuh ïa ki tyllong um kan plié lad ïa ki jingpynkhreh kiba ïadei bad ka rukom pyndonkam ïa kane ka um ha ka rukom kaba ïahap, bad ka jingsaindur ïa ka rukom pyndonkam ïa kane ka um kaba dei trai lang baroh.
Ka NAQUIM ka dei ka prokram kaba kyrpang na ka bynta ka jingpeit ïa ki tyllong um ne ki tyllong um ha kaba la lum shibun ki jingtip bad la pyndonkam ïa kine.
Ki model 3-D jong ki aquaifer ba la saindur da ka NAQUIM da kaba buh nongrim ha ki jingwad bniah ki ai jingtip shuh shuh na ka bynta ka jingsngewthuh kaba kham bha shaphang ka um kaba don hapoh khyndew.
Ki Aquifer map bad ki jingpynkhreh ban pynïaid ïa kane ba la wanrah hapoh kane ka prokram ki dei kiba ïoh jingkyrshan na ki survey ba la leh da ki hydrogeologist kiba la tbit jong ka Central Ground Water Board.
Ha ryngkat kane, la bud ruh ïa ki survey geological, geophysical, hydrological bad kiwei kiwei ban pynkhreh ïa kine ki aquifer map.
Ka kamram jong ka NAQUIM kam dei tang ban shna map hynrei ka dei ruh ka jingwanrah ïa ka rukom peit ïa ka um kaba don hapoh khyndew ha ryngkat ka jingïatrei lang bad ka shnong ka thaw.
Ki jingpynkhreh ki hap ïaid lyngba ka jingpeit bniah kaba lai kyrdan kaba kynthup ïa ka jingpeit bniah da ka National Level Expert Committee (NLEC) shuwa ban pynskhem ïa ki.
Ha ki jaka kiba lah ban pynthymmai, lah ban shna ïa ki jingdon jingem ban lum ïa ka um kumba la kdew ha kane ka jingpynkhreh.
Ha ki 33 lakh km2 jong ka ri, kumba 25 lakh km2 ka dei kaba la ithuh kum kata kaba hap hapoh ki bynta bapher bapher jong ka prokram NAQUIM.Palat 88% jong ka jaka ba lah ban shna map ka dei kaba la hap lypa hapoh ka prokram shna map ïa ki tyllong um bad ïa kaba sah yn pyndep shuwa u Lber 2023.
Kane ka prokram ka buh ïa ka nongrim ïa ka imlang sahlang ba kan pynïaid ïa ka jingpyndonkam ïa kane ka um kaba don hapoh khyndew katkum ka jingstad science bad ha ka rukom kaba don jingbahkhlieh.
Ban plié lad ïa ka jingpynsaphriang ïa ki jinglap ka NAQUIM, la ïasam ïa kine na ka por sha ka por bad ki Sorkar jylla.
Shuh shuh ban ai jingtip sha ki briew, la pynlong ïa ki Public Interaction Programme (PIP) ha ki jaka bapher bapher jong ka ri ha kaba kito kiba ïadon bynta ha kane ka kam ki ïashim bynta.
Kumjuh, hapoh ka Rajiv Gandhi National Ground Water Training and Research Institute, Raipur, la ai jinghikai block level (tier III) ha kaba la ai jingbatai shaphang ki kam kiba ïadei bad ka um kaba don hapoh khyndew sha kito kiba pyndonkam ïa ka.
Ki jingwad bniah ba la pyndep haduh mynta ki la wanrah shuh shuh ïa ki jingshai shaphang ki jinglong jingman jong ka um kaba don hapoh khyndew bad ki rukom pynïaid ïa kane.
Ki sienjam kiba don nongrim ha kine ki jingshem kiba kynthup ruh ïa ki jingdonkam bad ki jingpynbiang um ki dei kiba la ai jingmut ban tehlakam ïa ka jingpyndonkam palat pud ïa ki aquifer.
La ithuh ïa ki aquifer kiba lait na ki jingpynjaboh ha ki jaka bapher bapher ha kaba ki don ruh ki jingpynjaboh ba la shem.
Kine ki jingwad bniah ki pyni ba lah ban pynthymmai ïa ki tyllong um kiba heh ka ban kyntiew ïa ka jingdon ka um hapoh khyndew na ka bynta ki kam rep.
Katba ka jingkyntiew ïa kine ki jingpynthymmai ka la dei ka atiar kaba khraw ha ka jingpynïaid ïa ka um ba don hapoh khyndew ha ka ri, ki jingwad bniah ka NAQUIM ki la pyni ïa ka jingpeit ïa ki jingdonkam kaba ktah bha ïa ka kam ba kyntiew ïa ka um kaba don hapoh khyndew.
Ki jingshem ka NAQUIM ki wanrah shuh shuh ïa ka jingshai ha ka jingsngewthuh ïa ka jingdon ka um hapoh khyndew, kumno ki lad pynmih um ki pur hapoh ka sla khyndew, ka jingkhein ïa ka jinglah bat ki jait maw bapher bapher ïa ka um bad ka jingsngewthuh ïa ka jingkhuid jong ka um kaba don hapoh khyndew ha ki jaka bapher bapher.
Namar ka jinglong jong ka kam, ka NAQUIM kan ïarap ban wanrah jingshngaiñ ha ka jingdon um dih, ki lad ai um kiba kham biang ha ki jaka rep bad ka jinglah kyrshan ïa ka kam ban kyntiew ïa ki jaka shong um ha ki jaka nongkyndong ka ri bad ruh ha ki jaka sor.
Ha kane ka rukom, ka prokram NAQUIM ka thmu ban pynkylla ïa ki kam kiba ïadei bad ka um kaba don hapoh khyndew bad kan ïarap ban pynurlong ïa ki thong jong ka jingpynïaid ïa ka um kaba don hapoh khyndew da kaba wanrah ïa ki jingtip kiba bniah shaphang kane ka um kaba don ha India.
Subodh Yadav,IAS, Joint Secretary, DoWR, RD & GRJal Shakti Mininstry, Govt.
of India.
Nongstoiñ, Nailar, 2: Naduh ba sdang ka khang dam, ki nongbylla misteri bad kiwei kiwei ki kam bylla, ki la mad ïa ka jingeh kaba khraw, namar nalor ba la kyrduh bylla bad ym don shuh ba khot trei bylla, hynrei ka dor ka mur ki mar ki mata ruh ka la kiew sha ba palat.
Kane ka jingkiew dor kaba la jia hapdeng kane ka khangdam, ka la pynlong ïa kiba bun ki nongbylla ban duh kam duh jam.
U Bah S.Nongphud uwei na ki nongtrei bylla misteri haba ïa kren bad u nongthoh khubor u la ong, “Na ka liang jong ngi kum ki nongbylla misteri ngi kyrpad ïa ka sorkar ba kan peit lem sha ki nongbylla, namar ba kumba long mynta ngi im ha ka jingeh jingjynjar, khamtam eh ka jingduhnong bad ka jingbym ïoh bylla.
Ka jingeh ha kum kane ka por ka dei eh namar ka jingkiew dor palat jong ki mar ki mata lane ki mar bam.
Hynrei, ki tiar shna ïing shna sem kum u nar ka cement, ka bai prek bad kiwei kiwei, ka la wanrah ïa ngi ki nongbylla trei bylla ban mad jingeh haduh katta katta".
U Bah K.Thongni u la ong, “Kumba long mynta ka jingkiew dor ka la kot sha sanphew haduh hynriew phew tyngka.
Kumta ka la ïapher bak ly bak na ka dor ba ju long baroh shikatta.
Kumta ngi kyntu sha ki bor ba dei peit jong ka sorkar ba kin peit lem halor kane ka jingeh ba ngi ïakynduh.
Ngi don hok ban tip la hato kane ka jingkiew dor ka dei ka jingshim kabu jong ki nongdie, lane hato ka la don ka jingpynmih dor thymmai da ki karkhana shna tiar".
“Ka jingong jong ka sorkar ba ïa ki nongbylla sngi yn shah ba kin leit bylla.
Hynrei lada ka dor ka mur jong ki tiar ki tar ka la kiew palat pud, kan myntoi aiu ïa ngi ki nongbylla.
Dang ha u bnai Ïaiong ka dor jong u cement ba kham jem dor ka long 420 tyngka, hynrei mynta pat ka dor ka la poi haduh 460 tyngka.
Haduh 40 tyngka la pynkiew dor, wat I malik kiba ai bylla ïa ngi ruh ki la ud hakhmat jong ngi ba la kiew lut ka bai tiar".
U la ong ruh, “U nar shna ïing ba 16, 12 bad 10 dang ha u bnai Ïaiong ka dor ka long 56 tyngka shi kilo.
Hynrei mynta pat naduh ba tieng corona bad sdang khang dam, la kiew dor kynsan.
Kane ka pynpaw ha ngi ki nongbylla ba imat ka don kaei re kaei shalyndet.
Kumta, lada ka sorkar kam peit lem kamut ba ka jingpyllait ïa ngi ki nongbylla ka long ka bym myntoi, namar ki trai kiba ai bylla ïa ngi ki ud ki nam namar ma ki ruh ki ïakynduh jingeh".
U Bah S.Lyngdoh u la ong, “Naduh u snem ba la lah hi ngi mad ïa kane ka jingeh bad bun kiba ai daw ba dei na ki pulit bad ka jingshah bat shah pyndik ha lynti ba sa kiew ka dor ka mur jong ki tiar ki tar.
Ban kynnoh ba tang ki dukan kiba shim kabu ruh ka bym lah ban long.
Namarkata ka sorkar ka dei ban kit khlieh ba kam dei ban pyndik ne pynduh bylla ïa ngi ki nongbylla misteri".
“Bun ki nongbylla ki bym ïoh bylla thikna don kiba ïoh tang ar sien shi taiew bad don ruh kiba shu shong ïing da ki taiew, tang na ka daw ba la rem palat ki mar ki mata.
Nalor ka sorkar, ngi sngew ban kyntu ruh ïa ki sengbhalang ba kin peit lem halor kane ka jingeh jong ngi ki nongbylla, ban tuklar lem ba balei ha u snem 2020, ka jingkiew dor ka la long palat.
Hynrei, mynta u snem ruh mar syn sdang ka khangdam, la kiew lut ka dor ka mur man ka sngi man ka taiew".
“Ngi kyntu bad kyrpad ruh ïa ki nongmihkhmat paidbah kum ki MLA bad MDC lane kino kino ki seng kiba peit ïa ka bha ka miat, ba kin sngewbha ban phai khmat lem sha ngi ki nongbylla sngi.
Bun na ngi kiba bylla myn sngi bad bam mynmiet, hynrei lada baroh ki tiar ki tar ki shu kiew dor lut, te hato kumno ngin leh mano shuh ban ai bylla ïa ngi khamtam eh ha kum kane ka por jong ka kordit", u la ong.
Nongstoiñ, Nailar 2: Ka shong Rambrai ka dei ka shnong kaba la ïar bha kaba la jan ïa ryngkat bad ka Nongstoiñ kaba dei ka Headquarter jong ka West Khasi Hills District, namar ki shnong kiba don mar syndah ka kynthup naduh Mawthungmarwei, Mawkohïew, Mawrang, Rngi Lower Ïew Rambrai, Lawdibah, Umsiej, Nongkroh, Umjaut bad kiwei kiwei ki kyntoit shnong.
Ka thaiñ Rambrai ka kynthup haduh ki thaiñ Mawdoh shaduh ki thaiñ Kyrshai ha ba lada kheiñ ia ka jingdon jong ki shnong ka la poi sha ki shispah tam ki shnong.
Haba phai pat ha ki tnad treikam jong ka sorkar kiba don ha ka shnong Rambrai, ka don tang ka Primary Health Centre kaba shiphew jingthiah, ka Ophis kaba dei peit ïa ki jingri jingdup kata ruh ka jingtreikam kam pat da long kaba thikna bad ka tnad kynshew pisa jong ka Meghalaya Rural Bank.
Nalor kata ka don ka ïew Rambrai kaba ju long shisien shi taïew namar ka dei ka jaka pdeng jong ka thaiñ kaba ki paidbah ki hap ban wan man ka sngi ïew ban pynbiang ïa ki jingsiew jingtda haïing hasem.
Ha kaba ïadei bad ka jinglong jingman jong ki jingdonkam ba kongsan jong ki paidbah katei ka thaiñ, u bah L.Marbaniang haba ïakren bad u nongthoh khubor, u la ong ba kumba ka long mynta ka tnad treikam kynshew pisa jong ka sorkar kaba la don ha Rambrai, ka donkam kyrkieh ban pynbit pynbiang da ka Meghalaya Rural Bank, namar kawei pa kawei ka shnong ha ka thaiñ ka ïoh ban pyntrei ïa ka skhm MNREGS.Bun na ki nongshong shnong ki don la ka jong ka jong ka job card, kumta ïa ka bai bylla ba la pynrung ha ki Account jong ki, ki hap ban leit sei na katei ka tnad kynshew pisa jong ka MRB kaba la don ha Rambrai.
Lada dei pat kiba na ki shnong kiba jngai kum na ki thaiñ Mawdumdum, Rangesohïong, Umïong bad kiwei kiwei ki shnong kiba jngai, ki hap ban leit phai kumta ka shem jngeh namar kim don kali satia kiba leit shaduh ki shnong jong ki.
U la ong ruh ba ki paidbah na ki thaiñ Umïong bad Umshem, ki hap ban ïaid kjat kumba san kynta tam, kumta lada dei ki kynthei ki shem jingeh haduh katta katta.
Kumta, u la ong ba ka la don kam kyrkieh ba ka MRB kan kham pynbit pynbiang noh ïa katei ka tnad treikam, khnang ba kan pynsuk ïa ki paidbah.
Jyllep, ‘Nailar, 02: Ki nongkyrshan jong ka United Democratic Party (UDP) jong ka Jyllep Unit hadien ba la mih ha ki lad pathai khubor ki la pynpaw ka jingsngewsih bad sngewkyndit namar tang na ka daw ka don ka jingkhot jingïalang jong u bah H.M.Shangpliang, MLA ka Mawsynram Constituency uba la leit pynïasoh sha kawei pat ka party ha kaba u la kam syndon ïa kita kiba wan sha ka jingïalang ki la wan ban pynïasoh bad ai jingkyrshan ïa u na ka bynta ka elekshon 2023, hynrei em kam long kumta.
Na ka liang ki nongkyrshan jong ka party UDP na ka Jyllep Unit, haba kren ha ki lad pathai khubor, ki la pynpaw ba kum kane ka jingkam trai ïa ki briew khlem da pynshong nongrim bha ba kin long ki nongkyrshan jong u MLA, bah H.M.Shangpliang tang na ka daw ba ki wan sha ka jingïalang jong u, ka long kaei kaei ka bym lah ban pdiang namar ka la long kumba thok bad shu lamler.
“Ngi leit sha ka jingïalang namar u khot lyngba u myntri shnong ba un sam ki lad jingïarap, hynrei phewse ynda poi sha ka jingïalang ka long pat da khongpong namar u khlem ai ei ei pynban ha kaba kut jong ka jingïalang bad pynpaw ha ki lad pathai khuor u pynpaw pyrthei ba ki wan ban pynïasoh ban kyrshan ïa u", la ïathuh ki paidbah nongkyrshan.
Namarkata, haduh mynta kine ki nongkyrshan jong ka party UDP kim pat don kano kano ka rai ban kyrshan ïa kiwei pat ki party ne ïa u kyrtong hynrei tang ïa ka UDP hapoh ka jingïalam jong u bah Ollan Sing Suiñ.
U bah Rockchestar Thongni, General Secretary jong ka UDP Mawsynram Circle haba pynpaw halor ka jingmih khubor ha ka 13 tarik u ‘Naitung, 2022 kaba ong, “Mih noh ki nongkyrshan ka UDP na Jyllep ban leit kyrshan ïa u bah H.M.Shangpliang" kane ka long ka khubor ba shu thok bad ka bym don nongrim.
U la ong ba kane ka jingkam ka long kaei kaei ka bym lah ban pdiang da lei lei namar kumno tang na ka daw ba ki leit sha ka jingïalang ban pdiang ïa ki lad jingïarap na u nongmihkhmat ki la shah kam syndon ba ki dei ki nongkyrshan jong u??? u la buh jingkylli.
Hooid! ki paidbah haba wan kat u nongmihkhmat ki don ka hok ban leit sha kano kano ka jingïalang, hynrei kim dei pat ban shim kabu halor ka jingwan jong ki, u la ong.
U la pynshai shuh shuh ba ymdei ba ki la shah pdiang sngewbha ha ka party kaba don ha ka liang ba don u bah H.M.Shangpliang hynrei ki nongkyrshan jong ka party UDP ki shah khot ha ka jingïalang lyngba u Rangbah Shnong jong ka Jyllep ha kaba u nongmihkhmat un ai ei ei ïa ki ne ai jingïarap la ka long ïa ki ‘riew kynthei ne ki longïing kiba duk, hynrei phewse ynda ki la poi ha ka jingïalang la paw syndon ba ki la dei ki nongkyrshan jong u bah Shangpliang.
Namarkata, na ka liang ki nongkyrshan jong ka UDP kiba la shah khot ha ka jingïalang jong u bah H.M.Shangpliang ki la kren da kaba shai ba ymdei ba ki la ieh noh ïa ka UDP hynrei ma ki kin ïai neh beit bad kin ïai long ki dkhot jong ka UDP bad kin ïai ïeng skhem ha la ka nongrim.
Jowai, Nailar 02: Ka Jaiñtia Student’s Movement (JSM) sengkmie kala pynpaw ka jingsngewkhia shi katdei eh halor ka jingpynkynriah kam ba khah khah ka sorkar MDA ïaki Ophisar ha ki tnad sorkar bapher hapoh ka Ri-Lum Jaiñtia.
Ka seng ka ong dang shen lalap baki katto katne ki ophisar kiba dang shu join tang hynriew bnai ne katto katne bnai ki shah pynkynriah kam bad kane ka ktah ïa u babun balang khamtam ki paidbah kiba leit donkam sha kitei ki ophis sorkar bapher bapher.
Halor kane ka seng kala pyntip ba ka don ka jingsuba jur ba dei ka kam saiñhima sima (Politics) da kaba wan rah dala u jong u briew tang naka bynta ka jingmyntoi ha ka Election ka ban sa wan.
Na ka liang ka seng ka dawa naka sorkar ban sangeh mardor ïa kane ka jingleh kam Politics, khnang ba ki kam jong u paitbah ba bun ba lang kin ym thud shuh nang ne shakhmat ha baroh ki tnad sorkar hapoh ka Ri-Lum Jaiñtia, pynkut ka kyrwoh na u bah P.S.Phawa Chief Organising Secretary JSM Central Body.
Jowai, Nailar 02: Ka Jaiñtia Students’ Union (JSU) Nartiang Circle mynta ka sngi kala leit ban aiti da ka dorkhas ha u District Medical & Health Officer ka West Jaiñtia Hills u Dr.K.C.Ajar hadien ka jingïoh ujor na ki paidbah halor ka jingbym biang ki Doctor ba dei peit bad sumar ïa ki nongpang kiba wan shim dawai na ka Nartiang PHC.Halor kane ka seng kala dawa jur na utei u khleih ka tnad ka koit ka khiah jong ka District ba un shimkhai mardor ïa kane ka kam, da kaba pynbiang kloi ïa ki Doctor hapoh ka Nartiang PHC ha kine ki sngi ban wan khnang ba ki paidbah nongleit shim dawai kin ïoh ka jingsumar kaba paka.
La ïathuh kiba buh ki nongshong shnong na katei ki thaiñ ki dei kiba dang duna ka jingïoh jingkot bad kan da long shisha ka lad jingïarap lada kin ïoh ka jingsumar ba biang na kane ka jaka ai jingsumar jong ka sorkar.
“Ka don ka por ba ki nongpang na katei ka thaiñ la hap ban pynkit noh sha kiwei de ki jaka sumar kiba jngai bad kane ka long ka jingduhnong kaba khraw namar ka jingjngai jong ka lynti’, la ong ka sengNa ka liang u District Medical & Health Officer ula kular ha ki nongïalam ka seng ban buddien ïa kane ka kam bad ban ïakren sha ki bor ba dei peit ban pynbiang Doctor kloi ha katei ka PHC.Nongpoh, Nailar 02: Kum u samla ba la paw ha ka them Ri Bhoi bad ha ka jylla hi baroh kawei, u Samla Evarist Myrsing bad uba la ioh ruh ïa ka kyrdan Doctorate halor ki synñiang ki bynhei kiba la shakri na ka bynta ka imlang ka sahlang bad ban pynjanai bad ban dang lah shuh shuh ban trei na ka bynta ki paidbah ha kaba khatduh u la shim ka rai rangbah ban rung noh sha ka jylli ka sain pyrthei na ka bynta ban pyndep ïa ki jingangnud kiba u kwah ban shakri na ka bynta ki paidbah.
Na ka liang u Samla Dr.Evarist Myrsing ha kane ka kynti u la shim ka rai ban khun na Mawhati Constituency bad la pynskhem ruh ïa u u kyrtong ka BJP na Mawhati bad ka thong kaba u angnud ka dei na ka bynta ka jingkylla hapoh katei ka Constiteuncu, ha RI Bhoi bad ha ka jylal hi baroh kawei.
Khyndiat haba phai sha ka jingim bad ka jingïaid lynti jong u Dr.Evarist Myrsing, u dei u uba shong basah ha ka shnong Mawtari Thaiang, Ri-bhoi Meghalaya.
La kha bad la pynheh pynsan ïa u ha ka shnong Nongrim Nongladaw bad la phah skul ïa u ha Little Flower Higher Sec.
School, Mawbri.
U dei u khun ksiew ka (Lt) Drose Myrsing bad u khun phrangsngi jong ka Kong Martina Myrsing & (Lt) Bah Jewan John Matlang.
Ka shnong trai jong ki kmie ki kpa jong u ki dei kiba na Mawtari Thaiang bad dei na ka jing lynshop arsien jong ka khlam Cholera & Dysentery ha ki shnong Pamphlang, Ïamkhon bad Mawtari ba ka jingïap ka lah ktah palat ïa ki 16 iing ha kito snem 1958 & 1960.
Ki la mih noh ban sah sha Sonidan bad u kpa rad jong ki u (lt) Lek Dorphang u la ïalam noh ban sah katto katne snem sha shnong Umalaiteng.
Ha dien ka jingkhlad noh jong ka kmie-rad jong u ki la wan poi bad sah noh ha Nongrim Nongladaw haduh mynta mynne bad u Evarist u la leit phai biang sha la shnong trai ha Mawtari Thaiang.
Ha u snem 2004 u la pyndep ïa ka Matriculation na MBOSE Little Flower Hr.
Sec.
School Mawbri, ka Pre-University Courses na Christ Jr.
College, Bangalore, Ka Bachelor ha ka Philosophy (Indian & Western) na Vishwa Jyothi Don Bosco College, Warangal-AP bad ïa ka English Literature na ka skul bah Kakatiya University, Telangana.
U la pyndep ïa ka Master in Social Work na IGNOU, New Delhi.
U dang don ha pdeng ka jingpule ban pyndep ïa Post Graduation Diploma in Environmental Sustainability Development na IGNOU, New Delhi.
U dei u samla uba don ka jingieid ba kyrpang ïa ka Mei Mariang, ka rep ka riang bad u long ruh u nong ïalehkai sports ha ka Football, basketball, volley ball bad u nongmareh sports.
Kum u samla uba la biang pura ruh ha ka kyrdan pule, u la dep ban pynkylla ïa ki kot phareng na ka ktien phareng sha ka Khasi kumba 6 tylli ki kot kiba kynthup ïa ki kot ba la ai kyrteng, ‘Ka Bor Bakhraw ha ka Kyrteng u ‘JISU’, ‘Ka Jingkyntiew Kurim Pher/khleh Niam ne bad kiwei ki Jaitbynriew, ‘U John Bosco bakhuid’, “Ka Klara bakhuid, ‘U Elias Kuriakose Chavara Bakhuid bad ka Kot ba la ai kyrteng, ‘Ka Alphonsa Bakhuid’.
Ki kam kiba u Dr.Evarist Myrsing u la trei ban kyntiew ha ka imlang ka sahlang, ha ka tnad pule puthi bad ki khusnam kiba u la ioh pdaing ki long ba u la trei kum u nonghikai skul kumba 7 snem tam, u la trei 1 snem tam kum u Resource Person bad ka Consortium of Resource Persons-ha ka shatri jong ka MySPACE – State Council of Science, Technology & Environment.
U la trei 3 snem tam ruh kum u Senior Academic Mentor bad ka Bharti Foundation kaba ïatreilang bad ka Education Department halor ka Quality Support Program ha Jaiñtia Hills.
Shuh shuh, u la trei mon sngewbha kum u Project Facilitator bad ka NotOnMap, Meghalaya ban ïatreilang bad ki samla kumno ban kyntiew halor ka kam jngoh kai pyrthei ha ki nongkyndong bad ki longkmie ban ieng ha la kjat.
Ki katto katne ki shnong kiba la ïatreilang ha shuwa ka Lockdown Covid-19.
U la ioh pdiang ïa ka khusnam International Education Awards-2020 for contribution towards education community ba la lah ai da ka KITES Foundation-Knowledge Innovation Technology Entrepreneurship & Sportsmanship, YUVA Innovator & School Fest, New Delhi.
U la trei mon sngewbha kum u wei u active member ha ka World Human Rights Protection Commission (WHRPC) bad u la ioh ka khusnam-Honoris Causa halor ka Social Work (Education).
U la trei mon sngewbha kum u President jong ka International Community of the Divine Saviour (ICDS-Lay Salvatorians) ha ri India & Sri Lanka jong ka Indian Mission Vicarate.
U la trei ruh kum u wei na ki Nongseng & Executive member jong ka 20 Shnong Multipurpose Cooperative Society, Ltd ha Liarbang.
Dei halor ki nongrim bad ki jingangnud kiba u kwah ban lur ïa ka lyngkha sah shrah ka Mawhati, u Dr.Evarist Myrsing u la shim ka rai ban ïa khun na ka BJP party na Mawhati, namar dei tang ha kane ka party kaba don ha ka liang ka jingsynshar hapoh ka ri, kaba u lah ban pynurlong ïa ki jingangnud lada ki paidbah ka Mawhati Constituency ki kloi ban pynjop don burom ïa u ha kane ka election 2023 hapoh ka jylla.
Nongpoh, Nailar 02: Man la u snem ki paidbah ha ka sor Nongpoh ki ju mad ïa ka jingshlei um bad ka daw ka long na ka jingbym biang ki Nala Um ka surok 4-lane ha Ri Bhoi District.
Kine ki jingshisha ki la paw ruh mynta ka sngi hadien ka jingther u lapbah uba la neh kumba 3 kynta ei ei ha kaba ka um ka la shlei ha sor Nongpoh haduh ba la thud ki paidbah ha ka leit ka wan.
Nalor ka jingshlei um ba la tap ïa ka surok ïaid paidbah (Service Road), ka um ka la rung ruh wat sha ki dukan kaba la ktah ïa ki nongshong dukan ha sor Nongpoh.
Kane ka bynta kaba shah ktah ka dei naduh jan dukan Amit Restaurant haduh ha jan Nongpoh Police Station ba ka um slap ka la tap ïa ka surok bad bun ki Kali ki la sahkut ha surok bad nalor kata ka um ka la ioh lad ruh ban rung wat sha ki dukan jong ki nongshong dukan ha katei ka jak aba shah ktah na ka jingshlei um.
Kum ban pynkynmaw, halor kine ki kam sahteng ban pynbha ïa ka surok 4-lane ha Nongpoh la ju ïa kren na ka por sha ka por bad la don ruh naduh ka jingthmu ban tei ïa ka flyover Bridge ha Nongpoh, ban pynheh ïa ki Nal Um bad ruh ban dang pynbha ïa ki surok ba dang duna, hynrei kane ka jingïakren kam pat poi shano shano ruh bad tang shu wan u lapbah kiba bun ki paidbah ki ju shah ktah na ka jingshlei um kaba dei tang na ka daw ka jingbym biang ki Nala Um.
Shillong, Nailar : U Additional Deputy Commissioner (S), i/c Sohra Civil Sub Division da kane ka pyntip ba ïa u khaw rashon Public Distribution System Rice la pyllait na ka bynta u bnai Naitung 2022 ha ka jingthew ka ba 35 kilo shi card ha ka dor T.3/- shi kilo na ka bynta ki ba don ïa ki card AAY, 5 kilo shi khlieh ha ka dor T.3/- shi kilo na ka bynta ki ba don ïa ka card PHH bad 7.215 kilo shi khlieh na ka bynta ki ba don ïa ka card Non-NFSA ha ka dor ba la pynbeit da ka Vigilance Committee ka ban ym palat ïa ka dor T.15/- shi kilo.
Nalor kane ka bhah ba ju sam, na ka liang ka sorkar ka la pyllait ruh ïa u khaw bym donkam siewdor lyngba ka skhim PMGKAY ha ka jingthew ka ba 5 kilo shi khlieh na ka bynta ki ba don ïa ka card AAY bad PHH na ka bynta u bnai Naitung 2022.
Khliehriat nailar 1:Ka Hynñiewtrep Achik National Movement Jaiñtia Zone, ka pynpaw ka jingsngew khia kaba khraw halor ka jingleh mynthi bad leh bym salia ka sorkar bad ka National Highway Authority of India ban maramot pynbha ïa ka surok national highway ha East Jaintia Hills District, kaba la jot rathai, namar ka jinsniew palat ka surok ka la buh jingeh haduh katta katta ïa ki paidbah kiba ïaid lyngba na kane ka national highway.
U President jong ka HANM Jaiñtia Zone, u bah Shaniahlang Suchen u la dawa na ka sorkar bad na ka NHAI ba ka dei ban pynshai paidbah halor kaei ka daw ba ka slem palat ban maramot ïa katei ka surok “Ngi kum ka seng bad kumjuh ruh baroh ki paidbah ngi sah ha ka umdum ha kaba ngim lah ban sngewthuh shuh kaei ka daw ba ka sorkar bad ka National Highway Authority of India ka pynslem palat haduh katne ban maramot ïa ka surok National Highway-6 ha East Jaiñtia Hills District, ngi sngew khia namar ka jingnsiew palat ka surok ka ju wanrah ïa ka jingdheng kali kaba ju pynkotdit haduh katta katta ïa ki paidbah nongleit nongwan, kaba sngewsih ruh ka long ba ki don ruh ki khynnah rit bad kumjuh ruh ki kali kit nongpang kiba ju sahkut lang ha kane ka jingdheng kali kaba bun-bun kynta, hato ka sorkar kam don jingsnewlem shuh mo ïa ki paidbah" pynpaw u bah Shaniahlang Suchen.
U la ong ruh ha ki khyndiat bnai ba la leit ka East Jaiñtia Hills District, ka la shah ktah jur haduh katta katta ha ka jingwan lynshop ki bor ka mariang, haduh ba ki lynti ki syngkien, ki jingkieng ki la dkhut bad ki la jot la pra, hynrei kat haduh mynta ruh ym shym la ïohi dak eiei ba ka NHAI kan maramot ïa ka surok bad ka CPWD ruh kumjuh kaba pynslem ban shna ïa ki jingkieng kiba la jot la pra ha ki thaiñ khappud.
Nongpoh, Nailar 02: Namar ka jingsniew palat jong u surok naduh Umpowin Nongrim shaduh Iew Mawlasnai kaba la buh jingeh kaba khraw ïaki paidbah haka leit ka wan mynta la bun snem, ka Hynniewtrep Youth Council, Raid Nongtung Circle kan pynlong da ka jingïakhih ban mih paidbah bad ka jingteh lama iong haki bynta bapher bapher jong ki shnong ka Raid Nongtung.
Ïa katei ka sienjam ban mih paidbah bad pynlong ka jingïakhih ka dei halor ka jingkuman jong ka sorkar naduh ki nongmihkhmat ban pynioh da u surok ba bha mynta la bun phew snem ba ki paidbah ki hap ban ïaid lyngba ka khohruh khohram.
Haba phah ïaka kyrwoh naka liang u Samla Mitalin Mynsong, Publicity Secretary HYC Raid Nongtung Circle u la ong ba kum ka seng ka dap da ka jingsngewkhia kaba jur bad haduh mynta kam don kano kano ka jingshimkhia jong ka sorkar naduh ki nongmihkhmat ban peit ïaka eh ka shon jong ki paidbah haka leit ka wan kaba ki hap ban mad ïaka jingeh kaba khraw naka jingsniew jong u surok bad ka khohruh khohram, khamtam haka pang ka shitom.
Kumta naka liang ka seng ka wer paidbah ha katei ka sngi naduh ki nongïalam shnong, ki longkmie longkpa bad ki khun samla ban mih paidbah kum ka dak ka jingpyrshah halor ka jingleh mynthi ka sorkar ïaki paidbah ba shong ba sah ha katei ka thaiñ, u la bynrap.
Shillong, Nailar:Ka Kur Kharbudon ha u kyrwoh lyngba u Bah Tribelget Kharbudon da kane ka pyntip ba kan pynlong ka jingsam khusnam ba la tip kum ka “Slipshon Award 2022," sha ki khun na ka Kur Kharbudon ki ba pass heh mar tam ha ka Ist Division ha ka SSLC, CBSE (Class-X) ECSE (Class X) eksam 2022.
Kumta la kyntu ban pynpoi ïa ki marksheet (xerox copy) hapoh ka 10 tarik u Nailar 2022, sha u General Secretary ka Kur Kharbudon, u Bah T.Kharbudon ha Umsohsun, Shillong.
Shillong, Nailar 02 Ki paidbah nongrep kiba don hapdeng ka Ryngku kaba don ka wah Khasimara bad ka wah Dholai kila kynduh jingeh shibun namar ba kam shym don ka jingkieng ïaid kjat lane ka sub-way haba shna ïa ka jingkieng ïaid kali, kane kala buh ïa ki nongrep ka thaiñ kaba hap hapoh jong ka Mawsyrnam Block ha pdeng ka jingeh kaba khraw.
U bah Odas Pdahkasiej President jong ka Hills Farmers Union jong ka Mawsynram Block, la ong ba ka long kaei kaei kaba sngewsih ban ïohi ba ka tnad PWD Mawsynram Division kam shym la lah ban bthah ïa u kontraktor ban shna ïa ka subway lane ka lynti ïaid kjat ha ka wah Dholai ban ïaid ki briew.
La ong ba haba jur ka slap bad kane ka wah ka dap um ki paidbah kim lah ban ïaid na shiliang sha shiliang, wat ki khynnah skul kiba hap ïaid lyngba kane ka wah ki hap ban pep skul noh namar bym don lynti.
Na ka liang jong ki nongrep ki hap ban kylliang kali bad la kit da ki briew na shiliang ka wah sha shiliang ka wah ïa ki marrep bad kane kala wan rah ïa ka jingduhnong kaba khraw namar ka ktah ïa ka dor jong ki marrep.
Shillong, Nailar: Ka Awaken India Movement (AIM) kan pynlong ïa ka program “Quit India Movement " halor ka jingdap 80 snem kynthih na bynta ka jingïalam u Kpa ka Ri India, U Mahatma Gandhi kum ka dak jingbburom ïa ki matti ksiar kumba u la wanrah halor baroh ki khun ka Ri India baroh kawei.
Kane ka movement yn pynlong ha ka 9 tarik mynta u bnai ka ban sdang naduh ka por 10 baje mynstep ter ter.
ïa kane ka Quit India Movement yn pynlong hi hapoh Shillong lyngba ka Mahatma Gandhi Road (M.G.Road) hajan jongka Meghalaya Main Secretariat.
Ka kynhun ka pynkynmaw ba u Mahatma Gandhi u la pynmih ïa kane ka mat naduh u snem 1942 ha ka ban ïeng ïakhun pyrshah ïa ka Sorkar Phareng (British Rules).
Kumta na ka liang jong ka kynhun AIM kan pynlong ha baroh kawei ka Ri India kumjuh hangne hapoh ka Jylla Meghalaya lyngba ka jingïalam ka AIM Meghalaya State Unit.
Ka jingpynlong ïa kane ka program kan long halor ki mat ba kongsan ha kaba yn ïeng dawa na la ka jong ka Sorkar ba ka dei ban pyntreikam noh ïa ka “HEALTH FREEDOM" bad ba dei ban weng noh ïa kane ka jingwanrah ïa ka jingsynshar donbor halor u Paidbah baroh uba dei ban im laitluid ha la kajong ka Ri bad ka Jaidbynriew, ka ba long ruh ka Ri Synshar Paidbah (Democratic Country).
Ka jingwanrah ha ka ban pynsngew ïa kine baroh da ka ba ong ba ka dei lyngba ka World Health Organisation (WHO) ka long pynban da kaba synshar donbor da u Bill Gates (American Business Man) kum u khraw spah jong ka pyrthei, ha ka ba la pyrshang ban wanrah shisyndon ïa ka jingshimti ha lade ha baroh ki liang khamtam naduh ka synshar khadar bad kiwei kiwei, kumjuh wat halor ka hok longbriew manbriew khlem da kheiñ dor shuh da kaba yn shim noh jubor ïa ka jingim briew shisyndon na lyndet lyngba ka jingpynmih ïa ki jingpang khlam ba bun rukom bad ki dawai kiba khlem da lah ban ai jingshai kat haduh kine ki sngi ba mynta da ka ba wan hap pynban da ka World Depopulation.
Ka kynhun ka la ong ba ka jingwan ban ïeng pyrshah ïa u paidbah da kaba shu pynbor ban shim dawai ne wat ban shim TIKA Covid khlem da ñiewkor ïa ka hok bad ka jingshisha ha manla iwei pa iwei napdeng ki parabriew, ka la pynmih ïa shibun ki jingeh bad khamtam halor ka jingjaw ummat ki paidbynriew ha kiba bun ki jaka jong ka Jylla da ka jingïap noh ki para bynriew hapdeng ka por ka bym shym la poi pyrkhat.
Na ka liang jongka kynhun AIM Meghalaya State Unit lyngba une u kyrwoh ka la ong ba kan hap ban ïeng ruh ban dawa na ki bor Sorkar ha ka ban wanrah ki jingïada kiba skhem halor ki jingbam jingdih kiba biang na bynta ka koit ka khiah jong u Paidbah baroh uba dang im ha kane ka sla pyrthei bad badei ban tip paidbah kum ka “FOOD SECURITY".
Ka AIM kan dang ïai dawa shuh shuh halor ki lad ki lynti ban dang wanrah ki jingkyntiew halor ka rep ka riang ha la kajong ka Jylla khamtam na la kijong ki para Ri khnang ba kan ym ktah ïa ki Nongrep ne wat ban ym duhjait noh shisyndon ki mar rep kiba mih na la ka jong ka Jylla da kaba yn hap wat ban pyntreikam noh da ka Meghalaya Agricultural Policy.
Shuh shuh ka AIM Meghalaya, kan hap ruh kumjuh ban pynpaw halor ka Pule Puthih ka ba la wan jia ha la kajong ka Jylla khamtam halor ki khun khynnah ki bym ïoh lad shuh ban pdiang na ka bynta ka hok bad ka jinglaitluid kumba dei ban ïoh lyngba ka “EDUCATION POLICY".
Ka jingdawa naka Sorkar kalong ban kyntiew shaphrang na bynta ka jingnang jingstad katkum ka jingdonkam halor kane ka lawei pateng la pateng kaban dang sah khang ba kan ym pynsah dum ïa ki longdien man dien lem khamtam na bynta ki duk ki rangli kiba dei ban ïoh ïa ka jingnang jingstap khlem da pynleh nohei ïa ka kum ka spah bah kaba donkam ïa baroh.
Kumta ruh ka AIM Meghalaya a khot ka ïawer ïa baroh ki Paidbah Nongshong Shnong ki ba don ïa ka mynsiem sngewkhia namar ka lawei jongka Ri bad ka Jaidbynriew ka ban wan ha la ki jong ki Longdien Mandien, ban ïa mih shakhmat ha katei ka sngi, kynthup naduh ki nongtreikam sorkar, treikam lajong, ki khynnah skul khynnah pule, ki nongtrei bylla sngi bad ki nongrep, da kaba ngin pynpaw burom kum ki paidbah ba im halor ka Ri ba Laitluid bad ka Ri Synshar Paidbah, da kaba yn ïeng pyrshah bad ïeng ïada halor kane ka jingshah synshar beiñ bad leh donbor lyngba ki bor sorkar bad ym ailad ha kaban pyrshang ban wanrah ïa ka jingsynshar mraw ha la kajong ka Jylla.
Shillong, Nailar, 02: Namar ka jingkynduh jingeh jong ki samla pule kiba hap ban ïakhun ïa ka eksamin CUET Under Graduate, ka Khasi Students Union NEHU UNit ha ka sngi baar ka la ïakynduh ïa u Controller of Examination jong ka skulbah NEHU.Ka Seng hapoh ka jingïalam jong u General Secretary u Samla Shibaitlang Rymbai ki la wad ïa ka jingtip kabaa bniah na u Controller of Examination (CoE) ban ïoh jingpynshai halor ka jingbym mih ki Examination Centre ha ki Admit Card jong ki samla pule kiba hap ban ïakhun ïa ka CUET UG.Ha kane ka jing ïakren, u CoE u la pynshai ba ïa ki Admit Card ki samla pule ki donkam ban sei (download) biang ar sngi ne lai sngi shuwa ka eksamin bad ha katei ka Admit Card kin sa thoh ïa ki Examination Centre ka jong ki.
Ka KSU Nehu ka pyntip ruh ba lada ki samla pule ki kynduh jingeh halor kane ka bynta ki lah ruh ban telephone ha u nombar 8974587275, 8414965903, 6033301084, 6009339731.
Shillong, Nailar 02 : Ka tnat Bording jong ka Sorkar Pdeng, ha ka jingbteng ïa ka jingrakhe ïa ka Ujjwal Bharat Ujjwal Bhavishya ha kylleng ka ri, ka la pynlong ïa ka Bijli Mahotsav ha Laitryngew, Sohra Civil Sub Division East Khasi Hills District ha Meghalaya ha ka taiew ba la dep.
U MLA ka Sohra, u Bah Gavin Miguel Mylliem, uba la ïashim bynta ha kane ka prokram kum u kongsan u la ai jingïaroh ïa ki ophisar kiba la plié lad ïa ka bording ba kan poi sha man ki iing.
U Addl.Deputy Commissioner, I/C Sohra Civil Sub-Division, u Bah L.Kynjing u la ong ba u don ka jingsngewnguh ïa u Rangbah Shnong, ki ophisar ka NERLDC, Power System Operation Corporation Limited (POSOCO) bad ka MePDCL kiba la pynlong ïa kane ka prokram.
Shillong, Nailar, 02: Ka Hynñiewtrep National Youth Front (HNYF) West Jaiñtia Zone ha ka sngi Baar ka la kynnoh ba ka ophis jong u District Medical & Health Officer (DM&HO) ka West Jaiñtia Hills District ka la thungkam ha ki 19 tylli ki post kiba thylli khlem da bud ïa ki kyndon treikam jong ka Sorkar Jylla.
Ha ka jingïakren bad ki lad pathai khubor, u President ka HNYF-West Jaiñtia Zone u Bah Howniwat Sutong u la ïathuh ba ka seng ka la lap ïa kane lyngba ka jubab RTI ba la ïoh pdiang na ka Ophis jong u DMHO ka West Jaiñtia Hills District dang shen.
U la ong ruh ba kane ka jingthungkam khlem da bud ïa ki kyndon thungkam jong ka Sorkar ka long kaba be-aiñ namarba kine kiba la shah thungkam kim dei satia kiba la pas ïa ka eksamin ba la pynlong da ka District Selection Committee (DSC) bad ong ruh ba kane ka jingthungkam ka dei kaba la leh da ka jingïatip lang jong ki ophisar ruh ym pat lah ban tip.
Katkum ka jingïathuh jong une u nongïalam ka HNYF-West Jaiñtia Zone kine ki 19 ngut ki dei kiba la shah thungkam naduh u snem 2014.
“Ka jingkylli ka long lada donkam kyrkieh balei ym thung shuwa kiba don ha ka lynti bad ïa kiba dang ap (waiting list) ban shah thungkam kiba la don kyrteng ha District Selection Committee (DSC)," ong u Bah Sutong.
Ka seng ka la aiti ruh da ka jingthoh sha u Director of Health Services (DHS) da kaba dawa ba dei ban weng kam noh mardor ïa u DM&HO ka West Jaiñtia Hills District hynrei lym kumta ka seng kam banse ban leit mudui sha ki bor kiba kham halor lane wat sha ka Iingbishar.
Shillong (PIB):U Myntri Rangbah Duh ka ri, u Narendra Modi u la kyntu ia baroh ki briew jong ka ri ba kin pynkylla ia ka DP social media jong ki sha ka lama jong ka India kum ka jingrakhe ia ka Har Ghar Tiranga.
U Myntri Rangbah Duh u la tweet, “Ka dei ka 2 tarik u Nailar kaba kyrpang mynta ka sngi! Ha ka por ba ngi dang rakhe ia ka Azadi Ka Amrit Mahotsav, ka ri jong ngi ka la khreh ia ka #HarGharTiranga , ka jingiatrei lang baroh ban rakhe ia ka lama jong ka ri.
Nga la pynkylla ia ka DP jong ki social media page jong nga bad nga kyntu ia phi ban leh kumjuh.
".
Shillong, Nailar 02 : Lada ka All India Trinamool Congress (AITC) ka kynnoh ba ka sorkar MDA hapoh ka jingïalam ka NPP ka dei ka Proxy BJP, ka AITC ha Meghalaya ruh ka dei ka Proxy jong ki heh jongka na ka headquarter na Kolkata namar ïa ka mat ba kongsan tam ba ka ri bad ka jaidbynriew ka ap khmih lynti la slem bah ïa kaba la wanrah ruh da ka Resolution hapoh ka ïing dorbar Assembly ka jylla ka Inner Line Permit (ILP) ki khlem nud ban rah ha Delhi.
Don aiu sha lyndet bishar hi paidbah kine ki nongïalam ka AITC ki long thik kum ki suri kup snieh langbrot, khyrwit u Symbud Myntri Rangbah bah Prestone Tynsong.
U la ong “ Balei ba nga ong kumtei, namar ïa ka kam ïa pynbeit pud bad ïa ka jingpynrung ïa ka ktien Khasi bad Garo ha ka khyrnit kaba phra ki rah ha Delhi hynrei ïa kane ka mat ba kongsan ki leh klet, lane hato ki tieng ïoh shah khyrwit ha ki heh na Kolkata lym kumta ki la dei ban rah lang ïa kane ka mat ruh.
Bishar bniah paidbah ïoh shah ktha ha ki suri nalor te ki kup da kawei ka dur kum kita kiba sngew khia ïa ki mat hapoh pat da kawei ka dur, balei ki leh klet ïa ka ILP keiñ?".
Lada phi shim khia ïa ki ar tylli ki mat phi la dei ban shim khia ïa kane kawei ruh ka mat kaba ki paid ka jylla ki thrang ban treikam ha ka jylla kaba long kum ka stieh ban ïada ïa ka ri bad ki jaidbynriew riewlum.
Ka paw shai kdar ba ka AITC kam kwah ban pyntreikam ïa ka ILP bad kim kwah ba ka jingpynbeit ïa u pud u sam ruh kan ïaid beit namar ki la dep kular ba lada ki wan ha ka bor kin pyndam ïa ka soskular (MoU) ba la dep ïasoi hapdeng ka Meghalaya bad Assam, ong u bah Prestone.
“ Nga kwah ban ong ba kine ki briew jongka AITC ne katba ki dang don ha ka Congress ruh kim kwah ban pyntreikam ïa ka ILP bad kim kwah ban pynbeit ïa u pud u sam ruh namar haba ki don ha ka bor ki khlem leh ei ei bad mynta ba ka kam ka la ïaid shakhmat ki sdang sa ka ban wan pynthut.
Hato ki dang kwah ban sahteng kane ka kam sa katno phew snem nalor ba la sah mynta la 50 snem.
Kumta nga kyntu ïa baroh ki nongshong shnong ka jylla ba kin bishar bniah ïa ka jinglong Pharisi arsap jong kine ki briew jongka AITC ha kane ka jylla Meghalaya" pynkut u Symbud Myntri Rangbah.
Shillong, Nailar 02: Ka Political Department jong ka St.Mary’s College kum shi bynta ka jingrakhe ïa ka jingdap 50 snem ka jylla ka la pynlong ïa ka jingpyni nam halor ka phangpdeng, “Meghalaya 50years of statehood" kaba ki la pynlong ha ka 29 tarik u Naitung.
Ha kane ka sngi, ki samla pule jong ka Department ki la shim bynta ban pyni ïa ka jingïaid lynti jong ka Meghalaya naduh ba ka ïoh ïa la ka jong ka jylla.
Ym tang katta ki la pyni ruh ïa kiba bun ki jingkylla kiba wan, la ka long ha ka imlang sahlang, ka kolshor, ka saiñ hima sima, ki kam jngohkai pyrthei bad kiwei kiwei.
Kaba kham khring eh napdeng kine, ka dei ka jingpyni nam ïa ki jingjulor kiba shyrkhei ha u jumai bah uba la wan ban syllad ïa ka jylla ha ki spah snem mynshwa.
Nalorkata, la pyni ruh ïa kiba bun ki jingnoh synñiang kiba ki Myntri Rangbah bapher bapher jong ka jylla ki noh synñiang ha kine ki 50 snem.
Haba kren ha katei ka jingïalang, ka Principal jong ka College, ka Sister (Dr) Mary Hariet ka la ai ka jingïaroh ïa ki samla pule kumjuh ïa ki nonghikai kiba la jied da katei ka jingpyni nam kaba long kum kawei na ki lad ban ïathuh khana lane ban pyni ïa kiba bun ki jingeh bad ki jingïakhun kiba ka jylla ka mad ha kine ki 50 snem khlem da klet pat ïa ki kam pynroi kiba la ïaid ryngkat ryngkat.
Ha katei ka jingpyni nam la wan ban shim bynta ruh da ki samla pule bad nonghikai ka St.Mary’s Higher Secondary School.
Kane ka long katkum ka kyrwoh ba la phah da ka Kong I.Kharumnuid, HoD Political Science Department, St.Mary’s College.
Shillong, Nailar 02: Ki nonghikai contractual hapoh ka shatri Meghalaya Government Lower Primary School Contractual Teachers Association (MGLPCTA) kiba la pynlong ïa ka jingïakhih da kaba shong sahmiet ha khmat ka ophis MBOSE naduh mynnin ka sngi ki la ïathuh ba na ka liang ka sorkar kam shah satia ïa ki ba kin sher dara ha ka jaka ba ki pynlong jingïakhih.
Ha ka jingïakren bad u Mawphor na kine ki nonghikai ki la ïathuh ba kane ka jingbym shah ka bor synshar District ban sher dara ne ban tap tirpal kin ym ioh tang ka jaka rieh tngen lada kumno kumno ka don ka jinghap slap.
“Ngi long kum ki mrad khlem jaka rieh, tangba long katba long ngin ïakun beit ban ioh ïa ka hok jong ngi" ki la pynpaw“Ka DC ha ka jingïakynduh ka la ong ba ka la ai jingbit ba ngin pynlong jingïakhih hangne kaba kumno pat ka jingbit kaba ki ai namar tang ban sher dara ruh kim shah" buh jingkylli u Babu Birbor.
Shuh shuh u la ïathuh ruh ba ka jaka kaba ka la ai na bynta ba kin jingïakhih ka long kaba jynjar haduh katta katta khamtam namar ka jingbym don paiñkhana.
Shillong, Nailar, 02: Ka District Magistrate jong ka East Khasi Hills District ka la pynjari da ka hukum hapoh ka Section 144 CrPC kaba mana ban die ïa ki tiar ba nep, kum ki wait, ki tari bad kiwei kiwei ha ki jaka ïaid paidbah bad ha shilynter ka surok ha Police Bazaar bad ha Jail Road, Shillong.
Ïa kine ki tiar banep lah ban die tang hapoh ka dukan ba la buh bha sha ka jaka ba lah ban ïohi.
Kane ka hukum kan treikam noh mardor tad haduh ban da pynbna da kumwei pat.
Ka jingpynjari ïa kane ka hukum ka long hadien ba la ïoh jingtip ba ki don katto katne ki nongdie madan kiba die ïa ki tiar banep, kum ki wait, ki tari bad kiwei kiwei ha shilynter ka surok ha Police Bazaar bad ha Jail Road, Shillong.
Ka jingdie ha ki jaka paidbah ïa kine ki tiar banep ka lah ban buh jingma naba ki riewbymman ki lah ban shim kynthet ha kano ma kano ka por ban pynmynsaw ïa ki nongshong dukan lane ïa ki nongïaid lynti.
Shillong, Nailar 30: Ka Seng Voice of the People Party(VPP) North Shillong Constituency ha ka sngi Ba-ar ka la pdiang sngewbha sha ka seng ïa ki nongïalam bad ki nongkyrshan na ka KHNAM bad ka HSPDP ha ka jingïalang kaba long ha Dorbar Hall jong ka Shnong Mawkhar.
Haba kren ha kane ka jingïalang, u Bah Ardent u la ong ba ka VPP kan wanrah biang ïa ka dur ka dar bad ka jinglong ki Seng Riewlum kumba ki ju long ha ki snem ba dang shu ïoh shen la ka jong ka jylla, kata ban khot bad pdiang ïa ki briew kiba ieid shisha ïa ka jaidbynriew bad kiba don ka mynsiem ban shakri ha ka jinglong duk jinglong rangli, ym ki briew kiba beh ïa ka spah.
“Lada phi peit mynta ki seng kiba kam ba ki dei ki seng riewlum ki da kren kop ba kin sei da ki heh spah ban ïakhun ilekshon ne ba wan pynïasnoh ki heh spah bad don ruh u President jong kawei ka seng riewlum ba heh tam ha ka jylla uba kam ba ka seng kaba u ïalam kam don jingkyrduh pisa eiei mynta ki kren beit shaphang ka pisa bad ha ki por ba mynshuwa kino kino kiba ïakhun ilekshon kim dei kiba bun pisa hynrei kiba don ka nongrim bad ka mynsiem shakri ïa ka jylla" u la ong.
Haba kren halor ka kam bamsap u bah Ardent u la ong ba kat shaba leit mynta wat u luk u lak ruh u ithuh ba ka bamsap ka la shyrkhei ha ka jylla bad u la ong ba dei na ka daw ka jingbamsap ba ka jylla ka wan beit sha ki kyrdan ba hakhmat na ka jingbym ler tam na ki jylla ha ka ri India.
U la ong ruh ba na ka liang ka VPP ka nud ban kop ba kan wanrah ïa ka synshar khadar kaba khuid lada u paidbah ka jylla u pynkhamti ïa ka bor synshar ha ka.
“Phin ïohi ba kiwei ki seng saiñ pyrthei kin kular ïa kane katai ym pat ïa ka jingsynshar kaba khuid kaba suba hynrei namar ngi don ka thong bad ka jingangnud kaba shida ban wanrah ïa ka jylla ka jingkiew shakhmat ngi nud ban kop ïa kane namar dei tang lada ngi lah ban weng ïa ka bamsap ba ngin lah ban kyntiew shajrong ïa ka jylla" u la ong.
U Bah Ardent u la ong ba kumba ïa ka VPP la seng halor ki ar tylli ki nongrim kata ban wanrah ïa ka synshar khadar kaba khuid bad ka jingskhem ka jinglong trai da ki trai muluk ïa khyndew ka shyiap.
“Ngim lah ban ïapeiñ ïa ka hok longtrai ki trai muluk ïa ka khyndew ka shyiap bad ngin ym ai lad syndon hi ruh ïa kane" bad u la bynrap ba “ka jingdon ka Land Transfer Act ka pynlong ba ïa ki jaka ba ki trai muluk ki dang ïoh jaka hynrei lada ym dei na kane ka aiñ ki jaka jong ngi ki la leit sha ka kti kiwei pat" u la ong.
Shuh shuh u Bah Ardent u la ong ba ka stieh jong ka jaidbynriew ka dei beit tang ka aiñ kaba lah ban ïada ym satia ka jingdon ki seng lehnoh ne ka jingbun ki kynhun seng bhalang.
Haba ïadei bad ka jingwan pynïasoh ki nongïalam barim ka KHNAM bad ka HSPDP sha ka VPP u Bah Ardent u la ong ba ka jingwan lang ha kajuh ka kynhun ban trei na ka bynta ka jaidbynriew bad ka jylla kam don jingartatien ba u Bah Adelbert Nongrum uban ïakhun na ka VPP un shah jied biang bad u la ong ruh ba da ka jingtrei shitom ha ryngkat ka mynsiem sngewrit kam don jingeh ban poi sha ka thong.
Haba kren ha kane ka sngi u President barim ka KHNAM North Shillong constituency u Bah Strong P Kharjana u la ong ba ka jingpynïasoh jong ki nongïalam ka KHNAM sha ka VPP ka long hadien ba ka jinglong jingman ha ka KHNAM kam shah shuh ïa ki ba kin trei ïa ka thong bad ka jingangnud na bynta ka jaidbynriew.
U la ong ruh bha shuwa ban pynïasoh sha ka VPP na ka liang ki nongïalam ki la pyrkhat sani da ki bun bun taiew bad ka jingrai ban pynïasoh ka dei namar ki mat bnad ka thong kaba i don mynba ki dang don ha ka KHNAM ki phalang shai kdar ha ka VPP.Ha kane ka sngi la sakhi ba da kiba bun bun spah ngut ki nongkyrshan bad ki dkhot ka KHNAM bad ka HSPDP ki la wan ban pynïasoh pura sha ka VPP ha kaba la pdiang sngewbha da u President u Bah Ardent Miller Basaïawmoit, u General Secretary Dr.Ricky Syngkon, u Vice President Dr.Kara Shen bad kiwei kiwei ki nongïalam.
Ha kane ka sngi na ka liang ka u Bah Ardent Basaiawmoit President rangbah u la pynskhem pura ruh ïa ki nongkitkam jong ka VPP North Shillong ha kaba u Bah Strong P Kharjana kum u President bad u Dr Londoner M Sohtun kum u General Secretary bad kiwei kiwei ki nongïalam.
Shillong, Nailar 02 : U Symbud Myntri Rangbah (Dy CM) ka jylla u bah Prestone Tynsong u la ong ba u sngewsynei ïa kine kiba pli ki nonghikai kiba ïakhih hynrei yn leh shuh kumno haba ka lynti ka la khang ïa ki bad wat la ki ïakhih ruh kam myntoi namar ka sorkar kam lah ba leh ei ei shuh da lei lei ruh.
U la ong wat la kine ki ïakhih hapoh ka lama Meghalaya LP School Contractual Association (MLPSCA) hynrei ka sorkar kam lah shuh da lei lei ruh ban dang thung biang ïa ki wat la ki dawa ruh namar ladep thung lut da kiba la pass hok ïa ki interview ha baroh ki post ba lait ne thylli.
Haba ïakren bad ki nongthoh khubor u la ong “ ïa kine ki nonghikai la thung kum ki Officiate ne kontrak, ha kito ki skul kiba don ki nonghikai kiba la shongthait ne ki don kiba khlad bad haba ka sorkar ka i donkam ban don kyrkieh ki nonghikai ka thung officiate katba ym pat lah ban pyndep ïa ka interview.
Kumta kat kiba aplai la thung da ka sorkar bad man la ka 59 sngi la pynthymmai ïa kata ka kontrak jongki.
Ki la dei ban sngewthuh lypa ia ka jingmut kontrak namar ha kano kano ka por ki lah ban shah weng.
Nalor kata ka sorkar ka la ailad ïa ki ban ïaleh ïa ka DL.Ed bad wat ïa ka MTET ruh wat la ka rta jongki ka la nang ïaid shakhmat ruh.
Hadien kane la ailad ba kin ïakhun ïa ka interview ruh hynrei yn leh kumo haba kim pass ka interview kumta kito kiba pass hok la hap ban thung ha kito ki post ba lait bad baroh ki post ba lait la dep thung lut ïa kiba pass ïa ka interview".
U la ong shuh shuh “ Nga sngew synei shisha ïa ki namar ki don hi kiba la hikai kumba ar, lai ne saw snem ruh katba ka tnad pule puthi kam pat lah ban pyndep ïaka interview hynrei haba la dep la hap ban thung lut ïa kiba pass bha.
Kumta ïa kine kiba shu thung offciate ne kontrak la hap ban weng noh kat kum ki kyndon ba la buh wat ha ka shithi thungkam jongki ruh.
Kumta mynta ka sorkar kam lah ban leh ei ei shuh namar la dep thung lut ha kito ki post kiba lait.
ïa kine ruh la dep ailad ba kin ïakhun ia ka interview tangba imat ki khlem pass na kata ka daw ki khlem ïoh rung shuh ha ka kam nonghikai".
Ka sorkar kam lah shuh ban dang thung ïaki namar ym don shuh ki sanction post kiba lait lah dep thung lut ha baroh ki skul LP na kito kiba la pass ïa ka written bad personnal interview.
Shillong, Nailar 30 : U Myntri Rangbah ka jylla u Conrad K Sangma u la ong mynta ka sngi Ba-ar ba lada ka tnad pulit ne ka tnad kam pohïing ka ai jingmut sha ka sorkar ban thung jingtohkit halor ka jingkynnoh pyndonkam bakla jong u AIG(A) u bah G.K Iangrai ïaka bor da kaba u la pyndonkam tang marwei shimet haduh 29 tylli ki kali ka tnad pulit, ka sorkar kan thung beit ïa ka jingtohkit namar ka sorkar kam ju kynran dien ban thung ïa ki jingtohkit ban lap ïa ki jingshisha.
Haba kren ha ki lad pathai khubor u la ong “ Ai ba ka jingtohkit ki pulit kan dang ïaid shakhmat bad lada ki ai jingmut ban thung da ka jingtohkit ba laitluid ruh ka sorkar kan ym kiar hynrei kan leh ïa kaba donkam namar ym don jingeh satia ban leh ïa kata kaba donkam ban leh.
Da shisha lada don kano kano ka jingleh bakla bad ka jingai jingmut jong ka jingtohkit ki pulit, ka sorkar kan sa bishar bad lada i donkam kan sa thung ïa ka jingtohkit khamtam lada ai jingmut na ka tnad kam pohïing ba peit ïaki pulit".
“ Ngi don ha ka bor ym ban shu shong kli kti ne ban ym leh ei ei.
Tangba kawei pat ruh kam long kaba dei ban shu rai kut bad ong beit ba kane ka dei kata ka bamsap ne ka scam.
Kaei kaba nga mut ban ong ka long ba ki don ki khep bad kyndon ban ong ba ka dei ka scam, hato ka don ka jingpyndonkam bakla ïa ka pisa u paidbah kumta hap ban da pyrkhat bad bishar bha bin pa bin shwa ban poi beit sha kaba pynkut" ong u Myntri Rangbah.
U la ong shuh shuh ba u la dep kren kumba shitaiew tam ei ei ba haba peit na ka ba sdang jong ka jingtohkit i kumba ka don kaei re kaei kaba hap ban shim khia ha kaba ïadei bad ka rukom pyndonkam ïa ki kali, ka don ka jingpynslem, ka jingpyndonkam bakla tangba kumba ka paw pat ki don ki dak ki shin ba kam da dei kata ka scam kumba la kynnoh.
“ Hooid na ka liang ka tnad pulit ka dang pynlong ïa ka jingtohkit bad hadien kin sa ai ïa ka kaiphod bad lada ka tnad kam pohïing hadien ba la ïoh pdiang ïa ka kaiphod ka idonkam ban thung da ka jingtohkit, ka sorkar kan sa leh ïa kaba donkam bad lada dei ban pynshitom ïa u ophisar ruh ka sorkar kan sa leh kat kum ki kyndon ka aiñ" ong u Myntri Rangbah.
\ Ha ka jingtohkit jong ka tnad pulit ba la khlieh ïa ka kynhun da u Inspector General of Police ( Law and Order) u MK Singh, la pynpaw ba ki don haduh 29 tylli ki kali ba la pyndonkam da u AIG (A) G.K Iangrai shwa u bnai Iaiong 2022 khlem kano kano ka jingai jingbit na ki bor ba halor.
Kine ki kali ki kynthup ïa kawei ka Scorpio ba thymmai, kawei ka Bolero thymmai, Ar tylli ki Swift Desire ba thymmai, ar tylli ki thuk thuk Bajaj bad kine baroh kim don satia ki number plate ruh namar u AIG (A) bah Iangrai u khlem ai ïa ki kot ki sla.
Kine kim dei ki BS VI Standard bad kumta ka long pyrshah ïa ka jingpynmih hukum jongka Union Ministry of Road Transport bad Highway.
Nalor kitei ki phra tylli kawei ka Bajaj Pulsar 150 cc thuk thuk kaba la thied naduh u 2019 ruh ym shym la lah ban register namar kam don ki kot ki sla ba biang.
Kawei ka Hyundai Verna kaba la shu pynïeng ha Central Workshop ka don u number ba la shu thoh thok bad ym pat dep rejister ïa ka kali ne kam pat don number plate bad kane ruh kam don ki kot ki sla ba biang.
ïa kine ki kali ym shym la ai sha kino kino ki ophisar bad la shu buh bad pyndonkam beit tang da u AIG (A).
Kane ka kynhun tohkit ka la tohkit bniah ruh na ki 7 ngut ki pulit kiba trei bad u AIG (A) ki la phla ba ba ïa kine ki kali ba la thied da ka Police Head Quarter la bat beit da u AIG (A).
La sei bad pyndonkam ïa ki tang haba u bthah ïa ki briew jongu ban leit sei ïa kine ki kali namar la pynïeng ha Police Officer Mess lane MPRO Complex tangba ki shabi baroh ki don beit ha ka ïing sah u AIG(A).
Kane ka jingphla jongki ka pynpaw ba ka don ka jingpyndonkam bakla ïa ka bor da u AIG (A) GK Iangrai.
ïa kine ki kali ba khlem don number plate la pyndonkam da u AIG (A) khlem kano kano ka jingai jingbit na ki bor ba halor.
Ym shym la buh ïa ka log book wat la ïa ka umphniang la theh da ka jingai coupon ne slip jong u AIG(A) hi.
Ka jingtohkit ka lap ba ka don ka jingleh bym kheiñ snep bad jingleh bakla ha kane ka kam khamtam na u ophisar.
Kane ka kynhun tohkit ka la ai jingmutba donkam ban thung da ka jingtohkit na ka tnad pulit shwa khnang ban paw ki jingshisha baroh bad ban pynshitom bad pynngat kyndon aiñ ïa u ophisar uba donkti.
Donkam ban thung da ka kynhun High Level Fact Finding ban tih bniah halor kane ka kam.
Ka dei ban don ruh ka kyndon (SOP) ba la pynkhreh ha ka jingthied ïa kine ki kali, ka jingshimti bad ka jingbuh jingthoh thik pa thik.
Namar ka jingbuh jingthoh ha ka tnad pulit ruh kam long kaba biang haduh katta katta.
Na kata ka daw ba sa mih kine ki jingpyndonkam bakla ïa ka bor bad ïa kine ki kali.
ïa ka Central Workshop jongka tnad pulit ha Bishnupur la dei ban peit da u ophisar ha ka kyrdan DIG.Nalor kine dang bun kiwei kiwei ki jingai jingmut jong kane ka kynhun tohkit ïa ka tnad pulit khnang ban ïaid beit ïaid ryntih ka rukom pynïaid ïa ka tnad pulit hi baroh kawei.
Shillong, Nailar 31: Ka Laitmawhing SC ka la hiar sha ka kyrdan 2nd Division ha ka lympung ïalehkai jong ka Tyrsad Area Sports Association (TASA) hadien ba ka la rem da 1-2 kol hakhmat ka Wahlyngkien Ramklang SC ha ka lympung ïalehkai 1st Division ha ka sngi Balang.
Ha katei ka jingïalehkai ka Wahlyngkien Ramklang SC ka la thep ïa ki ar kol lyngba u Revil Rymbai uba la thep lyngba ka penalty bad ka shi kol la thep da u Khraw Lyngdoh katba ïa ka shi kol na bynta ka Laitmawhing SC la thep da u Ïohbor Nongbsap.
Ha kane ka jingïakhun ka la buh jingeh bha ïa ka Laitmawhing SC namar ka hap ban jop beit khnang ba kan neh haka 1st Division hynrei baroh ki jingpyrshang kim shym la urlong kumba la thmu bad ka la hap ban shu hun beit ban hiar sha ka 2nd Division.
Ha ka jingïakhun jong ka 2nd Division, ka Kyrphei SC ka la rung sha ka final hadien ba ka la pynliem da 1-0 ïa ka Perkseh SC bad ïa katei ka shi kol la thep da u Apbor Rynjah ha ka minit ba 45 jong ka jingïalehkai.
Haba phai pat sha ka jingïalehkai jong ka 3rd Division, ka Wahlyngkien Ramklang SC ka la rung sha ka semi-final da kaba pynliem da 1-0 pyrshah ïa ka Rangkynsai FC.Ïa katei ka shi kol la thep da u Tobar Khongsit ha ka jingïalehkai ba 12 minit.
Ka jingïalehkai First Division kaban long ha ka 5 tarik Nailur 2022 ka Phanniewlah Rum SC kan ïakhun pyrshah ïa ka Mawsawrit SC ha ka por 12 baje nohphai sngi.
Ka Bara FC pyrshah ïa ka Umkaber SC ha ka por 3 baje janmiet.
Shillong, Nailar 31 : Ka lympung ïalehkai badminton ba la pynïaid da ka East Khasi Hills Badminton Association kaba la tip kum ka 6th East Khasi Hills District Badminton tournament ka la sdang ha ka sngi Balang ha Indoor Stadium, Polo, Shillong.
Ïa katei ka lympung ba la pynïaid da ka East Khasi Hills District Badminton Association ha ryngkat ka jingïatreilang ryngkat ka ophis u District Sports Officer ka East khasi Hills la plie pyrda da u Dr.C.O.Rangad uba dei u Senior Vice President ka Meghalaya State Badminton Association uba dei ruh u adviser jong ka EKHDBA ha ka jingïadonlang ki nongkitkam bad dkhot jong ka EKHDBA.Ha katei ka lympung kaban kut da ka jingïalehkai final kaban long ha ka 3 tarik Nailur la wan ban ïashim bynta da 128 ngut ki nongïalehkai bad kan don baroh 98 sien ki jingïakhun.
Haba phai sha ki nongjop ha kane ka sngi sdang ha ka liang ka jingïalehkai ba para marwei ki shynrang, u Stephan Marweiñ u la pynliem ïa u Balajied Kurkalang da 21-13, 21-9, u Mewan Shadap u la jop da 20-22, 17-21 ïa u Steve Nongsiej, u Basankupar Kharbuki u la jop da 21-17, 21-7 ïa u Rishan RM Syiem.
U Aiborlang Rane u la jop ïa u D.Mukhim da 21-4, 21-4, u Ratul Rabha u la jop ïa u Kenethkitbok Majaw da 14-21, 23-21, u Dwigbijoy u la jop da 21-17, 21-11 ïa u Ashley D Nongkhlaw, u Jordan Myrphet u la jop ïa u Pynskhemlang Jyrwa da 21-14, 21-11 bad u Khrawkupar Marweiñ u la jop da 21-6, 21-15 ïa u F.Hujon.
Ha ka kyrdan U-19 (Boys), u Jordan Myrphet u la pynliem da 21-13, 21-13 ïa u Mewanpyntngen, u Kenan Jomaia u la jop ïa u Xavier Tariang da 21-16, 21-14, 15-21, u Bapura u la pynliem ïa u Babitlang da 21-13, 22,20, u Vivian u la pynliem ïa u Mintu da 21-12, 21-11, 19,21 bad u Stephan u la jop da 28, 26, 23-21 ïa u Menangseibor.
Ha ka jingïalehkai Doubles, u Khrawkupar/Basan ki la pynliem ïa u Bisharlang-Wasborn, u Dwigbijoy/Aiban ki la jop ïa u Ratul/Rishan, u Raresh/Shubhador ki la jop ïa u Fitzerald/Kevin, u Steve/Namelawan ki la jop ïa u Ranald/Babiang bad u Sankupar/Keneth ki la pynliem ïa u Balajied/Pynskhemlang.
Shillong, Nailar 31 : Ka Shillong Lajong FC sa shisien ka la jem khnap biang ha ka Langsning FC ha kaba ka la rem da 1-3 kol ha ka jingïakhun ha ka sngi Balang ha ka lympung ïalehkai OC Blue Shillong Premier League 2021-22 ha madan Third Ground, Polo, Shillong.
Na bynta ka Langsning FC u Kynsaibor Lhuid u thep ar kol bad u Figo Syndai shi kol katba ïa ka shi kol na bynta ka Shillong Lajong FC la thep da u Gladdy Kharbuli.
Haba mih madan ha katei ka sngi, ka Langsning ka don ha ka kyrdan kaba ar da kaba khur 18 point katba ka Shillong Lajong C ka don ha ka kyrdan ba hynriew da kaba khur 11 point.
Ha ka wat ïakhun kaba nyngkong (first leg), ka Langsning ka la pynliem da 1-0 ïa ka Shillong Lajong kaba la long ha ka 16 tarik Jylliew 2022.
Da ka jingjop ha ka sngi Balang ka Langsning ka dang bteng ban bat kyrdan ba ar bad ka don jingkyrmen ha kaban ïaknieh ïa ka nam lahduh jong ka OC Blue SPL ha kaba ka duna satang khyndiat point ïa ka Mawlai SC kaba lamkhmat ha ka kyrdan ba nyngkong da kaba khur 26 point.
Ha ka jingïakhun ha ka sngi Balang, ki ar tylli ki team ki la pynkylla ha ka rukom pynmih madan ïa ki rangïalehkai ha ka thup ki 11 ngut, ha kaba u Surjay Kumar Pariyar u rangap kol ka Langsning u la mih nujli ha ka jaka u Frolicson Dkhar bad u Batiphar Swer nangta u Pura Nongbri ki la mih ha ka jaka u Roikhihbha Nongtdu bad Kitboklang Pale.
Ka Lajong ka la pynkylla ha kaba u Henry Nongneng bad Aman Ahlawat ki khlem mih madan ha ka liang ka bynta ba shadien.
Ka Lajong ka la pynmih madan ha ka thup ki 11 ngut ïa u Amon Lepcha hadien ba u la wanphai biang sha ka kynhun.
Hynrei u Lepcha u la hap ban shongben noh tang hapoh 10 minit na ka daw ka jingmynsaw.
Ka jingïalehkai ka long kaba ïakhaid bha bad dei tad haduh ka 22 minit jong ka jingïalehkai ba ka Langsning ka la plie pyrda nyngkong lyngba ka kol ba la thep da u Kynsaibor Lhuid.
U Lhuid u la thep ïa ka kol kaba itynnad bha ha kaba rangap kol ka Lajong u khlem ïoh ban kyrda.
Ka Langsning ka la ïoh bun ki kabu ha ki minit ba dang sah jong ka kylla step hynrei ka jingpyrshang jong ki bun ki shu lait salit ban rung shapoh kol ha kaba haduh kaba kut jong ka kylla step ka Langsning ka la lamkhmat da 1-0.
Mar syn sdang ka jingïalehkai ha ka kylla miet, ka Langsning ka khlem ailad satia bad ñion beit sha ka kut jong ka Lajong bad khyrwit thep kol bunsien bad da katei ka rukom ïalehkai ka la ïoh biang sa kawei ka kol ïa kaba la thep da u Figo Syndai ha ka minit ba 51.
Lyngba katei kitei ki ar kol ka la nang pynkhem ïa ka kynhun kaba la nang ïakhun tyngeh.
Ki rangïalehkai ka Shillong Lajong ruh khlem da duh mynsiem hynrei ki la ïakhun tyngeh ban pynphai ïa kitei ki ar kol bad da katei ka mynsiem ïakhun, u Gladdy Kharbuli u la ïoh ban pynhiar mynsiem khyndiat ïa ka kynhun da kaba thep ïa ka shi kol ha ka minit ba 53.
Katei ka shi kol bala thep da ka Lajong ka la nang pynkhlaiñ ïa ka Langsning ha kaba ka khlem ailad satia hynrei ha ka la ïakhun tyngeh bad ñion kylliang sha ka kut jong ka Lajong.
Ka jingïakhun ka la nang itynnad bad ïathnem bha ba baroh arliang hynrei khatduh ka Langsning ka la ïoh ban pynskhem ïa ka nam jop hadien ba u Lhuid u la thep sa ïa ka kol kaba ar bad kaba lai na bynt ka kynhun kaba la pynliem syndon da 3-1 kol.
Katkum ka jingpynbeit da ki nongpynïaid ba ka jingïalehkai jong ka OC Blue SPL kan long sa ha ka sngi Thohdieng ha kaba ka Mawlai SC kan ïakhun pyrshah ïa ka Mawkhar SC ha ka por 3:45 janmiet.
Ha ka 20 tarik Naitung, ka jingïalehkai hapdeng kitei ki ar tylli ki team ka la kut da ka jingïakhaid klem da lah ban ïathep kol.
Na ka bynta kito kiba don ka jingpang type 2 diabetes, ka jinglah ban bam ban dih katba mon ka lah ban kham buh jingeh khamtam halor ka jingjied ki jingbam ba kai bad ki jingbam kiba ym don jingtei namar kane ka lah ban pynjur ka jingkiew ka shini ba mih ruh hapdeng ba jur ka jingshit.
Hynrei phim dei ban duh jingkyrmen, wat hapdeng ba phi don kane ka jingpang phim da donkam ban sangeh noh ka jingleit sha ki jingkhawai sngewbha ne ki jingrakhe.
Kawei napdeng ki lynti ba phi lah ban leh halor ka koit ka khiah jongphi ka dei ka jingdih shibun ka um bad bam ki jingbam ba jur ka jingdon ka um kiba lah ban tehlakam halor ka jingkiew ka shini.
La kdew ba ka jingtyrkhong ka met ka dei kaba lah ban nang pynjur ka jingdon ka shini ha ka snam, kaba lah ban nangbanjur ka jingshitom.
Kine harum ki long napdeng ki jingbam ba phi lah ban bam ban pynneh ka jinglong pyngngad bad tehlakam ka jingkiew ka shini :U sohkhia : Une u jhur uba ym don starch satia u long u jingbam ba kynsai hapdeng kito ki briew kiba don ka jingpang diabetes.
Kine ki duna ban don ka calorie bad ka carbohydrates hynrei ki dap da ka jingdon ka fibre, nutrient, antioxidant kiba ym lah satia ban long ka daw halor ka jingkiew ka shini.
Une u jhur ukot ka jingdon kumba 96 percent tang ka um, kumta u paw ba u lah ban pyllait na ka jinglong tyrkhong jong ka met bad kyntiew ha ka liang ka koit ka khiah ha kiba bun ki liang.
U Seleri : Une u jhur bam im u dei uba dap da ka jingdon ki nutrient bad u dei uba ïarap ruh ban khanglad ban ngat ha ka jingpang type 2 diabetes.
Kum ka nuksa ka Vitamin K kaba don ha u Seleri ka dei kaba lah ban pynduna ka jinglong tyrha ha ka met, ka jingaibor halor ka jingpyndonkam ïa ka insulin bad pynjanai halor ka jingpyndonkam ïa ka glucose.
Shuh shuh u Seleri u dei uba kot ka jingdon 95 per cent ka um bad don ruh ka fibre, kaba lah ban tehlakam halor ka jingkiew ka shini.
U Palong : Une u jhur sla jyrngam u dei uba lah ban pynneh ka jingdon um ha ka met.
U dei uba duna ban don ka calorie, fat bad ka carb, hynrei u jur ha ka jingdon ka fibre, nutrient, vitamin bad mineral.
Uba riewspah ha ka jingdon ki phytochemicals bad don kumba 91 per cent ka um, u Palong u duna ka jingdon ka glycemic index, kaba mut ba ka jingjied ban bam ïa une u jhur ka ïarap ban pynbiang halor ka jingdon ka glucose.
U Sohmynken jhur : U Sohmynken jhur u long sa uwei pat u jait jhur ba jur ka jingdon um bad lah ban shalan bha ïa ka fibre, nutrient bad antioxidant.
Ki long ruh ki thymmei halor ka jingdon ka potassium, kiba ïarap halor ka jingtreikam bha u klongsnam, ka jingtylliat jingbam bad ka jingtreikam hapoh ki dohksah.
Nongstoiñ, Nailar, 31: U Deputy Commissioner ka West Khasi Hills, u la pyntip ba ka NEC lyngba ka NEDFi ka la pynmih ïa ka digital platform bad ïa ka Web kaba la ai kyrteng ka ‘Advancing North East’ ha ka dur jong ka web portal, ka ban long kum ka One Stop Solution of Education Career and Livelihood, ka ban ai jingtip kaba bniah bad ban ai jingshai ïa ki khynnah samla jong ka North East shaphang ki jingpule bapher bapher, ki lad wad kam wad jam bad ki jingsem kam lajong kum ka jingseng ïa ki karkhana bad kiwei kiwei.
Ïa kane ka Portal lah ban peit ha ka website www.
advancingnortheast.
in.
Kumta la kyntu ïa ki samla ka thaiñ ba kin leit ha katei ka site na ka bynta ban jied ïa ki careers jong ki.
Ka lyer elekshon sha ka Ingdorbar Thawaiñ ka Jylla ha u snem 2023 ka la beh sngewtynnat hir hir ha kaba ki nongïalam jong ki Seng Saiñpyrthei bapher bapher ka Jylla ki la ïabunkam ban leit pynskhem nongkitkam, thaw Unit, thaw Circle bad leit khroh leit kjor ïa ki padibah da ki thong treikam ba ki Party ki ieng ban trei na ka bynta ka bha ka miat jong ki paidbah nongshong shnong ha ka jylla ynda la ïoh thaw Sorkar hadien ka elekshon.
Nalorkata, ki la mih ruh sa ki kynhun ban sdang pynlong ïa ki rynsan ïalap elekshon ha kylleng ki bynta bapher bapher jong ki District ha ka jylla da kaba khroh ïa ki paidbah ban wan jingïalang hana ban ïa jied ïa uta u kyrtong sha ka elekshon 2023.
Katkum ba la sakhi ha kylleng ki Constituency bapher bapher, ka jingïaphet na kawei ka seng sha kawei ka seng, ka jingïaphet na kawei ka party sha kawei ka party ka jur bha haba la wan tied jingkhang ka lyer elekshon.
Hangne la sngewthuh shai ïa ka jingïasdang khohreh politik ki paidbah kiba ju shongshit shisien san snem haba la poi ka samoi jied syiem (Nongmihkhmat sha ka Ingdorbar Thawaiñ).
Haba phai sha kane ka elekshon ba mynta lehse kan long kaba kham pher haba ïanujor bad ki snem kiba la leit noh, namar ka dei ka juk jong ka jingkylla bad ki paidbah ruh ki la kham stad bad kham shemphang namar la palat sanphew tylli ki snem ki la ïaid ka jylla kam pat i don than kata ka jingkylla.
Kiba ryngkang na ka party A sha ka party B, ki pynpaw ba ki kwah ban ïohi ïa ka jingkylla bad ki la kwah noh da ka dur u Nongmihkhmat bathymmai uba don bun ki jingkular bad uba la leh bha leh sbun haduh katta katta ïa ki nongkyrshan baieid naduh ka sngi ba u la pynbna ban aireng kum u kyrtong ha ka elekshon.
Ka jingïaphet seng bad ryngkang diengkper kan sa jia shen ruh wat ha ki MLA kumba la paw na ki khubor hamsaïa.
Lehse ïa ka jingkylla ka saiñ hima sima hapoh ka jylla kan sa paw pyrthei ynda la kut ka Dorbar Synrai jong ka Iingdorbar Thawaiñ ka Jylla mynta u snem.
Haba phai sha ka BJP, ha kane ka kynti kan jwat bha namar ka jingïakynad hapdeng u BahAL Hek bad u Bah Sanbor Shullai ki arngut ki MLA hapoh ka Party bad la sngewthuh ba u Bah Alexander L.Hek naduh ba u la shah pynduh ïa ka shuki Minister um da kham sngewmon shuh ban don hapoh ka Party bad la bna wur wur wer wer ba un leit ïasnoh bad ka All India Trinamool Congress.
Ka NPP hapoh ka jingïalam u Conrad K.Sangma kum u National President ka Party ka sdang suhthied bha wat ha rilum Khasi bad Jaiñtia.
Tang ha kine ki khyndiat bnai la ïohi ba ka jingpynïasoh jong ki MDC sha kane ka party kaba bat ïa u lakam synshar hapoh ka jylla ka la thnem bha.
Ban phai sha ka Congress ki la duh jingkyrmen namar ka jinghiar arsut jong kane ka Party bad mynta lei lei kane ka party kam shym don shuh wat tang uwei u MLA hapoh ka Ingdorbar Thawain ka Jylla hadien ba 12ngut ki la phet sha ka Trinamool Congress bad 5 ngut kiwei pat ki la shah beh seng shipor hadien ba ki la ai jingkyrshan ïa ka Sorkar MDA hapoh ka jingïalam jong ka NPP ba la kyrshan da ka BJP.Wat ïa ka Peoples Democratic Front (PDF) la ima ha u snem 2023 wat lada u President jong kane ka party u Bah Banteidor Lyngdoh Mawphlang u la tap eitmiaw ba kam don kano kano ka jingïathud hapoh ka party bad ba ki lai ngut ki MLA kin dang ïakhun na ka tiket jong ka PDF ha u snem 2023.
Katba nang mih ki sngi, ka jingïakop ban pyni ïa ka jingbunpaid ka la nang itynnat shuh shuh namar u kyrtong uba kham bunpaid u kham don jingkyrmen.
Hynrei ki don ki khep ba wat u kyrtong u bym ju kop ban pyni ïa ka jingbunpaid pynban u jop ei khamakha na ki nongthep vote ba jar jar (silent voters) kiba bishar bad thew ïa u dieng kot thik pa thik uno u kyrtong uba kham shemphang bad uba don ïa ka maiñ ban long u Nongmihkhmat bad uno pat uba kham stad tang ban pynbiej paidbah da kaba plie lai siew saw sien ïa ujuh u mawnongrim bad uba lapmiet tang ban shu put ronsing ïa ki kam sam work order bad sam syntex, sam shatri, sam kymbor, sam pliang, sam khiew bad kiwei kiwei ki kam khutia mutia tang ban ïoh pynpaw pyrthei ba u dei u kyrtong uba smat uba sting kum u thyllah.
Shillong, Nailar, 31: Ban rakhe ïa ka jingdap 75 snem jong ka Ri India ki shipai BSF Shillong kin pynlong ïa ka jingïaid paidbah ki Bike kiba 30 tylli na Shillong sha nongbah Delhi ïa kane yn sa khaweh lama ha ka 1 tarik Nailur 2022 na Mawpat.
Haba kren ha ki lat pathai khubor u Inspector General ki shipai BSF ba dei peit ïa ka Shillong Frontier la ong ba ha kane ka jingïaid lynti kin ïa kynduh ïa ki samla pule ha Nongbah jong ka Ri Bhoi District ha kaba kin sa ïa kren bad ki khynnah skul katei ka District.
Kane ka jingïaid kine ki 30 tylli ki bike na Shillong sha Delhi lyngba ka sor bah Kolkatta kane kan long hapoh ka jingpeit jong u Director Genenral ki shipai BSF na Delhi, ha kane ka jingïaid lynti kin sangeh ha ki jaka jaka ban ïa kren bad ki khynnah skul jong ki jylla kaba ki ïaid lyngba.
Kane ka jingpynïaid paidbah ïa ki Bike ka long shibynta ban khring ïa ki khunsam la jong ka Ri India ba kin rung sha kane ka kam shipai ïa da khappud, na kine ki 30 tylli ki bike 15 tylli kidei na ka kynhun Jaanbaaz Motor Cycle Team bad 15 tylli na Seema Bhawani Motor Cycle Team.
Kine ki bike kin ïaid lyngba ka Guwahati, Dhubri, Siliguri, Balurghat, Berhampore, Kolkatta, Dhanbad, Aurangabad Prayagraj, Kanpur, Agra ha jylla Assam, West Bengal, Jharkhand, Uttar Pradesh ban poi Delhi.
Ïa kane ka jingïaid ym peit da ka kaophis jong u HQ Special Director General (EC) BSF, Kolkata ryngkat ki bor pulit.
Nongstoiñ, Nailar, 31: Ka FKJGP Nongtraw Area Unit kawei na ki tnad trei kam jong ka seng kaba peit ïaka bha ka miat jong ka dong ka thaiñ, kum ka dak ka jingkynmaw ieid ïa u (L) Palwanbor Syiem President ba la khlad noh ka West Khasi Hills District ka la pynlong ïa ka knock out football tournament hapoh ka madan football jong ka Nongtraw Sport Club.
Ïa kane ka lympung la plie pyrda ha ka sngi nyngkong da u samla rangbah Anthony Umiong President Maweit circle bad u samla rangbah Endrius Ryntong General Secretary ka Circle, ha ryngkat ka jingsynran lang jong ki dkhot ka Maweit circle bad khamtam jong ka Area Unit Nongtraw.
Ki la don kumba 16 tylli ki team napoh ka area nongtraw kiba la wan ban ïashim bynta.
Ha ka sngi sdang ha kaba ka jingïalehkai ka long hapdeng ka Pohlong SC pyrshah ïa ka Umïang SC ha kaba ka Pohlong SC ka la ïoh rah ïa ka jing jop da shi kol la nod.
Ha kane ka sngi nalor kiwei pat ki club la wan ban pynshit pynshngaiñ ïa kane ka sngi da ki paitbah ba bun napoh kane ka area.
Nongstoiñ, Nailar 31: Ha kine ki bnai ba la dep ka Kompeni mobile phone ka la ai jingtrei ïa uwei u Kontraktor ba un pynïeng ïa u tower mobile phone ha ka shnong Ktiehthawïar, kaba hap ha ka Mawshynrut C&RD Block, kaba dei ruh ka shnong kaba ïajan bha bad ki shnong khappud kiba don ha ka thaiñ Langpih.
Hynrei hadien ba u la sdang ban pyntrei, ki la don ki nongshong shnong kiba la pyrshah bad pynthut ïa katei ka jingtrei, kat haduh ba u la hap ban pynsageh shuwa.
U bah B.Kharsyiemlieh sordar jong ka shnong Langja kaba don ha katei ka thaiñ, u la ïathuh ba kitei ki nongshong shnong kiba pynthut bad pyrshah ban pynïeng ïa utei u tower ha katei ka shnong, ki dei kiba ju mlien na ka por sha ka por ban pynthut ïa ka imlang sahlang ha ka thaiñ bad ki ba ju pynthut bad tuklar katba wan ki kam pynroi na ka sorkar, namar ba ki kwah ban kam trai ïa ka thaiñ baroh kawei.
U bah T.Lyngdoh uwei na ki riew tymmen u la ong ba ka la don ka jingïaleh mokutduma palat hynriew phew snem hapdeng ka kynhun jong kitei ki briew kiba pynsangeh ïa ka jingpynïeng ïa utei u tower mobile ryngkat ki paitbah shnong.
Ha kine ki snem ba la dep ki nongsynshar shnong naduh Ktiehthawïar, Langja, Khyllemsarin, Umthlu, bad Mawri, ki la ïashong pyrkhat halor katei ka jingïaleh mokotduma para nongshong shnong, ban thaw ki lad ki lynti kumno ban wanrah ïa ka jingïasngewthuh jingmut bad ban pynkut noh ïa katei ka jingïaleh markynti para nongshong shnong.
U la ong ruh ba ha katei ka jingïakynduh lang jong ki nongsynshar shnong da kawei ka sur ki la ïakut ba baroh ki nongsynshar shnong, ki seng samla shnong bad ki paitbah kin ïatreilang ban pynurlong ïa katei ka jingthmu.
Hynrei ki nongïalam ba hakhmat jong kitei ki briew kiba ju ïaleh pyrshah ïa ki paitbah, wat la ki don tang khyndiat ngut ruh ki dang ïa pyneh bad pyrshah ïa katei ka jingthmu kaba bha jong ki nongsynshar shnong.
U la ong ruh ba ha ka jingshisha lada la dep tei ïa utei u tower ha Ktiehthawïar bad la pyntreikam, ka la long ka jingmyntoi kaba khraw ïa ki paitbah khmtam eh ïa ki shnong khappud, namar lada don kino kino ki jingjia kum ki jingïaklumar ne ka jingshah thombor ha ki briew ka sorkar Assam, ki lah ban pyntip kloi ha ki bor sorkar ha kajuh ka por, namar utei u tower u lah ban treikam ha ka thaiñ baroh kawei.
U la ong ruh ba da ki phew tylli ki shnong ha katei ka thaiñ haduh mynta, kim pat don network mobile phone satia.
Lada jia ki kam ba ki kynthei khynnah ki shah thombor ha ki riew shim kabu ruh, ka shim por slem kat haduh ban da pyntip ha ki bor ka aiñ ba kin leh ïa kaba donkam.
Nongstoiñ, Nailar, 31: Hadien ba ka jingud ki Nongrep ïa ka jingbam khñiang ki kba, ka Hills Farmers Union HFU West Khasi Hills ka la hiar ha ki lyngkha kba, la ïohi ba shisha ki khñiang kiba khot ki Ñiangblu (Paddy Blue Beetle), ki la sdang bam ïa ki kba kylleng ki jaka naduh madan Riewblei, madan Langlieh, madan Mawkhmah, madan Myrhoi, ha thaiñ Langpih bad kiwei ki jaka.
“Kum ki nongrep ngi lap u ne u khñiang u la don lypa ha ki kba naduh bnai Naitung.
Hynrei ha u bnai Nailar naduh ka taiew ba ar ei ei, la ithuh u la sdang bam ïa u kba.
Ngi la pyrshang ban ai dawai synreit, hynrei don kiba ïap bad bun ruh kiba dang sahkut bad bteng ban bam ïa u kba", ïathuh u Bah Lumlang Kharsyiemlieh nongïalam ka HFU West Khasi Hills.
“Na ka liang ka HFU ngi la ïathuh ïa kane ha ka Office u DAO bad hapoh ka jingïalam u Sir Phawa, u la phah ïa ki nongtrei ban leit jurip, ha kaba ki la pynpaw ka jingdonkam ban synreit noh da ka dawai Bio Pesticide BABA kaba khleh lang bad ka um".
“Nga kum u General Secretary ka HFU West Khasi Hills nga sngew ban kyntu ïa baroh ki para nongrep kba, ba wat pynslem shuh hynrei sngewbha leit shim noh ka dawai BABA na ka Office u District Agricultural Officer lane ïakynduh ïa u Sir Phawa lane ïa ki Nongtrei.
Kane ka dawai dei ban khleh lang bad ka um, sa synreit da kane ka dawai, khnang ba kan ïarap ïa u jingthung bad kam don jingktah ïa ka jingkoit jingkhiah", u la ong.
U Bah Lumlang u la ïathuh ruh ba naduh u snem 2019 la lap ïa u ne u khñiang ba u pynjot ïa ki kba.
Kumta lada ym ai dawai kan ktah noh ïa u tynrai kba bad um sei soh shuh.
Katkum ka jinglap jong ki Nongrep, lada ai naduh bnai Naitung haduh Nailur ka dang ïarap.
Hynrei kaba eh ban ai ha u bnai Naitung, Nailar haduh u Nailur taiew ba nyngkong ba ar bad bha eh da ai mynstep bad janmiet bad ha ka por ba rang ka suiñ bneng.
“Ngi kyrpad ruh ïa ki Nongrep ban rah Xerox ki EPIC bad Passbook ban leit shim dawai bad ban ngi kyrpad ïa ki ka Office ban pynbiang ki dawai bad ïarap lang ïa ngi ki Nongrep" ong u Bah Lumlang Kharsyiemlieh General Secretary HFU WKHD.Nongstoiñ, Nailar, 31: Katkum ka kyrwoh ba la phah da u Bah P.B Marngar lem bad kiwei kiwei de ki nongkyrshan ba shitrhem jong u Bah Kimfa Marbaniang MLA Rambrai Jyrngam, ki la pynpaw ba ki paidbah Rambrai Jyrngam hi baroh kawei, ki kyrshan pura ïa u Bah Kimfa ba un ïakhun beit ïa ka Elekshon MLA na ka party NPP ha u 2023.
Ka kyrwoh ka ong ba kum ki nongkyrshan bad ki paidbah, kim don jingtip ei ei halor ka jingpynmih khubor da uwei u briew u ba kam ïalade u Wanphai Dkhar bad ki paidbah Rambrai hi kim ithuh ïa u.
Ka jingpynmih khubor jong u ba u Kimfa u dei ban ïaleh na ka UDP, ka dei tang ka jingkwah shimet jong u.
Kiba bun ki paidbah ka Constituency ha kiba bun ki jingïalang paidbah ba la lum da ki nongkyrshan ha baroh sawdong ka Constituency, ki la dep ai jingmut ba u Bah Kimfa Marbaniang un ïakhun noh na ka party NPP.Kumta halor katei ka jingkynnoh utei u briew na ka liang ki nongkyrshan bad ki paidbah Rambrai hi ki kyntait mardor.
Khliehriat, Nailar 31 : Ki dkhot jong ka Jaiñtia Srudents Union Southern Border Zone, mynta ka sngi ki la mih bad maramot hi ïa ka surok kaba la twa kaba la buh jingeh haduh katta katta ïa ki nongleit nongwan kiba ha ki thaiñ khappud hajan ka shnong Borghat, East Jaiñtia Hills District bad ong ruh ba kane ka jingtwa ka dei kaba la shu iehnoh da ka tnat Public Works Department kaba leh mynthi khlem pynkhuid ïa ka khyndew bad ki maw kiba twa ha surok mynta la bun bnai.
Ki nongïalam bad ki dkhot ka JSU Southern Border Zone ki pynpaw ka jingsngew khia halor ka jingbym shim khia ka tnat PWD bad ki sngewkhia ruh ïa ka jingkynduh jingeh ki paidbah ka thaiñ ha ka leit ka wan bad ka kit ka bah namar ka jingbym lait shuh ban ïaid ki kali na kane ka surok kaba don hajan Borghat bad lada ki kali ki ïaid ruh hynrei ka buh jingeh bad buh jingma, jingsyier haduh katta kattaLa ong ruh ba ha ka jingshisha na ka liang seng ki lah dep pyntip bad kyrpad ïaka tnad PWD ban shimkhia ban pynbha bad pynkhuid ïa kane surok kaba don ka jingtwa hynrei katei ka tnat ba dei peit ka leh bym salia na kata ka daw ki dkhot ka seng ki la hap ban mih hi ban pynbha bad maramot katba lah la ka bor tang ban long ban ïaid khnang ba ki paidbah ka thaiñ kin dup lait ban ïaid lynti katba long ei ban leit sha ïew sha hat bad ban leit donkam.
Ha kajuh ka por, ka seng ka dawa bad maham ïa ka tnat PWD ba nangne sha khmat ba kam dei ban lehklet bad leh mynthi hynrei kadei ban shimkhia bad pyrkhat lem ïaka jingeh ki paitbah ha ka leit ka wan ba dei ban pynkhuid noh mar mar hi khlem da buh teng, kane ka long katkum u kyrwoh ba la phah da u President JSU Southern Border Zone, u bah Ajoyminson Lyngdoh.
Khliehriat, Nailar 31 : Ka Jaiñtia Hills Truck Owners Association (JHTOA) ha ka jingïalang paidbah ba la pynlong mynta ka sngi ha shnong Tuber Tahkhñiang, East Jaiñtia Hills District, ka la ïoh ban ïakren halor shibun tylli ki mat kiba donkam bad ha kane ka jingïalang la pynrung shuh shuh ruh ïa ki dkhot sha kane ka Association bad na ka bynta kito ki bym pat rung dkhot la ai por ïa ki naduh ka 1 tarik u nailur haduh 30 tarik u Nailur, ha kane ka sngi la ïakren ruh halor ki mat ki ban kyntiew shuh shuh ïa ka kam khaiï pateng.
Ha kane ka jingïalang, ki nongïalam jong ka JHTOA kiba la ai jingkren ki la ïakren halor ka mat ba kin ai noh da ki slip sha kito ki trai trok bad kyntu ruh ïa ki ba kin sngewbha ban register kyrteng noh bad ka JHTOA ban ïoh ïa ki slip, la iakren ruh halor ka mat ban kyntiew noh ïa ka jingïaid ki trok kiba ju kit jingkit sha ki karkhana dewbilat kata na ka 60 tylli ki trok yn kyntiew shuh shuh ki ban kit jingkit ha ki karkhana dewbilat kiba don ha East Jaiñtia Hills District bad la rai ruh ban ai kawei ka slip ïa kawei ka trok, kata ha ka shi sngi.
Ka Association ka la shim ruh ïa ka rai ban buh ïa ka ophis jong ka JHTOA ha Phra Mer, West Jaiñtia Hills District ka ban long ruh kum ka headquarter.
Ka JHTOA lyngba u President, ka kyrpad ïa ka sorkar jylla ba kan ailad bad shah ïa ka Association ban ai (issue) ïa ki chalan kaba na ka bynta u Dewïong uba dang sah 32 lak MT uba hapoh ka Coal India Limited (CIL).
Ïa ka jingialang la pyniaid da u bah Working Ryngkhlem, kiba ai jingkren ki kynthup u President JHTOA, u bah Biangshwa Shylla, u General Secretary, u bah Harpidiyou Suiam, u bah Balen Thubru, u bah Graham Lyngdoh, u bah Sangot Mulieh bad kiwei kiwei.
Mawkyrwat, ‘Nailar, 31: Ka Khasi Student’s Union (KSU) jong ka Nobosohphoh Area Unit mynta ka sngi ka la ïoh ban pynkup burom da ka ‘Maitshaphrang Excellence Academic Award 2022’ ïa ki 28 ngut ki khynnah skul jong ka Hima Nobosohphoh Syiemship kiba la wan shakhmat bad ïoh ïa ka percentage kaba 70 shaneng ha ki egsam kiba dang shu dep ha ka klas 10 shajrong bad ïa kane ka prokram la pynlong hapoh jong ka Philip Memorial Hall Rangblang, South West Khasi Hills District ha kaba u bah Manuel Badwar uwei na ki ‘riew rangbah u la long kongsan.
U Bah Manuel Badwar haba kren kum u kongsan, u la pynkynmaw ïa ki khynnah skul ba ka jingpule kam dei kum ka jingïamareh thong ne ka race ne haba ki la ïoh 70% ki la dei kita ki khynnah kiba stad tam hynrei ka dei ka bynta ban pynlong ïa ki khynnah bad ki samla pule ba kin pynkhlaiñ ha ka jingmut jingpyrkhat.
U la ong ruh ba lada ki jaidbynriew khasi jong ngi ki dei ki briew kiba smat ne shimkhia ha ka pule puthi, ym ban tip lut ïa kiei kiei hynrei ban pule ban long kiba shemphang kata ka lah ban kyntiew ha kiba bun ki liang namar ka don ka jingïapher hapdeng ka tip lut bad ka jingshemphang.
“Ka tip lut ka long ba lada ki briew ki leh da ka ‘Google’ ki tip lut ïa kiei kiei, hynrei ka jingshemphang pat ka wan ha ka jingmut jingpyrkhat jong ki ha ka por ba ki pule", pynshai u bah Badwar.
Namarkata, u la kyntu ba kum ki khynnah skul ki ban shimkhia bha ïa kane ka bynta namar la shai la shisngi kin hap ban leit shong egsam ha ki jingïakhun bapher bapher, “ban thoh ka long kaba suk palat", hynrei ha ki interview pat kin peit pat haduh katno ka jingmut jingpyrkhat jong ki samla ki long kiba khlaiñ bad ki dei ban nang ban ïatai nia bad pyrkhat palat ïa kaei ba ki paidbah ki ïohi namar ki paidbah mynta ki la kham stad.
U pynkynmaw ba ka don ka jingong, “lada kim lah ban plos ne minos, kumno keiñ kin lah ban multiplai".
Haba kren ha kaba ïa dei bad ka jingpynkup burom jong ka KSU ïa ki khynnah skul, u la ong ba kane ka long kum ka dak ban pynkynmaw ïa ka jingtreishitom jong ki bad ba kan long ruh ka jingaimynsiem ïa ki ba nangne shakhmat ruh kin hap ban long kiba ïai trei shitom namar ha ka jingpule hi kin don shibun bah ki dieng pynkiang.
U bah Forwardman Nongrem, President ka KSU South West Khasi Hills District kum u symbud kongsan haba ai jingkren u la ba haba ki khynnah skul ki nongïoh pdiang ïa kine khusnam ka long kawei ka dak jong ka jingpyneh-rngiew bad jingaimynsiem ba kin nang ïai kiew na kawei ka kyrdan sha kawei pat.
“Ka jingïoh jong ki ïa kane ka khusnam ka long ruh kawei na ki bynta ba kum ki khynnah skul ki la pyni shisha ïa ka jinglah jong ki ban buh ïa kata ka thong bad ba kin nang ïai kiew ha ka jingim jong ki", ong u bah Nongrem bad kyntu ruh ba ka mynsiem jong ka jingjop bad ka jingïai jop jong ki ka dei ruh lyngba ka jingdon ïa ka mynsiem jong ka jingkut jingmut.
U la pynkynmaw ruh ba kum ki khynnah skul haba ki don hapdeng ki jingpule ki dei ban long borabor kiba kohnguh, burom ïa kiba halor, trei minot bad leh ïa kiei kiei da ka jingieit bad jingsngewrit namar lada kim don ïa kine ki bynta bunsien ka jingim bad ka lawei kam long kaba phyrnai.
Ïa ka jingïalang la pynïaid da u bah Gilbert Thyrniang bad ki jingkren bah Commander Shangpliang, President HFU uba long ruh u President ka Meghalaya Film Makers Association (MFMA), u bah Kynpham Lyngdoh, Pauldeep Tongwah, President KSU Mawkyrwat Circle, ka jingkren khublei na u Baristar Thyrniang, Finance Secretary ka KSU Nobosohphoh Area Unit bad kiwei de ki ‘riew rangbah ha ryngkat ka jingïadon lang ki nonghikai bad ki khynnah skul kiba la wan ban sakhie bad pynshit pynshngaiñ ïa kane ka prokram.
Jowai, Nailar 31 : U wei u khyllung ba dang 2 snem 8 bnai ka rta ba kyrteng u Ripynshngain Sumer khun jong i kong Kyrmenlang Sumer u la jah na la ïing na ka Shnong Amshipai, Amlarem Sub- Division naduh ka 27 Tarik mynta u bnai bad khlem pat lap dien ïa u haduh ba thoh ïa kane ka khubor.
Na ka liang u SP ka West Jaintia Hills u la ai ka jingpyntip paidbah ba ha katei ka sngi une u kyllung u phong ka sopti rong bthuh, ka patlun rong Blu iong, u khlem phong slipar ne juti.
U don ka jingjrong kumba 2 phut ei ei bad u don ka sniehdoh ba kham met ïong.
La buh ka jingkyrpat ïa kino kino kiba lap ne ïohi ïa une u khynnah kin sngewbha ban pyntip sha SP ophis lane phone ha kine ki number 9774065467/03652-220050/8794009576.
Nongpoh, Nailar 31: Shibynta ban kyntiew ïaka ioh ka kot ki paidbah ka sorkar lyngba ka tnad Animal Husbandry & Veterinary Department mynta ka sngi kala sam da ki khun sñiang sha ki hajar ngut ki nongri sñiang ka thaiñ Ri-Bhoi naka bynta ban kyntiew ïaka ioh ka kot jong ki khamtam ki longiing ba duk sha ki shnong nongkyndong kaba dei ruh ka thong jong ka sorkar ban ïarap bad kyntiew ïaki nongri sñiang.
Ïa kitei ki khun sñiang la sam ruh sha ki longiing ba duk haka jingïalang kaba la long mynta ka sngi ha Lumnongrim Byrnihat lyngba ka Rural Backyard Piggery Scheme jong ka National Livestock Mission, ha kaba u Myntri Rangbah ka jylla u Conrad K Sangma u la wan ban shim bynta kum u kongsan haka jingdonlang u Bah Sosthenes Sohtun MLA ka Jirang, Bah Jason S Mawlong MLA ka Umsning, Dr.Manjunatha C, Secretary AH and Veterinary Department, u GHP Raju Principal Secretary AH and Veterinary Department, Dr A Laloo Director, u Arpit Upadhaya Deputy Commissioner ka Ri-Bhoi District bad kiwei kiwei ki heh ophisar ryngkat bad hajar ngut ki paidbah nongioh jingmyntoi.
Haba kren ha katei ka sngi naka liang u Myntri Rangbah u la pynpaw ba kane ka dei ka thong jong ka sorkar ban ïarap ïaki longiing kiba duk tasam ba kin ioh ïaki khun sñiang naka bynta ban ri bad pynroi ïaki ha kaba ka sorkar kala mang kumba 4 tylli ki khun sñiang haka shi iing ba ki lah pat ban pynroi bad die ïaki khun sñiang naka bynta ka jingmyntoi bad khamtam ban kyntiew ïaka ioh ka kot jong ki longiing ba duk haki thaiñ nongkyndong.
U la ong ruh ba bun naki longiing naduh ki sorkar bala leit noh kim don ïaki skhim kyrpang naka bynta ban ïarap ïaki nongrep kumba bun naki longiing haka jylla kidei kiba wan naki longiing ba duk bad kiba im naka rep ka riang, hynrei ka sorkar MDA kala lum la lang ïaki nongrep haka jylla ha kine ki 4 snem ha baroh ki liang ka kam rep kam riang bad ri jingri bad pynmih ruh ïaki skhim kyrpang bapher kum ka FOCUS, Piggery Mission, Lakadong Mission bad kiwei kiwei ban kyntiew bad ïarap ïaki nongrep.
Naka liang u Bah Sothenes Sohtun bad u Bah Jason S Mawlong haba kren ha katei ka sngi kila ai ka jingïaroh ïaka sorkar MDA hapoh ka jingïalam jong u Conrad Sangma kaba la wanrah shibun ki kam pynroi khamtam ban kyntiew ïaki nongrep bad ki nongri jingri haka jylla kum ka jingplie lad ïaki longiing ba duk haka jylla ba kin kiew shaphrang haka ioh ka kot.
Jowai,Nailar 31 : Ka ophis jong u Deputy Commissioner (Election), West Jaintia ka la pynlong ïa ka jing pynsngewthuh paidbah ba nyngkong ne ka ‘First Special Camp’ na ka bynta ban pynsngewthuh ïa ki paidbah ban pyniasoh ïa ka EPIC jong ki bad u Aadhar jong ki.
La pyntip ba ïa kane ka jingpynïasoh yn leh da ka mon sngewbha jong u nongthep vote khlem kano kano ka jingpynbor.
Ha kane ka lynti yn pynlong ïa kane ka prokram ha ka 3 tarik mynta u bnai na ka bynta ka 1- Nartiang A/C, 2- Jowai A/C, 3-Raliang A/C bad ka 4-Mowkaiaw A/C.Kumta u DC ula bthah ïa baroh ki Booth Level Officers ban don ha ki Polling Station jong.
Nongpoh, Nailar 31: Ka long ka khubor kaba kmen bad kaba ai jinghun na ka bynta ki paidbah ka thaiñ Ri Bhoi Sepngi ha Ri Bhoi District, ha kaba mynta ka sngi u myntri Rangbah ka jylla, u Conrad K.Sangma u la kren shai ba ka Patharkhmah ka la don hok ban ioh noh ïa ka kyrdan Civil Sub Division na ka kyrdan Administrative Unit khnang ban pynsuk bad ban pynïajan ïa ki kam shakri sorkar na ka bynta ki paidbah katei ka thaiñ Ri Bhoi Sepngi.
Na ka liang u Myntri rangbah ka jylla, u Conrad K.Sangma u la kren shai halor ka jingdawa Civil Sub Division ki paidbah ka thaiñ Ri Bhoi Sepngi, haka jingïakren bad ki nongthoh khubor mynta ka sngi ha Byrnihat ba kum ka sorkar ka dang bishar bñiah bin pa bin kaba dang don ruh hapdeng ka jingeh ha kaba ïadei bad ka mang tyngka, hynrei u la pynthikna ba katei ka Civil Sub Division ha Patharkhmah kan sa urlong.
U Myntri Rangbah u la kren shai ruh ba ki don kumba 9 tylli ki jingdawa Civil Sub-Division haka jylla bad napdeng kitei ki 9 tylli ka Patharkhmah ka dei kaba hakhmat eh bad kaba donhok shisha ban ioh noh kaba long ka khubor ba pynkmen ïaki paidbah.
“Ka Patharkhmah ka la dei kawei na ka thaiñ kaba la jngai bha ban wan shaduh sha Nongpoh ha kiba ïa dei bad ki kam sorkar bapher bapher kiba dei na ka bynta ki kam paidbah bad lada wan rah noh da ka Civil sub Division ka la long ka jingmyntoi kaba khraw ïa ki paidbah ha kiba ïa dei bad ki kam shakri paidbah lyngba ki tnad sorkar bapher bapher" ong u Myntri rangbah ka jylla, u Conrad K.Sangma.
Shuh shuh, na ka liang u Myntri Rangbah ka jylla, u Conrad K.Sangma u la kren shai ba ka sorkar haduh mynta ka dang pyrkhat sani halor kane ka jingai ïa ki Civil Sub-Division bad kam slem shuh ba ka sorkar kan shim ïa ka rai ban pynurlong ïa kitei ki mad jingdawa ban kyntiew kyrdan na ka Administrative Unit sha ka Civil Sub Division, u la bynrap.
Nongpoh, Nailar 31: Ki saw tylli ki Shnong ba hap ha Block II ki la pynpaw ba ki kwah ba ha kane ka jingïapynbeit pud ha ka wat kaba ar kin hap ha ka jylla Meghalaya bad ym ha ka jylla Assam.
Kitei ki saw tylli ki Shnong kiba kwah ban hap sha ka jylla Meghalaya bad kiba dei ruh hapoh ka jingpeit jingkhmih ka Raid Nongtung ki kynthup ïa ka Shnong Mawlen-I, Mawlen-II, Umshatri bad ka Shnong Pantalu kiba don sha shilliang ka Wah Umiam.
Naka liang ki nongïalam shnong mynta ka sngi ki la phah syndon da ka jingthoh sha ka seng KSU, North Khasi Hills District ban kyrpad lem sha ka sorkar Meghalaya lyngba u Chief Minister ba ha kane ka jingïapynbeit pud kaba dei ha ka wat kaba ar, kitei ki shnong ki kaba bun hi na ki nongshong shnong ki dei ki Khasi Khara kiba la dep ruh ban soi paidbah ha katei ka shithi ba kin shah kynthup haka jylla Meghalaya.
Ki Rangbah Shnong kitei ki saw tylli ki shnong ba kynthup naduh u Bah Linshon Mukhim, Rangbah Shnong ka Mawlen-II, u Bah Browel Khymdeit, Rangbah Shnong ka Pantalu, u Bah Phrian Khymdeit, Rangbah Shnong Umshatri bad u Bah Edrolin Saring, Rangbah Shnong ka Mawlen-I lem bad kiwei ki nongïalam shnong mynta ka sngi ki la kynduh ïa ki nongïalam ka KSU ban aiti ïa ka dorkhas ba ka seng KSU kan ïa kren sha ka sorkar Meghalaya ba kitei ki saw tylli ki shnong ki dei beit ban don sha ka jylla Meghalaya.
Haba kren sha ki lad pathai khubor mynta ka sngi kitei ki nongïalam kila pynpaw ba kitei ki 4 tylli ki shnong ki dei kiba shong ba sah da ki Khasi, kiba don ruh ïaki jaka kyntang, ki mawbynna bad kumjuh ka riti ka dustur bad kumba u Myntri Rangbah u la dep ban kular ba ki shnong Khasi baroh kin hap haka jylla Meghalaya katkum ka jingmynjur ki paidbah, ki ruh kila mih shakhmat ban pynpaw ba ki kwah ban don haka jylla Meghalaya ym sha ka jylla Assam.
Kum ki nongshong shnong ha katei ka thaiñ ki mad shibun ki jingeh naduh ka roi ka par ba kim don ka jingioh eiei naka sorkar bad kam don kano kano ka jingïadei bad ka Assam naduh ka ktien ka thylliej bad khamtam ki ju mad jingeh ban shah khrong khajna naki mar rep ba ki pynmih, namarkata ki kyrpad sha ka sorkar ba kadei ban phai khmat lem sha kitei ki shnong ba kin hap haka jylla Meghalaya ha kane ka jingpynbeit pud ka wat ba ar.
Naka liang u Samla Ferdinald Kharkamni President ka KSU haba kren ha katei ka sngi u la ong kumba kine ki saw shnong ki la wan ai da ka dorkhas sha ka seng ban ïarap tuklar lem ban pynhap ïa kitei ki shnoing sha ka jylla Meghalaya bad ruh ba ki la shim ïa ka rai ban don sha ka jylla Meghalaya, ka seng KSU kan sa pynpoi ïa katei ka dorkhas sha ka sorkar lyngba u Myntri Rangbah ba ha kane ka jingïapynbeit pud kitei ki shnong ki dei ban hap sha ka jylla Meghalaya namar kitei ki shnong ki duh shibun ka bhah bad ki kam pynroi bad im hapdeng ka jingjynjar.
Shuh shuh, u la kren ong ruh ba ka seng ka dawa na ka sorkar jylla lyngba u Myntri Rangbah ba u dei ban shim khia halor kane ka bynta khamtam kitei ki 4 shnong kiba la kwah ban don sha Meghalaya nalor ki 18 tylli ki shnong ha Block II kila dep ban pynsngew sha ka sorkar ba ki dei ban don ha Meghalaya bad ym ban leit sha ka Assam ha kaba la tip shai kiba bun ki paidbah kim kwah sha ka jylla Assam bad ki kwah ban hap sha ka jylla Meghalaya ha kane ka jingpynbeit pud pynbeit sam kaba la dei sa ha ka wat kaba ar, u la bynrap.
Shillong, Nailar : Na ka liang ka Dorbar Shnong Lawmali Pyllun, Shillong, ka pynpaw ka jing sngewkhia kaba jur halor ka jingjyllei palat ki kam khaïi drok, kyiad bad kiwei kiwei ki jait jingdih pynbuaid kiba la nangkiew sted bha ha ki bynta jong ka ïew Polo bad hapoh shnong poh thaw bad kaba la buh ka jingma kaba khraw ïa ka imlang sahlang hi baroh kawei.
Kumta halor kane ka phang, na ka liang ka Dorbar Shnong ha u kyrwoh lyngba u Bah L.Lyngdoh Kynshi, General Secretary ka la pynmih ïa ka jingmaham ba la khang pyrshah ban pynlong jaka die lane jaka ïa dih drok, kyiad ne kiwei pat ki jait jingdih pynbuaid ha kino kino ki lynti shnong, bad la maham ruh ban ym pynïeng kali ha ka por mynmiet ha ki jaka kiba dum lane ha ki rud surok jong ka shnong da ka jingthmu ban pynlong jaka die lane jaka ïa dih drok kyiad hapoh kali ne ban ïa hylla kyrkait lane pynheh jingtem hapoh kali ha ka por mynmiet namar ka pynthut ïa ka thiah ka dem jong ki nongshong shnong.
Ka Dorbar Shnong Lawmali Pyllun ryngkat ka Seng Samla, Seng Longkmie, VDP bad ka Sport Club kan pynlong ka jingïaid shnong lane parhara ha ka shnong ha ka por mynmiet na ka bynta ban rat dynkhong ïa ki kam sniew kiba la nang jyllei hapoh shnong pohthaw.
Nalor kata ka Dorbar Shnong ka maham jur ba nangne shakhmat lada lap ïa kino kino ki briew kiba dei napoh shnong lane kiba na bar shnong kiba khaïi drok lane die kyiad hapoh u pud u sam jong ka shnong kan shim ïa ki sienjam kiba tyngeh pyrshah ïa kito kiba ju mlien ban leh ïa kitei ki kam sniew.
Ka Dorbar Shnong kala shim ruh ïa ka rai ban khang pyrshah ïa ka jingtah ia ki postar ha kino kino ki kynroh kiba don ha ki rud surok kiba hap hapoh ka shnong Lawmali Pyllun, namar man la ka snem ka Dorbar Shnong hateng hateng ka ju ai bylla sngi bad pynlong ruh ka jingïamih paidbah shnong ban pynkhuid ïa ki nala shnong, ki lynti shnong bad ban pushara ïa ki kynroh khnang ba ka shnong ka thaw kan khuid bad itynnad.
Hynrei, la ju lap pynban ba mar ïa dep ka jingpynkhuid shnong tang hadien katto katne sngi la wan tah da ki postar bapher bapher ha ki kynroh surok.
Kumta nangne sha khmat na ka ling ka Dorbar Shnong ka maham ba lada lap ïa kino kino kiba wan tah postar ha ki kynroh ka Dorbar Shnong kan shim ïa ki sienjam pyrshah ïa ki.
Shillong, Nailar, 31: U Bah Lambor Malngiang, MLA bad MDC ka Nongkrem Constituency u la ong ba ban weng ïa ka jingdheng kali ha nongbah Shillong ka long kaba donkam ba ka tnad PWD (Roads) ka Sorkar Jylla ban phai khmat bad shna ïa ka surok na Laitkor ka ban mih sha ki bynta ka Malki bad Lumparing.
Da kaba pynpaw ba ki surok ban pynïasnoh na kawei ka shnong sha kawei pat kin ïarap ban pynduna ïa ka jingdheng kali, u la ong ba kane ka dei kawei jingtyrwa jong u kum u nongmihkhmat nalor ki projek surok kum na Pomlakrai sha Upper Shillong kaba dang ïaid sha khmat bad ka surok na Mawnarian sha sha Hynñiew Mer.
Kane ka jingkren une u nongmihkhmat ka long hadien ka jingwan jurip ïa ka bynta surok ha Sawlad kaba la i donkam ban pynheh namar ka jingkhongwain jingkhim jong ka bad kaba la wanrah jingeh kat nang mih ki por ki sngi khamtam ïa ki kali ki ba dei ban mih ban rung na lane sha ki thain Lapalang.
Halor kane, u la ong ba na kane ka bynta surok ka mih ka jingdheng kali kaba jur bha kane ka thain haduh Nongthymmai, Madanriting shaduh ki bynta ka Mawblei haduh Laitkor.
Ha kane ka jingwan jurip ïa kane ka bynta surok la ïa donlang da u Bah Ian Onel Swer, Additional SP (Traffic) East Khasi Hills, u Bah Loyal Airfield Kharbyngngar nalor kiwei pat.
Une u nongmihkhmat u la ong ba un khot ïa ki ophisar ka tnad PWD ban wan jurip lang ha ki khyndiat sngi bad ban wan ban thaw ki lad ki lynti halor kane ka jingthmu.
U la ong ruh ba ki jingkieng surok ha Demthring bad Nongthymmai ki la rim bad la donkam ban shna ïa ki namar lada ki dkut kan long ka jingeh kaba khraw ha ka leit ka wan ki paidbah.
Halor kane ruh u la ong ba un sa ïakren lang bad ki bor ba dei peit ïa ka tnad PWD Roads.
U la ai khublei ïa ki bor pulit kiba don bynta ha ka kam pynïaid kali ha nongbah Shillong kiba kynduh ïa ki jingeh bapher bapher namar ka jingkhapngiah bad khim ka surok.
Na ka liang, u Bah Ian Onel Swer u la ong ba kat nang mih ki sngi ki nang bun bad tuid sha nongbah Shillong ban wan la ki jingdonkam bad wanrah ka jingkhapngiah kaba jur ha ka por mynstep bad por janmiet.
Halor ka jingai jingïatreilang ki paidbah, u la ong ba na ka por sha ka por ka don ka jingïakynduh ïa phylliew jingmut bad ki nongñiah kali bad pynlong ki prokram ai jinghikai bad ka tnad hi ka iit ki lad ki lynti ban pyllait na ka jingdheng kali.
Kiba ieit Ri suda.
To ngin ïa sngewthuh shai ïa kata shuwa.
Hadien ka mih sa ka jingdonkam ïa ki briew ki ban peit ban sumar ïa ka ri bad ka jaitbynriew.
Ngi shaniah ïa kane ka kam ha ka Sorkar ba ngi jied hi ma ngi.
Kane ruh ka dei ka phang ba ngi dei ban pdiang bad sngewthuh bha.
Te ha ki 50 phew snem ba la ïaid ngi lah ïa jied bun phew sien ïa ki briew kiba ngi khymih lynti ba ki ruh ki dei hi ki ‘riew ieit Ri bad ba kin ïaleh katba lah ban peit ban sumar ïa kane ka Ri baieit jong ngi.
Ka jingkylli ba mih hakhmat jong ngi mynta, khamtam ha ka phang ba ngi kum ka jaitbynriew ngin sa ïa mih paidbah biang ha u snem 2023 ban jied biang ïa la ki nongsynshar, hato ka jingjied jong ngi ha ki snem la lah leit ka wanrah mo ïa ka jingkwah ne jingkhmih lynti u paidbah? Hato ki Sorkar ba ngi lah pynieng ki lah lah mo ban ai jinghun? Hato ki briew ba ngi jied da ka jingkhmih lynti ba kin wanrah ka bha ka miat; ka suk ka saiñ; ka phoida longbriew manbriew ki lah lah mo ban leh kumta? Sngewsih ban ong ba haba sngap ïa ka sur jong u paidbah; ka jingsngew uba bun ba lang te imat khlem long kumba ngi khymih lynti.
Balei keiñ mo?Kum ka jaitbynriew kum ka jylla ngi don u lum bah uba ngi dei ban kiew.
Ka thong ka dei ban poi sha kliar u lum.
Ban poi shata sha ba thmu ngi lah jied keiñ ïa ki nongïasaid aiñ, ki professor, ki nonghikai ba pawnam napdeng jong ngi ban ïalam lynti.
Ka jingngeit ka long ba ka jingstad jong ki kan prat lynti ba ngn ïa poi sted sha ba thmu ban poi.
Pynban ym poi shaei sha ei.
To ñiuma! ngin pyrshang da kumwei.
Lehse ki bapli ki la ïa bakla hangne hangtai.
Kam pher.
