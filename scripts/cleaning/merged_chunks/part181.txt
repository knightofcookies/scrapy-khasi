Ngi la ju don ruh ka jingkyrmen ba ka NEHU kan shimkhia da kaba sngewthuh lang ïa ka jinglong jingman jong ki college ha ka jylla bad ba kan lum ïa baroh kiba ïadei bad ka pule puthi ha ki kyrdan college ban ïamir jingmut kumno ban wanrah ïa ka policy kaba bha bad ban ïarap lang ïa baroh.
Phewse da ka jingpynbor ban pyntreikam kynsan noh ïa ka NEP 2020, la theh umpjah ïa ka jingkhmih lynti jong ngi bad ngim banse ban pyrshah ïa ka jingleh donbor jong u Vice Chancellor ka NEHU uba la shim rai shimet ban pynbor ïa ka jingpyntreikam kaba lah wanrah ïa ka jingïapait, ka jingïapher bad ka jingbym ryntih shuh hapdeng jong ki college.
Ki don kiba kynthoh ba dei ban ïaid beit shakhmat ban pyntreikam ia ka NEP bad ban kyntiew ïa ka jingdon ki subject ban ïa ryngkat kyrdan bad kiwei pat ki jylla.
Da kaba burom, kine ki jingai jingmut ki long kiba suk eh ban kren, hynrei ban khlem da sngewthuh pat haei ka jylla jong ngi ka ïeng, kan buh pynban ha ka jingma.
Kine ki long ki jingkren bym shongnia ba la shu kwah bud tynneng khlem da pyrkhat ïa ki jingeh ba ki college ha ka jylla jong ngi ki ïa kynduh.
Kane ka jingkwah kyrkieh ka long thik kumba leit sha thma khlem ki tiar ki tar ki tup ki man ba paka ban ïakhun ïa ka.
Ngim dei ban shu ïanujor ïa ki college jong ngi bad ki wei pat khlem da peit bniah ïa ki jingduna bad ki jingeh ba ngi ïakynduh naduh ka jingdon ki nonghikai ha ki department bapher bapher, ki kamra klas, ki science bad computer labs bad kiwei kiwei de ki jing donkam.
Ha kane ka kynti, Ka suk bha iaki ba shu peit bad kynthoh nabar hynrei tang kita kiba trei bad hikai ha college ki sngewthuh iaki jingeh ban pyntreikam ia ka NEP namar ngi dang bun ki jingduna kiba ngi dei ban ioh jingiarap na ka liang jong ka sorkar, ka NEHU bad ki nongpyniad ki college lada dei ban hap iaid katkum ki kyndon jong ka NEP 2020.
Don pat kiba kdew ba lada ngim pyntreikam ïa ka ngin sa sahdien.
Kum ïa kine ki jingkren ngi donkam ban jubab namar kiba pyrkhat kumtei kim sngewthuh ïa ka jingmut baiar jong ka ktien sahdien.
Haka jingshisha ki la dei ban sngethuh kaba kham triem palat kam dei ka sahdien na ka jingbym ïoh marks ne percentage ne ka jingbym ïoh kam ïoh jam hynrei ka dei ka jingsahdien ha ka bor pyrkhat haduh ba yn poi u pud ba ki khynnah jong ngi kim lah shuh ban pynskhem ïa kaba bha bad ban kyntait ïa ka basniew.
Nalor kata ka jingsahdien kaba shyrkhei ka long ba haba ngim ngam jylliew shuh ha ki jinghikai ba janai ha kano kano ka subject hynrei haba la shu pule tuta ai khaw te shaei shuh ngin ïoh ïa ka jingstad bad ka jinglum jingtip ba paka.
Namarkata haba duna kine artylli dang nud shuh hi ban kylli jingkylli ne ban tuklar haba ithuh ba don ka jingleh kynriang ne jingïalam bakla khamtam na ka liang ka sorkar bad ki policy jong ka la ha state ne ha central.
Bad ka NEP te ka kdew beit beit ban pynlong ïa ki khynnah jong ngi ba kin duh bor, duh sur bad duh ïa ka hok namar ki la shu long kiba tip lut nanglut hynrei ym skhem wat tang ha kawei ruh.
Kito kiba ong ba ki khynnah jongngi kin pass ia ki kyrdan IAS, IFS, bad kumta ter ter lada pyntreikam iaka NEP, ki dang phohsniew ban ioh ia ka bneng ha pyrthei.
Ym dei ba ngi shu pyrshah khlem nongrim hynrei ngi pynrem ïa ka jingleh thok kaba pyllein jong u VC bad ka jingbym suidniew jong u ïa ka lawei jong ki khynnah.
Ngi pyrshah ruh ïa ka jingthmu jong ka policy ban pynlong ïa ka pule puthi kaba synjor bad kaba leh shilliang khmat hapdeng jong kiba riewspah bad kiba duna ka ïoh ka kot.
Ïa kane ngim peit tang na ka liang ka jingkiewdor ha ka jingsiew na ka bynta ki subjects bapher ne ki jingduna jong ki college ha la ki bynta katkum ka jinglong jingman jong ki mynta, hynrei khamtam eh ïa ka jingthmu ba don sha lyndet jong ka NEP ban pyntroin ïa ka jingmut jingpyrkhat jong ki khynnah da kaba ailad ïa ki ban leh katba ki sngewbit.
Kum ki nongpeit pyrman ia ki jingthmu ban pyntreikam ia ka NEP ngi buh katto katne ki jingkylli ba kham ha khmat eh na kiba bun byllai:Kumno lah ban long ba kiwei ki college ki lah ban ïaid da ka old course katba kiwei pat da ka NEP 2020? hato kane kam dei ka jingpyrshang ban pynïapait ïapra? hato kane kan ym buh jingeh ïa ki samla ynda la dei ka por ban wad admission shawei ne ban thep kam? Hato da ka jingwan ka NEP ka NEHU ka lah ban pyn ïaid thik thik ïa ki exams bad ka jingpyn bna result ha ka por ba biang? haba wat mynta ruh bun ki students kiba la duh pule tang namar ka jingslem palat ka result.
Hato ka NEP kan solve ïa kane namar ha ka lei kin don kham bun shuh shuh ki subjects, ki course bad kumta ter ter? Ka policy ka kren shai ba kan don ka research ha ka snem ba saw na ka bynta ki khynnah, mano ban ai funding ban leh ïa kata?· Kat kum ka policy, ki college ki bym pat don 3000 ngut ki khynnah kin hap ïasnoh noh bad kiwei pat.
Hato kane ka mut ba wat lada kine ki la ai ka jingshakri ha kylleng ka jylla, kin hap khang noh tang namar ba kim don ïa katei ka bor? Kan jia aiu ïa ki nonghikai, ki staff kiba trei ha kitei ki college, mano ban ai kam pat ia ki? mano ban shim ka jingkitkhlieh ban siew ïa ka bailut bai sep ba ki trai ki la pynlut na ka bynta ban tei ïa ki college? Hato kane kam ïalam sha ka jingshim ram ban pynïaid ïa ki college? hato lada kim lah shuh ban pyniaid hap khang ne wat haduh ban da die mar lilam noh syndon ia ki sha ki hehspah ne ki company?· Hato ka policy ka ba ailad ïa ki khynnah ban wan shisnem, pep pat ar ne lai snem kat kaba ki sngewbit kan ïarap ïa ki khynnah? Hato long ban aili bad ai mon haduh 7 snem ïa ki khynnah ban pyndep ïa ka jingpule? hato kan ym ktah ïa ka snem wad kam jong ki hadien? Mano ban kitkhlieh lada kine ki khynnah kiba la pep shiteng kim wan phai shuh sha ka jingpule? Hooid ki don bun kiei kiei ba ki khynnah ki don hok ban rai na ka bynta ïalade hynrei ban shu aimon haduh u pud ba yn pyndep degree haduh katne snem te kam dei shuh ka jingpule hynrei ka la dei ka jingpynjlan bad jingai laitlan ban pynsakma pynban iaki.
Haba poi kumune u pud ngim dei ban klet ïa ka jingsneng kaba ong “Don ka ma haba la than eh ka suk".
· Lada jia ba pyntreikam, yn sa donkam khambun ki nonghikai ban ïa kaba long mynta.
Mano ban thung ïa ki nonghikai academics, nonghikai vocational bad ki instructors ha ki college? Mano ban thung ïa ki staff khamtam ha ki cluster college baheh? Naei yn ïoh ïa ka fund ban shna ïa ki classroom bad kiwei ki jingdonkam? Hato ngin shaniah ha ka sorkar jylla kaba tang ïa ka tulop ba dei hok jong ki nonghikai bad ki scholarship jong ki khynnah ruh hap da ïakhih ban ïoh ïa ki? Hato ngin shaniah ha ka sorkar jylla ka bym lah ban tehlakam ïa ki college kiba la pynduh ïa ki sanctioned post ba la shongthait bad thung beit da ki college post pat ha ka jaka jong ki? Balei ka sorkar bad ka NEHU kim pyrkhat halor kane ka bynta? Hato ym dei ba kiba rai ïa kane kim dei pat ma ki kiba hap hikai ne trei ha college, katba ki khmih lynti pat ba kiwei kin trei dukhi tang namar ban pynhun ka sorkarpdeng bad ban pyni ba ki long ki niang kohnguh ban pyntreikam ïa ka policy?· Balei ha ka NEP baroh kawei la shu pynwandur jubor ïa ki kyntien ba kan sngew kum ka iarap eh ia ki khynnah hynrei ym lah pat tang ban wanrah ïa kane ka policy ha Parliament ban ïatai bad ban wad iaka jing mynjur jong ka, hato ym dei namar ka jingdon ka jingthmu bymkhuid sha lyndet? Hato ngi lah mo ban shaniah ïa ka sorkar kaba wanrah ïa ki policy kum ka Farm Bill, ka CAB, ka CAA, ka UCC bad kiwei de kiba thmu beit ban pynjot ïa ki paidbah bad khmih lynti pad ba kajuh ka sorkar kan don iaka jingthmu ba bha lyngba ka NEP? Hato ngi lah ban ong ba ka NEP te ka pher na kitei ki policy ba la kdew haneng? Hato ngi lah ban shanïah ïa kajuh ka sorkar kaba la sdang ban pynduh ïa ki lynnong history na ki kot skul tang namar ba ki thoh shaphang ka history jong ki syiem Mughal?Kitei ki jingeh bad ki jingkynthoh ki dang long tang khyndiat ha kaba ïadei bad ka NEP 2020 naduh na school haduh college level.
Ki dang don bun bah ki jnit ki jnat bad ki jingïatai halor ka nongrim jong ka pule puthi bad ruh ki jingpeitngor ïa ki jingmyntoi bad ka jingpynjot kiba ngim lah ban pynrung lut ha kane ka jingthoh barit.
Hoid ngim lah ban len ba ki don ki bynta ha ka policy kiba lah ban ïarap ïa ki khynnah pule, hynrei ngi dei ban peit jngai ba ha kano ka rukom kane ka policy kan ktah ha ki snem ki ban wan khamtam ïa ki rit paid bad ïa kiba duna ka ïoh ka kot.
Ha ka jingshem jong ngi, wat lada ki college ki pdiang ban pyntreikam kum ba la pynbor da ka NEHU wat haba ki la tip lypa ïa ki jingeh ki ba khanglynti mynta bad ki ban sa mih na kane ka policy, kan sa poi pat ka por ba yn sa babe bad yn nym lah leh eiei shuh namar ban phai biang shadien kan sa nang ktah shuh shuh.
Dei hangne ba ngi lah ban ong ba ka dien rung te ka don hynrei ka dien mih te yn nym lap satia.
To ïa mynta te katne shwa ka la biang, lada don ki bym sngewhun ia kane ka pyrman ne ba kwah ban kham ïashai ruh ngi kloi ban ïatai bad ïaphylliew jingmut markhmat.
Tangba shwa ba kin leh kumta, ngi kyrpad ïa ki ba kin da pule bniah ïa ka policy bad sngewthuh ïa ka jingmut ba rieh ba don ha ki kyndon jong ka.
Hynrei sa shisien ngin pynkynmaw ba nangne shakhmat ka shong sa ha ka University, ka sorkar, ki nongpynïaid college, ki nonghikai, ki kmei ki kpa bad ki khynnah pule ba kin rai ïa kiei kiei baroh bad lada ki samla pule kin tyngkhuh mawsiang bad shah rah umsaw ha ki snem ban wan, sngewbha ynnai ong pat ba ngi khlem maham.
Nongstoiñ, Nailar 7: Kawei ka longkmie ba la tip kyrteng ka kong Bibimoris Lyngdoh 21 snem ka karta, la suba ba ka shah pynïap ha la ka jong ka Ïing sah ha ka shnong Nongtraw Pyndenkyna jong ka thaiñ Maweit West Khasi Hills.
Kane ka jingjia ka la jia ha ka miet sngi saitjaiñ.
Ïa ka metïap jong kane ka Longkmie la lap hi da u tnga u Bah Badonbor Rongrin u ba dei na ka shnong Riangkaiñ, ha ka por ba u dang wan phai ïing na ka jingleit khwai doh na wah.
La ïathuh ba u ne u kurim, mar syn lap ïa kane ka jingjia ha ka por 12 baje ei ei shiteng synñia, u la leit ban kyrsiew thiah ïa u Kynum khatduh na Ïing bad pyntip ba u lap ïa ka hynmen jong u ba ka la ïap ha Ïing.
Katkum ka khubor Pulit la ïathuh ba ki don ki dak ki shin kiba paw kumba kane ka longkmie ka la shah teh da ka jaiñ na shyntur bad ruh ka dien tyllai ha u ryndang.
Ki Pulit ki la register case halor kane ka jingjia bad ka jingtohkit ka la ïaid shakhmat.
Khliehriat, Nailar, 07: Ka Jaiñtia National Council (JNC), ha ka sngi Palei ka la leit aiti da ka jingthoh ha u Deputy Commissioner jong ka East Jaiñtia Hills District ban dawa ba u dei ban pynsangeh shwa ïa ka jingthmu jong ki ar tylli ki karkhana pynmih dewbilat, kata, ka M/s Meghalaya Cement Ltd bad ka Green Valley Industries Ltd.
kiba thmu ban pynlong ïa ka Public Hearing ha ka 24 tarik bad ha ka 25 tarik mynta u bnai.
Ha ka shithi ba la soi da u President jong ka JNC u Bah Sambormi Lyngdoh bad u Secretary u Bah Wanshwa Suting, ki la pynpawa ba watla kine ki kompeni ki la ïoh ïa ka jingmynjur na ka State Environment Impact Assessment Authority (SEIAA) ha kaba ïadei bad ka Environment Clearance, hynrei ka seng ka lap ba kine ki kompeni kim shym la lah ban pynbiang ïa ka jingdonkam jong ki trai shnong jong kato ka thaiñ ba ki don, khamtam ha ka thungkam thungjam bad ka jingpynïoh ïa ki kam pynroi ha ki shnong ki thaw.
Ka Seng ka la kynnoh ruh ba ka don ruh ka jingleh shiliang bad jingkhñiot beiñ ïa ki kontraktor bad ïa ki suplaïar kiba dei ki trai jylla kumjuh ruh wat ïa ki nongtrei bylla hapoh kine ki ar tylli ki shlem pynmih dewbilat.
Ka seng ka la kam ruh ba ka la lap ruh ba ka jingthmu jong ka M/s Meghalaya Cements Ltd.
ban pynheh shuh shuh ïa ka karkhana jong ka bad ruh ka jingkhlong maw da ka M/s Green Valliey Industries Ltd ha shnong Brishyrnot, kaba don hajan jong ka Eco– Sensitive Zone bad ka Narpuh Wildlife Sanctuary, Sonapur, East Jaiñtia Hills kan ktah ïa ki mrad ki mreng, ki sim ki doh kiba don ha ka khlaw bad kan ktah ruh ïa ki khlaw ki btap.
Ha kajuh ka por ka seng ka la pynpaw ba lada kine ki kompeni kin ïohlad ban khlong maw ha kitei ki bynta khlem pep kan ktah ruh ïa ka Wah Lukha bad kan sa pynïap ïa ki dohum kiba don ha ki um ki wah kumjuh ruh kan jia ka jingtwa khyndew kaba jur sha ki bynta jong ka Wah.
Ka JNC ka la dawa jur ba dei ban pynsangeh shwa ïa kane ka jingthmu ban pynlong ïa ka Public Hearing tad haduh bym pat lah ban thaw ki lad ki lynti kiba biang kiba paka kiba lah ban pynbiang ïa ki jingdonkam jong ki nongshong shnong ka thaiñ kumjuh ban wanrah ïa ki lad jingïada kiba pura.
Shillong/Jowai, Nailar 07 : Ka tnad ka Koit ka Khiah jong ka jylla hynne ka sngi ka la sdang ïa ka jingai tika ïa ki khunlung ba hapoh san snem ki bym pat ïoh tika bad kumjuh ïa ki longkmie ba armet ïa kaba la tip kum ka ‘Intensified Mission Indradhanush 5.0’ (IMI 5.0) ha kylleng ki bynta jong ka jylla.
Ha Shillong, da ka jingtrei lang bad ka ophis u DHS (MCH & FW) ïa katei ka jingai tika la pynlong ha Diengpasoh PHC ha kaba u MLA ka Mawryngkneng Bah HS Kharpran u la long u kongsan.
La donlang ruh ha kane ka sngi naduh ka DC jong ka East Khasi Hills Kong RM Kurbah, IAS, Dr R Allya, DHS(MCH), Dr A Lyngdoh, DMHO, Dr.E L Kharmutee, DMCHO, Dr V Laloo, Dr A Lyngdoh, M&HO ic Diengpasoh PHC, BMO, CDPO, National Observer, ki heh na ka WHO, JSI, UNDP, bad ruh ki heh sorkar na ka distrik bad Block, ki dkhot ka VHC, ki ASHA, AWW, ki kmie ki kpa bad ki paidbah.
Jowai : Ka Additional Deputy Commissioners ka West Jaiñtia Hills District ka kong HML Kynta mynta ka sngi ka la plie ïa ka prokram ai injekshon na ka bynta ki khynnah khunlung bad ki longkmie ba pun khun kaba la tip kum ka ‘Intensified Mission Indradhanush 5.0’ ha ka jingïalang ba la long MCH Hospital, Panaliar, Jowai.
Na ka liang ka kong HMK Kynta kum ka konsan haba ai jingkren kala pynkynmaw ïa kane ka prokram ai injek yn sdang ïa ka naduh mynta ka sngi, la pyntip ruh kino kino kiba ba donkam ban ïoh injekshon ki lah ban leit mih sha ki jaka sumar sorkar khlem donkam jingsiew.
Ha ka juh ka por ka kyntu jur ïa ki kmie ki kpa ba kin shim ïa kane ka kabu na ka bynta ka jingkoit jingkhiah jong ki khynnah khunlung bad kymjuh ïa ki longkmie ba pun khun.
Ha kane ka sngi la ïoh jingbatai bniah shapang ki jait injekshom ïa ki khunlung ba kin lait na ki jingpang bapher bapher da u Dr.E.Suchiang, Pediatrician, Jowai, ula ong ruh katba lah ym dei ban ïaidlaid ïa ki dawai ai injekshon kiba dei ban ïoh naduh ka por ba pun ïa ki khunlung hapoh kpoh bad haduh ba la kha ïa ki khunlung kiba hap ban bteng ïa ka injekshon katkum ka jingbthah jong ki Doctor.
Na ka liang ka Dr.Helen Uriah, District MCH Officer, Jowai kaba batai shaphang ka jingdonkam jong ka (MCP Card), bad kane ka Card kan ïarap ïa ka rukom ai injection ha ka por ba wan mih sha ki jaka sumar, shuh shuh kala batai ba kane ka IMI campaign ka don haduh lai bynta (three phases) kaba nyngkong naduh 7 tarik u August haduh 12 u August, Second phases 11 tarik u September haduh 16 September bad 9 tarik u October haduh 14 October, 2023 da kaba kyntu jur ïa baroh ban ïashim bynta.
Ïa ka prokarm ha kane ka sngi la pynïaid da ka Dr.(Mrs) M Syngkon, District Surveillance Officer katba ïa ki kyntien ai khublei la ïoh na u Dr.E.War, Medical Superintendent, MCH Hospital, Panaliar, Jowai.
Shillong, Nailar, 07: U President ka United Democratic Party (UDP) Bah Metbah Lyngdoh ha ka Lah Sngi u Blei u la kyntu ïa ka tnat Pulit ba kan ym ailad ïa ki runar ba kin pynthud ïa ka shongsuk shongsaiñ ha ka jylla.
“Ki Pulit ki hap ban long kiba husiar bad kim dei ban shu shim sting bad ban ailad ïano ïano ruh ban pynthud ïa ka shongsuk shongsaiñ.
Ki Pulit ki donkam ban long kiba peitngor baroh arphew kynta namarba ka dei ka bynta jong ka shongsuk shongsaiñ ki paidbah ha ka jylla," ong u Bah Metbah ha ka jingïakren bad ki lad pathai khubor haba pynpaw ïa ka jingjia ba dang shen ha Tura, ha kaba katkum ka jingsngew jong u, kane ka jingjia ka la buh jingma wat ïa ka jingim jong u Myntri Rangbah ka jylla u Conrad K.Sangma.
“Namarkata, ka tnat Pulit ka dei ban kham peitngor bad ban long kaba pynkhreh lypa bad ki hap ban pynkhlaiñ ruh wat ïa ka tnat syntiat.
Ngim dei ban shu shong kli kti tang namarba ka jylla Meghalaya ka dei kaba shongsuk shongsaiñ.
Ngim dei pat ban ailad ïa kino kino ki riewshim kabu kiba pynthud ïa ka shongsuk shongsaiñ ha ka jylla," u la bynrap.
Haba pynpaw ïa ka jinglong jingman ha baroh kawei ka jylla, u Bah Metbah uba long ruh u Chairman jongka Meghalaya State Planning Board (MSPB), u la ong ki don bun ki lad ban pynjanai ïa ka jingtreikam khnang ban pynneh ïa ka shongsuk shongsaiñ ha ka jylla.
U la pynpaw ruh ïa ka jingsngewkhia halor ka jingkiew rasong ki kam tuh kam thiem ha kiba bun ki shnong ha ka jylla.
“Kine ki dei ki jingjia ba sngewsih hynrei kiba ktah pat ïa ki paidbah," u la ong.
Shuh shuh u Bah Metbah u la dawa ïa ka tnat Pulit ba kan pynshitom mardor ïa ki nongïalam jong ka Legal Rights Observatory (LRO) kaba pyrshang ban pynpaw dak sniew ïa ka jylla Meghalaya.
“Lada ki pyni ïa ka dur ba ki paidbah ka Jylla Meghalaya ki dei kiba isih jaitbynriew, nga tharai ngin ym lah ban shu sngap bad ym dei hi ruh ban ailad…Ka Sorkar ka dei ban shimkhia bha ïa kum kine ki khubor bad dei ban kem bad ban pynshitom noh mardor khlem da pynslem," u la ong.
Nongstoiñ, Nailar 7: Ka kynhun ki runar ba la tap khmat, ki la leit thombor ïa ka shlem treikam jong ka kompani ba shna ïa ka surok Nongstoiñ-Wahkaji bad wiang ding ïa kawei ka trok dumper bad kawei ka transit mixer jong ka kompani.
Kane ka la jia ha ka step phyrngap Lah u Blei ha ka por 1:30 baje eiei ha ka jaka sah jong kane ka kompani kaba don ha ka shnong Mawthungkper.
Katkum ka khubor, ki Pulit ki la ïoh ïa ka jingtip ba u Projecr Manager kane ka kompani, ba lai ngut ki briew ba la tap khmat ki la wan rung sha kane ka jaka jong ka kompani bad wiang ding beit beit ïa ki ar tylli dumper trok bad kawei ka Transit Mixer.
Ki ïathuh ba u nongñiah jong kane ka trok uba thiah hapoh, u la kyndit na ka jingwan par ka jingkhluit na ki bynta ba shapoh jong ka trok bad haba u la khie, u la khynñiat ïa ka jingkhang jong ka kali ban pyllait im ïalade bad kane ka jingkhang ka la dei ïa uwei na kine ki runar u ba ieng shabar ka trok.
La ong ba kine ki runar mar kumta hi ki la phet krad na kane ka jaka.
Ki Pulit ki la register case halor kane ka jingjia bad ka jingtohkit mynta ka la ïaid shakhmat.
Shillong, Nailar, 07: U Nongïalam ka Liang Pyrshah ha Iing Dorbar Thawaiñ ka Jylla, Bah Ronnie V Lyngdoh u la ïathuh ba ka party jong u kan sa kren bad ka sorkar Meghalaya bad kumjuh bad ka sorkar Assam ban pyntikna ïa ka jingshngain bad ka jingïada na bynta ki paidbah kiba sah ha ki arliang khappud.
“Ngin sa rah ïa kane ka mat bad ka Sorkar Pdeng bad kumjuh bad ka sorkar Assam bad Meghalaya ban pyntikna ba ki paidbah kiba sah ha khappud kin don ha ka jingshngaiñ bad ba kin im ha ka jingtieng bad ka jingduk," u la ong haba kren bad ki lad pathai khubor.
Katei ka jingkren jong u kadei hadien ba ka jingmih ka jingkynnoh ba ka don ka jingthombor ïa ki paid Khasi-Pnar ba sah ha Block-I ha ka kynhun jong ka United People’s Front of Karbi Longri (UPFKL).
Halor kane ka jingjia, na ka liang u Myntri ka tnad Kampohiing ka jylla, Bah Prestone Tynsong u la ong ba kam dei satia kaba suk ïa ka Meghalaya ban phah bor pahara shaduh Block I namar kadei ka jaka ba hap ha ka jingpeit jong ka Assam.
Hynrei halor kane, u Bah Ronnie, u la ong ba ka jubab kam dei satia da ka jingpynibor hynrei da ka jingpynbeit.
“Ngi donkam ban ïoh ïa ka jubab kumno ban weng ïa katei ka jingeh hapdeng ka Meghalaya bad Assam.
Ka jingpyni bor kan ym lah satia ban weng ïa ki jingeh.
Nga ngeit ngi donkam ban ïa syllok bha khnang ba ngin dup lah ban weng namar lada phi pyni bor ki ruh kin pyni bor bad kumta kane kan ïai bteng bad kiban jynjar dei ki paidbah," u la ong.
Shuh shuh u ong ruh ba ka lynti kaba suk eh ka long ban ïa shong syllok lang bad pdiang ruh ïa ka jingïashim ïa ai kylliang da ka lynti ban pyntikna ba ki paidbah ba sah ha ki khappud jong ki jylla kin don pat ha ka jingsuk jingshngain.
Dang ha ka taiew ba la dep, u Myntri Rangbah u la kren bad u Myntri Rangbah ka Assam, u Himanta Biswa Sarma halor ka jingkynnoh ba ka don ka jingthombor na ka kynhun ba tip kum ka United People’s Front of Karbi Longri (UPFKL) pyrshah ïa ki paid Khasi – Pnar kiba sah ha Block – I.Na ka liang u Conrad u la pyntip ruh ba ka la don ka jingtyrwa ba ka jingleit jurip lang ïa kitei ki jaka khappud kan long ha ka 15tarik mynta u bnai.
Ha kawei pat ka liang, u Bah Ronnie uba dei ruh u MLA jong ka Mylliem u la ong ruh ba ka jingjïa ha Mahadev Khola kam dei satia ban wan pat ha ka dur jong ka jingïa kynad niam lane ka jingsngewpher jaidbynriew.
U ong ruh ba kitei baroh ki mih tang naka daw ba ki don ki riew shimkabu kiba leit ban thombor ïa ki nongshong dukan hangtei.
Kumta u la banjur ïa baroh ba kim dei ban peit ïa katei ka jingjia kum ka jingjïa sngewpher niam.
Shillong, Nailar, 07: Lai ngut ki briew ki la duhei ïa la ka jong ka jingim hadien ba kawei ka trok kit muid kaba don ïa u nombar ML05 G 9528 ka la thung baji ha kawei ka riat kaba jylliew haduh 300 mitar eiei ynda poi ha Lad Mawkhap, kaba hap hapoh ka Pynursla Civil Division, East Khasi Hills District.
U Superintendent of Police ka East Khasi Hills District u Bah S.Nongtnger ha u kyrwoh ba la phah sha ki lad pathai khubor u la ïathuh ba ha ka miet sngi u Blei kane ka trok ba la ñiah da u Yomiki kharshandi, 20 snem ka rta kaba kit 12 tylli ki muid, ka la sniew kynsan tang shu poi ha ka shnong Langkyrdem katba ka dang wan phai na Pynursla ban leit sha Laitlyngkot.
Ynda la poi ha khongdong surok ba ju tip kum ka Khoh-yiar hajan Mawkhap ha surok National Highway-40, kane ka trok ka la sniew bad tyllun shadien bad hap syndon jraiñ sha riat.
Ka kynhun Search and Rescue Team (SRT) jong ka tnat Fire and Emergency Service, (F&ES) Shillong tang shu ïoh jingtip halor kane ka jingjia ki la leit mar mar ban leit ai jingïarap ïa kine ki lanot.
La ïathuh ba u Bah Bansiew Khongklian na ka shnong Phlangshlain u la par dohim dohïap na trai ka riat haduh ban da poi tiap shajrong surok katba ïa u Bah Yomiki kharshandi la lap da ka kynhun SRT ba u dang im bad shu thiah lyngktop hapdeng ka jingmynsaw jong ki kjat na ka jingjngai kaba 50 mitar na ka jaka ba la hap ka trok.
Lai ngut kiba la khladnoh ha ka jinghap jong kane ka trok ki dei kiba la tip kyrteng kum u Kyndaiborlang Kurbah na Kseh Mawnai, u Banpeitlang Marbaniang na Nongshken Mawdang bad u Welbokstar Sohlang na Kseh Mawnai.
Ha kaba ïadei bad kane ka jingjia ki pulit ki la register case ha Pynursla Police Station.
Nongpoh, Nailar 07: Ka Synjuk ki Rangbah Shnong Ri-Bhoi District mynta ka sngi kala lum lang ïaki nongïalam jong ki Village Employment Council (VEC) jong ka Jirang bad Umling Block ha ïing Dorbar Iewmawlong ban ïa tai sani halor ka jingeh ban pyntyllun ïaki kam shnong bad ki jingtrei jong ka skhim MNREGA namar ka jingpynslem jong ka sorkar ban pynlait ïaka pisa ban thied ïaki tiar ki tar bad ki jingdonkam (Material) la bun snem.
Haba kren sha ki lad pathai khubor naka liang u Bah PB Sylliang Secretary ka Synjuk ki Rangbah Shnong Ri-Bhoi haka jingdonlang u Bah BB Makdoh Chairman bad kiwei kiwei ki nongïalam, u la ong ba ba kum ka synjuk kam banse shuh ban shim da ka rai ban ujor syndon da ka PIL sha ka ïingbishar ka Meghalaya High Court pyrshah ïa ka Sorkar Jylla, halor ka jingleh mynthi ban pyllait noh ïa ka pisa kiba pyntreikam na ka bynta ki skhim bapher bapher jong ka skhim MGNREGS ha Ri Bhoi District.
U la ïathuh ruh kumba long haduh mynta, ki Village Employment Council (VEC) ki hap ban mad ïa ka jingeh ha kaba pyntreikam ïa katei ka skhim ka Sorkar Pdeng bad ka daw ka long ba ka sorkar ka pyllait tang ïa ka pisa ban siew sha ki Job Card Holder bad katba ïa ka pisa kiba hap ban thied ïa ki tiar ki tar ka la pynsahkut mynta la ar snem kynthih bad kane ka la wanrah ïa ka jingdkoh ha kaba pyntreikam ïa kane ka skhim ka Sorkar Pdeng.
U la ong ruh ba haduh mynta ki don ki VEC kiba la sahkut kumba 5 snem ka pisa PMC kaba la mang naka bynta ka bai leit bai wan bad ki jingdonkam jong ki Chairman bad Secretary ka VEC, hynrei haduh mynta kim pat ioh satia kaba la buh jingeh ïaki nongïalam ka VEC ban pyndep ïaki kam ki jam.
Ha kaba ïadei bad ka jingbthah ban buh da ki Skilled bad Semi Skilled, donkam da ki misteri kiba don ka jingnang jingtip ban shna ïaki jingshna naduh ka kynroh bad kiwei kiwei, hynrei kaba sngew lyngngoh ka long ba ka bai bylla jong kitei ki misteri hap ban siew da ka bai tiar kaba la buh jingeh ïaki VEC, bad naka liang ki nongïalam ka VEC kila ai jingmut ruh bad kyrpad sha ki Block ba dei ban pynduh noh ïaki Skilled bad Semi Skilled.
Shuh shuh namar ka jingpynslem jong ka sorkar ban pynlait ïaka pisa, ym don shuh ba ba lah ban kyrshan ïaki tiar trei sha ki VEC, bad lada ki VEC kim shim ïaki Work Order ruh ki shah pynbor haki BDO ba kidei ban shim bad kane kala buh jingeh shisha ïaki VEC bad haka juh ka por naka liang ka Synjuk kala kyrad ruh sha ka sorkar ba ka dei ban pymim biang ïaki Area Employment Council, namar bun naki EAc mynta kim treikam shuh bad I kumba ka sorkar kala shu pynsyrwa kai ïaka pisa ban tei ïaki building bad kiwei kiwei.
Kumba bun naki Rangbah Shnong khamtam ki shnong ba jngai na sor, kim don ïaki network ba biang, ki shem jingeh shisha ban phah ïaki attendance jong ki nongtrei jobcard namar ba naka liang ka sorkar kala phah ban leh online, halor katei ka bynta naka liang ka Synjuk ka kren shai sha ka sorkar lada ka kwah ban kloi ka kam bad ban leh online pynbiang shuwa ïaki network mobile sha man la ki shnong bad lada kam lah kan bha ban leh biang kumba leh mynshuwa da kaba leh offline.
Halor katei ka jingeh ki VEC bad ki Shnong ban pyntreikam ïaka skhim MNREGA naka liang ka Synjuk kan sa leit ruh ban ïakynduh ïaki nongïalam ka VEC ba hap ha Umsning bad Bhoirymbong Block ban shim lang kawei ka rai.
Shillong, Nailar, 07: Wat tang uwei ruh ym don satia na ka Jylla Meghalaya ban leit ai sakhi ha ka Lah Sngi u Blei ha nongbah Shillong ba la pynlong da ka Enquiry Commission ba la thung da ka Sorkar Assam ban tohkit halor ka jingkyllon ïap jong ki hynriew ngut ki briew kiba la shah synreit kuli na ki ktang suloi jong ki Pulit ka Jylla Assam ha ka 22 tarik, Naiwieng, 2022 ha ka shnong Mukroh, West Jaiñtia Hills district.
Haba pynpaw ïa ka jingsngewkhia, ka Chairperson jong ka Commission ka Justice Rumi Kumari Phukan kaba long ruh ka Nongbishar ba la shongthait jong ka Iingbishar Guwahati High Court ka la ong, “nga dap da ka jinglynngoh wat hadien ba la ai ïa ka jingpynbna bad ka jingpyntip lyngba ki lad pathai khubor ha ka 4 tarik, Nailar, 2023 hynrei ym don satia wat tang uwei ruh uba la wan mih hakhmat ka Commission.
"“Ngi la ïai ap haduh ka por shiteng sngi bad mynta ngin hap ban pynkut noh ïa ka jingshong bishar na ka liang jong ka Jylla Meghalaya.
Nga la rai ban pyndep ïa ka jingshong bishar bad ngi hap ban ai ïa ka rai halor ka jingïoh ïa ki sakhi ki sabut ïa kiba la ïoh lum da kaCommission," ka la bynrap.
Ïa kane ka jingshong bishar na ka bynta ki nongai sakhi na ka jylla Meghalaya la pynong ha Assam House.
Ka Justice Phukan ka la ong ba ka Commission ka ladep pyntip lyngba ki bor synshar distrik bad ïa u Deputy Commissioner jong ka West Jaiñtia Hills bad ïa u Secretary jong ka Sorkar Meghalaya ba kino kino ki briew, ki nongsakhi bad kiba don jingtip halor (ka jingjia ha Mukroh) ki lah ban wan mih hakhmat ka Commission mynta ka sngi bad ban ai ïa ka sakhi sabut.
Kane ka long hadien ba ka Commission ka la dep bishar palat 53 haduh 55 ngut ki nongsakhi bad lum ruh ïa ki kot ki sla kum ki sakhi na ka liang jong ka Assam.
“Ngi la rekod bun ngut ki nongsakhi, kito kiba leit sha ka kamram ha ka sngi ba la jia bad ngi la lum ruh ïa ki kot ki sla kum ki sakhi ruh kumjuh.
Ka bynta jong ngi ka la kut.
Mynta ngin ap sa na ka liang jong ka jylla Meghalaya," ong ka Chairperson bad bynrap, “ngi la bthah ïa ka Sorkar Assam ba kan ai ïa ki kot ki sla ba donkam namarba ba baroh ki sakhi bad ki kot ki sla kim don satia ïa mynta bad ka Commission.
"Shuh shuh, ka Justice Phukan ka la ong ba ka Sorkar Meghalaya ka la thung ïa ka Enquiry Commission bad rekod ruh ïa ki sakhi satar na ka liang jong ka Assam, ba kynthup naduh ki Pulit, ki Pulit pahara khlaw bad bun ngut ki briew.
“Ki (na ka jylla Assam) la shah skhor ïa ka notis ba la phah da ka Commission (na Meghalaya).
Hynrei na ka Commission jong ngi, ngim don kano kano ka jingtip shaphang ki nongai sakhi lait noh tang ïa ka jait bad kiwei kiwei.
Namarkata, ngi la bthah ïa ki bor synshar district ban phah ïa ki nongsahi lada long kaba lah hakhmat ka Commission hynrei kaba lynngoh ka long ba ym don wat tang uwei ruh ban wan mih hakhmat ka Commission," la kren bynñiaw ka Chairperson.
Ka la bynrap, “ki (sorkar Meghalaya) la dei ban pyntip eiei shaphang ki kot ki sla hynrei ym don eiei wat khyndiat ruh.
"Katkum ka jingong jong ka, ka kwah ban ïohsngew na ki paidbah ka Jylla Meghalaya bad ban ailad ïa ki ban wanrah ïa ki kot ki sla bad ki sakhi satar shwa ban pynkut ïa ka jingtohkit.
Hynrei, ka jingshong bishar kan ym don shuh da kawei pat namarba kan long ka kam kaba shu long lehnohei.
Haba kylli, lano ka Commission kan phah ïa ka kaiphod sha ka Sorkar Assam, ka Justice Phukan ka la ong, “…yn hap ban pynkut noh namarba u Investigating Officer um shym la wanrah ïa ka Case Diary, ngi ladep buh ïa ka tarik ha ka taiew ban wan lehse ha ka 22 tarik Nailar na ka bynta ki sakhi satar jong u IO.U hap ban wanrah ïa ka Case Diary shaphang ka jingtohkit ba ladep pynlong bad ïa ki sakhi sabut ba la ïoh lum bad halor ki sakhi sabut na u IO bad kiwei kiwei ki sakhi ki sabut ba la don ngin sa ai ïa ka rai jong ngi.
"Ka la ïathuh shuh shuh ba ka bynta kaba kongsan tam ha kane ka jingshong bishar jong ka Commission ka la long ha Bungalow jong ka Irrigation department, West Karbi Anglong District bad ïa kaba dang sah la pynkynriah sha ka ophis jong ka Commisison ha Guwahati.
Hadien ba la thaw ïa ka Commission, ka Justice Phukan ka la leit jurip ïa ka jaka ba la jia ka jingsiat ïap ki briew ha Mukroh.
Ka la ïathuh ba kaCcommission kam shym la ïakren eiei bad ki briew ha ka jingleit jurip bad bynrap, “ban shu kren ïa ki paidbah hangne hangtai kam don jingmut satia lymda ngi ïoh bha ban sngap.
"Hynriew ngut ki briew kiba la duhei ïa ka jingsynrei kuli ki Pulit ka Jylla Assam ha Mukroh ki kynthup ïa ki san ngut ki nongshong shnong jong ka shnong Mukroh bad uwei pat u dei u nongpahara khlaw jong ka Sorkar Assam.
Ka Sorkar Assam ka la thung ïa ka Commission ba la khlieh da ka Justice Phukan ha ka 23 tarik Naiwieng, 2022.
Jowai, Nailar 08: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long hynne ka Sngi Hat Majai ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka kynhun ïalehkai jong ka Mookaswan Dongneiñ kala pynliem da 2-0 kol ïa New Hill.
Ïa ki kol na ka Mookaswan Dongneiñ la thep da u June Shylla haka minit ba 50 & 54 jong ka kylla miet ban khur ïa ka namjop.
Ha ka jingïakhun kaba ar ka Khliehshnong Ialong kala pynliem da 6-0 kol ïa ka Salaroh, ïa kitei ki kol na ka Khliehshnong Ialong la thep da u Sainkiru Pale haka minit ba 4 & 9, u Shanlang Lyngdoh haka minit ba 12 & 45, u Ashiel Pale haka minit ba 14 bad kawei ka kol la kum thep bakla da u Arkini Kyndong (own goal) haka minit ba 20.
Ha ka jingïakhun kaba lai ka Mulang Ialong kala pynliem da 2-0 kol ïa ka Samaro, ïa ki kol na ka Mulang Ialong la thep da u Skhemlngki Pale haka minit ba 42 bad u Rima Pale haka minit ba 62.
Katba ha ka jingïakhun kaba saw ka Madan Thadmuthlong kala pynliem haduh 12-0 kol ïa ka Nangbah Khlopano, ïa kitei ki kol na ka Madan Thadmuthlong la thep da u Precious Tang haka minit ba 7, 16 , 36 & 44, u Mnhok Suchiang haka minit ba 15, 27 & 38, u Samsauru Papiah ha ka minit ba 29 & 39, u Sumar Tang ha ka minit ba 53, u Francis Sumer haka minit ba 62 bad u Phermi Suchiang haka minit ba 63.
Shillong, Nailar 08: Ka Meghalaya State Karate-Do Federation (MSKDF) kaba don ïa ka ophis treikam jong ka ha Kynton-U-Mon kaba don jingïadei bad ka Karate India Organization (KIO) ka la pynkhreh ban leit ïashimbynta ha rynsan jong ka All India 17th Independence cup International Karate Championship ka ban sa pynlong ha Talkatora lndoor Stadium, New Delhi naduh ka 11 haduh 13tarik mynta u Nailar, 2023.
Kumban shu pynkynmaw, ka Karate India Organizations (KiO) kaba la ithuh da ka World Karate Federation (WKF), ka Asian Karate Federation (AKF) bad na ka Indian Olympic Association (IOA) ka la ïoh ban mynjur ban ithuh noh ïa kane ka synjuk napoh ka jylla Meghalaya sha ka Meghalaya State Karate-Do Federation (MSKDF) ka synjuk Karate kaba la register naduh u snem 1993 ha Jowai, hapoh ka jingïalam u Sensei Donny Raphael Ranee (u Black Belt ha ka Karate u ba nyngkong naduh 1984 jong ka Meghalaya) u Sensei Carehome Pakyntein 4thDan Black Belt kum u working President bad u Francis R.R.Songthiang 2″ Dan Black Belt kum u General Secretary.
Ki kyrteng jong ki nongïashimbynta ki ban sa mihkhmat ïa ka Meghalaya State Karate-Do Federation (MSKDF) sha katei ka lympung jong ka All India 17th Independence cup International Karate Championship ki kynthup ïa :- 1) Fullshai Myrboh, Ebhameki Warjri, Daomanmi Mynsong, Jefferson Ryndong, Banshanskhemkupar Nongkhlaw, Pyniohnam Myrboh, Steven.
K.Thabah, Wanpynkhraw Marboh, Nakishwa Marboh, Bansahnam Nongbet, Banshanborlang Marbaniang, Kyrshanbor.
R.Songthiang, Francis.
R.Songthiang, Rijanai Ryndog Lyngdoh, Sesilia Dkhar, Edaka Warjri , Alfinia Warjri, Daka-i- Paka, Banika Marboh , Lavinia Shadap, Espiranza.
S.Songthiang.
Shillong, Nailar 08: Ka jingïalehkai jong ka lympung U-20 4th Division Football League 2023 ba la pynïaid da ka Shillong Sports Association (SSA) hynne ka Sngi Hat Majai ha madan SSA Stadium First Ground, Polo, Shillong hapdeng ki kynhun kiba na ka thup jong ka Group D, ka la kut ha kaba ka Mawkriah West SCka la ïakhaid bad ka Risa Colony SC, katba ka Pommura ka la khur ïa ka namjop.
Haba phai sha ka jingïalehkai kaba nyngkong hapdeng ka Mawkriah West SC pyrshah ïa ka Risa Colony SC kaba la sdang ha ka por 2 baje nohphaisngi, ka jingïalehkai ka la jam sha kaba kut ha kaba ym shym la don ba lah ban pynkhihjar, kaba la pynlong ïa kine ki ar kynhun ban ïa sam mar shi point.
Haba phai pat sha ka jingïakhun kaba ar kaba la sdang ha ka por 4 baje jan miet, ka Pommura SC ka la khur ïoh ban khur ïa ki lai point hadien ba ka la pynliem da 3 – 0 kol ïa ka Mawnianglah YSC.Ka namtam ha kane ka jingïalehkai la khur da u AndyStar Kharsati u ba la thep ar kol na ka bynta ka kynhun.
ïa kine ki lai kol na ka bynta ka Pommura SC ki la wan lyngba u Kitboklang Kharkongor ha ka minit kaba 32, nangta bud sa ki ar kol na u AndyStar Kharsati ha ka minit 53 bad 66.
Ka jingïalehkai mynta ka sngi kan long ki kynhun na ka thup jong ka Group-A, ha kaba ka Laitlulong SC kan aireng pyrshah ïa ka Umrynjah SC ha ka por 2 baje nohphaisngi, bud sa ka jingïalehkai hapdeng ka Lamlynti (Sohïong) SC pyrshah ïa ka Mawlynrei SC ha ka por 4 baje jan miet, ha SSA Ground, Polo.
Jowai, Nailar 08: U Waheh Shnong ka Namdong West Jaiñtia Hills District ma D.S.War hynnin ka sngi 7/8/2023 ula plie pyrda ïa ka 2nd Inter Dong football tournament (league) ba la pynïaid da ka Seiñ Khynroo Namdong-B.Ka jing thmu bad ka thong jong ka sein khynroo Namdong-B ban pynlong ïa kane ka Inter dong ka long kum shibynta ban kyntiew ïa ki kam ïalehkai football bad ban wanrah ruh ïaka jing sngewieid sngewjan para samla bad ruh ba ki samla ka shnong kin lait naki kam ba sniew bad ki jingdih pynbuaid hapoh ka shnong.
Ia kane ka 2nd inter Dong football tournament League la pynlong ha madan Sari Namdong B, ha kaba ki 6 tylli ki dong kila wan ban ïashim bynta, ki team kiba kynduh nyngkong ka long ka Mukhnang pyrshah ïaka Dong Mision.
Haka jingkren kum u kongsan u Waheh Shnong ma D.S.War u la ai ïaki kyntien ai mynsiem ïa ki khun samla nongpynïaid ba kila shim khia ban pynïaid ïakane ka tournament khnang ban kyntiew ïaka kam ïa leh kai football hapoh ka shnong.
Ula kyntu ruh ïa ki nong ïalehkai ba kin ïai treishitom bad ba kin nym duh mynsiem ha ka jingïaid lynti jong ki watla ki shah kynthoh ruh hynrei ki dei ban ïai treishitom haduh ban da poi sha ka jingjop.
Shuh shuh u la kyntu ïaki nong ïalam President/ Secretary ban shim khia ban pynlong ïakane ka jait tournament manla u snem khnang ba ki khun samla jong ka shnong kin ïoh ban ïa shim bynta bad ban pyni ïaki sap ki phong ba ki don bad ula ong ruh baka kam ïa leh football kan long noh ruh kum ka Lad ïah kam ïoh jam, la pynkut ka khubor lyngba u samla Maywilborn Lamare.
Mawkyrwat, ‘Nailar 08: Ka ophis jong u District Social Welfare Officer (DSWO), South West Khasi Hills District, Mawkyrwat u la ai ïa ka jingpynbna paidbah ba kane ka ophis kan pynlong ïa ka Assessment Camp (AC) na ka bynta ban peit ïa ki briew ba don jingduna ha ki dkhot met bad ban pynthymmai ïa u Unique Disability ID (UDID) jong ka Mawkyrwat C&RD Block, South West Khasi Hills District.
Ïa kane ka Assessment Camp (AC) yn pynlong ha ryngkat ka jingïatreilang bad ka District Resource Centre on Disability Affairs, Civil Hospital Nongstoiñ, West Khasi Hills Nongstoiñ ba la bei pisa da ka ophis jong ka State Resource Centre on Disability Affairs, Civil Hospital Shillong ha ka 10 tarik jong u bnai ‘Nailar, 2023 ha Civil Hospital Mawkyrwat naduh ka por 10 baje mynstep kan don ka Assessment Camp bad ban pynthymmai ne Renew ïa u Unique Disability ID (UDID).
Lah ban kdew ruh ba na ka liang, ka ophis jong u Deputy Commissioner, South West Khasi Hills District Mawkyrwat, u la ai ïa ka jingpynbna kaba wan lyngba u Principal Secretary jong ka Sorkar Meghalaya, Social Welfare Department, ha kaba la pyntip ba na ka bynta ban pynrung kyrteng ha u Unique Disability ID, ne u UDID Certificate bad ki kot kiba donkam ban rah ki long ka Voter’s ID/EPIC Card jong ka Meghalaya, ka Birth Certificate (na ka bynta kito ki nong-aplai kiba hapoh 18 snem), ka dur ne passport size bad ka Aadhaar Card.
Ka mynsiem kaba shu kwah shisha tang ban im suk bam suk khlem da trei da ktah bad da khih da ksar ki kti ki kjat ne ka met ka phad ka la ïoh ba kan shong kulai bha ha ka jingmut kiba bun ki khun samla jong kane ka jylla, kaba kim tieng kim smiej shuh ïano ïano ruh, pynban beit beit ki kloi ban im ka jingim ban shu tuh ban shu lute.
Ha ki samla ba leh ïa kane ka jait kam, kim don jingsngew eiei, hynrei ha u paidbah salonsar, kidei ki dak ki shin kiba kin sdang ban tieng bad ban khaweit, namar lada ïai bteng ban jyllei sah kum kine ki jait kam naki khun samla, ka lawei jong ka jylla ka don shisha hapdeng ka jingma kaba khraw.
Ym lah khlem da ïaroh ia ki bor pulit, kiba marsien ïa sdang ban lap ksai ïa kum kane ka jingmut ban shu tuh ban shu lute, ki la trei sted ban ïoh ban kem, ïa kum kine ki samla, kaba da kylla ka wanrah pat ïa ka mynsiem shaniah,kaba sngew shngaiñ pat u paidbah ha ka rukom ban trei kam jong ki pulit kane ka jylla.
Hynrei sa katno pat ka mynsiem ban shu bam suk, kaba jaipdeh ka kti ka kjat, ka jingmut ka jingpyrkhat ka la ïoh ba kan shong kulai ha kiba bun ki khun samla, ha kaba nangno kum kane ka mynsiem ka la wan ba kan rung syndon haki, kane ka dei ka jubab kaba baroh broh ki kwah ban ïoh ïaka.
Hynrei ban jubab ïa kane ka long ba ha ka jingim ki khun samla, dei ka rongphong pyrthei kaba la wan ba kan kah dum bha ha ka jingim ka jong ki, kim ïohi eiei shuh ka khmat ka jong ki, pynban kaei kaba ki ïohi ka long beit ki har rukom ki rongphong kiba la pynthame ne ban pynbyrie ïaka khmat kiba bun ki khun samla, kaba lada kim lah ban ïoh ïa kei kaba ki kwah, beit beit ka jingmut ka jong ki ka lam beit sha ka jingim ban shu thok, tuh bad lute.
Ka jingeh ba ka jylla ka sdang ba kan ïa kynduh mynta ka long ba ki aiñ ki kanun kiba la don lypa mynta, kim pat lah than eh ban da ai ïaka jingsneng kaba tyngeh, hynrei kaei kaba jia pat ka long ba hapoh ki khyndiat bnai haba shong ha phatok, ha ka jaka ba kan pynkylla ïaka jingim ki samla, kylla pynban kum ka kynja karkhana kaba mar sien ïa lait, ka khring biang ïa ki samla ba la ngop ban leh ïaka juh pat ka kam.
Kum kine ki jingjia, bunsien la bteng ban kem ruh biang ïa ki Pulit, hynrei ka jubab kaba mih ka long ba ha kum kine ki briew, kiba la sdang ban im ka jingim ba la shah tait na ka imlang ka sahlang, kim tieng kim salia, shuh, hynrei ki shang ki krih man la ki shong ki thaw, ki lynti ki syngkien, namar ba ha ki, shisien ba ki la ngop ha ka tuh ka thiem bad ka lute, ka jingmut ka jong ki kam kwah shuh ban kylla dien trai biang sha ka jingim kaba bha, hynrei, la shuh kah dum beit tang da u lyoh katba dang im, dei beit ban shu im ka jingim ban shu tuh ban shu thiem ne ban lute beit naphang lin katba ïoh ban kner ka kti.
Dei ka jingïai kha roi kum kine ki jait kam, ba ka pynshong syier bha ruh ïaka shnong ka thaw, kaba ha ki lynti ba kyndong kynshrot, kine ki jait briew, ki kylla long beit la kum ki mrad kiba khlem ïoh bam la slem bha, bad haba wan ban mihpaw ki para mrad ba rit bor, puk ki ñiom tyngeh ban kurup ïaka ban ban bam shngiam beit shipor ban pynkang ïala ka jong ka kpoh.
Kumta ïa kum kane ka mat, la donkam ban thaw ruh ïa ki lad ki lynti ban lah ha kaban pynkiar ïa kiwei pat ki khun samla ban nym ngop ne ban shah phon shah pah ha kum kane ka jait jingim, pynban hap ban plié lad ruh ïala ki samla, ba kin lah ban im ka jingim kaba kin ïeng hala ki jong ki kjat, donkam ruh ban bteng ha kaban pynlong ïa ki prokram ïa syllok ha man la ki shong ki thaw, donkam ban ailad ïa ki ban plié ïa ki jait rynsan ne ki lympung kiba har rukom, khnang ba u samla ba don ïa kano ma kano ka sap dei ban pynshlur ne ban btin lynti pat ia u ba un nym pynlehnohei ïaka.
Ka jingeh kaba ïa kynduh ïa kiba bun ki samla, ka dei ka bym lah ban ïoh kam ïoh jam, kaba la kha roi pat ïa kiba bun ki jingsniew ha ka imlang ka sahlang hi baroh kawei.
Hap ban kynmmaw ba ka por samla ka dei ruh ka por, kaba ka snam ha ka met ka dang khluit bad ka jingmut ka jingpyrkhat ruh ka dang kham tlot, kumta, haba ki samla ki shah pynbiej, kim tip ïa kaei kaba kin leh, hynrei hapdeng ka jingshongshit bad khlem da pyrkhat jngai bha ïa kaei pat ka ban sa jia, pluk ngat keiñ ha ki jait kam kaba na madan ha madan ka pynsah jit pat shi rta jingim.
Kumta, ka por ka long kaba donkam ban lah ha ka ban mir jingmut bha bad ki khun samla, khmtam kiba la sdang ban kynjoh ïa ka rta kaba Khadhynriew snem shaneng, namar ha kum kane ka rta, ka shong ka thaw ka lynguh hi pum, namar ba la snam ki samla ka dang khluit bha, nalor kata ki shah pynngop ruh wat ha ki har rukom ki jingdih ba pynbuaid, kaba nang shoh tyndep shuh shuh i aka jingmuit ba dang lung ka jong ki, ha kaba kut, da ka jingshongshot bad kynshoit da mano re, poi pat sha ki jait kam pyntriem kaba ka imlang ka sahlang, ka shong ka thaw kam lah ban khlem da her syrngiew haba ïohsngew, ka ïing ka sem ruh baroh kawei ka poi pat sha ka jah nam ka jah burom, namar jia ryngkhat ba la kum khei ïoh shisha ïa ki khun tamsneng.
Amlarem, Nailar 08: Ka ophis u Sub-Divisional Officer (Supply) jong ka Amlarem Sub–Division kala pynbna paidbah ïa ka bhah jong u Khaw rashon (AAY, PHH) bad Non-NFSA jong u bnai Nailar, 2023 bad la dep pyllait sha ki dukan Fair Price Shop haduh ka 15 tarik u bnai Nailar, 2023.
Na ka bynta ka bhah jong u khaw AAY yn sam 35 kilo shi sha manla kawei ka thliew ïing, ïa ka bhah jong u khaw PHH – yn sam ha ka jingthew kaba 5 kilo shi khlieh khlem donkam ban siew pisa, katba ïa u khaw Non-NFSA yn sam ha ka dor kaba ym dei ban palat ïa ka Rs.14.00 tyngka shi kilo.
Lada don kino kino kiba shim tam ïa ka pisa ne ki bym ïoh ïa ki tei ki mar jong ki, ki lah ban ujor sha ka ophis jong u S.D.O.(Supply) da ka ba thoh shai ïa ka kyrteng bad ka shnong jong ki khnang ba yn lah ban pynshitom ïa ki, haka juh ka por lah ruh ban ujor ha kine ki Number Sub-Inspectors- 9436110184/8731025753 lane Email: sdo_amlarem@outlook.
com.
Nongstoiñ, Nailar 8: Ka FKJGP Lai Lyngdoh area unit mynta ka sngi lyngba ka kyrwoh na u President Bah Nestor Nongkseh, ka pynrem jur halor ka jingshah thang ka kali dumper jong ka Company shna surok ha Mawthungkper ha ki riew runar riew shim kabu kiba ym pat lah ban tip ki dei mano.
“Ka seng ka pynpaw ïa ka jingsngew diaw bad ym lah ban pdiang ïa kum kane ka jingleh riew khlaw da lei lei ruh em hapoh ka thaiñ, namar kumba ngi ïohi mynta kane ka company ka dang pyntrei ïa ka surok kaba pynïasoh ïa ka Nongstoiñ sha Wahkaji.
Hynrei, kane ka jingleh riew khlaw jong ki riew shim kabu ka wanrah pynban ïa ka jinglehraiñ ïa ka dong ka thaiñ", ong ka kyrwoh.
“Lada kan ïai jia kumne ka lah ban wanrah ka jingthut ha ka jingtrei ïa ka surok bad ka jingduhnong ka long hi ïa ngi ki paidbah ba shong ba sah ha kane ka District.
Ka seng ka kyntu ruh ïa ki bor aiñ ban wad ïa kine ki briew kiba leh ïa kane ka kam bad ban wad ïa ka daw, namar ka lah ban dei ki daw ba bun rukom la ki dei ki trai shnong ne ki briew kiba na ka company hi kiba leh ïa kane", ong ka kyrwoh.
“Ka seng ka kyntu ruh ïa ki nongshong shnong ba lada ki lap ïa kano kano ka jingduna jong kane ka company, ba kin sngewbha ban leit mih ban ïakren bad pynbeit, khnang ba ki kam kin ïaid beit ïaid ryntih.
Ka seng ka da thrang bha ba kane ka kam shna surok kan ïaid shait shait, khnang ba kan dep noh bad ba kan long ka jingkyrkhu ïa ki paidbah", pynkut ka kyrwoh na u President.
Nongpoh Nailar 08: Ka seng HITO Ri-Bhoi District kala phah syndon da ka jingthoh sha ka kong Ampareen Lyngdoh Myntri ka tnad ka koit ka khiah ka jylla, ban pynkynmaw halor ki rai jingïakren naka bynta ban pynbit pynbiang ïa baroh ki jingdonkam naka bynta ban ioh ban plie noh ïaka Maternity and Child Hospital kaba don haka shnong Umran Parila kaba dei ka jaka sumar jong ka sorkar naka bynta ki longkmie bad khyllung kumba ka Myntri kala dep ruh ban leit jurip bad ka seng haka 8 tarik Jymmang mynta u snem.
“Ngi pynkynmaw namar ngi kwah ban tip kumba la ïa kren ba hadien shibnai yn ai jingtip bad hadien ar bnai nalor ka shibnai kaba la kot mynta sha ka lai bnai mynta ka sngi ba kiei ki jingpynkhreh kiba la ïaid bad lah dep pynbit pynbiang ïaki jingdonkam naka bynta ban ioh ban plie noh ïa katei ka hospital hadien ka 6 bnai, kaba mut la kumno kumno ha u bnai Nohprah la lah ban plie ïaka" la pynpaw u Bah Ban Kharnaior President ka HITO bad u Kenny Nongrum Secretary haba phah ïaka kyrwoh.
Ki la ong ruh ba katei ka jaka sumar kala dei kawei naki jaka sumar kaba donkam eh ha katei ka thaiñ khamtam ban ai ka jingshakri naka bynta ki longiing ba duk ba rangli ki bym lah lane iohlad ban leit sha ki jaka sumar ba kham jngai bad kham bha.
Naka liang ka seng kala pynpaw ruh ba nalor katei ka Hospital, ki don ruh shibun kiwei pat ki jingtei naduh ka Ayush Hospital haka shnong Umtrew, ki jingtei ha Lum Sohpetbneng naka tnad jngohkai pyrthei, ka DMHO Building, ka Model Degree College ha Jirang, ka Residential School ha Mawtari Myrdon, ka Polytechnic ha Nongkhrah bad kiwei kiwei ki jingtei bad kyrmen ba kitei ki jingtei kin long ki jingmyntoi naka bynta ki paidbah ka dong ka thaiñ ym ba kin long tang ki jingai kam kontrak ne pynriew spah ïano ïano.
Namarkata naka liang ka seng ka kala pynkynmaw ba kane ka jingbudien jong ka seng kan tied jingkhang ïaki skhor ka sorkar ba ka ktien kan ïadei bad ka kam.
Nongstoiñ, Nailar 8: Ha ka sngi saitjaiñ jong kane ka taïew, ki pulit ka Nongstoiñ ki la ïoh ban sei noh ïa ka met jong u (L) Elius Thabah 38 u ba na ka shnong Laitkor, hadien ba u la ngam jyllop ha wah Rwiang ha ka por ba u leit khwai ryngkat bad u para lem bad uwei pat u paralok.
Katkum ka khubor ba la ïoh lum na ki pulit la ong ba ha ka sngi thohdieng, kitei ki lai ngut ki la leit khwai na katei ka wah hynrei ha ka por janmiet haba ki la wan phai, ki ar ngut ki la ap ïa u kham shaneng ha ka lynti ban wan phai.
Hynrei haduh ban da sdang kem dum um shym la wan phai, kumta ki la leit pyrta hynrei ym shym la ïoh sngew ban ai dak ei ei.
Kumta ki la leit wad sharud wah hynrei kim lap satia.
Hadien kata ki la wan phai noh bad ki la pyntip sha ki pulit ha kaba ki pulit ruh ki la hiar wut wut sha katei ka jaka, ha ryngkat ka jingïatreilang jong ki nongshong shnong Umjaru, Mawthangblang bad Rwiang ki pulit Special Rescue Team jong ka tnad Fire Service ki la ïoh ban sei noh ïa ka met jong utei u rangbah.
Jowai, Nailar 08: U ma Comingone Ymbon myntri ba dei peit ïa ka tnad Civil Defence & Home Guards jong ka sorkar jylla mynta ka sngi ula plie ïa u mawnongrim ba la pynkiew kyrdan ïa ka Raliang Police Out Post sha ka Raliang Police Station, haka jingïadon lang jong u Superintendent of Police ka West Jaiñtia Hills u ma C.Syrti, MPS.Ïa ka jingïalang ha kane ka sngi la wan ban sakhi lang naduh ki nongshong shnong jong katei ka thaiñ kynthup ïa ki longkpa, ki longkmie bad ki khun samla.
U ma Ymbon kum u kongsan haba ai jingkren ula pynsngew halor ka jingpyrshang jong u ban ïakren manla ka por bad ka sorkar naka bynta ban kyntiew kyrdan ïa kane ka Police OP sha ka Police Station, hynrei mynta ka sngi kala urlong noh bad u kyrmen skhem lyngba kane ka PS kan ïarap shibun eh ïa ki paidbah kiba donkam jingïarap na kane ka PS.Shuh shuh ula ong ka jingdon kane ka PS kan kham pynsuk bad pynïajan ïa ki paidbah halor ka rukom treikam bad ki pulit, ha ka juh ka por yn teh lakam ruh ïa ki kam sniew kiba ha rukom.
Ula pynsngew ba kane ka sngi kan long ka jingsah kymmaw ïa baroh ki nongshong shnong kane ka thaiñ, namar nangne shakhmat ula ong ba ki paidbah kim donkam shuh ban leit donkam shaduh Jowai ne sha kiwei de ki Police StationKhnang ban pynsuk shuh shuh ïa kane ka ophis treikam PS, u buh ka jingkyntu ïa ka Dorbar Shnong ba ka ïarap ban pynïoh ïa ka jaka kaba biang bad kaba kham heh na ka bynta ka jingdonkam jong kane ka PS ha kine ki sngi ban wan.
Nongpoh, Nailar 08: Ki dkhot nongïalam ka RBYF bad ka FKJGP Umsning Circle ki la ioh ban bat haduh 9 ngut ki bar jylla kiba wan ban rung tuh sha ka jylla na ka bynta ban bsuh khlieh ha ki kam bylla siang rong khlem da biang ki kot ki sla.
Kitei ki 9 ngut ki bar jylla ki dei kiba wan na ka jylla Assam lyngba ka Kali Tata Mobile kaba don ïa u number AS 11 EC 0412 bad kaba la thoh ruh ‘ ON PWD Duty’ bad na ka liang kitei ki dkhot nongïalam ka RBYF bad FKJGP Umsning Circle ki la bat noh ïa kitei ki bar jylla dei namar ba ki la kynnoh ba ki rieh ïa lade hapoh katei ka kali da kaba kah ïa lade da ki kynja kor ba pyndonkam ha kaba siang rong ïa ka surok.
Ïa kitei ki bar jylla la ioh bat da ki dkhot ka RBYF bad FKJGP ha Umsning bad hadien ba la bat ki la leit ban aiti noh sha ki bor pulit ka Umsning Police Outpost ban tohkit ïa kitei ki bar jylla kiba la wan ban rung tuh lyngba katei ka Kali.
Haba kren sha ki lad pathai khubor, u President ka RBYF, u Bah Balakmen Nongbri bad u Secretary ka FKJGP Umsning Circle, u Bah Stieve Wahlang,ki la ong ha ka jingshisha kum ki nongïalam ka seng kim don kata ka jingthmu ban khang ïa kino kino kiba wan bar jylla kiba wan bylla sha kane ka jylla, hynrei ki dei pat ban burom da kaba pynbiang ïa ki kot ki sla ha kaba kumba la lap da ka seng kitei ki bar jylla kim don satia ïa ki kot ki sla bad wat ha Infiltration check gate Byrnihat ruh ki la shu rung tuh da kaba rieh hapho katei ka Kali ban kah da ki kor ki bor ba pyndonkam ha kaba siang rong ïa ka surok.
Na ka liang ka seng, kitei ki nongïalam ki la kyntu jur ïa ki tnad treikam sorkar bapher bapher bad ruh wat ki Contractor ruh ki hap ban pyrkhat lem ïa laka jylla da kaba ki hap ban pynbiang ïa ki kot ki sla haba ki wan rah ïa ki nongtrei bar jylla, namar lada ailad kumne khlem da biang ki kot ki sla lada jia ba mih kino kin ki jingjia ba sngewsih mano ban shim ïa ka jingkitkhlieh, la ong kitei ki nongïalam.
Shuh shuh, ki la bynrap ruh da kaba ong ba ka seng ka maham ruh nangne shakhmat ba kan dang peitngor ïa kino kino kiba wan na shabar ban wan bylla sha kane ka jylla, namar kum ka seng kam kwah ba kane ka jylla kan long kata ka jylla kaba kiwei kiba nabar kin shuh ioh suk ban wan ruh khlem da don kino kino ki kyndon bad ka jingma hi kiba ïa kren ka seng ka sngewkhia halor ka jingma kaba ktah na ka jingwan rung kynthep ki briew kiba na shabar ka jylla, ki la bynrap shuh shuh.
Nongstoiñ, Nailar 8: Ka Ophis jong ka District Medical bad Health Officer West Khasi Hills District, ha ka sngi nyngkong ka la pynlong ïa ka prokram ha Conference Hall ka ophis DMHO na ka bynta ban pyntreikam ïa ka prokram ai tika hapoh jong ka District, kaba la tip kum ka “Intensified Mission Indradhanush 5.0".
I Kong,S.M Bang, DPO ICDS Nongstoiñ I la long I Kongsan ha kane ka prokram bad la synran lang da u Bah S.Nongsiej, u ba la wan mih khmat na ka ophis jong u BDO Nongstoiñ kum u Symbud Kongsan, ha ka jingdon ryngkat lang jong u Dr.R.Laloo District Medical and Child Health Officer, West Khasi Hills District.
Kiwei pat ki Doctor bad ki nongtrei jong ka ophis DMHO, ki nongtrei jong kiwei pat ki tnad Sorkar bad kiwei kiwei.
I Kongsan, Kong S.M Bang DPO ICDS Nongstoiñ, haba ai jingkren ha kane ka sngi, I la ong ba na ka por sha ka por ka tnad Social Welfare ha ryngkat bad ka tnad ka koit ka khiah, bad ka ophis BDO, ki ju ïatreilang ban pyntyllun ïa ki kam kiba la bynshet ha ki, la ka dei na ka Sorkar Pdeng ne Sorkar Jylla.
Ha kane ka kynti ruh, I Kong S.M Bang, I la kular ban ïatreilang met bad mynsiem bad ka tnat ka koit ka khiah lyngba ki nongtrei Anganwadi ki ASHA bad kiwei kiwei, khnang ba kane ka mission ai tika kan long kaba jop bad ban pynïoh tika sha baroh ki bym pat pyndep lut ïa ki dose tika jong ki.
Haba kren halor kane ka ‘Mission Indradhanush 5.0’, u Dr.R.Laloo, u la ong ba ka thong jong kane ka mission ka long ban pynïoh tika bad ka dose kaba pura sha baroh ki khunlung kiba hapdeng 0-23 bnai, kumjuh sha kito ki bym pat pyndep pura ïa ki dose tika.
Kumjuh ruh na ka bynta ki khynnah kiba hapdeng 2-5 haduh san snem ki bym pat pyndep ïa ka dose kaba nyngkong bad kaba ar jong ka jingpang Measles, nangta ka tika na ka bynta ka Pentavalent bad ka jingpyndih dawai Polio, ka tika sha ki longkmie kiba ar met la ka dei ïa kito kiba la ïoh tika hynrei ki bym pyndep pura ïa ka dose.
La phiah ïa kane ka prokram ai tika ha ki lai bynta, ka wat kaba nyngkong kan sdang naduh ka 7-12 tarik u Nailar 2023, ka wat kaba ar kan sdang ha ka 11-16 tarik u Nailar 2023 bad ka wat kaba lai kan sdang naduh ka 9-14 tarik u Risaw 2023.
U Dr.R.Laloo, u la ong ruh ba watla, ki la don ki Block bad ki jaka sumar hapoh West Khasi Hills, District, kiba la kynjoh 95% ka jingai tika, hynrei ki dang don bun kiwei pat ki Block bad ki jaka sumar ki bym pat kynjoh ïa kane ka thong bad ka West Khasi Hills, District, ka dei ka District kaba bun tam napdeng ki nongai tika ki bym pyndep pura ïa ka dose tika jong ka jingpang Measles Rubella.
Haba kheiñ ïa ka percentage jong kiba ai tika na ka bynta kane ka jingpang, ka long 95% ki lah dep ai ïa ka dose kaba nyngkong katba ïa ka dose kaba ar ka long tang 69%, bad ka hiar haduh 26%.
U la ong ba ka ka Sorkar India, ka don ïa ka thong ban rat dyngkhong ïa ka jingpang Measles Rubella napoh Ri India ha u bnai Nohprah 2023 bad ban poi sha kane ka thong ka donkam ïa ka jingïatreilang jong baroh.
U la kyntu jur ïa baroh ki kmie ki kpa ba kin wan sha khmat ban ai tika ïa ki khun jong ki, khnang ban pynlong ïa ka West Khasi Hills District, ka District kaba lait na ka jingpang Measles Rubella.
U Dr.W.Sutnga, Jr.
Specialist, O/o DMHO, West Khasi Hills, District u la plie ïa kane ka prokram da ka jingkren pdïang bad u Dr.R.Marweiñ, Jr.
Specialist O/o DMHO, West Khasi Hills District, u la ai ïa ka jingkren khublei bad pynkut ïa kane ka prokram.
Jowai, Nailar, 08: Ka All Jaiñtia Muster Roll Workers & Labour Union (AJMRWLU) ryngkat ka All Jaiñtia Mid Day Meal Worker Union Jowai (PM-POSHAN), ha ka sngi siatjaiñ ki la shim ïa rai ban pynkup burom ïa u Myntri Rangbah ka Jylla u Conrad K.Sangma halor ka jingshimkhia jong ka Sorkar ïa ki jingdawa ban kyntiew ïa ka bainong jong ki naduh u snem 2018.
Ïa kane ka jingpynkup burom yn pynlong ha ka 17 tarik, Nailar, 2023 ha madan Ummulong West Jaiñtia Hills District, ha kaba ki dkhot jong kine ki ar Union na kylleng ki District jong ka Jylla kin wan ban sakhi lang, kaba long ruh shi bynta na ka jingïakynduh lang jong ki ha ka ‘General Meeting’ kaba ju long manla ka snem.
U Ma K.L.Pariat kum u nongaibuit ka seng u la pynsngew naduh katei ka snem 2018 ba ka seng Muster Roll ka la dawa ïa ki jingdonkam, na ka liang ka sorkar ruh ka la ïarap ïa ki nongtrei Muster Roll ban kyntiew ïa ka bainong jong ki manla u bnai bad kumjuh ïa ki nongshet ja sngi ha ki skul mynta la kyntiew ïa ka bai nong ai sngewbha kaba long T.1100 na ka Sorkar Jylla bad T.900 na ka Sorkar Kmie.
U la pynsngew kum ka akor ka burom kila sngew donkam ban leh ïa kane ka jingpynkup burom ba kyrpang ïa u Myntri Rangbah ha katei ka sngi ha ryngkat ka jingdonlang u Symbud Myntri Rangbah ma Sniawbhalang Dhar, ki MLA napoh ka Ri-Lum Jaiñtia nalor kiwei de.
Ha kajuh ka por ula kyntu ïa ka sorkar na ka bynta ki nongtrei Muster Roll dei ban pynshong thiat ïa ki na ka kam sha ka 62 snem bad la kyntu na u Myntri Rangbah ba un shimkhia ïa kane.
Ka President jong ka seng ka kong Dayoo Ïakai ka kyntu ïa baroh ki dkhot jong ki Union ba kin wan sha kane ka jingïalang, da kaba pyntip ba na ka liang ka Union kala dep ban phah jingthoh ruh sha ki tnad sorkar bad ki skul bapher bapher ba kin pylliat ïa ki nongtrei bylla Muster Roll bad ki nongshet ja sngi ban leit ïashim bynta sha katei ka sngi.
Shillong, Nailar, 08: Ka Hynñiewtrep Youths Council, Central Body ha ka sngi Baar ka la aiti da ka jingthoh ha u Myntri ka tnat Pule Puthi jong ka sorkar Jylla u Rakkam A.Sangma ban dawa ïa ka Sorkar ba ka dei ban plie noh sa kawei ka State University ha nongbah Shilllong.
Ha kajuh ka por ka seng ka la dawa ruh ïa ka Sorkar ban plie noh ïa ka Shillong Campus ynda la pynsdang ïa ka Captain Willamson A.Sangma University ha rilum Garo.
Ha ka jingïakren bad ki lad pathai khubor, u President ka HYC u Bah RobertJune Kharjahrin u la ong, “ngi dawa ban buh noh ïa ka State University hapoh Shillong bad na ka liang u Myntri u la ong ba kane ka kam ka dang don hapdeng ka jingthmu ban ïakren bad u Myntri Rangbah ka jylla bad ïa ka kynhun Myntri bad ngi la dawa ban pyntreikam noh ïa ka Captain Williamson A.Sangma University bad ngi la dawa ban buh ïa ka Regional Office jong kane ka skulbah hapoh ka thaiñ Khasi-Jaiñtia.
"U la ïathuh ba ka jingpynkhreh ban thung ïa u Vice Chancellor bad ïa ki Pro-Vice Chancellor ka la ïaid shakhmat bad u la pyntikna ba ha u snem ban sa wan, yn sa pyntreikam noh ïa kane ka skulbah bad ka Shillong ruh kan sa don ïa la ka jong ka ophis treikam ha kaba ïadei bad kane ka skulbah," ong u Bah Kharjahrin.
Ka HYC ka la pynsngew ruh hakhmat u Myntri halor ka jingrem ka bai skul.
“Ngi la dawa ba la donkam ban pynïaid ryntih noh ïa ka bai skul da ka Sorkar khamtam ha ki skul ba ïoh jingïarap na ka Sorkar bad ha ki skul jong ki riewshimet namarba kane ka la ktah shikatdei ïa ki khynnah skul bad ïa ki kmie ki kpa.
Halor kane, u Myntri u la ong ba un sa shimkhia halor kane.
"“Kane ka ktah haduh katta katta ïa ki longïing longsem bad ka jingkiew than ka bai skul ka dei kawei na ka jingkiew kiba pep skul shiteng por," la bynrap u Bah Kharjahrin.
Ka HYC ka la dawa ïa u Myntri ka tnad Pule Puthi ban ai jingïarap ïa ki kolej bapher bapher, ban buh ïa ki ‘Centre’ thoh eksamin CUET hapoh ki district jong ka jylla bad halor kane u Myntri u la ong ba ha u snem 2024, ka jylla kan sa ïoh saw tylli ki ‘Centre’ thoh eksamin CUET ha kaba ar tylli kin don ha Shillong, kawei ha Jowai katba kawei pat ha Tura.
Ka Seng ka la dawa ruh ban wanrah ïa ka sobjek Aptitude bad ka Logical Reasoning ha ki skul khnang ba ki khynnah skul kin long kiba la pynkhreh ha ki eksamin bapher bapher.
“Ngin sa phah ïa ka jingai jingmut sha ka State Education Commission," ong u Bah Kharjahrin bad bynrap, “ngi la pynsngew ruh hakhmat u Myntri ba ka Sorkar ka dei ban shimkhia halor ka jingshah ktah jong ki 200 ngut tam ki samla pule napoh ka jylla Meghalaya na ka jingïaumsnam ha ka jylla Manipur.
"Ha kane kajuh ka sngi, ka HYC Ri Bhoi Sepngi Circle ka la pynsngew ruh ha u Myntri ka tnad Pule Puthi halor ka jingdawa ban pyntreikam noh ïa ka Patharkhmah Model Degree College.
U President ka HYC Ri Bhoi Sepngi Circle, u Bah R.C Thangkhiew u la ong, haduh mynta ka Sorkar kam pat plie satia ïa ka Patharkhmah Model Degree College kaba don hapoh ka shnong Patharkhmah, Jirang Block watla ïa ki jingtei jong ka kolej la pyndep lut.
“Ngi kyrpad ïa ka Sorkar ba kan plie noh ïa kane ka jaka pule khnang ba kan long ka jingmyntoi ïa ki paidbah kiba dei na ka thaiñ bad khamtam eh ïa ki samla kiba wan na ki longïing longsem kiba duna ha ka ïoh ka kot," ula ong.
U la pyntip ba u Myntri u la ai ka jingkular ba ha u snem 2024 yn plie noh ïa kane ka shlem pule.
Shillong, Nailar 08 : U Myntri ka Tnad Pule Puthi Rakkam A Sangma ha ka sngi Ba-ar ula pyntip ba u Myntri Rangbah ka jylla u Conrad K Sangma ula ïakren bad ka Sorkar Pdeng halor ka lawei jong ki samla pule ka Jylla, kiba la wan phet na ki jaka pule ka Jylla Manipur, kaba don hapdeng ka jingbym shongsuk shongsaiñ na ka thma sngewïapher jaidbynriew.
U Rakkam u pyntip ha ki nongthoh khubor ba ki Kmie ki Kpa jong ki samla pule ki la wan iakynduh ïa u ha Tura bad pynpaw ïa ka jingsngewkhia halor kane ka kam.
“Kane ka dei ka kam kaba khia bha bad u Myntri Rangbah ka Jylla ula ïakren bad ka Sorkar Pdeng namar kane ka dei ka kam ba khlem ka jingai jingbit ka Sorkar Pdeng, kiei kiei kin ym urlong satia.
Ban shim ïa ki samla pule na kiwei pat ki University kam dei ka kam kaba suk" ula ong.
Ha kajuh ka por, u Rakkam uba dei ruh u Nongïalam ka NPP, ula pyntip ba ki Nongïalam ka NPP ki la ïakren ruh bad ka Sorkar Pdeng ha kaban wanrah noh ïa ka jingsuk ha Manipur.
Ka kynhun jong ki Nongïalam ka NPP ba kynthup ïa ka MP na Jylla bad Manipur, ki la ïakynduh ïa u Myntri kam Pohïing ka Ri Amit Shah ba un shimkhia ha ka ban tuklar mardor ïa ka jinglong jingman ha Manipur.
“Nga kyrpad ïa ki para shynrang bad kynthei ha Manipur ba ka jingsuk ka dei kaba donkam tam ha ka ïing ka sem" ula ong.
Shillong, Nailar 8 : Ka tnad pule puthi jongka jylla ka la rai ban pan kaiphod na baroh ki skul private hapoh ka jylla halor ka jingshim baiskul jongki.
Kane ka rai ka la mih hadien ba la don ba wan ujor sha ka tnad pule puthi ïa ka jingshim rem jong ki skul private ïa ka baiskul bad ïa kane la ju ujor bad ud ruh da ki kmie ki kpa bad ki seng bhalang na ka por sha ka por.
“ Ngi la pan kaiphod na ki skul private bad wat na ki skulbah ruh khnang ban tip haduh katno ki oh ïa ka baiskul" ong u myntri.
“ Hadien ba ngi la ïoh ïa ka kaiphod ngin sa shim rai kumno ban leh halor kane lehse ngi lah ban khot ïakren bad ïa pynbeit bad ki nongpynïaid kitei ki private skul ruh namar ki don ki skul private kiba ym pat ïoh ne kiba ïoh tang malu mala ka jingkyrshan na ka sorkar ruh" ong u Rakkam.
Shillong, Nailar 08 : U Myntri ka Tnad Pule Puthi Rakkam A Sangma ha ka sngi Ba-ar ula pyntip ba ka jingsdang shim klass ba nyngkong (first academic session) jong ka Captain Williamson Sangma State University, kan long noh naduh u snem 2024.
“Mynta ngi dang pynkhreh ha ka ban thung ïa u Vice Chancellor, Pro Vice Chancellor bad kiwei kiwei" ong u Rakkam haba ïakren bad ki nongthoh khubor.
Ula pyntip ba ka Sorkar Jylla ka la rai ruh ban sa buh ïa ka Shillong Campus jong kane ka State University.
Ha u bnai Lber 2023, ka ïingdorbar Thaw Aiñ ka Jylla ka la ai jingmynjur ïa ka Captain Williamson Sangma State University (Amendment) Act, 2023, ban pynkylla ïa ka Captain Willianson Sangma Technical Unversity sha ka State University ba pura.
Ka jingthmu jong kane ka Act ka long ban don noh ïa la ka jong ka State University ka ban ai jingshakri ha ka liang ka pule ka dangle ba kynthup naduh ka higher bad technical education nalor ka lad ban leh research bad kiwei kiwei.
Halor ka jingeh ba mad da ki samla pule ban ïakhun ïa ka eksam CUET, u Rakkam ula ong ba ka Jylla kan sa ïoh sa kawei ka centre ha Jowai nalor ki lai tylli ki centre ba don mynta ba kynthup ïa 2 tylli ha Shillong bad kawei ka Tura.
Shillong, Nailar 8 : U Myntri ka tnad pule puthi ka jylla u Rakkam A Sangma mynta ka Sngi Ba ar u la ïathuh ba ka jingpynbha bad pynthymmai ïa ki ïing skul Lower Primary hapoh ka jylla ka la ïaid shaid shaid bad la khmih lynti ba yn lah ban pyndep ïa ki hapoh kine ki hynniew bnai ban wan.
U la ïathuh ïa kane ka jingpynbha bad pynthymmai ïa ki ïing skul kiba la jot la pra hapoh ka jylla la rai ban leh da u Myntri Rangbah ka jylla u Conrad K Sangma.
“ Ka sorkar ka kwah ban wanrah ka jingpynkylla kaba nadong shadong ha ka puthi puthi hapoh ka jylla.
Mynta ka sorkar ka dang pynkhreh ban pynlong biang ïa ka jylla kawei na ki jylla ba tbit tam ka pule puthi hapoh ka ri" ong u Rakkam.
La ïathuh ba ki don palat 1000 tylli ki skul hapoh ka jylla kiba ka jingpynbha bad jingpynthymmai ka dang ïaid shakhmat.
Ha ka jingleit jongu sha East Jaintia Hills District u Rakkam u la ïathuh ba u la shong bishar bniah bad ki ophisar ïa ka jinglong jingman ka pule puthi ha katei ka district.
Ym tang bad ki ophisar hynrei u la ïamir jingmut ruh bad ki nonghikai.
U la ïathuh ba kane ka jingïalang ka long kaba seisoh bha namar nga la ïoh jingtip da lade ïa ki jingeh ba ki nonghikai ki ïa kynduh bad kumjuh ruh ki jingai jingmut kiei kiba dei ban leh ban jop ïa kine ki jingeh.
U la ïathuh ba u DC u la pyrshang katba lah ban kyntiew ïa ka pule puthi ha kane ka district bad dei na kata ka daw u la leh hi ban mang ïa ka pisa na ka bynta ka mission kaba la jer kyrteng ka “ Ka Lawei" kaba ïasyriem hi bad ka jingtip ïa ka bor digital.
Ka East Jaintia Hills ka dei ka district kaba nyngkong eh ban pynlong ïa kaba kum kane ka prokram.
Kane ka long ka jingsdang kaba biang eh bad da ka jingkyrshan lang ki nonghikai bad ki kmie ki kpa, ki samla pule ki da sngewtynnad bad kmen bha ban ïoh jingpyntbit lyngba kane ka prokram Ka Lawei.
U la ïathuh ba ki don haduh 15 tylli ki skul kiba la ïoh ïa ki smart TV, ki kor digital ban ïoh hikai pyntbit ïa ki khynnah hapoh une u snem.
Shillong, Nailar 08: Ka Seng Samla Mawkhar ha ka 8 tarik mynta u bnai, ka la rakhe ïa ka jingdap 25 snem hapdeng ka jingiphuh iphieng.
Lah ban kdew hangne ba ïa kane ka Seng Samla ka seng ha ka snem 1998 da ki nongïalam Samla ha katei ka snem ban tehsong lang ïa ki Samla bad ban btin lynti ïa ki ha kiba bun ki liang.
Ha kane ka sngi ba plie ïa ka jingrakhe u Bah Adelbert Nongrum, MLA North Shillong u la long u Kongsan bad u Bah Pynshngaiñ N.Syiem, MDC Mawkhar- Pynthorumkhrah, uba long ruh u Dy.CEM ka KHADC u la long u Symbud Kongsan.
Ha kane ka sngi la ïadonlang ruh u Bah Arwan Tariang, Rangbah Shnong, u Bah Ransom Sutnga,President ka Mawkhar Sports Club, ki dkhot ka EC jong ka Shnong, ki nongkitkam ka Seng Kynthei bad ki Samla ka Shnong.
Kum ka dak ka jingsdang ka jingrakhe la pynher ïa ka lama lai rong jong ka seng kaba dei da ka rong saw, rong lieh bad rong blue.
La ot ruh ïa u Cake Silver Jubili kum ka dak ka jingkmen ïa kane ka jingïaid lynti ha kine ki 25 snem.
Haba kren ha kane ka jingïalang u Bah Adelbert u la ai khublei ïa ka Seng Samla kaba la mih ban shakri ïa ka Shnong ka thaw bad ban ïalam lynti ïa ki samla bad khamtam eh ha kiba kum kine ki sngi ba jyllei bha ki jingdih ba sniew kum u drok,ka kyiad bad kiwei pat ki jingsniew ha ka imlang sahlang.
U Bah Adelbert u la aiti ruh ia ka jingïarap pisa kaba 1 lak tyngka sha ka Mawkhar Sports Club.
U Bah Pynshgaiñ ha ka jingkren jong u, u la ong ba ki Samla ki don ka bynta kaba khraw ha ka shnong ka thaw bad dei ma ki ki ban sa shimti ïa ka jingsynshar khadar ha ki sngi kiba hadien.
Hynrei u la ong pat ba ki Samla kidei ban ïatreilang bad ka Shnong khnang ba kan don ka jingïabeit ïaryntih ha ki kam shnong.
U Bah Pynshngaiñ u la ai jingïarap ruh 25 jakar tyngka na ka bynta kane ka jingrakhe Jubili.
Ka prokram ba kham kyrpang ha kane ka jingrakhe kadei ka jingiaphylliew jingmut halor ka phang “Ka jingpynkupbor ïa ki Samla bad ka bynta ki lad pathai khubor ha kaban ai jingmut ïa ki paidbah".
Ha kane ka jingïaphylliew jingmut la ïasim bynta da i Kong Rikynti Marweiñ jong ka kot Khubor Highland Post, Bah Powell Sohkhlet jong u Mawphor, Bah Bhabok Laloo jong u PCN bad Bah Rining Lyngdoh jong u Nongsaiñ Hima.
Ha kane ka jingrakhe ba la don lang ruh ki nongkitkam jong ka Seng Samlakiba mynta bad kiba mynshuwa, ki samla ka Shnong ki la ai ruh ïa ka jingrwai theme Song jong ka Seng kaba la thaw naduh arphew snem mynshuwa.
Shillong, Nailar 08 : U Myntri Rangbah ka Jylla Conrad K Sangma hynne ka sngi u la pynsngew ha u Myntri Rangbahduh ka Ri, u Narendra Modi ba ki paidbah ka jylla kim pdiang satia ïa ki ‘Un-represented Tribe’ ban shah thung kum ki nongmihkhmat shu sieh ha ki District Council jong ka jylla.
“Ka sorkar jylla ka la rai ban pyrshah ïa kane ka jingthmu ai lad lang ïa kitei ki un-represented tribe hadien ka jingïasyllok lang ïa baroh, da kaba buh hakhmat ïa ka jingbym ïoh bynta lang mar kumjuh bad kiwei ki riewlum," ong u Myntri Rangbah ha ka dorkhas.
Shuh shuh la kdew ruh ba ka Meghalaya nalor ba ka la don lypa haduh 17 tylli ki kynhun riewlum ka dang don pat sa 37 tylli ki sub-tribe.
Kumta la ong ba da ka jingtyrwa ban pynbun shuh shuh ïa ka jingdon ki MDC ha ki District Council, ka jingdon ki nongmihkhmat na ki tribe/sub-tribe ka la wanrah ka jingsngew kaba bun halor ka jingbym ïoh lang kumjuh ban shah thung kum ki MDC shu sieh ha ki district council.
Lyngba ka dorkhas la pynpaw ruh ba katei ka lah ban wanrah pynban ïa ka jingsngew ba ym ïoh lang mar kumjuh hapdeng ki kynhun riewlum bapher bapher bad ka lah ruh wat ban ktah ïa ka jinglong ïa tylli kaba ki ju long baroh shi katta.
Ha kawei pat ka liang la kdew ba kam don pat kano kano ka bhah ban pyndap da kino kino kiba la biang ka rta bad kam don ruh ka jingkhang ïa kino kino ki tribe/sub-tribe ha ka elekshon la long ban thep vote ne aireng.
“Kumta hadien ka jingïasyllok kaba sani bad janai bha, ka sorkar Meghalaya ka la rai ban pyrshah ïa ka jingthung MDC shu sieh ïa ki un-represented tribe ha ki District Council," ong ka dorkhas sha u Modi.
Ka dorkhas ka kdew ruh halor haba ïadei bad ka jingthung ïa ki MDC shu sieh ha Khasi Hills Autonomous District Council (KHADC) bad Autonomous District Council (GHADC), kata ba kin dei (1) ki riewshemphang lane kito ki khraw pyrkhat ba la ïoh ïa ka jingithuh da ka sorkar pdeng ne sorkar jylla ha ka liang ka pule puthi.
(2) Kawei pat ka long ïa ki nongïalehkai ba la paw kiba la mihkhmat ïa ka jylla ha ki lympung ïakhun jong ka ri ne shabar ri ruh.
(3)Nangta la kdew ruh ïa ki longkmie ba la paw ha ka imlang sahlang kiba la shakri ïa ka jylla kum ki heh sorkar lane kum ki stad ain lane kum ki dkhot ka State Commission, Board lane kiwei kiwei ki bor treikam jongka sorkar kiba ïadei bad ki paidbah.
Kumjuh ruh ïa ki nongtreikam lajong kiba la paw ha ka liang ka kam bad ka khaii pateng.
Haba ïadei pat bad ka Jaintia Hills Autonomous District Council (JHADC), ka jingjied ïa ki MDC shu sieh ka long kumjuh, kata iwei i dkhot na bynta ki longkmie ba la paw ha ka imlang sahlang bad kiwei pat na bynta ki bynta ki thup ba dang sah.
U Myntri Rangbah u la ïatai ruh ïa ka jingtyrwa ban kyntiew noh ïa ka jingdon ki MDC ha GHADC na ka 30 sha ka 42 ngut, ha kaba 36ngut kin dei kiban shu jied bad 6 ngut kiba shu thung.
Ha KHADC pat na ka 30 sha ka 42 ngut hi, kata 36ngut kiba shu jied da u paidbah bad 4 ngut kiba shu thung katba ha JHADC pat na ka 30 sha ka 34 ngut ha kaba 30 kiban shu jied da u paidbah bad saw ngut pat kiban shu thung.
La kdew ruh ba na ka bynta ka JHADC, ka jingkyntiew ïa ka jingpynbun ïa ki MDC kadei ban long sha ka 32 ngut, kata katkum ka jingdon ki nongshong shnong lada ïa nujor bad ka KHADC bad GHADC.Shillong, Nailar, 08: Ka Catholic Association of Shillong (CAS) ha ka sngi Baar ka la phah ïa ka dorkhas sha ka President ka ri India ka Droupadi Murmu lyngba u Lat ka Jylla u Phagu Chauhan ha ka jingïakynduh ba kyrpang ha Raj Bhavan, Shillong.
Lyngba kane ka dorkhas ka CAS ka la kyntu ïa ka President jong ka ri India ban wanrah biang ïa ka shongsuk shongsaiñ ha ka Jylla Manipur.
Ïa kane ka kynhun la ïalam da u President u Bah J A Lyngdoh ryngkat ka jingdonlang jong u Vice Presient u Bah Ronnie V Lyngdoh, ka Kong Kiltiora Marbaniang, u Bah Richard Kahit, u General Secretary u Bah Barnabas Nongbah bad kiwei kiwei.
Ïa kane ka dorkhas la shim rai ha ka Silent Peace Rally ba la pynlong da ka Catholic Association of Shillong ha ka sngi Saitjaiñ jong ka taiew baladep ha nongbah Shillong ryngkat ka jingïatreilang bad ka Meghalaya Church Leaders Forum (MCLF) bad ka Khasi and Jaiñtia Christian Leaders Forum (KJCLF).
Jowai, Nailar, 08: Ka Kashari Session Judge jong ka West Jaiñtia Hills District kaba la shong bishar ïa ka Case No.99 of 2015 bad hadien ka jinglap ïa ki sakhi sabut kiba biang, ha ka sngi Thohdieng jong ka taiew ba ladep, ka la rai pynrem ïa lai ngut ki runar kiba don bynta ha ka kam pynïap briew da kaba set phatok shi jingim.
Kine ki lai ngut kiba la shah rai pynrem ki kynthup ïa u Tngen Muruh, u She Muruh bad u Tne Muruh na ka shnong Lumkhudung, West Jaiñtia Hills District.
Ka jingshah pynïap ka la jia naduh u snem 1991.
Ha ka 16 tarik, Naiwieng, 1991 la mudui ïa ka ejahar ha ki Pulit ka Ummulong Beat House da u Kaïa Muruh uba dei u para jong u Sada Muruh uba la shah pynïap dusmon ha ki 5 ngut ki briew kiba kynthup ïa u Tngen Muruh, u Lowit Muruh, u She Muruh, u Tne Muruh bad u Kamai Muruh kiba dei na ka shnong Lumkhudung.
Ki Pulit jong ka Jowai Police Station ki la register Case hapoh ka Section 302/34 Indian Penal Code (IPC) bad ïa kane ka case la pynkhamti ban tohkit da u SI Q.E.Pala.
Hadien ka jingthohkit, la pynngat kyndon ïa baroh san ngut hapoh ka kyndon U/S 302/34 Indian Penal Code (IPC), hynrei u S.I.Q.E.Pala ula khlad noh ha ka 11.06.2022 khlem pat lah ban pyndep ïa ka Case.Ki ar ngut kiba la shah pynngat kyndon kiba kynthup ïa u Kamai Muruh bad u Lowit Muruh kine ruh ki la khladnoh katba ka mukotduma ka dang ïaid.
Shillong, Nailar 08 : U Myntri Rangbah ka Jylla Conrad K Sangma ha ka sngi Ba-ar, ula pyntip ba u Myntri Rangbah Duh ka Ri Narendra Modi, ula sngew shoh jingmut bha halor ki prokram jong ka Sorkar Meghalaya ban saiñdur ïa ka lawei ki nongshong shnong ka Jylla naduh ka por ba ki dang don ha kpoh ka Kmie.
Haba ïakren bad ki nongthoh khubor hadien ka jingïalang bad u Myntri Rangbah Duh ha New Delhi, u Conrad ula pyntip ba u Myntri rangbah ula kmen bha ban ïohsngew halor ka prokram jong ka Sorkar ban saiñdur ïa ka lawei ki nongshong shnong naduh ka por ba ki dang don ha kpoh ka Kmie bad ban pynthikna ruh ba ha man ka jingïaid ka rta jong ka jingim ki Khunlung, ka Sorkar kan leh ïa la ka kamram ban pynthikna ba kin ïoh ïa ka jingkyrshan kaba donkam.
“Ka 1000 sngi ba nyngkong ha ka jingim ki Khunlung ka long kaba kongsan bha bad lyngba ki early childhood prokram, ngin ai ïa ki jingkyrshan bad ki jingdonkam baroh jong ki Khunlung" ula ong.
Ula pyntip ruh ba lyngba ki sienjam bapher bapher, ka Sorkar ka la pyrshang ruh ban kyntiew ïa ka rukom im bad ka ïoh ka kot jong ki nongshong shnong ka Jylla.
U Myntri Rangbah ula ïakynduh ïa u Narendra Modi ha ryngkat ki Myntri Sorkar bad u Lamphang ka ïingdorbar Thaw Aiñ ka Jylla Thomas A Sangma, ha kaba la ïakren ruh ïa shibun ki kam bad pan ïa ka jingkyrshan jong u.
Ula aiti ruh ïa ka dorkhas sha u Myntri Rangbah Duh ka Ri.
Halor ka jingïakren ïasuk bad ka Hynniewtrep National Liberation Council (HNLC), u Conrad ula pyntip ïa u Myntri Rangbah Duh ba kane ka kynhun ka la pynpaw ïa ka jinglong ba kloi ban ïakren khlem kano kano ka jingbuh kyndon bad ka Sorkar India bad ka Sorkar Meghalaya, ka ban long hapoh ki kyndon jong ka Riti Synshar ka Ri.
Ula pyntip ba namar kane, ka Ministry of Home Affairs (MHA) ka la ai dak ïa ka Sorkar Jylla ban sdang ïa ka jingïakren ïasuk bad ka HNLC bad ka Ministry ruh ka la kut jingmut ban ai ïa baroh ki jingkyrshan bad jingai jingmut ba donkam haduh ban da pyndep ïa ka jingïakren.
U Myntri Rangbah ka Jylla ula pyntip ruh ha u Myntri Rangbah Duh ba ka jingïakren ïasuk ba pura ka la sdang ïaid mynta bad ka Sorkar Jylla ka kyrmen skhem b aka jingïakren ïasuk kan poi sha ka thong jong ka jingjop.
Khliehriat, Nailar 08 : Ki nongïalam bad ki dkhot jong ka Khasi Sudent Union (KSU) Narpuh Circle ryngkat ka jingïasnoh kti lang ki Rangbah Shnong jong ka Narpuh lem bad ki paidbah ka thaiñ, mynta ka sngi ki la khang lynti ïa ki kali kiba ïaid na ka surok National highway 6 na Narpuh na ka daw ka jingleh mynthi ka sorkar bad ka national highway authority of India ka bym shym la maramot ïa katei ka surok kaba la jot rathai kaba la buh jingma ïa ki paidbah ba leit ba wan, kane ka jingkhang lynti ka la sdang naduh ka por 10 baje mynstep haduh 4 baje jan miet.
Katba ïa ka jaka lum pisa jong ka NHAI, ka Toll Gate Plaza kaba don ha Lumshnong ki dkhot ka KSU Narpuh bad ki Waheh Shnong ki la khang tala naduh ka por 8 baje mynstep bad ong ruh ba kin ym plie satia ïa katei ka toll gate katba ka NHAI kam pat lah ban maramot ïa ka surok haduh 70 haduh 80 percent ka jingmaramot ïa ka surok.
Haba ïakren bad ki heh sorkar jong ka district, u ADC ka East Jaiñtia Hills District, u bah G.Warjri, MCS kumjuh ruh bad u Manager technical jong ka NHAI, u Biswa Jyoti Lahkar , u nongïalam ka KSU Narpuh, u bah K.S.Suchiang, u la ong ba kane ka jingleh ka sorkar bad ka NHAI ka la long shaba palat, kim suidñiew satia ïa ki jingeh jong ki paidbah kiba leit ba wan na kane ka surok NH-6.
“Na ka liang ka NHAI ka khlem leh eiei ruh ha ka jingmaramot ïa ka surok, te ngi ngin dang ïai bteng beit ban khang tala ïa kane ka toll gate haduh ban da dep maramot ïa ka surok, ka rukom maramot ruh ka long kumba shu theh tang da ka ktieh ha surok," u la ong.
Utei u nongïalam ka KSU na Narpuh bad u bah Phaibiang Syrti uba kren na ka liang ki Waheh shnong, ki la ong ruh ba kin sa nang iai bud dien bad lada kim leh eiei ïa kane, na ka liang ka seng, ki waheh shnong bad ki paidbah kin mih madan biang ban leh da kaba tyngeh ban pyn pei shkor ïa ka sorkar bad ia ka NHAI.Kumjuh ruh ka kong Siletmon Phniaw, kaba na Tongseng, ka la pynpaw ka jingsngew khia halor ka jinglong jingman ka surok khamtam ha ka thaiñ Narpuh bad ong ruh ba ïa kane ka Toll Gate ym dei ban plie haduh ban da dep maramot ïa ka surok namar lada plie ïa kane ka toll gate kan long kumjuh hi ha kaba kine ki briew ka NHAI ki kheiñ poh bad kheiñ beiñ haduh katta katta ïa ki paidbah bad paw shai ruh ba kim kheiñ briew satia ïa ki nongshnong shnong ka thaiñ, ka la ong ruh ba ka pisa ba ju lum na ki toll gate hato balei ka NHAI kan lah ban leh ïa ka jingmaramot ïa ka surok, ka la pynpaw ka jingsngew khia khamtam kane ka surok ka buh jingeh ïa ki nongleit nongwan khamtam ki khynnah skul, kumjuh ruh kiba pang ba shitom.
U Manager technical jong ka NHAI, u Biswa Jyoti Lahkar, u kam ba ka jingmaramot ïa ka surok ka dang ïaid bad hadien ba ki paidbah ki la pynphai nia ba ka jingmaramot kam shym la don satia, kumta utei u heh ka NHAI u la kular ba ki nongtrei kin sdang noh ïa ka kam ban maramot ïa ka surok naduh lashai ka sngi bad ruh u la pan por haduh hynriew taiew ban pyndep ïa ki jingdonkam baroh bad ong ruh ba na ka daw ka jingjur slap ki nongtrei kim shym la ioh lad ban maramot ïa ka surok.
Na ka liang u President KSU Narpuh Circle, u bah K.S.Suchiang, ki dkhot ka seng kumjuh ruh ki waheh shnong ka thaiñ ki la ai da kaba tyngeh ba ka jingmaramot ruh kam dei ban long kaba shu trei thulmur tang dep hynrei dei ban da maramot bha da kaba thep da ki maw, ki shyiap bad ki maw kiba rit ba ka surok kan skhem, ym ban shu thep tang da ki maw kiba heh hapoh ki thliew namar kine ki maw ki long pynban ka jingwit bad buh jingma pynban ïa ki kali ba ïaid khamtam ki kali rit.
Ki Waheh Shnong kiba na kiwei kiwei ki shnong ruh kiba la ai jingkren ki la ïathuh ba ka rukom maramot surok ka NHAI ka long ba ki nongtrei ki la shu shim da ki maw ki khyndew na ki par mawshun kiba don hajan bad ki la pyndap ïa ki thliew kiba don ha surok bad kane ka nang buh jingeh shuh shuh pynban namar haba hap u slap ka la jur sa ka jyrsieh kaba da ka khyndew ktieh bad ka surok tang hadien khyndiat kynta ka la long biang kumjuh hi ha kaba ka khyndew bad ki maw ba rit ki la mih sah bar na ka jing hap u slap, kane ka paw shai ba ka jingmaramot ka long tang ban dep rukom bad kaba shu maramot pathar tang ban dep khlem pyrkhat shuh ïa ka jingbit jingbiang ki nongleit nongwan.
Kumjuh ruh na ka liang ki nongleit nongwan kiba na bar jylla, kum na Assam, na Tripura, na Mizoram bad kiwei kiwei ki jylla ba marjan, kiba ju iaid na kane ka surok na East Jaintia Hills District, haba kren sha ki pathai khubor ki la pynpaw ka jinsgngew khia namar ka jingsniew palat ka surok bad ki la ong ruh ba kane ka ktah shisha ym tang ïa ka leit ka wan hynrei ka ktah ruh ïa ka jingitynnad ka jaka bad pyn sniew dur ïa ka jing itynnad ka jylla hi baroh kawei, ym tang katta ki la ong ruh ka ju buh jingeh bha ïa ki ha ka leit ka wan ha kaba man ka por, ki ju ngat ha ka apot shakut dheng kali kaba da ki bun kynta bad kane ka buh jingeh khamtam ïa kito kiba pang ba shitom bad kumjuh ruh ïa kito kiba donkam ban beh ïa ki kam kiba kyrkieh kiba ki hap ban pyndep.
Kum ban shu kynthoh, ka long kaba shisha ba kane ka jinglong jingman ka surok ka la ktah ïa ka jingitynnad ka thaiñ, ka la pynsniew dur shisha ïa ka thaiñ hi baroh kawei, khamtam ki paidbah kiba na ki jylla bapher bapher ki ju iohi bad sakhi ïa ka jinglong jingman ka surok kaba la pynsniew dur ïa ka thain.
Kiba la ai jingkren ki kynthup ruh u Waheh shnong Kuliang, u bah M.Lamare, Waheh Shnong Umstain, u bah Robi Suchiang, waheh Shnong Tongseng, u bah Wanris Suchen, Secretary Shnong Sakhri, u bah Enus Syndor, Ii kong Driwi Tongper ba na Umkiang bad kiwei kiwei.
Shillong, Nailar, 08: Ka Regional Committee na ka bynta ka West Khasi Hills ka la rai ban phah ïa ka thup kyrteng jong ki shnong, ba ki paidbah nongshong shnong ki angnud ban don ha Meghalaya, sha ka Regional Committee ka Jylla Assam.
Ïa kane la pyntip da u Chairman jong ka Regional Committee u Bah Paul Lyngdoh uba long ruh u Myntri ka Sorkar Jylla hadien ba la wai ka jingïalang jong ki ar tylli ki Regional Committe ba la long ha Guwahati ba la ïashim bynta lang da u Chairman ka Regional Committee na ka bynta ka Kamrup District u Chandramohan Patowary uba long ruh u Myntri ka tnat Forest ka Sorkar Assam.
Ïa ka jingïalang la pynlong hadien ba ka Sorkar Meghalaya bad ka Sorkar Assam ki la pynsdang ïa ka jingïakren pynbeit pud ha ka wat kaba ar ban ïapynbeit noh ïa ki hynriew tylli ki jaka ba don ka jingïakajia pud hapdeng kine ki ar tylli ki jylla.
Ïa u Bah Paul Lyngdoh la synran lang da ki MLA ba kynthup ïa u Bah Renikton L.Tongkhar, u Bah Methodius Dkhar bad u Remington G.Momin, ki MDC ba kynthup ïa u Bah Bajop Pyngrope bad u Bah Gigur Myrthong, u Deputy Commissioner bad u Superintendent of Police bad ADM ka West Khasi Hills katba ïa u Patowary la synran lang da ki heh Ophisar jong ka Sorkar Assam ba kynthu ïa u DC bad ïa u SP jong ka Kamrup District bad ki ophisar na ka tnat Forest.
Ha u kyrwoh ba la phah lyngba ka Video, u Bah Paul Lyngdoh u la ïathuh ba ka jingïakren ka long kaba seisoh bad ka don ruh ka jingïasngewthuh jingmut.
“Ngi la ïakren beit thik tang ïa ki katto katne ki bynta kiba ka Committee ka dei ban leh.
Nyngkong eh, halor ka jingkam jong ka Committee kaba nga la ïalam na Meghalaya, ka Sorkar Assam ka la pdiang sngewbha ïa ka jingai jingmut ba ngin phah ïa ka thup kyrteng jong ki shnong ki bym don kano kano ka jingïakynad ha kaba ki paidbah jong kine ki shnong ki angnud ban ïaineh ha Meghalaya kiba la pynrung ïa ka kyrteng thep vote sha Meghalaya bad ïa kiba ka Sorkar Meghalaya ka la theh ïa ki song pynroi da ki phew phew snem," la ïathuh u Bah Paul.
“Ngi la ïakren ruh ban ïohi ba kine ki jaka kin wan phai biang sha ka Jylla Meghalaya bad ïa kane ngin pynthikna bad nga kular ruh sha ki paidbah jong ka Jylla lyngba ka jingïakren bad ka Sorkar Assam ngin sa lah ban weng noh ïa kine ki jingeh kham kloi katba lah," la bynrap u Bah Paul.
U Bah Paul u la bynrap ruh ba ki Regional Committee jong ki ar tylli ki jylla ki la ïamynjur ba ki katto katne ki jaka kiba don hapdeng ka jingïakajia yn sa ïapynbeit da ka jingïasngewthuh jingmut bad halor kane, ka Committee kan sa shong ruh ïa ka jingïalang ha Shillong hadien ka 15 tarik mynta u bnai.
“Hadien, ba la ïathir sani halor kine ki ar tylli ki mat, ki ar tylli ki Regional Committee kin sa leit sorjamin ïa ka Langpih Sector bad ban ïakynruh ïa ki kynhun bapher bapher ba kynthup ïa ki nongmihkhmat, ki rangbah shnong bad ïa ki paidbah nongshong shnong," u la ong bad pynpaw ruh ïa ki jingeh jong ka Langpih Sector yn sa lah ban weng noh shen.
Shillong, Nailar 08 : U Myntri Rangbah ka Jylla, Conrad K Sangma ryngkat ki Myntri Sorkar kumjuh u Lamphang ka Iing Dorbar Thawaiñ ka jylla hynne ka sngi ki la kynduh markhmat ïa u Myntri Rangbahduh ka Ri, u Narendra Modi ha nongbah New Delhi pynkynmaw biang ïa ka ishu Inner Line Permit nalor kiba bun kiwei pat ki mad jingdawa.
Ha katei ka jingïakynduh, ka kynhun ka la aiti ruh ïa ka dorkhas ha u Modi ban kyrpad ba un tuklar lang na bynta kiba bun ki jingeh bad jingdonkam kiba ïadei bad ka Meghalaya.
Haba ïadei bad ka Inner Line Permit, ka kynhun ka la pynpaw ruh ba naduh u snem 2019 ba ki mynjur da ka Resolution ha Iing Dorbar, haduh mynta ka sorkar jylla ka dang ap sah ïa ka jingmynjur na ka tnad Kampohiing ka Ri.
Kawei pat ka mat kadei halor ka jingdawa ban ai jingithuh noh ïa ka Ktien Khasi bad Garo ha ka Khyrnit kaba Phra.
Haba ïadei bad kane ka bynta, u Myntri Rangbah u la pynpaw ba ka Iing Dorbar naduh u snem 2018 ka la mynjur da ka Resolution bad katei ka mat ruh ka dang sahkut sah bad ka sorkar India.
Na ka liang u Myntri Rangbah u la pan ruh ka jingkyrshan na u Myntri Rangbahduh ka Ri haba ïadei bad ka jingkren pynbeit pud kaba dang ïaid mynta sha khmat ha ki 6 tylli ki jaka kajia pud bad ka Assam.
Lah ruh ban kdew hangne ba hynriew tylli la dep ban ïa pynbeit ha u Lber 2022 hadien ba ka sorkar Meghalaya bad sorkar Assam ki la dep ban soi ïa ka soskular pynbeit pud hakhmat u Myntri Kampohiing ka Ri u Amit Shah.
Kumba long mynta ka jingsorbe lang da baroh arliang ka dang ïaid shakhmat ha baroh ar tylli ki jylla ban pynbeit noh ïa u pud u sam.
Ka kynhun ki Myntri Sorkar ba kynduh ïa u Modi hynne ka sngi ki kynthup ruh ïa ki arngut ki Symbud Myntri Rangbah kata u Bah Prestone Tynsong bad ruh u Bah Sniawbhalang Dhar, nangta u Bah AL Hek, Kong AmpareenLyngdoh, Bah Kyrmen Shylla, Marcuise N Marak, AT Mondal bad kiwei kiwei.
Ha kajuh ka por u Myntri Rangbah u la pyntip ruh ha u Myntri Rangbah ba ka jingïakren ïa suk bad ka kynhun kiengatiar jongka HNLC ka la ïaid mynta shakhmat bad na ka liang ka sorkar jylla ka don ka jingkyrmen ba katei ka jingïakren ïa suk kan long kaba seisoh.
Jowai, Naitung 09: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Balang ha madan Kiang Nangbah Stadium, Dongmihsngi Jowai.
Ha kane ka jingïakhun ba nyngkong ka Mulang Ialong kala pynliem da 3-2 kol ïa ka Ladthadlaboh, ïa ki kol naka Mulang Ialong la thep da u Jeri Dhar haka minit ba 12, u Charelang Mulieh haka minit ba 51 bad u Nidaroi Mulieh haka minit ba 60+9.
Na ka liang ka Ladthadlaboh la thep da u Teiborlang Malang haka minit ba 48 bad Medondor Pala haka minit ba 59.
Ha ka jingïakhun kaba ar ka Mukhla Raij kala jop da ka jingïashut Tie Breaker da 4-3 kol ïa ka 7 Wasa.
Katba ha ka jingïakhun kala lai ka Dulong kala jop da 4-3 ïa ka FAM ha ka jingïashut Tie Breaker.
Ka jingïakhun mynta ka sngi 10 tarik u Nailar haka Under-17 kan long hapdeng ka ka kynhun ïalehkai jong ka Demthring kan ïakhun pyrshah ïaka Evergreen Mukhla haka por 3 shiteng nohphai sngi.
Jowai, Nailar 09: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long hynne ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Lumchyrmang Mihmyntdu kala pynliem da 2-0 kol ïa ka Nangbah Pohshnong, ïa kitei ki kol na ka Lumchyrmang Mihmyntdu la ïoh ban thep da u Yobiang Bamon haka minit ba 45 bad u Pynchngain Phawa ha ka minit ba 49.
La pyntip ba ka jingïakhun lashai ka sngi 10 tarik Nailar kan long hapdeng ka Tympang Club pyrshah ïa ka Madan Kynsaw Mookyndeng haka por 10 shiteng mynstep, ka FAM pyrshah ïa ka Mookaswan Dongwah haka por 12 baje shiteng sngi.
Katba ka Mukhla Umlangshor kan ïakhun pyrshah ïa ka Da i hi Mynsngat ha por 2 baje shiteng nohphai sngi.
Shillong, Nailar 09: Ka Shillong  Sports Association (SSA) ryngkat bad ka Shillong Referees Society (SRS) hynne ka Sngi Balang ki la ïasnohktilang ban pynlong ïa ka AIFF Referees Development Course ïa kaba ba la sdang hynne ka sngi ka 9 tarik ha SSA Stadium bad kan kut haduh ka 12 tarik mynta u Nailar, 2023.
ïane ka Referees Development Course kaba la sdang naduh hynne ka sngi la wan ban pyniaid da u Pijush Biswas, u ba dei u AIFF Referees Instructor lem bad ki dkhot kiba na ka National Referee kiba la don ryngkat ha kane ka prokram ai jinghikai kiba kynthup ïa u Bah Ricky M.Synnah bad  u Bah Kynsanphar L.Nongum.
Shuh shuh, ha kane ka Course yn pynlong ruh ïa ka Examination na ka bynta kito ki dkhot ba thymmai (Fresh) bad kumjuh ruh ïa ki ban sa shah pynkiew kyrdan (Level Holder).
Kane ka course  ka long kaba donkam na ka bynta ki Referee ban dang kyntiew shuh shuh.
Kumban shu pynkynmaw, ka SSA mynta u snem hashuwa ban sdang ïa ka League 2023 ka la ïoh ban pynlong ïa ka Clinic cum refresher course ha kaba bun byllai ki Referee ki la ïoh jingmyntoi bad la sakhi ïa kane lyngba ka jingdon bun ki Referee kynthei kiba pyniaid ïa ki jingïalehkai ka SSA.Ki la don haduh 47 ngut ki samla jong ka jylla kiba la wan ban ïashimbynta ha kane ka Referees Development Course, kiba kynthup 35 ngut ki shynrang bad 12 ngut ki kynthei.
ïa kane ka prokram ai jinghikai la pynlong ha madan na ka bynta ka Practical bad ruh hapoh kamra (Class room) na ka bynta ka theory.
Kane ka Referees Development Course ka long ruh kumshibynta ka jingkyrmen ïa ka lawei jong ki khun samla hapoh ka jylla kiba don ïa ka jingangnud bad pyntbit bad pynjanai ïalade ha ka kam Referee.
Shillong, Nailar 08: Ka jingïalehkai jong ka lympung U-20 4th Division Football League 2023 ba la pynïaid da ka Shillong Sports Association (SSA) hynne ka Sngi Hat Majai ha madan SSA Stadium First Ground, Polo, Shillong hapdeng ki kynhun kiba na ka thup jong ka Group A, ka la kut ha kaba ka Umrynjah SC bad ka Mawlynrei ki la khur ïa ka namjop.
Haba phai sha ka jingïalehkai kaba nyngkong kaba la pynïakhun ha ka por 2: baje nohphaisngi, hapdeng ka Laitlulong SC pyrshah ïa ka Umrynjah SC, ka la kut ha kaba ka Umrynjah SC ka la pynjemkhnap da kaba pynbam haduh 4 kol ban khur ïa ka namjop.
UMalvern Lyngkhoi u la ïoh ban thep haduh 2 kol na ka bynta ka kynhun ha kane ka jingïalehkai, kata ha ka minit kaba 23 bad 28.
Nangta bud sa ka kol na u Banteilang Kharrngi- 25min bad khadduh na u Franky Kurbah- ha ka minit kaba 51 jong ka kylla miet.
Haba phai pat sha ka jingïalehkai kaba la sdang ha ka por 4 baje jan miet, ka Lamlynti SC mad ïa ka namrem da 1 – 3 kol ha ka Mawlynrei SC.ïa ka shi kol na ka bynta ka Lamlynti SC la thep da u Pynche Khyllait ha ka 60 minit.
Katba ïa ki lai kol na ka bynta ka kynhun ba jop la thep da u Banjop Mawthoh ar kol ha ka 14 bad 45 minit, nangta na u.
Winestjun Dohling ha ka minit ba 17.
Ka jingïalehkai mynta ka sngi ka 10 tarik Nailar kan long jong ki kynhun na ka thup jong ka Group-B, ha kaba ka Mawphlang SC kan aireng pyrshah ïa ka Mawreng SC ha ka por 2 baje nohphaisngi, bud sa ka jingïalehkai hapdeng ka Kharang SC pyrshah ïa ka Nongkolew SC ha ka por 4 baje jan miet, bad baroh ki jingïalehkai yn pynlong ha MFA Turf, Polo.
Nongstoiñ, Nailar 9: Napdeng ki shnong ki thaw baroh kiba don hapoh u pud u sam jong ka ri Khasi Jaiñtia, ki don mynta 61 tylli ki shnong hapoh West Khasi Hills District kiba hap hapoh ka jingpeit jingkhmih jong ar ngut ki Syiem kata ha u Syiem ka hima Rambrai syiemship bad u Syiem jong ka Myrïaw Syiemship.
U bah P.S.Lyngdoh u dkhot barim jong ka Executive Dorbar jong ka hima Myrïaw haba ïakren bad u nongthoh khubor, u la ong ba katkum ki jingthoh jingtar kiba don ha ka ophis jong ka hima Myrïaw, la ong ba mynshuwa eh ki don tang hynñiew tylli ki shnong kiba ki Syiem jong ki ar hima ki la ïakut ban synshar lang bad ïa baroh ki jaka ki puta bad ka khyndew ka shyiap la khot da ka joint property.
U la ong ruh ba haba kitei ki hynñew tylli ki shnong haba ki jied rangbah shnong, ïa ka Sanad ne ka syrnod ki hap ban pah mynjur lang ha baroh ar ngut ki Syiem.
Nalor kata u la ong ruh ba hadien bun bun phew snem, ka jingdon briew ka la nang kiew bad ki shnong ruh ki la nang bun haduh ba mynta ki la don haduh 61 tylli ki shnong kiba hap ha ka joint property kiba la peit la khmih lang da ki ar Syiem.
Namar ka jingnang kiew jong ka jingdon briew bad ka jingdon jong ki shnong, u bah Lyngdoh u la ong ba ka por ka la dei ba ki sordar bad ki riew rangbah jong ki hynriew phew wei tylli ki shnong kin pynkynmaw biang ha ka Executive Dorbar jong ka hima Myrïaw, ïa kawei ka mat kaba u la pynsngew ha ki snem ba mynshuwa, ba ka la donkam ba kitei ki hynriew phew wei tylli ki shnong kin don noh tang ha kawei ka hima, kata lada ki don ha ka hima Rambrai ruh kam pher lada kin don ha ka hima Myrïw ruh kam pher.
Tangba ki dei ban dei beit ki khun ki raïot tang jong kawei ka hima ym shuh ar hima kumba ki ju long.
Nalor kata u la ong ruh ba kawei pat ka mat kaba u la rah ha ka Executive Dorbar ka long ba lada ki ar Syiem kim kwah ban mynjur ïa kata, ki dei ban pyllait noh ïa kitei ki hynriew phew wei tylli ki shnong na baroh ar Syiem, ba kin ai noh la ka jong ka hima sirdar ship ne Lyngdohship kaba thymmai, khnang ba kin jied hi ïa ka Headquarter jong ka hima bad ban jied hi ïa u nongsynshar, ban pynïaid noh hi ïa baroh ki kam ha kaba ïadei bad ka synshr hima ka synshar shnong synshar thaw bad kiwei kiwei ki jingdon kam.
U la ong ruh ba ha ka por ba u la rah ïa katei ka mat na ka liang u Syiem bad baroh ki dkhot jongka Executive Dorbar ki la shimkhia bad ki la mynjur ban ïakren sani bha ïa katei ka mat.
U la ong ruh ba la pyrshang ruh ban pynsngew ha baroh ki sordar bad ki paitbah jong ki hynriew phew wei tylli ki shnong, ki don tang khatsaw ngut ki rangbah shnong ki bym treh ban mynjur ïa kata wat la ki paitbah nongshong shnong ki kwah bad ki sngew tynnad bha ban don tang ha kawei ka hima ne ban ïoh la ka jong ka hima ba thymmai.
U la ong ruh ba hadien ba ki nongsynshar jong ka hima Myrïaw ki la wan uwei hadien uwei pat bad la pynthymmai ruh ki dkhot ka Executive Dorbar, katei ka mat ba u la rah ban ïakren sani na ka bynta ka jingbha bad ka jingsuk ki paitbah ka la shu kut bad jah rngai, namar ma u ruh u la shah weng na ka jinglong dkhot ha ka Executive Dorbar jong ka hima.
ILP shi ILP, kajuh shi kajuh! La palat lai snem tam ka Sorkar Jylla ka la ïai buddien ka Inner Line Permit na ka Sorkar India ka bym shym la urlong satia haduh mynta.
La long thik kumba ka Jylla Meghalaya ka pyrta ha ri kynjah bad pynsngew ha ki tyndong skhor ba kyllut jong ka Sorkar India.
Watla ka la jingdawa ban pyntreikam ïa ka Inner Line Permit ha kane ka jylla Meghalaya ka long kaba shongnia namarba ka dei ka Jylla kaba don markhap bad ka ri Bangladesh hynrei ka Sorkar India ka shu sngap kyllut bad shu buh sha kyndong almari ïa kane ka jingdawa bashongnia jong u paidbah.
U Myntri Rangbah ka Jylla u Conrad Kongkal Sangma bad ka Kynhun Myntri kim banse ban pynsngew ïa kane ka jingdawa hakhmat u Myntri Rangbahduh ka ri u Narendra Modi ha ka jingïakynduh ïa u ha New Delhi ha ka sngi Baar hynrei ka shu long tang ka jingpynsngew bad ki paidbah ki shu long tang ki nongpeit kai ha ki social media bad ha ki lad pathai khubor ïa ki jingïashondur jong u Myntri Rangbahduh bad ka kynhun Myntri ka Sorkar Meghalaya.
Ka Ingdorbar Thawaiñ jong ka Jylla Meghalaya ka la mynjur ïa ka Resolution ban pyntreikam ïa ka Inner Line Permit ha kane ka jylla ha u Nohprah, 2019.
Wat hapdeng kine ki lai snem tam, kane ka jingdawa ka shu kut tang ha ka jingleit buddien jong ka Sorkar na uwei u snem sha uwei pat u snem.
Ngin dang kynmaw kyndiang ba u MLA ka BJP na South Shillong Constituency shisien u la kren teng ïa ki kyntien, ‘pynjop ïa ka BJP, ngin pynïoh ïa ka ILP." Hynrei u paidbah u bym mon ban aiti ïa u lakam synshar ha ka BJP um pynsngew ïa kine ki tien pynngop.
Jia katba jia, long katba long, imat u paidbah u shu ïai shah la katta ki snem.
Tang ki sengbhalang ki bym shongthait, kiba leit tied ïa ka jingkhang jong ka Secretariat ban ong, ‘ai noh ïa ngi ïa ka ILP,’ kaba u paidbah hi u la angnud la slem.
Sa ka jingdawa ban pynrung ïa ka Ktien Khasi bad Garo ha ka Khyrnit Bahynriew ruh lehse kane kan dang kham shimpor namarba ki dak ki shin ki paw kumta.
Ka Khasi Author Society (KAS) ka dei ka kynhun kaba la buddien bha ïa ka jingdawa ban pynurlong ïa ka jingpynrung ïa ka Ktien Khasi ha ka Khyrnit Baphra jong ka riti synshar ka ri India namarba ka ïohi ba ki kabu kiba bun ki ap lypa ïa ki nongshong shnong ha kiba bun ki liang khamtam ha ka ïohkam ïohjam bad ha ka pule ka dangle.
Lymda dei na kine ki jingmyntoi, ka KAS kum kawei ka kynhun ki riewshemphang kan ym khih ym ksar ban tynruh ïa kane ka jingdawa kaba shongnia ka ban pynmyntoi hi ïa ki paidbah ka rilum Khasi bad Jaiñtia.
Haba phai pat sha ka jingïapynbeit pud hapdeng ka Sorkar Meghalaya bad ka Sorkar Assam haduh mynta ka jingïapynbeit ka dang long tang ki hynriew tylli ki jaka.
Kumba ka paw, ha ki 12 tylli ki jaka ïapynbeit pud, ki dei hi kiba la kyntur pud da ka Jylla Assam.
Hynriew tylli kiba kham suk ladep ïapynbeit ha ka wat kaba nyngkong bad mynta ki sah sa hynriew tylli ki jingïapynbeit pud ha ki jaka kiba kham jwat ha ka wat kaba ar.
Na ki jingjia kiba ju ïai jia khlieh ka sngi, la shem ba ka Sorkar Assam ka la kyntur pud bad kam trai ïa kiba bun ki jaka ha rilum Khasi bad Jaiñtia.
Ka Bloc-I bad ka Block-II ki dei ki ar tylli ki sohkyrdot kiba mih ha kane ka jingïapynbeit pud ha ka wat kaba ar.
Ka jingdawa jong ki nongshong shnong jong ki shnong kiba don ha ka thaiñ Block-I bad Block-II ka long ba ka Sorkar Assam ka dei ban shu pynphai beit da kaba suk namarba ïa kine ki ar tylli ki thaiñ la shu pynhap jubor sha ka United Mikir Hills ha u snem 1951 ban pynsuk ïa ka synshar ka khadar ha ka por ba ka Jylla Meghalaya ka dang hap hapoh ka jingsynshar jong ka Assam.
Wat ïa ka Mukroh ruh ka Sorkar Assam ka kam trai bad pynngat hapoh ka West Karbi Anglong District.
Ïa ka Khanduli ruh ka Assam ka kam trai da kaba phah buh ïa ka Karbi Anglong Autonomous Council (KAAC) da ka Khyrdop khrong pisa (Entry Tax Gate).
Nalor kata, wat ïa ka Nongwah-Mawtamur ruh ka Sorkar Assam ka kam trai da kaba shu kyntur pud.
Ha Block-II, ïa ka Raid Nongtung la pynngat hapoh ka Block-II bad ka shnong Ummat kaba buhai shnong da ki Khasi la kam trai da ka Assam bad bun tylli ki shnong kiba ka Assam ka la kam trai.
Ha kane ka jingïapynbeit pud, ka shong pat sa ki paidbah shano ki kham noh ka mon ban leit, la ka long ban ïai neh hapoh ka jylla Meghalaya lane ban leit ïasnoh sha Assam.
Dei tad ynda ki nongmihkhmat na ki Regional Committee kin da la leit sorjamin yn sa sngewthuh ïa ka sur jong u paidbah.
Nongpoh, Nailar 09: Ki lai tylli ki sengbhalang ha Jirang ba kynthup ïa ka HNYF, UHM bad ka HITO hynnin ka janmiet ki la beh krad ïa ki bar jylla ba wan bylla pom siej ha Jirang, kaba dei halor ka nongrim ba la shu wanrah be-aiñ da uwei u rangbah Khasi khlem da pynbiang ïa ki kot ki sla.
Kine ki bar jylla ki don kumba 23 ngut ba la shu wan rah tuh da uwei u Rangbah ki la shah pynphai kylla sha Assam, ka dei hadien ba la la lap da ki nongïalam jong kitei ki 3 tylli ki seng bad halor ka nongrim ba kim shym la don ki kot ki sla bad ki la shu wan bylla beaiñ na ka liang kitei ki lai seng ki la beh kylla sha Assam bad khlem da ailad ba kin ioh ban bylla pom sieh ha katei ka Shnong Jirang.
Ki nongïalam kitei ki 3 seng ba kynthup ïa Airmen Wahlang, vice president ka HNYF, U Mormesor Rani President ka UHM, bad u Bah Wos Thangkhiew jong ka HITO ki la pynpaw ïaka jing pyrshah kaba jur halor ka jingleh jong u tei u rangbah Khasi ban wan rah ïa kitei ki bar jylla khlem da pynbiang ïa ki kot ki sla bad ruh khlem da pyrkhat ïa ka jingma haba ki briew kiba nabar ki wan ban bylla khlem da pynbiang ïa ki kot ki sla kaba dei tang na ka bynta ka jingmyntoi shimet jong u, ki la ong.
Na ka liang kitei ki nongïalam ki 3 seng ki la buh ruh ka jingmaham kaba jur ïa kiwei ki trai jaka ba kim bit ban wan rah ïa ki nongbylla ba na shabar khlem da don ki kot ki sla kiba biang bad na ka liang kitei ki nongïalam ki la ong ruh ba kin dang ïai buddien bad lada ki lap ba dang don kiwei kiba wan rah bar jylla tang ban myntoi shimet khlem da pynbiang ïa ki kot ki sla kum ka seng kin nym ailad bad kin shim da ki lad kiba tyngeh, ki la bynrap.
Khliehriat, Nailar, 09: Ka ophis jong u Deputy Commissioner ka East Jaiñtia Hills District, ha ka jingpyllait khubor ha ka sngi Balang, ka la bthah bad pyntip sha baroh ki paidbah ba ka ïingbishar Supreme Court jong ka ri India ka la pymih ïa ka hukum kiba don ki jingkylla kiba dei ki jingbthah ne ki Guideline ki ban ïada ïa ki khynnah ba kin lait ban hap ha ki thliew tam um lane ha ki pung um.
Katkum ki Guideline, la bthah ba baroh ki trai jaka kiba la shim ïa ka synjam ba kin shna ïa ki pung um lane ki thliew ban tan um, ki dei ban pyntip lyngba ki jingthoh, khat san sngi, sah ki bor ba dei peit, kata ha shwa ban pyntrei, ha kaba u District Collector lane u District Magistrate lane ka Sarpanch of Gram Panchayat lane kiwei kiwei ki bor ba dei peit kum ki heh sorkar jong ka tnat ba dei peit ïa ki um lane ki Ground Water/ Public Health, ka Municipal Corporation, kin tip lehse ïoh kan mih kano kano ka jingjia ne ka case ha kaba ïadei bad ka jing shna ïa ki pung um lane ki thliew tan um.
Ka long kaba donkam ban register sha ki bor district bad sha ki bor ba dei peit ïa ki Drilling Agency khnang la ki dei jong ka sorkar lane ki to ki dei ki semi-government lane ki briew shi met bad dei ruh ban da buh ïa ki signboard ha ka jaka ba pyntrei hajan ka pung ne ki thliew tan um da kaba thoh shai ïa ka jaka sah jong ki briew kiba pyndonkam lane ki trai jong ka pung.
Dei ruh ban da ker bha ïa ka pung bad ban shna ruh da ki rynsan dewbilat kiba jrong 0.5×0.5×0.60 meter kynjang na ka sla kyndew bad 0.30 meter shapoh ka khyndew sawdong ka pung um, dei ruh ban tap bha bad ban welding bha ïa ki pipe.
Lada dei ba maramot ïa ka pung lane ki thliew tan um, ym dei ban shu ieh noh kumto hynrei dei ban da tap bha bad hadien ka jingmaramot lane ïa ka pung ba la dep pyndonkam dei ban pyndap khyndew, ka shyiap, da ki maw khnang ba kan nm buh jingma.
Halor kane, la buh ïa u District Collector ba un peit ba ki ba shna pung um bad thliew um ki dei ban da bud pyrkhing ïa ki kyndon katkum ka guideline bad ïa kane la shim khia ruh hapoh ka jingpeit ka sorkar pdeng.
Ha ki shnong nongkyndong, yn peit bad bishar bniah bha ïa kane ka kam da ka Village Sarpanch bad ki Executive na ka tnat Agriculture, lada dei ha ki jaka sor yn peit ïa kane ka kam da ki Junior Engineer bad ki Executive ne ki nongtrei kiba na ka tnat of Ground Water/ Public Health/Municipal Corporation.
Mawkyrwat, ‘Nailar, 09: Kum shibynta jong ka jingrakhe ïa ka jingdap 75 snem ka jingïoh laitluid jong ka Ri India, ka ophis jong u Block Development Officer, Mawkyrwat bad Ranikor C&RD Block ki la pynlong ïa ka prokram kaba hap hapoh Azadi Ka Amrit Mahotsav halor ka phang “Mera Maati Mera Desh" harud ki ar tylli ki pung kata jong ka Dirang VEC bad ka Sakwang VEC, South West Khasi Hills District.
Ha ka jingrakhe ïa kane ka sngi hapoh shnong Dirang la long kongsan da u bah T.Lyngwa, IAS, Deputy Commissioner, South West Khasi Hills District uba ba plie ruh ïa u mot sah kynmaw jong ka jingshna ïa ka pung dohkha kaba T.26 lak lyngba ka MGNREGS jong u snem 2022-23 katba ha shnong Sakwang pat la long kongsan da u bah L.T.Tariang, MCS, Additional Deputy Commissioner bad Project Director DRDA, South West Khasi Hills District uba la plie ïa u mot sah kynmaw jong u Sngap Sing Syiem, u Khlawait ka Hima Maharam.
U Bah T.Lyngwa haba kren ha kane ka sngi u la ïaroh ïa ka jingtrei shitom jong ki ophisar bad ki nongtrei kiba la leh shitom ban pynbit pynbiang ha kaba ïa dei bad ki jingdonkam ha kane ka sngi.
U la ong ruh ba kane ka prokram ka long ka jingsdang ha ka ban plie ïa ki jingmut jingpyrkhat jong ngi kumno ban pynbha bad ban pyntyllun ïa ki kam nangne shakhmat.
U la pynpaw ruh ïa ka jingdonkam ban ïoh ïa ki briew kiba don ka jingkitkhlieh bad kiba lah ban ai jingmut na ka bynta ban pynbha shuh shuh khnang ba ka lawei jong ki longdien kan phyrnai.
“Wat hapdeng ka jingïabun paid bad ka jingïapher bad kiwei pat ki kynhun jaid bynriew hynrei ngi la ïa long kawei bad ngi la ïai neh haduh ban da kynjoh ïa u mawjam sha ka jingdap 75 snem jong ka Ri India", ong u bah Lyngwa.
Ha kaba ïa dei bad ka jingpynlang ïa ka khyndew na baroh ki shnong kiba don ha baroh kawei ka Ri India, u la ong ba kum ka dak ban pyni ïa ka jingïalong kawei bad u la ïathuh ruh ba yn sa jied ïa ki khynnah ki ban leit mihkhmat na kane ka distrik sha Delhi.
U kyrmen bad khmih lynti namarkata, ban kyntiew ïa kane ka jaka kaba ka mei mariang ka la buh kyrpang khnang ban khring ïa ki nongwan jngohkai pyrthei nangne sha khmat.
U la kyntu ïa ki nongshong shnong ban sumar khuid bad ban pynneh pynsah ïa ka kynhun kaba ki don khnang ba kin lah ban leh bun kiei kiei ki kam ki ban ai jingmyntoi ïa ki ïing ki sem bad ia ka shnong ka thaw.
U la pynpaw ïa ka jingkmen ban ïohi ba wat la ka shnong ka long kaba rit hynrei lyngba ka jingtip jingshem-phang bad lyngba ka jingïatylli kane ka shnong ka la roi bha ha baroh ki liang.
U bah Lyngwa u la bynrap shuh shuh ba lyngba kane ka prokram 100 sngi ki dang don bun kiei kiei kiba hap ban dang ïai trei nangne shakhmat ha ka ban pynitynnad bad pynbit pynbiang ïa kane ka pung khnang ba kan wanrah jingmyntoi ïa ki nongshong shnong lyngba ki nongwan peit kai.
U la kyntu ïa ki nongshong shnong kiba na ki shnong kiba marjan ban trei shitom na ka bynta ban pynroi ïa ki shnong ki thaw bad ban peit ba ki jingsniew kin ym ïoh ban bsuh hapoh shnong poh thaw bad ba ki khun ki kti kin lait na ki jingmlien kiba sniew khnang ban lah ban pynneh pynsah ïa ka shongsuk shongsaiñ.
Katba ha ka jingkren u bah L.T.Tariang, MCS, Additional Deputy Commissioner bad Project Director DRDA, South West Khasi Hills District ha shnong Sakwang pat, u la ong ba la pynlong ïa kane ka prokram da ka jingthmu ban pynphriang ïa ka mynsiem ïaleh ha kylleng ka ri bad ha kajuh ka por ban pyntyllun ïa ki kam pynroi ha ka jingpyntreikam ïa ki skhim bapher ha baroh kawei ka distrik.
U la ong ruh ba kane ka distrik ka la ïoh ïa ka Best Performance ne kaba la pyntreikam bha ha ka kaba ïadei bad ka skhim 100 sngi bad ka PMAY Skhim ha kaba kumba 30 tylli ki longïing kiba don ha Shnong Sakwang and Pynden-sakwang kiba hap hapoh Mawkyrwat C&RD Block ki la ïoh jingmyntoi shibun na ka PMAY Skhim bad kumba 20 hajar tyngka ha ka shisnem kawei kawei ka longïing ka la ïoh myntoi na ka MGNREGS.Shuh shuh u la pyntip ruh ba ka Mawkyrwat C&RD Block la ithuh kum kawei na ki 5 tylli ki best performing C&RD Block kiba la trei shitom ha ka ban pyntyllun ïa kiwei ki skhim (Under Convergence) bad ka PMAY-G.Namarkata, ula pynsngewthuh ïa ka jingdonkam ban don ïa ka Aadhar Card khnang ban kin ym duh ïa ki jingïoh myntoi kiba wan na ka sorkar lyngba ki skhim bapher bapher.
U la pynshlur bad kyntu ïa ki khynnah skul halor ka jingdonkam ban pynneh pynsah ïa ka mariang ha kaba ka donkam ïa iwei pa iwei ban shim ïa ka jingkitkhlieh na ka bynta ban tyngkai bad pynwandur ïa ka mei mariang.
Ban rakhe ïa kane ka sngi ba kyrpang la kyntiew ïa ka Lama jong ka Ri ryngkat ka jingrwai ïa ka National Anthem bad ka jingkham khyndew ha ka por ba pule ïa ka kot jingkular ne Pledge bad ka jingthung dieng ha baroh sawdong jong ki pung bad ka jingpyllait ïa ki dohkha.
Nalor ki jingkren jong ki kongsan, la ïoh ruh ki jingkren lyngkot na u bah Isagahah Lawryniang, BDO, Mawkyrwat C&RD Block bad kumjuh ruh na u bah S.Marweiñ, MCS, BDO C & RD Block, Ranikor.
Kham ha shwa u bah S.Kharjahrin, Myntri ka Shnong Sakwang u la ai ïa ka jingkren pdiang sngewbha katba u bah A.Kharjahrin, Secy.
Sakwang VEC u la ai ïa ki kyntien khublei katba ha Dirang pat kiba ïa donlang ki long u bah L.Kynjing, SDO (C) Ranikor Civil Sub Division, u J.Singh, Assistant Commandant ka BSF, u bah D.D.Khardewsaw, Myntri Shnong Dirang bad kiwei de ki ophisar sorkar.
La pynshongkun shuh shuh ïa kane ka prokram da ka jingrwai ryngkat ka shad na ka Saindur Village Organisation jong ka Shnong Dirang.
Ïa ka jingïalang ha Dirang VEC la pynïaid da u bah T.Shyne, APO, Ranikor Block bad la ïoh ruh ïa ka jingkhublei na u bah P.Lyngdoh, APO, CL&IBP.Jowai, Nailar, 08: Ka Hynñiewtrep Integrated Territorial Organization (HITO) West Jaiñtia Hills District mynin ka Sngi ka 8 tarik August 2023 hapoh ka jingïalam u President u samla Wanbiang Pulang kala leit ban ujor sha ka ohpis u Deputy Commissioner ka District hynnin ka sngi 8 tarik u Nailar ban khang ïakatei ka ïew masi kaba don ha Mookyndur WJHD.Ka seng hadein bala wad bniah ïaka jingmih kynsan jong katei ka ïew kaba pynpoi ïaki masi bad ki muid na bar jong ka jylla daka ba shu leh mynleh ban pynbiang ïaki kot ki sla hynre katkum ka jinglap ka seng ba kane ka ïew masi bad muid ka long kaba beaiñ namar ym don ki doctor kiba pynshisha ba ki masi bad ki muid kiba wan na bar ki long kiba la ïoh tika ne em bad ïaki tei ki masi ym lah ban pyntikna ki pynïaid sha ei.
Katkum ka jingtip jong ka seng ba kitei ki masi bad ki muid la shalan sha Bangladesh khlem ki kot ki sla bad utei u trai jong katei ka ïew ula la pynkheiñ ruh ïaka rule 47 haduh 56 jong ka Animals Transport Rules 1978 bad ïa katei ka jingujor la phah copy sha ka tnad pulit, ka tnad Veterinary, Land Custom, Border Security Forces bad sha u Chairman ka Animals Welfare Board of India New Delhi bad leh ïakaba donkam katkum ki kyndon baka pynkheiñ daki nongpynïaid jong katei ka ïew.
Ka seng kala ong ba naka por shaka por ki paidbah ki shait ujor manla ka por halro ka jingbret pathar ïaki masi bad ki muid bala ïap ka kynrei bha bad ki nongri jingri kiba don marjan bad katei ka ïew kim sngew shngaiñ shuh namar kane ka jingdon jong kane ka ïew kala pynartatein ïa kiba bun ba lang namar ym tip kitei masi bad ki muid kiba don ha katei ka ïew ki long kiba kumno namar ki dei kiba wan nabar jong ka jylla dei halor kane ka seng kala dawa ban khang ïakatei ka ïew, la pynkut u kyrwoh.
Khliehriat, Nailar, 09: Ka Synjuk ki Waheh Shnong East Jaiñtia Hills District, ha ka sngi Baar ki la leit ban buh da ka jingthoh hakhmat u Executive Engineer jong ka Meghalaya Energy Power Distribution Corporation Limited (MePDCL), East Jaiñtia Hills District ban pynpaw ïa ka jingsngewkhia halor ka jingbym biang bha ka rukom sam bording bad ka jingkiew palat ka bai thang bording jong ki paidbah hapoh ka district.
Katkum ka jingthoh ba la soi da u President jong ka Synjuk ki Waheh Shnong East Jaiñtia Hills District, u bah Hambertus Nongtdu bad u General Secretary, u bah Jespar Bareh, ka synjuk ka la pynpaw shuh shuh ba ka ïoh bun ki jingujor na ki paidbah nong shong shnong khamtam kito kiba na ki longïing ba dang duna ka ioh ka kot, kiba kynduh jingeh ha kaba siew ïa ka bai bor ding kaba heh dor bad ong ruh ba hapoh ka district, ki dang don bun ki long ïing kiba duk kiba dang duna ha ka ïoh ka kot ha kaba siew ïa ka bai bording ba la shna bill da ka tnat bording ka bym sngewïahap shuh bad ka rukom ïoh bor ing.
Ha kajuh ka por, ka Synjuk ki Waheh Shnong EJHD ki la pynpaw ka jingsngew khia halor ka jingjot, jingjulor ki nar post electrict ha ki shnong ki thaw, kiba la buh jingma ïa ki nongshong shnong.
Ka Synjuk ka la kyntu ïa ka tnat ba ka dei ban bujli noh mardor ïa ki nar post light kiba la jot bad julor bad ong ruh ba ki dei ban da trei tikna bha ïa ka kam ba kan ym wanrah jingeh lane ba kan ym buh jingma bad kyntu ruh ba ka tnat kan shimkhia ïa kane ka kam.
Nongpoh, Nailar, 09: Ka Bhoilasa Social & Cultural Development Committee (SCDC) ha ka sngi Balang ka la ujor sha ka Khasi Hills Autonomous District Council (KHADC) da kaba kynnoh ba ka Hima Mylliem ka la pynkheiñ ïa ka riti ki dustur hapoh ka Raid Bhoilasa, Ri Bhoi District, da kaba shu thung jubor ïa u Lyngdoh Raid khlem da ïoh jingmynjur na ka Raid bad na ka Kur Lyngdoh kaba dei ka Kur kaba lah ban jied ïa u Lyngdoh bapura katkum ka jingrai lang jong ka kur Lyngdoh.
Halor kane ka jingleh donbor jong u Syiem ka Hima Mylliem u Pa’iem Ainam M.Syiem, ban thung jubor ïa u Lyngdoh ka Raid Bhoirlasa khlem da ïoh jingmynjur lang na ka Kur Lyngdoh hi baroh kawei bad na ka Dorbar Raid, ka Bhoilasa Social & Cultural Development Committee ka la pynpaw ïa ka jingpyrshah kaba jur bad ka la ujor pyrshah ruh ïa ka Hima Mylliem sha u Deputy Chief Executive Member (Dy.CEM) ka KHADC bad uba peit ïa ka tnad Elaka, u Bah Pynshngaiñ N.Syiem ban leh eiei halor kane ka jingpynkheiñ ïa ka riti ka dustur hapoh ka Raid Bhoilasa.
Katkum ka shithi ba la ujor sha ka KHADC, ka Committee ka la pynpaw halor ka jingthung jubor ïa u Lyngdoh ka Raid Bhoilasa khlem da mynjur lang da ka Kur Lyngdoh bad ruh khlem da ai jingtip sha ka Dorbar Raid bad ha ka jingshisha ban jied ne thung ïa u Lyngdoh dei ban jied da ka Kur Lyngdoh bad ban ai jingmynjur lang da ka Dorbar Raid, hynrei khlem da pynlong ïa ka jingjied (Election) na ka kur Lyngdoh bad la shut hung jubor beit da u Syiem ka Hima Mylliem.
Ka shithi ba la ujor ka la pynpaw ruh ba kane ka jingpyrshah kam dei satia tang ka Dorbar Raid Bhoilasa bad kumjuh ruh kane ka Committee, hynrei wat ka Kur Lyngdoh ruh ka pyrshah namar la jied ïa Lyngdoh na ka kur kaba ym dei hok ban ïoh bat ïa katei ka kyrdan Lyngdoh hapoh ka Raid Bhoilasa.
Ka Committee lyngba ka shithi ujor ka la kyrpad jur ïa u Deputy CEM ban bishar hok ïa kane ka kam bad ruh ban weng noh ïa ka jinglong Lyngdoh ba la thung jubor da ka Hima Mylliem khnang ba kan ym ktah ïa ka synshar ka khadar bad ïa ka riti ka dustur hapoh ka Raid kumba la ïalam da ki longshuwa ki manshuwa ban wan ka shongsuk shongsain bad ka bha ka miat hapoh ka Raid hi baroh kawei.
Shillong, Nailar 09 : U Myntri Rangbah ka Jylla Conrad K Sangma ha ka sngi Balang ula pyntip ba ka Sorkar Pdeng kam pat shim rai halor ki samla pule ka Jylla Meghalaya, kiba la shah ktah na ka jingïaumsnam ha Jylla Manipur.
Haba ïakren bad ki Nongthoh khubor, u Conrad ula ong ba ka kynhun ba u ïalam na Jylla, ka la iakynduh ïa u Myntri ka Koit ka Khiah bad Myntri ka kam rep ka Sorkar Pdeng ha ka jingleit sha New Delhi hynnin ka sngi.
“Ngi la tyrwa sha baroh arngut (Myntri ka Sorkar Pdeng) ba ki samla kiba pule ha RIIMS bad ha ka CAU.Imphal, lada ïa ka shisnem ki lah ban ai jaka hangne ha Shillong la ka long ha RIIMS jong ka Medical lane ha kano kano ka jaka ba marjan ka thaiñ Shatei Lam Mihngi bad ha Barapani Campus jong ka CAU, ha kaba ki samla pule Agriculture ki lah ban leit shah hikai ba shisnem" ula ong.
U Conrad ula ong “Ngi la ïoh ïa ka jubab kaba sngewtynnad na ki Myntri hynrei yn dang shim rai halor kane ka kam.
Nga tharai ïa ka rai yn sa shim da u Myntri kam Pohïing bad kiwei ki Myntri Sorkar hynrei kine baroh arngut ki Myntri ki la ai jingkyrmen bad pynpaw ba ka dei ka jingai jingmut kaba biang palat".
Ha kajuh ka por, u Conrad ula kyntu ïa baroh ba kin ïatreilang bad ban wad ïa ka lynti ba jai jai bad ba neh slem ha kaban pynkut noh ia ki kam ïaumsnam ha Manipur.
Haba pynpaw ba kane kam dei ka por ban kynnoh ïano ïano ruh halor ka jinglong jingman ha Manipur, u Conrad ula ong “Lada phi ïohi, ngim pat ju kynnoh ïano ïano ruh.
Ngi shu ong ba ngi donkam ban shim ïa ki sienjam.
Ka dei ka kam kaba bun jyrwit jyrwat bha.
Phi hap ban sngewthuh.
Ka long kaba suk ïa phi ban kynnoh hynrei ka long pat kaba donkam ban sngewthuh ïa kaei kaba don ha lynter bad kumno kine ki jingjia ki jia".
Shillong, Nailar, 09: Ka All Tamil Nadu Students’ Association (ATSA) lyngba ki nongkitkam kiba kynthup ïa u President Vishnuram P, u Joint Secretary u Rajarajacholan, u Treasurer u Gideon Bala Singham bad u Advisor u Ragu ha ka sngi Balang ki la wan na Tamil Nadu ban ïa kynduh ïa ki nongïalam jong ka Khasi Student’s Union (KSU) ha nongbah Shillong ban ïasyllok halor shibun ki mat kiba ktah ïa ki paid trai shnong ha North East bad ha South India.
Ha u kyrwoh ba la phah da u General Secretary ka KSU u samla Donald V.Thabah, u la ïathuh ba ki nongïalam jong ka ATSA ki la pynsngew ïa ka jingeh jong ki paid Tamil bad kiwei ki paid Dravidian hapoh ri India bad kumjuh ruh ki nongïalam ka KSU ki la pynsngew ïa la ki jingeh bad diengpynkiang ïa ka jaidbynriew Khasi.
Kine ki ar seng ki la ïasyllok ruh halor ka jingshah iuhroit jong ki paidbah ha North East bad ki paidbah ha South India la ka dei ha ki aiñ Sorkar Pdeng ki bapher bapher kum ka jingpynbor pyndonkam ïa ka ktien Hindi bad ka jingshah buhai shnong pathar ha kiwei pat ki jaidbynriew la ka dei ha Meghalaya lane ha Tamil Nadu, la ong u kyrwoh.
“La ïakren bniah ruh kumno ban wad lad wad lynti ban ïada ïa ki trai ri trai muluk ha Tamil Nadu bad Meghalaya, ban kyntiew ha ka liang ka pule ka puthi bad ka ïoh ka kot," la bynrap u kyrwoh na ka KSU.Na ka liang kine ki ar seng ki la rai ba nangne sha khmat kin ïa treilang ha kaba ïadei bad ki mat ki jura kiba ktah ïa ka bha ka miat bad ka ïap ka im ki paid trai shnong ha North East bad ha South India.
Ka ATSA ka la kular ruh ban ïarap ïa ki samla pule Khasi kiba don sha Tamil Nadu lada ki shem ïa kano kano ka jingeh.
Ha shwa kane ka ATSA ka la ïa kynduh ruh ïa ki nongïalam jong ka Naga Students’ Federation (NSF) ha Guwahati bad kine ki kynhun ki la shim ki juh ki rai ban ïatreilang nangne shakhmat.
Shillong, Nailar 09 : U General Secretary jong ka kynhun kieng atiar ba kwah wan sha ka miej ïa kren ïa suk, ka United Liberation Front of Asom (ULFA) u Anup Chetia ha ka sngi Balang u la ïathuh ba ka jingïakren ïasuk hapdeng ka ULFA bad ki nongmihkhmat ka Sorkar India bad Sorkar Assam kan sa long biang ha New Delhi hadien ka 15 tarik Nailar mynta u snem.
“Ha ka jingïakynduh kaba la dep, ngi la kynduh ïa ka kynhun na ka sorkar India bad sorkar Assam.
Kumta hadien ka rakhe Sngi Laitluid ka Ri ngi kyrmen ba ka jingïakren jongngi kan long biang ha New Delhi ryngkat bad ki nongmihkhmat na ka sorkar India bad sorkar Assam," la bynrap shuh shuh u Chetia haba kren bad ki lad pathai khubor hadien ba la wai ka jingïalang jong ka North East Indigenous Peoples’ Forum (NEIPF) ha North Eastern Hill University (NEHU) hynne ka sngi.
Lah ruh ban kdew hangne ba utei u heh ka ULFA ba dei ruh u convener jong ka NEIPF u la don ha Shillong ban shim bynta ha ka International Day of the World Indigenous Peoples ba la pynlong NEIPF.Shuh shuh da kaba pynpaw ïa ka jingkyrmen ba ka jingïakren ïasuk kan sa kut noh shuwa u 2024, u Chetia ula ong “Shuwa ka elekshon ngi kyrmen ba ngin lah pynbeit noh bad ka Sorkar India".
U ïathuh ba ka Sorkar India ka kwah ban don ka jingïateh kular bad ka kynhun ba kyrshan ïa ka jingïakren ïasuk jong ka ULFA.“Ka Sorkar India ka sngewthuh ruh ba lada ka ïasoi ïa ka soskular bad ngi, kane kan pynkut noh ïa ki jingeh jong ka Assam" ula bynrap.
Halor ka jingkylli la la don neem pat ka jing ïa u Nongïalam ka ULFA-I Paresh Baruah ban wan lang noh sha ka jingïakren ïasuk, u Chetia ula ong baki la kren bad u hynrei katei pat ka shong ha ka sorkar India bad lada ka kwah ban kren bad u bad ka kynhun.
“Hynrei kam shym la don ka jingaiktien bad ka Sorkar India bad ka jingdawa jong ki ruh ka dang dei hi ka juh kumba long mynshuwa bad ka Sorkar India kam lah satia ban pdiang ïa ka jingdawa jong ki," u la bynrap biang.
Na ka liang u Chetia u la ong ruh ba lada kawei ka kynhun ka wan lang sha ka miej ïakren ïasuk, kan long kaba bha eh ïa ki paidbah bad ïa ka Jylla Assam.
Shillong, Nailar, 09: Ki nongïalam jong ka Lympung ki Seng Kynthei (LSK) ha ka sngi Balang ki la ïakynduh ïa u Chief Executive Member (CEM) jong ka Khasi Hills Autonomous District Council (KHADC) u Bah Pynïaid Sing Syiem ban pynsngew ha u ïa ka jingkwah jong ka kynhun ba ka por ka la ih bad katkum ka jingtyllun jong ka shalyntem ki por, ki kynthei ruh ki dei ban ïadon bynta lang tang kum ki dkhot jong ka Executive Committee ha ki Dorbar Shnong.
Ha ka jingïakren bad ki lad pathai khubor ka President jong ka Lympung ki Seng Kynthei ka Kong Theilin Phanbuh, ka la ong, “ngi la pynsngew ha u CEM ban leh eiei katba shah ka aiñ namarba kane lehse ka long kaba dang thymmai bad lehse ki don ruh ki Dorbar Shnong kiba la kynthup ïa ki kynthei ha ki Executive Committee jong ka Dorbar Shnong hynrei kiba bun hi mynta ki dang duna.
"Kane ka jingpynsngew jong ka Lympung ki Seng Kynthei ka long ba ka District Council kan pynmih da ka jingbthah sha ki Dorbar Shnong ki bym pat don ïa ki kynthei kum ki Executive Member ba kin pynrung ïa ki hapoh ka EC jong ka Dobar Shnong.
“Ngi sngewdonkam ba kan long ryntih namarba ki kynthei ki kham sngewthuh ïa kino kino ki jingeh, da kaba ïadon lang, ïa pyrkhat lang bad ïarai lang ban wanrah ïa ka jingmyntoi, ka jingbit jingbiang bad ka jingbha hapoh ka shnong ka thaw," la ong ka Kong Phanbuh.
Haba kylli, ka President jong ka Lympung ki Seng Kynthei ka la ong, “ha,oid ka dei ka dustur naduh hyndai hynthai ba ki Kynthei kim lah ban ïadon bynta ha ka Dorbar hynrei phi hap ban peit pat katkum ka jingïaid jong ka por ba la idonkam ban ïadon bynta lang bad ban ïatreilang namarba ki kam haba ïatreilang hapdeng ki shynrang bad ki kynthei ka wanrah ïa ka jingbha.
"Ïa mynta, ka Lympung Ki Seng Kynthei, ka don 31 tylli ki Unit jong ki Seng Kynthei na ki shnong bapher bapher.
Hynrei ki don pat ki shnong ba ki dkhot ki Seng Kynthei kim pat ïoh rung kum ki dkhot jong ki Executive Member jong ki Dorbar Shnong hynrei lait noh tang ha ki katto katne ki Dorbar Shnong.
Ka Adviser jong ka LSK ka Kong P.Lyngdoh, haba bynrap halor kane ka la ong, “ngi la ïohi bun, da ka jingïatreilang jong ki kynthei hapoh ki Dorbar Shnong ka la wanrah jingmyntoi shikatdei eh.
"“Ka jingkwah jong ngi ka long tang ban kren ïa ka bha ka miat jong ki kynthei bad ïa ka imlang ka sahlang bad ngim shym ïakren ba ngi kwah ban long Rangbah Shnong namarba ngi ki kynthei ngi sngewthuh ïa ka bor lajong, ka dor lajong.
Ngi kwah tang ban don ha ki Executive Committee jong ki Dorbar Shnong ba ngin ïarai lang, ban ïohi lang bad ban kdew lang khamtam ha kito ki shnong ki bym don ïa ki Kynthei ha ki Executive Committee jong ki Dorbar Shnong," la bynrap ka Kong Lyngdoh.
Mawkyrwat, Jylliew, 19: Ka Seng Samla ka Hima Langrin ha ryngkat ka jingdon lang ki longkmie longkpa ki la pynlong ïa ka jingïaid paidbah ban pynrem ïa u Syiem bad ban dawa ïa u Syiem Nangtei Syiemiong uba u dei Syiem ka Hima Langrin ba u dei ban hiar shuki noh na ka jinglong syiem namar ka jingsynshar bakla jong u ïa ka hima bad ïa kane la pynlong ha Shnong Kensohsan bad ha Phlangdiloiñ ki shnong kiba hap hapoh South West Khasi Hills District.
Ïa kane ka juh hi ka jingïaid paidbah, la pynlong ruh hapoh ka Shnong Phlangdiloiñ, South West Khasi Hills District ha kaba da ki spah ngut ki khmat shynrang bad ki ‘riew kynthei ki la ïa mih ryntih ban pynsngew biang ïa ka jingdawa ïa u Syiem Nangtei Syiemiong u syiem jong ka Hima Langrin ba u dei ban hiar shuki noh na ka jong long syiem namar ki kam synshar don bor jong u ïa ki khun ki hajar jong ka hima baroh kawei.
Ha kajuh ka por ki la dawa ruh na ka District Council ba ka dei ban weng noh ïa ka jinglong syiem jong u Nangtei Syiemiong bad lada ka District Council kam sngap ïa kane ka jingdawa jong u Paidbah jong ka Hima Langrin, ka Seng Samla Hima Langrin lem ki paidbah ka hima kan sa leh ïa kaba donkam.
Kawei pat ka jingpynrem ïa u Syiem ka long namar ka jingthaw jong u Syiem Nangtei bad ki Myntri ïa ka Management Board kaba la ïalam bakla ïa u khun u hajar jong ka hima.
Ha ka kyrwoh khubor ba la phah da U bah P.S.Lyngdoh u ba dei u President ka Seng Samla Hima Langrin, South West Khasi Hills District u la ong ba kum ka kynhun ka lah dep kren da kaba shai ba ka kam don ka jingkyrshan syiem ne pyrshah syiem ïano ïano hynrei ka kynhun kan ym ailad ban pynkylla long jaka shimet ne private land ïa ka Hima Langrin ban pynmih ruh ar tylli ki bor synshar hapoh ka hima khasi ka long ka kam be-aiñ.
U lah pynpaw ruh ba kum ba long mynta, u syiem jong ka Hima Langrin u lah long kum u David Scott ha ka por ki Phareng bad ym don syiem shuh ne ym don syiem ban long kum u Tirot Sing ban ïeng skhem ïa ka khyndew ka shyiap ka hok long trai man trai bad u pynpaw ruh ba ka jingshna u syiem ïa ka Administration Rule 2010 ka long ban pynduh noh ïa ka hok ki khlieh shynrang 18 snem.
Namarkata, hangne ka min ka jingkylli, “u Pa’iem Nangtei Syiem u dei uei ban pynkylla khongpong ïa ka riti synshar khadar ka hima haba um burom shuh wat ïa ka Act, ka Rule ba lah buh record naduh ka por ba long Deputy Commissioner, u Captian D.Harbert ha ki snem 1902-1903 ter ter???"U bah P.S.Lyngdoh u la ong shuh shuh ba u la kynthoh ruh halor ka jingmih ar tylli ki bor synshar hapoh ka Hima Langrin ha kaba kane ka dei ka buit mynder bad ngim tip mano ba hikai ïa u Syiem, ki Myntri, ki Lyngdoh namar ha ka jingshisha ka jingsynshar mynder ka lah kut naduh 1947 ter ter hadien ba ki Phareng ki lah pynbna u syiem lait luit hapoh ka ri khasi.
Ym tang kata, kum ka kynhun ka la phah ruh ka kyrwoh sha ka District Council ka dei ban pynhiar shuki mardor bad lada kam sngap sa kiwei pat ki synjam ba tyngeh yn pyn-i ka Seng Samla ka Hima Langrin bad halor ka jingphah u Pa’iem Nangtei ïa ki khun samla ban leit sha Supreme Court ban ïaleh pyrshah ïa u lada ym pdiang ïa ka rukom treikam bad synshar dorbor jong u.
Namarkata, u bah P.S.Lyngdoh, President ka Seng Samla ka Hima Langrin u lah kren da kaba shai ba yn ym treh da lei lei ruh ban leit shata namar kum ka Jaitbynriew ngi ka don ïa ka District Council ba long ka Tradition Authority jong ngi bad lada ka Traditional Authority bad ngin ïai burom ïa ka.
Ha kane ka jingïalang, da ki spah ngut ki paidbah naduh ki ki longkmie longkpa, ki khun samla, ki riew rangbah ryngkat ki nongïalam ka Seng Samla jong ka Hima Langrin ban pynrem ïa ka jingleh u syiem bad dawa syiem na ka KHADC bad shuwa ban sdang ka jingpynshai paidbah lah don da ka jingïaid paidbah ha Phlangdiloiñ, South West Khasi Hills District.
Shillong, Nailar 09 : Uwei u shipai Border Security Force (BSF) ula iap hashen katba uwei pat ula lait salit na ka jingthombor kynsan kynsan jong ki hati khlaw ha South Garo Hills District.
Kane ka jingjia ka la jia hynne ka sngi Balang por 12:30 baje janmiet katba kine ki shipai ki dang leit sha Nilwagre BOP na Domdomma BOP ban pyndep kam ophis.
Kine ki arngut ki la leit da ka thukthuk hynrei dei haba poi ha surok khappud hapdeng ka Rasnagre bad Nilwagre, ki la shah thombor ha ka kynhun ki hati khlaw.
Ha kane ka jingjia, uwei u shipai BSF uba dei u Head Constable, ula mynsaw jur bad la pynkit mar mar sha Sibbari PHC hynrei ki doktor kila pynbna ba ula khlad.
Kane kam dei ka sien ba nyngkong ba ki hati khlaw ki la thombor bad shim ïa ka jingim ki briew.
Ha ka 1 tarik Nailar, uwei u briew ula iap ha shnong Kurong, Padaldoba, kaba hap hapoh Tikrikilla, West Garo Hills na ka jingshah kyrdem ha ki hati.
Une u briew u dei u nongrep bad la tip kyrteng da u Milendro Momin ba 59 snem.
Kumjuh ruh iwei I Khynnah 4 snem bad ka Kmie ki la shah thombor ha ki hati khlaw ha ka 31 tarik Naitung ha Cherengpara kaba marjan ka Gasuapara, South Garo Hills.
Mawkyrwat, Jylliew, 19: Ka Kynhun ki Nongdie-doh Masi (KNM) kiba ju shong die doh ha Ïew Mawkyrwat, South West Khasi Hills District hadien 2 taïew ei ei jong ka jingkhang, mynta ka sngi ka 19 tarik u Jylliew, 2023 ki la ïoh ban sdang biang ban die ïa ka doh masi ha Ïew Mawkyrwat.
Lah ban kdew ba ka jingsangeh ban die soh jong kane ka kynhun ka long hadien ba ka la don ka jinghiar palat ka ïew ha kine ki taïew ba la dep bad kumjuh ruh ka jingwan lyngshop ka jingpang Lumpy Disease ïa ki Masi.
U bah Pailan Ramsiej, President jong ka Kynhun ki Nongot-doh Masi hapoh ïew Mawkyrwat haba kren ha ki lad pathai khubor u la pynshai paidbah kane ka jingsangeh ban ot doh masi kaba la neh ar taïew ei ei ka dei lyngba ka jinghiar palat ka ïew ha hat bad kumjuh ruh lah ban ong ba ka jingïoh kem pang ki masi ha kaba kiba bun ki briew ki la sngewthait ban wan thied doh masi.
Kumta na ka liang ka Kynhun ki nongot-doh da ka jingïasngewthuh lang ki hap ban sangeh shwa ban die doh masi.
Namarkata, mynta ka sngi kaba dei ka 19 tarik u Jylliew, 2023 ki la shim pat ïa ka rai ban sdang biang ban ot doh masi da kaba ïa kut ban ïa ot tang ïa ki masi ki ba koid ba khiah ki bym shem la don kino kino ki dak jingpang ha ki.
Lah ong ruh ba kum ka Kynhun ki Nongot-doh masi ka kyntu ïa ki paidbah ba kim dei ban sngewsheptieng ban bam ïa ki doh masi namar baroh ka doh masi ki dei kiba biang kiba khlem don kino kino ki jing pang.
U samla Arkijuh Dkhar, u dei u nongshong shnong jong ka shnong Khliehriat, u dei u samla uba shemphang bha bad ruh uba ju noh syniang sha ka ri bad ka jaitbynriew, sha ka imlang ka sahlang lyngba ki jungthoh (Aticle) kiba kit jungmut ki ban tei ïa ka imlang ka sahlang, kumjuh ruh kiba ju pashat jungtip shaphang kiei kiei kiba thymmai kiba ki paidbah ki donkam ban tip, ha kane ka kynti utei u samla u buh sa ïa kane kawei ka article kaba kaba long kum ka jingkyrsiew thiah ïa ki samla bad ïa ki paidbah shaphang ka jingkyrduh kam hapoh ka jylla.
“Ha kane ka jingthoh (Article) ngan kren shaphang kine.1.
Balei ngi long kumne? (Why we behave in a certain way?2.
Balei ki kmie ki kpa ne kiba haïing hasem ki khanglad ïa ngi ban seng kam?3.
Balei ki skul ki long kumne?4.
Balei bun kiba wad kam tangba duna kiba Seng kam?5.
Bad kiwei kiwei ki mat.
Lada ngi peit ïa ki por barim jong ka mynnor (History) ba ha ki por jong ka rep ka riang (Agriculture Era) ki Kpa/ Kmie tymmen jong ngi ki la im, ki trei bad im ha ka rep ka riang, kane ka pyni shynna ba kidei kiba la tbit bha ïa ka rep ka riang (agriculture) bad hadien katto katne por ngi la poi sha ka por jong ki kor ki bor, kum ki karkhana bad kiwei kiwei (industry lane Industrial Revolution) ha kaba ki thaw bad shna ïa ki karkhana kum ka Steel factory, Automobiles bad kiwei kiwei.
Tangba ki briew ha kato ka por kim pat don ka jingnang jingstad kaba biang ban trei ha ki karkhana kumta ki trai kompany (Corporation) ki la ïa trei lang bad ki sorkar ban thaw ïa ki skul ha kata ka rukom ba ngi tip kum ka “Factory Model".
Ka nongrim jong ki skul la long ban pynkhreh bad ai jinghikai ïa ki briew ban long ki nongtrei ïa kaba ngi khlem pynkylla ïa ka rukom treikam ki skul haduh mynta ruh, kane ka long kawei na ka daw bah kaba pyllong ïa ngi ban long kumne.
Ha kato ka por ba ki leh ka long ba bha kaba katkum ka por, hynrei hadien kane ngi la poi sha ka Digital Era lane ka Information Technology ha kaba ka long ka kabu ïa ka ri India jong ngi ba ka la pynioh kam shibun ha kato ka por ba ki wan ki company nabar ban buh ïa ki nongiarap, ïa ki nongthied (customer care) lyngba ka process ba ki khot ki BPO (Business Process Outsourcing).
Ka long ka jingkyrkhu ïa ka Ri jong ngi namar ba ka jingrem jong ki nongtrei (Labour Cost) sha ki ri America bad ki ri Europe.
Sa kawei ruh namar ngi pule da ka ktieñ phareng te ka long ka ba suk ba ïa ngi bad ki company kiba nabar ban iatreilang bad ban buh (setup) hangne.
Mynta pat ngi la poi sha ka juk kaba ki khot ka Decentralisation era ha kaba ïa u Bitcoin ruh la thaw ha kane ka technology, ka Blockchain Technology ha kaba ki riewkhraw ka pyrthei bad wat ka Finance minister, ka Nirmala Sitharamanad bad u Governor ka RBI u Shaktikanta Das ki la ïaroh ïa kane ka technology.
Ka jingkiew sted ka Artificial Intelligence, ka Machine Learning(ML) ruh ka long ka ba buh jingma ïa ngi lada ngim ïaleh ban wad jingtip bad tip ïa kine ki ba wanrah jingkylla ha ka pyrthei ha ka rukom ba ngi trei bad im.
Kawei na ka Artificial Intelligence (AI) kaba la paw bad la pynkylla ruh ïa ka rukom treikam jong ngi ka dei ka ChatGPT ha ka ba ka lah ban pynduh kam (replace) ïa ki briew wat kiba la trei ruh.
Te shu pyrkhat hi ma phi ba ynda ka AI & ML ki lah ban don ka jingstad kaba kat ki briew ne tam ban ïa u briew, te mano ban ai kam ai jam ïa ngi, namar ngi kum ki briew ngi donkam ïa ka bam, ka shuti bad ka jingiasyllok, ka jingim ha ka imlang ka sahlang (social), katba ki machine kim donkam ïa kine baroh"“Ka phang kaba ïadei ba ka jingkhanglad ki kmie ki kpa ne ki ba haiïng jong ngi ban seng kam ne trei ka kam la jong ka dei namar ba ha ka por jong ki ka bun ka kam ka jam khamtam ïa ki ba stad ba tip, ka mut ba ka kam ka la ap lypa ïa kiba pule hynrei mynta pat la long da khongphong ha ka por jong ngi.
Sa kawei ruh namar ngi don ka jingmlien ban kynmaw bha ïa ki ba rem ne fail ba la sdang ha ka kam jong ki.
Ban pynsngewthuh bha ïa phi kane mo kaba ngin hap kynmaw ïa ka Law of Economics, Ka supply and demand, kaba mut lada jia ba bun ka supply naduh ki tiar ki tar, ka pisa ka kam, tangba duna ka demand te kan jia aiu? kan hiar dor ne em?, kane ka long thik ha ngi mynta ba la bun palat ki ba stad (ka jingstad outdated) duna palat ka kam, te na kata ka daw ka hiar noh ka bai trei ( salary ) namar bun ki nongwad kam, teng teng ka i long phylla bha ba wat ka kam badei ka kam ïa kito kiba pass class 10/12 dang apply da ki ba la dep ki kyrdan baheh haduh kiba la dep PhD ruh, tangba yn leh aiu ban ïoh ka bam, ban ioh ka kam hap trei hi.
Kane ka dei ban buh ka jingkylli keiñ ïa nga ïa phi ba balei hap ban poi shaduh ka ne ka apot, hooid ban long ki nongseng kam baroh kam long kaba lah, hynrei ka ba eh ka long ba ngim shim ïa ka lad tang ban pyrshang ruh, te la da phim pyrshang te kumno phin tip keiñ".
“Te kaei kaba ngi lah ban leh ban pynkiew ialade ha ka stad ka tip, ha ka ioh ka kot ka long ba ngi dei ban kynmaw ïa ki kyntien jong u wei u nongthoh kot bakhraw, u Robin Sharma, u nongthoh jong ka kot ‘The Monk Who Sold His Ferrari’ ha kaba u ong, “Life is a learning Process", kaba mut ba katba ngi dang im ngi dei ban wad jingtip ym ban pynkut mar sien dep na college ha kaba bun na ngi, ngi long kumta.
Ngi dei ruh ban kynmaw ïa ki kyntien u Buddha ba ong, “We become what we think", kaba mut ngi long kumba ngi pyrkhat.
Te lada ngi kwah ban kylla ha ka jingim khamtam ka jingmut jingpyrkhat (Mindset) te ngi dei ban pule ïaki kot babha, ngin sngap ïa ki podcast, interview jong ki briew ba ngi kheiñ Burom (admired) kiba la dep leh ne jop ha ka jingim jong ki.
Ngim dei ban ap ïa ka sorkar ne ki ba don ha ka bor ban pynkylla ïa kane namar phi la iohi hi ban pynkylla ïa kano kano ka policy ka shim por bha te ioh ka por ka leit noh kam ap ia ngi, namar ka por ka long ba khyndiat te ngi dei ban da tyngkai bha ïa ka.
Sa kawei ruh, balei ban ap ïa ki, namar la don lut ki jingtip (information) ba donkam ha ka internet kan shong sa tang ha ka mon jong nga jong phi hi.
Te kynmaw lada phim mut ne don Mynsiem ban seng kam lajong te wat khlet ban da pynkhreh ïa ka jingmut jingpyrkhat (mindset) na ka jingmut ban long ki nongtrei sha ka ki nongseng kam lym kumta kam long ka ba suk ban jop.
Ngi dei ruh ban kynmaw ba ngi mad shibun ki jingeh, jingtynjuh, jingkyrduh, jingsngewsih bad ka jingbymioh jingiarap (support) kaba biang ha kane ka kam ha ka por ba phi sdang.
Kynmaw ruh ia ki kyntien u Khan Sir ba ong ‘lada phi sngewkhia katno katno ruh ngim dei ban duh jingkyrmen, wat ym ngop ha ka depression, hynrei ngi dei ban kynmaw ba u Blei um juh ai ha u bym don bor ban kit ïa kaba um lah bad wa klet ïa u Blei ha ka jingim jong phi.
’“To ai ba lyngba ka ne ka jingthoh jong nga kan plie lad ïa phi ban pyrshang ban pyrkhat da kum wei ne phin mlien ban buh ki jingkylli.
Lada phi sngew myntoi na ki jingthoh jong nga sa peit ruh ïa ka channel jong nga ha YouTube (U DO IT (udoit@981)) kaba nga la pyllait shibun kiei kiei ha ka ba iadei bad ka jingeh jingshitom ka jaitbynriew jong ngi.
Khublei shibun, u Blei un kyrkhu kyrdoh ïa phi baroh".
Nongstoiñ, Jylliew, 19: Wat hapdeng ka jingpynthud u lapbah lapsan, ki paidbah kiba sngewlem ki la tuid ha ka sngi leh burom khatduh ïa ki met ïap jong ki ar ngut ki heprit kiba dei ki shipara, kata ka Maïanylla Nongsiej 10 snem bad ka Cafinïa Nongsiej 15 ka hymmen jong ka, kaba dei ka ruh ka dkhot nongrwai ka Kid’s Tarari Choir Nongstoiñ.
Ha kane ka sngi ka ïing ryngkat ka balang ka la ïoh ban pyndep ïa ka jingleh-niam ba khaduh bad la ïoh jingkren na ki para klas ka Maïanylla, na ki para klas ka Caffinia kiba na ka skul St Peter’s Pyndengrei, ki dkhot ka jingïaseng khynnah Balang Presbyterian Mawlangniang, ki dkhot ka Jingïaseng samla Balang Presbyterian Mawlang-niang, na ka nonghikai ka Kids Tarari Choir Nongstoiñ bad na ka ïing ka sem ba la pule ruh ïa ka history kaba lyngkot.
Ha katei ka sngi shuwa ban leit ontep don burom ïa kitei ki heprit kiba la khlad noh namar ka jingshah tap ban ha ka khyndew, kaba la jia myn ha ka sngi saitjaiñ jong ka taïew, ki paidbah kiba la leit ban ai mynsiem lem ki la ïam lang haba ïoh sngew bad ïohi ïa ki dkhot jong ka Kid’s Tarari Choir Nong-stoiñ kiba la kynud ïa ki sur ba sngew myllung lyngba ki kyntien jingrwai kaba la thaw kyrpang kaba la jer kyrteng “Jlang Ki Her".
Mar syn rwai baroh ki ummat ki tuid na ki ngap jong ki paidbah kiba ka tuid ban sngew synei halor kane ka jingjia ba sngewsih.
Tangba ha kiba bun hi ka khubor ba shai ka long ba kine I heprit ki la don pat mynta ha ki ksang kti ba sbun ba ieit bad ba thep mynsiem jong u Blei.
Hadien ba la ïoh ban pyndep ïa ka jingleh niam kaba khatduh, la rah ïa ki metïap jong kitei ki heprit bad la ïoh ban tep don burom lang ha kajuh hi ka thliew ha lum jingtep jong ka Balang Presbyterian Mawlang-niang kawei na ki shnong kaba don ha ka thaiñ Urkali Nongstoiñ.
Jowai, Jylliew 19: U Deputy Commissioner (Supply), West Jaiñtia Hills, ula pyntip ba ïa u khaw NFSA (AAY, PHH) bad Non-NFSA na ka bynta u bnai Jylliew, 2023 la dep pyllait sha baroh ki FP Shop dealers hapoh ka District.
Ïa ka bhah u khaw Antyodaya Anna Yojna (AAY), yn sam ha ka jingthew kaba 35 kilo kawei ka AAY FI card khlem ka jingsiew ha sor bad ha nongkyndong.
Ïa u khaw Priority Household (PHH) kan long ha ka jingthew kaba 5 kilo shi khlieh khlem kano kano ka jingsiew na ka bynta ha nongkyndong bad ha sor.
Katba ïa ka bhah u Non-NFSA yn sam ha ka jingthew kaba 7.215 kilo shi ïing haka dor kaba la buh da ka Vigilance Committee ym dei ban tam ïa ka 14 tyngka shi kilo na ka bynta ha sor bad nongkydong.
U Deputy Commissioner (supply), u la bthah ïa baroh ki dukan rashon (Fair Price shops) kiba la ithuh ki dei ban leit shim ïa ki permits jong ki na ka ophis jong u Deputy Commissioner (Supply) bad ban pyndep ïa ka jingsam khaw hapoh ka 10th July, 2023, da kaba pyndonkam ïa ka online transaction e-Pos online mode ha ki jong ki jong ki center jong ki khlem pep.
Nongpoh, Jylliew 19: Ka long ka jingsarong bad ka burom ym tang ïa ka Shnong Mawkyrdem kaba la ioh pdiang ha ka kyrdan balai ïa kata ka ‘4th National Water Award’ ha Nongbah Delhi, hynrei kane ka jingioh pidang katei ka shnong ïa katei ka khusnam ha ka kyrdan ka balai napdeng ki shnong nongkyndong hapoh ka ri India ka long ruh ka burom ïa ka District Ri Bhoi bad ïa ka jylla hi baroh kawei ba na kane ka shnong Nongkyndong ka sorkar India lyngba ka Ministry Jal Shakti ka la jied ban ai ïa kane ka khusnam kyrpang.
Ïa kane ka khusnam ba la tip kum ka ‘4th National Water Award’ sa sam da u Vice President ka Ri India, u Jagdeep Dhankhar ha ka jingïalang kaba la long ha ka 17 tarik u Jylliew 2023 ha Vigyan Bhavan, New Delhi.
Kumba la pynpaw, ka Shnong Mawkyrdem ba hap ha ka Bhoirymbong C&RD Block ka la shah jied ban ioh pdiang ïa kane ka khusnam ba la tip kum ka 4th National Water Award’ ka dei halor ka jinglah jong ka shnong ban pynneh pynsah ïa ki tyllong um (Natural Resource Management) ba la kyrshan da ka World Bank bad la ba la pyntreikam ïa ka projek da ka Meghalaya Basin Management Agency bad ryngkat ka jingkitkhlieh lang da ka bor shnong ka shnong Mawkyrdep.
Haba leit shim ïa katei ka khusnam ba la sam da u Vice president ka ri India ha Nongbah Delhi la ïalam da u Rangbah Shnong, u Bah Jibansius Ramshon bad u Secretary Shnong, u Bah Michael Lyngdoh bad la synran lang ruh da ka jingdon lang u Gunanka D.B, IFS, APD-CLLMP, bad ki nongmihkhmat na ka MBDA-MBMA.Haba ioh ban ïa kren bad u Rangbah Shnong ka Shnong Mawkyrdep halor kane ka jingioh pdiang ïa kane ka khusnam na ka sorkar India, u Bah Jibansius Ramshon, u la ong ba ka Shnong baroh kawei hi ka sngewkmen bad ka ai ka jingkhublei kaba kyrpang sha ka sorkar jylla lyngba ka MBDA-MBMA ha kaba da ka jingïatrei lang ka shnong ka la ioh ïa kane ka burom ban ioh pdiang ïa katei ka khusnam halor ka jinglah ban pynneh pynsah ïa ki jingdon jingem ka mei mariang kaba long ka jingmyntoi na ka bynta ki paidbah nongshong shnong.
U la ong ruh ka daw kaba la pynlong ïa kane ka shnong ba kan ioh pdaing ïa kane ka khusnam na ka sorkar India napdeng ki shnong nongkyndong hapoh ka ri India, ka dei hi ka jingpyndonkam hok ïa ka skhim ba la mang da ka sorkar khlem da pyndonkam bakala bad ruh kaba dei hi ka jingïatrei lang naduh ki bor sorkar ba peit ïa kane ka kam bad ryngkat ki paidbah nongshong shnong ka Shnong Mawkyrdep.
Ka khubor kaba une u rangbah shnong u angnud ban ai sha kiwei pat ki shnong hadien ba la ioh pdiang ïa kane ka khusnam, u la ong ba lada ngi kheiñ kor hi ïa ki jingdon jingem ha pneh ka mei mariang, ka mariang ka la ai lypa ka jingkyrkhu ïa ngi bad namar kata kum ki paidbah nongshong shnong ngi dei ban don kata ka jingsngewthuh halor ka jingkordor ban pynneh pynsah ïa baroh ki jingdon jingem hapoh ka mei mariang khamtam ha kine ki sngi lada ngim lah ïada kyrpang ïa ka mei mariang ka jingeh kaba khraw bha ka dei ka jingkyrduh ïa ka umbam ka umdih, u la bynrap.
Khliehriat, Jylliew 19: Ka jingtwa ka khydew ktieh hajan ka tunel ha Sonapyrdi ka la buh jingeh haduh katta katta ïa ki nongleit nongwan bad ka jingdheng kali ruh ka la neh la jan shi taiew mynta, hynrei mynta ka sngi da ka jingpyntrei da ki kor ki bor jong ka karkhana dewbilat jong ka Star Cement Company, ka Payloader Machine mynta ïa ka jingtwa la lah ban pynkhuid bad ki kali kiba sahkut ha ka jingdheng kali, mynta ki la lait ban iaid lyngba na katei ka tunel.
Hooid, ym lah ban len, na ka liang ki nongtrei jong ka NHAI ruh ki la ïakhun baroh 24 kynta ban pynkhuid ïa ka khyndew ktieh, hynrei na ka liang ka NHAI ka la phah tang ar tylli ki JCB bad kine kim lah shuh ban tehlakam ïa ka jingsyntuid ka khyndew ktieh nalor lum bad dei da ka jingpyntreilang bad ki kor ki bor ba wan na Star Cement Company mynta ka janmiet la lah ban pynkhuid ïa ka khyndewktieh ha kaba katei ka machine jong ka company ka la khat lut ïa ka kyndew ktieh baroh kaba satah ha ka surok.
Shillong, Jylliew, 19: Ka National Peoples Party (NPP) kaba ïatreilang bad ka Indian National Congress (INC) ban knieh kynthet ïa u lakam synshar na ka kti jong ka United Democratic Party (UDP) ha ka 19 tarik u Jylliew, 2023 ka la thaw thymmai da ka kynhun kaba la tip kum ka Khasi Hills Democratic Front (KDF) ka ban ïalam ïa ka Executive Committee kaba thymmai ha Khasi Hills Autononomous District Council.
U MDC jong ka NPP na Sohryngkham Constituency u Bah Pynïaid Sing Syiem ha ka jingïakren bad ki lad pathai khubor u la ong, ba ka kynhun Khasi Hills Democratic Front ka don mynta 18 ngut ki MDC ba kynthup ïa 12 ngut ki MDC na ka NPP bad 6 ngut na ka Congress.
Ïa ka Khasi Hills Democratic Front yn khlieh da u Bah Pynïaid Sing Syiem kum u Chairman, u Bah Pynshngaiñlang N.Syiem kum u Vice Chairman, u Bah Teiborlang Pathaw kum u Secretary bad u Bah Carness Sohshang kum u Ass.
Secretary.
“Katkum ka AD Rules, kumba la pynbna da u Chairman (hapoh ka Iingdorbar) ba kan don ka jingthep kyrteng na ka bynta shuki Chief Executive Member ngi ladep ban thep kyrteng, kawei ka thup la tyrwa da u Bah Bajop Pyngrope bad la kyrshan da u Bah Carnes Sohshang katba kawei pat ka thup kyrteng la tyrwa ïa ka kyrteng jong nga kum u Chief Executive Member ba thymmai da u Bah Batskhem Ryntathiang bad la kyrshan da u Bah Fantin Joseph Lakadong," la ïathuh u Bah Pynïaid.
U la ïathuh ba hadien ka jingbishar ïa ki kot ki sla ba la thep kyrteng da u Secretary ka Legislative la shem ba ki biang lut nadong shanong.
Kumba ka long mynta, la ïoh jingtip ba na ka liang jong ka UDP bad ka kynhun kim shym la thep kyrteng satia ban ïakhun ïa ka shuki CEM.Haba kylli, u Bah Pynïaid u la ong ba ka thong kum ki MDC ka long ban kyntiew shwa nyngkong eh ïa ka District Council.
U la kam ruh ba hapoh ka NPP ym ju don mano mano ruh ba khyrwait shabi hynrei ngi la don lypa ka jingbunpaid naduh mynno ban shimti ïa ka EC kaba thymmai hapoh ka Council hynrei dei namar ka jingjynsur mynsiem jong ka NPP la ailad ïa ka UDP la saw snem kynthih bad mynta pat ka la dei ka por ïa ka NPP ban shimti noh tang shi snem ïa ka EC ba thymmai.
Haba pynksan ïa ka jingïatreilang hapdeng ka NPP bad ka Congress ha Khasi Hills Autonomouos District Council u Bah Pynïaid u la ong, “hapoh ka District Council ka long laitluid, kano kano ka kynhun kaba ïalam ïa ka Executive Committee ka lah ban ïatreilang bad kano kano ka kynhun.
Ha ka Jylla ka kyndon treikam ka don la ka jong katba ha ki District Council ki don la ka jong.
".
Nongpoh, Jylliew 19: Ka long ka jingsarong bad ka burom ym tang ïa ka Shnong Mawkyrdem kaba la ioh pdiang ha ka kyrdan balai ïa kata ka ‘4th National Water Award’ ha Nongbah Delhi, hynrei kane ka jingioh pidang katei ka shnong ïa katei ka khusnam ha ka kyrdan ka balai napdeng ki shnong nongkyndong hapoh ka ri India ka long ruh ka burom ïa ka District Ri Bhoi bad ïa ka jylla hi baroh kawei ba na kane ka shnong Nongkyndong ka sorkar India lyngba ka Ministry Jal Shakti ka la jied ban ai ïa kane ka khusnam kyrpang.
Ïa kane ka khusnam ba la tip kum ka ‘4th National Water Award’ sa sam da u Vice President ka Ri India, u Jagdeep Dhankhar ha ka jingïalang kaba la long ha ka 17 tarik u Jylliew 2023 ha Vigyan Bhavan, New Delhi.
Kumba la pynpaw, ka Shnong Mawkyrdem ba hap ha ka Bhoirymbong C&RD Block ka la shah jied ban ioh pdiang ïa kane ka khusnam ba la tip kum ka 4th National Water Award’ ka dei halor ka jinglah jong ka shnong ban pynneh pynsah ïa ki tyllong um (Natural Resource Management) ba la kyrshan da ka World Bank bad la ba la pyntreikam ïa ka projek da ka Meghalaya Basin Management Agency bad ryngkat ka jingkitkhlieh lang da ka bor shnong ka shnong Mawkyrdep.
Haba leit shim ïa katei ka khusnam ba la sam da u Vice president ka ri India ha Nongbah Delhi la ïalam da u Rangbah Shnong, u Bah Jibansius Ramshon bad u Secretary Shnong, u Bah Michael Lyngdoh bad la synran lang ruh da ka jingdon lang u Gunanka D.B, IFS, APD-CLLMP, bad ki nongmihkhmat na ka MBDA-MBMA.Haba ioh ban ïa kren bad u Rangbah Shnong ka Shnong Mawkyrdep halor kane ka jingioh pdiang ïa kane ka khusnam na ka sorkar India, u Bah Jibansius Ramshon, u la ong ba ka Shnong baroh kawei hi ka sngewkmen bad ka ai ka jingkhublei kaba kyrpang sha ka sorkar jylla lyngba ka MBDA-MBMA ha kaba da ka jingïatrei lang ka shnong ka la ioh ïa kane ka burom ban ioh pdiang ïa katei ka khusnam halor ka jinglah ban pynneh pynsah ïa ki jingdon jingem ka mei mariang kaba long ka jingmyntoi na ka bynta ki paidbah nongshong shnong.
U la ong ruh ka daw kaba la pynlong ïa kane ka shnong ba kan ioh pdaing ïa kane ka khusnam na ka sorkar India napdeng ki shnong nongkyndong hapoh ka ri India, ka dei hi ka jingpyndonkam hok ïa ka skhim ba la mang da ka sorkar khlem da pyndonkam bakala bad ruh kaba dei hi ka jingïatrei lang naduh ki bor sorkar ba peit ïa kane ka kam bad ryngkat ki paidbah nongshong shnong ka Shnong Mawkyrdep.
Ka khubor kaba une u rangbah shnong u angnud ban ai sha kiwei pat ki shnong hadien ba la ioh pdiang ïa kane ka khusnam, u la ong ba lada ngi kheiñ kor hi ïa ki jingdon jingem ha pneh ka mei mariang, ka mariang ka la ai lypa ka jingkyrkhu ïa ngi bad namar kata kum ki paidbah nongshong shnong ngi dei ban don kata ka jingsngewthuh halor ka jingkordor ban pynneh pynsah ïa baroh ki jingdon jingem hapoh ka mei mariang khamtam ha kine ki sngi lada ngim lah ïada kyrpang ïa ka mei mariang ka jingeh kaba khraw bha ka dei ka jingkyrduh ïa ka umbam ka umdih, u la bynrap.
Shillong, Jylliew, 19: U Bah Titostarwell Chyne uba long u MDC jong ka Sohra Constituency uba la shah pynhap noh na ka shuki Chief Executive Member jong ka Khasi Hills Autononomous District Council ha ka Lah Sngi U Blei u la kynnoh pyrshah ïa u Chairman jong ka Council u Bah Lamphrang Blah da kaba ong ba rukom pynïaid ïa ka dorbar ka long ka jingleh donbor.
Ha ka jingïakren bad ki lad pathai khubor, u Bah Chyne u la ong, ‘kane ka dei ka dorbar Mang Tyngka ha kaba ka List of Bussiness ladep sam lut sha ki dkhot jong ka Iing, nangta kaba kongsan eh ka long ban mynjur ïa ka Mang Tyngka kaba ladep pynkhreh.
"“Ha kano ka nongrim la shu ïaid beit sha ka No Confidence Motion," la buh jingkylli u Bah Chyne.
“Ha ka jingshisha kum u Chairman u dei ban pyndep nyngkong eh ïa ki kynta jingkylli bad ban pyndep shwa ïa ka List of Bussiness bad sa wanrah ïa ka No Confidence Motion hadien.
Hynrei kaba pynlyngngoh ïa nga ka long ba mynta ka sngi la shu leh bor namarba khlem pynïaid ïa ka List of Bussiness kumba ka dei ban ïaid," u la ong.
“Kane kam dei ka Dorbar Kyrpang.
Lada dei ka dorbar kyrpang na ka bynta ka No Confidence Motion ngin ïakren beit tang ïa kata.
Hynrei ka jingpynstet ka i kumba ki tieng," la kynthoh u Bah Chyne bad bynrap, “nga la kylli na kiba kham hashwa ïa nga, ki ju ong ba ka No Confidence Motion ka wan hadien ynda ladep ka List of Bussiness.
"“Kumba ka long mynta ka buh jingeh, namarba ka la wan shwa ka elekshon ban jied ïa u Chief Executive Member ba thymmai.
Ynda la jied ïa u CEM ba thymmai yn wanrah biang ïa ka Mang Tyngka? Hato kata ka dang don lynti, ka dang don aiñ, ka dang don rukom kum kata ban pynsangeh shwa ïa ka List of Bussiness bad ban wanrah shwa da ka No Confidence Motion?" la kynthoh shuh shuh u Bah Chyne.
Shillong, Jylliew 19: Ka Myntri ka tnat ka koit ka khiah ka sorkar jylla ka Kong Ampareen Lyngdoh ka la pan kaiphot na ka tnat Animal Husbandry & Veterinary department bad ka tnat Fisheries ha kaba ïadei bad ka jingpang ki sniang ha ka jylla bad kumjuh ruh ka jinglap ïa ka jingdon u formalin ha ki dohkha ba wanrah na barjylla.
“Nga la pan ka kaiphot na kine ki tnat ha kaba ïadei bad kane bad haduh katno ngi lah ban pynjari ïa ka jingpyrkhing ïa ka jingdie ïa ka doh ba mih na ki khnang ba kan ym ktah ïa ka koit ka khia u paidbah," ong ka Kong Ampareen haba kren sha ki lad pathai khubor.
Ka la ong ruh ba ka dei ka kamram jong ka sorkar ban shim ïa ka jingai jingmut na ki tnat bapher bapher kiba lap ba ka don jingma ïa u paidbah lada u bam ïa ka doh ba kum kine.
“Namarkata kane kane ka jingpynmih ka sorkar ïa ka jingmaham ka dei na bynta ka jingmyntoi u paidbah khnag ba un tip kiba kumno ki jingbam kiba biang bad bam na bynta ka koit ka khia bad kino pat kiba buh jingma ïa u," ka la ong.
Shillong, Jylliew, 19: Arngut ki briew kiba shong ha kawei ka thuk thuk ar shaka ki la mynsaw jur katba uwei pat u la khladnoh hashen ha ka jingïatakhuh ki thuk thuk ha jingkieng Chimesengre.
Kane ka la jia ha ka Lah sngi u Blei ha ka por kumba 1:00 baje nohphai sngi.
Katkum u kyrwoh na ki Pulit, la ïathuh ba kawei ka thuk thuk Pulsar Bike kaba don ïa u nombar As 02 G.0343 ba la ñiah da u Jahangir (25snem) uba sah ha Uttar Samarali, South Salmara, Assam bad uba shong lang hadien ïa uba la tip kyrteng kum u Minarul Islam (26snem) Sukchar District, Dhubri Assam ki dang thmu ban leit sha Garobadha.
Ha kane ka por, kawei ka thuk thuk kaba don ïa u nombar ML-14 8862 ba la ñiah da u Dechrang T.Sangma (23sne) uba sah ha Damalgre uba dang wan na Garobadha u la ïatakhuh bad ka thuk thuk ba la shong da kitei ki arngut ynda poi ha jingkieng Chimesenggre.
Ha kane ka jingjia, ki arngut ki la mynsaw jur.
Ki nongtrei ka EMRI-108 kiba la wan poi ban ai jingïarap ki la pyntip ba u Dechrang T Sangma u la khladnoh hashen.
Ïa ki arngut kiba la mynsaw jur la pynkit noh mar mar sha Tura CHC ban ïoh jingsumar, katba ïa ka met jong u Dechrang T.Sangma la pynkit noh sha ka jaka buh metïap ha Ampati DM&HO.Shillong, Jylliew 19: Wat la u slap u la ther la kham bun sngi ha kane ka jylla khamtam hangne ha nongbah Shillong hynrei ka Dam Umiam ka dang duna um sa kumba 35 phut ei ei ïathuh ki bor pynïaid ka MeECL.Ki la ïathuh kat haduh mynta ka jingkiew ka um ka dang long tang 3180 phut hynrei namar ba slap baroh shisngi ka lah ban poi sha ka 3186 phut ruh haduh mynmiet bad donkam ba ka um kan kiew haduh 3220 phut kat haduh ban ïoh pyllait ïa ka um.
Kumta la ïathuh ba dang donkam bha ïa u lapbah ban pynshlei ïa ka dam.
Lah ban pynkynmaw ha kine ki por ba la dep namar ba la jur palat ka jingtyrkhong ka dam ka la hiar sha palat ka 3165 phut haduh ba la mih lut ki lum , surok rim, ki ïing ba shah btep shapoh um bad ter ter.
Mynta kitei ki jaka ki la sdang ban shah btep ha ka um.
Shillong, Jylliew 19 : Namar ka jingbun palat ki nongri Masi, kynthup ïa kiba ri masi khem dud, kiba la mad jingeh na kadaw ka ka jingpang jong Lumpy Skin Desease (LSD), ka UDP Mawlai Circle hynne ka sngi ka la kyntu ïa u myntri ba khmih ïa ka tnad Animal Husbandry & Veterinary jong ka sorkar Meghalaya ban ai jingïarap ïa kine ki nongri masi, kiba don hapoh ka jylla.
Haba kren sha u nongthoh khubor u bah PT Sawkmie, u nongïalam ka UDP Mawlai Circle u la ai khublei ïa ka sorkar lyngba ka tnad animal husbandry and veterinary ba ki la dep ai injek ïa kumba 20,000 ki Masi, hynrei ki dang bun kiba sah, kiba lah ban poi da ki lak, kiba donkam ïa ka jingïada bad u la pynpaw ba bun ki nongri Masi ki la mad jingeh bha bad ki donkam ïa ka jingïarap jong ki.
“Ka sorkar lyngba ka tnad ba khmih ïa ki jingri jingdup ka dei ban thaw lad thaw lynti ban ai jingïarap ïa kiba la shah ktah," ong u bah Sawkmie.
U la bynrap, “Nga kyntu ïa ki nongri Masi baroh kiba don ha ka jylla ba kin pyntip sha la ki district veterinary, khnang ba ka sorkar kan ïoh lum jingkheiñ ban ai jingïarap ïa ki.
"U pynpaw ruh ba u la ïoh jingtip ba wat kiba ri Masi khem dud ki mad jingeh bha, ka dud kim lah shuh ban saplai, hynrei ki hap ban pynbiang bam pat ïa ki manla ka sngi, kumta ma ki ruh ki donkam ïa ka jingïarap na ka sorkar.
Shillong, Jylliew 19: Ka sorkar jylla ka la rai ban shim kylliang da ka buit ka jylla Assam ne Assam-model na nynta ban tei ïa ki jaka pule doktor ha ka jylla.
Ka Myntri ka Koit ka khiah ka sorkar jylla ka Kong Ampareen Lyngdoh ha ka jingïakren bad ki lad pathai khubor ka la ïathuh ba dang shen ka la ïoh ban shong phylliew jingmut bad u Myntri Rangbah ka Assam u Himanta Biswa Sarma ha kaba ïadei bad ka buit ba ka pyndonkam na bynta ban tei ïa ki jaka pule doktor ha Assam.
Ka la ïathuh ba ka Assam ka pyndonkam da ki jaka sumar ha man ki district ban kyntiew kyrdan sha ki jaka pule doktor namar kiba bun ki kyndon kiba la buh na bynta ban seng jaka pule doktor ki la biang pura.
“Ngi kyrmen ba ka jylla jong ngi ruh kan lah ban ïaid da kajuh ka lynti kumba leh ka Assam.
Kane kan shim por ban pynkhreh hynrei kam mut pat ba ngim lah ban pyntreikam ïa kane ka buit bad ngi kyrmen ba shen ngin sa ïoh ïa ka state-of-the-art medical colleges," ka la ong.
Haba ïadei bad ka jingtei ïa ka Shillong Medical College, ka myntri ka la ïathuh ba shen kan sa rah ïa kane ha ka jingïalang ka kynhun myntri.
Ka la ïathuh ba kum ba long mynta ki don ar tylli ki lynti na bynta ka jaka pule doktor ha Shillong la kan dei da ka PPP model ne la ban pyndonkam da ki jingïatreilang bad ki jaka sumar kiba don ha ka jylla kum ka Shillong Civil Hospital, Ganesh Das hospital, ka Reid Chest hospital bad ka ong ba lada leh em ban pynkylla ïa kine ki jaka sumar sha ka jaka pule.
Haba ïadei bad ka Tura Medical College ka myntri ka la ïathuh ba ka jingpyntrei ka ïaid shakhmat.
“Shen ngan sa leit jurip sha Tura ban pynthikna ba ka jingtrei kan ïaid shakhmat bad tsng hu dep ban tei ïa ki jingdonkam ngam artatien ba ka jingplie noh ïa kane ka jaka pule doktor kan dang shimpor," ka la ong.
Shillong, Jylliew 19: Ka Voice of the People Party ha ka sngi Nyngkong ka la ai jingmut sha ka sorkar ba kan siew bai lutksan sha ki nongrim masi kiba la shah ktah ki jynri jong ki na ka jingpang Lumpy Skin Disease ha kaba ka don ka jingïap bad ka jingbym long shuh ka doh bad ka dud jong kine ki jynri ban bam.
Ha ka shithi ba la phah sha u Myntri ka tnat ri jynri ka sorkar jylla u Bah AL Hek, u General Secretary ka VPP uDr Ricky AJ Syngkon, ka VPP ka la ai jingmut ruh ba ka sorkar kan thung da ka kynja komiti da ki doctor mrad ne veterinarian jong ka sorkar jylla bad kumjuh na ki tnat ka sorkar pdeng kum na ICAR na bynta ban eksamin ïa ki masi khnang ban pynthikna ba ki long kiba koit ne ba pang.
“Da ka jingtest ban pynhisha ba ki masi ki long kiba koit ba khlaiñ ka sorkar kan lah ruh ban ai ki syrnot sha ki nongri masi khnang ba kin lah ban die biang ïa ka dud bad ka doh ba ki ïoh na ki jynri jong ki," ong ka VPP ha ka shithi ba la phah sha ka sorkar.
Ka VPP ka la ai jingmut ruh ba ka sorkar kan wanrah da ki insurance na bynta ki kam ri jynri khnag ba lada jia ba wan lynshop kino kino jingpang ki jynri kan ym ktah ïa ka pla jong ki.
Khliehriat, Jylliew 19 : Mynta ka sngi hadien ba ki bor pulit jongka kynhun ANTF Khliehriat bad ki pulit jongka Lad Rymbai ki la ïoh jingtip kaba thikna ba ki don arngut ki briew kiba dang don ha lynti ban wan rung sha ka jylla da ka kali Tata Winger NL 07T 0815, ki la pynlong ka jingpynap shrip ïa ki hajan Khliehriat ha Umtyra hajan ka Petrol Pump BMS Fuel Station Nongsning kumta ha ka por kumba 6.15 pm ki la ïoh ban bat ïa kitei ki arngut kiba la tip kyrteng kum u M.Tuanbiaklian Guite, 32 snem bad u Imliakum Longkumer,40 snem.
Ha ka jingtalasi ïa ka kali ka kynhun ANTF bad ki Pulit ka Lad Rymbai ki la ïoh ban kurup haduh 200 tylli ki synduk sabon kiba la pyndap da u pawder ba lam stem umsoh niamtra bad ïa kine la thep ha ki bun bynta jongka kali.
Ha ka jingeksamin ïa utei u pawder la lap ba u dei u drok Heroin bad haba la thew ka jingkhia baroh ka long 2.738 kilo.
Ki pulit ki la register case ha Khliehriat Police Station bad ka jingtohkit ka dang ïaid shakhmat.
Ki pulit ki la ïoh ruh ban kurup ar tylli ki mobile phone, 2500 tyngka ka pisa bad katei ka kali Tata Winger ba ki pyndonkam.
Shillong, Jylliew, 19: Ka Sorkar Meghalaya ka thaw thymmai biang ïa ka Anti Narcotics Task Force ka ban treikam ruh kum ka State NCORD Secretariat na ka bynta ka jylla Meghalaya ha kaba u Inspector General of Police (CID) Meghalaya un long kum u Chairman; u Assistant Inspector General of Police (Re-Orgn) Shillong kum u Member Secretary bad u Commissioner of Excise, u Deputy Inspector General of Police (Eastern Range) Shillong, u Deputy Inspector General of Police (Western Range) Shillong, u Superintendent of Police (CID) Shillong, u Superintendent of Police jong ka East Khasi Hills, u Superintendent of Police ka East Jaiñtia Hills, u Superintendent of Police ka West Jaiñtia Hills bad u I/c CELL-X (NDPS), CID Meghalaya, Shillong kin long kum ki dkhot.
Ka Anti Narcotics Task Force kan treikam halor ki lai tylli ki thong, kata, ban tem bad ban khanglad ïa ka jingkhaii drok bad ban pynngat kyndon ïa kiba donkti ban pynïaid iew bad ban khaii ïa u drok, ban pynlong ïa ki jingpynshai paidbah da ka jingïashim bynta lang jong ki paidbah ban ïakhun thma pyrshah ïa u drok bad ban ïatreilang ryngkat ryngkat bad ki kynhun bapher bapher/Agency/ki tnat treikam bad kiwei kiwei, hapoh ka Sorkar Jylla bad ka Sorkar Pdeng khnang ban dup kynjoh sha ka thong ban pynlong ïa ka ri India kaba laitluid na u drok.
Shillong, Jylliew, 19: Tang hapoh khyndiat kynta ba ka Executive Committee jong ka United Democratic Party ba ïalam da u Bah Titostarwell Chyne kum u Chief Executive Member (CEM) ha Khasi Hills Autonomous District Council (KHADC) ka la shah pynkhyllem ha ka National Peoples Party (NPP) da ka jingïatreilang bad ka Indian National Congress (INC) u Bah Metbah Lyngdoh uba long u nongïalam jong ka United Democratic Party (UDP) u la ong kan ym ktah satia ïa ka jingïadei paralok bad ka NPP ha ka jylla.
Ha ka jingïakren bad ki lad pathai khubor hadien ba la wai ka jingïalang bad ki MDC jong ka party, u Bah Metbah Lyngdoh u la ong ruh ba kam don satia kano kano ka rai ba ka UDP kan ym ïatrei shuh bad ka Sorkar ba la ïalam da ka NPP.Shuh shuh u la ong ba ka jingkhyllem jong ka EC ba ïalam da ka UDP kan ym ktah satia ïa ka jingïadei bad ka NPP hapoh ka jylla.
Ka UDP ka dei ka paralok kaba kham kongsan jong ka NPP ha ka jylla.
Ka NPP da ka jingai jingkyrshan jong ka Congress kaba shong ha ka Liang Pyrshah ka la pynkhyllem jraiñ ïa ka Executive Committee ba la ïalam da ka UDP lyngba ka No Confidence Motion ba la wanrah ha ka sngi sdang jong ka Dorbar Lyiur ka CouncilU Bah Metbah u la ong ba ka UDP kam shym la poi pyrkhat ba ka NPP kan wanrah ïa ka No Confidence Motion pyrshah ïa ka Executive Committee ba ïalam da ka United Democratic Alliance (UDA).
“Ngim lah shuh ban sngewthuh ïa ka jingthmu (halor ka jingwanrah ïa ka No Confidence Motion), namarba la shu wanrah kyndit bad ha ki saw snem ba la leit noh, ka EC ka la treikam beit jaijai khlem kano kano ka jingshah pynwit," u la ong.
“Nga kubur ba kin don borabor ki jingduna ha ka jingtreikam hynrei kam long kaba dei ban shu pynkhyllem ïa ka EC bad ban thaw ïa ka EC ba thymmai manla ka sngi.
Kaei kaba kham kongsan ka dei ka jingïakren bad ka jingïasngewthuh jingmut hapdeng ki dkhot jong ki seng saiñpyrthei bapher bapher kiba ïatreilang hapoh ka kynhun," u la ong.
Haba kylli, u Bah Metbah u la ong ba ka UDP kam lah ban sngewthuh shuh ïa ka jingïapynbeit hapdeng ka NPP bad ka Congress.
U la ong ba ka Party shen kan sa rah ïa kane ka kam sha u Myntri Rangbah ka Jylla u Conrad K.Sangma, uba long ruh u Chairman jong ka Meghalaya Democratic Alliance (MDA).
“Ngin sngap shwa nyngkong ïa ki daw kiba la pynlong ïa ki (NPP) ban wanrah ïa ka No Confidence Motion," u la ong da kaba bynrap ruh ba ka party ka la shim rai ruh ban ieh ha ka jingstad jong ki MDC ban rai halor kane ka kam.
Shillong, Jylliew 19: U MDC jong ka Congress na Mylliem Constituency u Bah Ronnie V.Lyngdoh u la ong ba ka jingai jingkyrshan jong ka Congress ïa ka National Peoples Party (NPP) ban ïalam ïa ka Executive Committee kaba thymmai ha Khasi Hills Autonomous District Council ka long namarba ka Congress ka buh shwa ïa ka jaitbynriew hakhmat bad ban pyllait na ka jingpynjari da ka jingsynshar u Lat hapoh ka District Council.
Ha ka jingïakren bad ki lad pathai khubor ha ka Lah Sngi u Blei, u Bah Ronnie u la kynthoh pyrshah ruh ïa u Chief Executive Member (CEM) ba la shah pynhiar shuki jong ka Khasi Hills Autonomous District Council u Bah Titostarwell Chyne da kaba ong ba ka jingkren jong u ka long kum ka jingkren khyllung khynnah.
U la pynksan ruh ba ka jingïatreilang hapdeng ka INC bad ka NPP ka dei kaba la shim rai hi da ka Party ym tang ma u marwei shimet.
“Ngi pyrkhat ïa ka Council, lada ngim ai jingkyrshan ïa ka NPP kan wan ka jingsynshar u Lat.
Kan kham bha ba ngi ïoh synshar hi ban lait na ka jingsynshar jong u Lat," u la ong.
“Lada jia ba kan wan ka jingsynshar u Lat bad mynta kan wan sa ka jingpynbeit thymmai ïa ka Khyrnit Bahynriew, baroh khoit ki don hakhmat, lada ngim don bynta ha ka jingpynbeit thymmai, ïoh ba ki wanrah ha Parliament ïa ka Amendment, lada ka wan ka jingsynshar u Lat mano ban peit ïa ka bha ka miat jong ka khyndew ka shyiap, ka riti ka dustur, hato kan ym ktah? Dei halor kata ka nongrim ba ngi shim ïa ka rai ban ai jingkyrshan lada ki wanrah ïa ka jingpynbeit thymmai hapoh ka Parliament ïa ka Khyrnit Bahynriew ngin ïadon bynta ban ai jingmut bad ïa kiba ïahap ngin kyrshan bad ïa ki bym ïahap ngin pyrshah," la pynshai u Bah Ronnie.
“Lada ka don kano kano ka party kaba buh shwa ïa ka jaidbynriew hakhmat, ngi kloi ban ïatreilang," la bynrap u Bah Ronnie.
Ha kaba ïadei bad ka jingbate shuki Executive Member hapoh ka Council, u Bah Ronnie u la ong, “ngi ieh ha u CEM, namarba ma ki (NPP) ki don 12 ngut bad ma ngi (Congress) ngi don 6 ngut.
Ka shong ka jingstad jong u CEM.
