Ka Shillong,nalor ba ka long ka nongbah jong ka Meghalaya,hynrei,ka dei ruh ka jaka pdeng jong ka thoh ka pule bad ka jingnang jingstad(educational hub) na North East jong ka ri India.
Na kata ka daw,ki nongialam jongngi mynshwa kum I(Late) Prof GG Swell,(Late BBLyngdoh,(Late) SDD Nichols Roy,(Late) D.DPugh,(Late)P.RKyndiah,(Late)Edwin Bareh, bad kiwei kiwei ki nongialam jongngi ha kito ki por ki lah shisha ban pyngkohnguh(convinced) ia ka sorkar India ban wanrah ia ka North Eastern Hills University(NEHU) ha nongbah Shillong.
Kham hadien pat,ki la lah ruh ban pynkohnguh ia u (Late)Rajiv Gandhi uba long u Prime Minister ka ri India ha kato ka por ban buh ruh ia ka Central Medical College( Hospital )kaba la tip kum ka North East Indira Gandhi Regional Institute of Health and Medical Sciences(NEIGRIHMS) ha Mawdiang Diang,Shillong nalor ka Indian Institute of Management(IIM) hangne ha nongbah Shillong.
Ngi iohi ba ka Sorkar India na Delhi ruh ka peit khmat bha bad kham khein kor eh ia ka nongbah Shillong kum ka nongbah kaba kham paw bad kham kongsan tam ha Meghalaya ha ka jingnang jingstag bad wat na North East ka ri India hi baroh kawei.
Kaba lyngngoh pat kalong ba ki nongialam jongngi khamtam kiba mynta nangne na ri Khasi-Jaintia jongngi ki la leh matlah haba peit bad leh kyllut ruh haba iohsngew.
Kim da salia than ia ka nongbah Shillong hynrei ki ai lut,ki rah lut ia ka jabieng jong ka jingnang jingstad sha Garo Hills pynban.
Imat,lada shu ia bishar bha,ki kham stad bad kham iohi jngai hi ki nongialam barim(old leaders) ban ia ki nongialam jongngi mynta(present leaders).
Lada ki paidbah hi ki dang iai jied ia kum kine ki nongialam nangne shakhmat,khlem artatien ki lah ruh ban lilam syndon ia ki jingdon jingem ba kordor ba ka ri jongngi ka ioh pateng naduh ki longshwa manshwa.
Shillong:Ka National Career Service Centre na ka bynta ki SC/ST, (Tel 03652-220020) hapoh ka tnat labour & Employment, DGE, Sorkar India, ka dang khot ia ki jingtyrwa na ki kynhun/ jaka treikam na Jowai, Meghalaya ban pyntreikam ia ka skhim ba bei tyngka da ka Directorate General of Employment (DGE) na ka bynta ka Special Coaching Scheme hapoh ka shorthand ia 80 ngut ki kandidet SC/ST haduh ka 1 tarik u Naitung 2024.
Ki Kynhun/Jaka Treikam kiba don jingmut ban leh ia kane ki dei kiba lah biang lut ki jingdonkam kum ki nongai jinghikai ba la tbit, ki jingdon jingem ba ai jinghikai, ka jaka pyntreikam bad kiwei kiwei.
Ki jaka treikam ba shah jied kin ai jinghikai ha ka (1) General Awareness (2) General English, (3) Numerical Ability, (4) Shorthand and Typing, bad (5) Basic knowledge in Computer (theory & practical) khnang ban pynkup bor ia ki khynnah SC/ST jong ka jylla Meghalaya kiba dang wad kam ha kaba kin long kiba la khreh ban ialeh ia ki Competitive Examination.
Ki jaka treikam ba shah jied kin ioh ka jingsiew kaba T.1200/- na ka bynta man u shah hikai ba ki don, man u bnai.
Ki jaka treikam / kynhun ba don jingmut ki lah ban thep ia kane lyngba u Sub-Regional Employment Officer, NATIONAL CAREER SERVICE CENTRE FOR SC/ST,) DISTRICT EMPLOYMENT EXCHANGE OFFICE BUILDING, WEST JAINTIA HILLS DISTRICT, JOWAI, MEGHALAYA ha lane shuwa ka 12 tarik u Jylliew 2024.
Ki application form ki don ha ka NCSC-DA, DGE, MoLE, Third Floor, DECT Building , Keating Road, Shillong, Meghalaya.
(Mail ID: cgc.
jowai@gmail.
com, Phone (O)-0364-2914127).
Shillong:Ka jinghap slap ha Shillong, hynnin ka sngi, ka long 54.0mm, katba mynta ka sngi, ka long 6.6mm, katba ha Sohra, hynnin ka sngi, ka long 121.6mm bad mynta ka sngi, ka long 10.6mm bad ha Umiam, hynnin ka sngi, ka long 48.7mm, katba mynta ka sngi, ka long 3.4mm.
Ka tnat peit mariang jong ka sorkar India, ka India Meteorological Department (IMD) ka ai jingmaham, ba kan don ka jinghap slap kaba jur bad kaba jur bha, ha ki bynta jong ka jylla, ha kaba kan don ka jingtied pyrthat bad meh leilieh ruh.
Ha Shillong, ka jinghap slap, kan long kaba jur bad kaba kham jur ruh ha ki 24 kynta ki ban wan.
Ka jinghap slap, ha kiwei ki bynta jong ka jylla, ha ki 24 kynta ba ladep, ka kynthup ia ka Shella, kaba long 184.0mm, nangta ha RKM Sohra, kaba long 150.6mm bad ha kiwei de ki jaka.
U Rupert Murdoch, u heh spah, ha ka kam pynmih kotkhubor bad kiwei ki news channel, ula don 93 snem ka rta, hynrei, u ia poikha biang ha ka sien kaba san bad ha kane ka sien, u iapoikha bad ka Elena Zhukova.
Katei ka jing iapoikha kaba san jong U Murdoch, ka dei ha California, ha kaba U Murdoch, u ia poikha bad ka Elena Zhukova, kaba 67 snem ka rta.
Ka Elena, ka dei ka biologist bad ka dei kaba la shongthait na ka kam.
Katei ka jing ia poikha jong U Murdoch bad ka Zhukova, ka dei hadien, ba ula ia pyllait noh, na ka jingiadei jongu bad ka Ann Lesley Smith, kaba dei ka heh pulit, ba la shongthait; ha u iaiong jong u snem ba ladep.
Ka Zhukova, ka dei ka nong Russia bad ka la leit shong leit sah noh sha United States.
U Murdoch, u don hynriew ngut ki khun bad u ia poikha nyngkong eh bad ka Patricia Booker, kaba trei liengsuin bad kaba dei ka nong Australia, hynrei, ula ia pyllait sanshyieng noh ha u snem 1960.
Shillong 3 Jylliew: Ka seng Jaiñtia Student Union (JSU) mynta ka sngi, ka 3 tarik u jylliew 2024, ka la leit ban iakynduh ia ka Director General of Police (DGP) ka kong Idashisha Nongrang, bad ban buh ruh da ka momerandom,ban dawa ba dei ban pynkhlain ia ki border outpost khnang ban lait na ka jingshah thombor  ha ka sorkar  Assam.
Watla nakaliang ka sorkar ka la buh ia ki outpost ha ki jaka border, hynrei kalong tang ban shu buh ban pyni ia ka kam, hynrei ka jaka sah ki pulit pat ka long kaba shu tap tang da ka tin bad ka jaka leit shabar ruh kam don.
Ka seng ka ioh ban iakren ruh, halor ka jingjyllei u drok bad u kynja hapoh ka jylla, ka ba ym lah shuh ban tehlakam wat ki khynnah ki ba dangrit karta ki la ngop bad kyrni ha kine ki jingdih, ha ka ba iadei bad kane nakaliang ka seng ka la dawa ba ka police department kan leit ban khynra ha baroh ki jaka dih drok.
Ka seng ka la ioh ban iakren, ba ka police department kan wanrah ia ka physical and Examination Centre nakabynta  recruitment ha ka police department hapoh Jaiñtia namar hapoh ka jaintia kidon bun kiba  dangduk dangkyrduh bad ka shem jingeh ba ki mn wan sha nongbah Shillong, bad nakaliang ka kong Idashisha Nongrang ka la pynpaw ba ka jaiñtia kan sa ioh ia ka physical examination centre ha kane kawei pat ka recruitment.
“Namar ka jingshah ban beiñ ia ki kynthei khynnah man kapor, ka seng ka la wanrah ia ka jingkyrpad ia ka kong Idashisha Nongrang  , ba ka police department kan buh noh da ki helpline number".
Nakaliang ka seng ka kyrmen ba ka police department kan leh ia kane ka jingdawa ka seng bad ka seng kan sa nangiai buddien ha ka ba iadei bad kane ka kam.
Itanagar:Ka Bharatiya Janata Party (BJP) kala tam shakhmat ia kiwei pat ki parti, ha kaba ka la jop na ki 15 tylli ki seat bad tam ha ki 31 tylli ha ka jingñiew vote ha ka sngi u blei ha jylla Arunachal Pradesh.
Ka jingñiew ia ki vote ka dei ha ki 24 tylIi ki centres,ha ki 24 tylli ki district ba don ha katei ka jylla jong ka thaiñ shatei lammihngi  ha Arunachal Pradesh bad ka BJP, ka dang tam vote na ki 31 tylli ki constituency ba kynthup ia ka Along (East), Along (West), Anini, Basar, Changlang (North), Changlang (South), Dambuk, Kalaktang, Koloriang, Lekang, Likabali (ST), Lumla, Nacho, Namsai, Nari Koyu (ST), Palin, bad Pongchau-Wakka.
Katba ki kyrtong jong ka National People’s Party (NPP) ki tam na ki hynriew tylli ki constituency ba kynthup ia ka Bordumsa, Diyun, Dirang, Liromoba, Rumgong, bad Tawang.
Ki kyrtong jong ka Nationalist Congress Party (NCP) ki dang tam vote na ki lai tylli ki constituency ba kynthup ia ka -Bordumsa-Diyun, Lekang, bad Yachuli.
Ki kyrtong jong ka People’s Party of Arunachal (PPA) ki tam vote na ki artylli ki constituency ba kynthup ia ka Doimukh bad Mebo.
Katba uwei pat u kyrtong shimet u Wanglam Sawin u la jop na Khonsa (East seat).
Hadien ba ka parti BJP kaba don ha ka liang synshar ka la jop na ki 10 tylli ki constituency khlem don kiba iakhun pyrshah, ka elekshon ha ki 50 tylli ki Legislative Assembly bad ha ar tylli ki Lok Sabha constituency kata ka Arunachal East bad Arunachal West la pynlong ha ka 19 tarik ïaiong 2024.
Gangtok:U Myntri Rangbah jong ka jylla Sikkim bad u kyrtong jong ka parti Sikkim Krantikari Morcha (SKM), u Prem Singh Tamang ia uba la tip ruh kum u P.S Golay u la jop na Rhenock Assembly constituency, ha kaba u la ïoh 10,904 vote.
U la pynrem ruh ia u kyrtong jong ka Sikkim Democratic Front (SDF) u Som Nath Poudyal da 7,044 vote, ha kaba u Poudyal u la ïoh tang 3050 vote.
U Tamang u la jop ruh na Soreng Chakung Assembly Constituency ha kaba u la pynrem ia u kyrtong ba hajan tam u A D Subba jong ka Sikkim Democratic Front (SDF) da 7,396 vote, u Tamang u la ïoh 10,480 vote bad u Subba u ïoh tang 3,084 votes.
U Prem Singh Tamang u ba la kha ha ka 10 tarik rymphang 1968,ha Soreng West sikkim u la sdang ia ka kam kum u shakri sorkar ha shwa ba un rung sha ka jylli jong ka saiñ pyrthei ha u snem 1933,da kaba seng ia ka Sikkim Krantikari Morcha (SKM) bad long ruh u dkhot jong ka ïingdorbar thawain ka jylla sikkim naduh u snem 1994.
Ka seng SKM ka la thaw rekod haba iadei bad ka jinglah jong ka ban jop na ki 31 tylli ki constituency hapoh ka ïingdorbar thawain ba don 32 ngut, katba ka seng ba don ha ka liang pyrshah ka Sikkim Democratic Front (SDF) ka la jop tang kawei ka constituency.
U myntri rangbah barim jong ka Sikkim u ba la bat ruh ia katei ka shuki san sien kynthih u Pawan Kumar Chambling u la shah rem noh ha u kyrtong jong ka parti SKM u Bhoj Raj Rai.
Ka jingthep vote ha jylla Sikkim la pynlong ha ka 19 tarik ïaiong 2024 bad ka jingñiew vote la pynlong naduh ka por 6 baje mynstep jong ka sngi u blei.
Nongpoh:Ka Kur Nongrang kiba dei na ka kpoh jong ka Kong Thiabon Nongrang (Bam kwai ha Dwar u Blei), ki la pynlong ia ka jingialang ban pynkup burom kaba kyrpang ia ka Kong Idashisha Nongrang, kaba dei ka longkmie Khasi kaba nyngkong eh ban ioh bat ia ka kyrdan Director General of Police (DGP) ka kyrdan ba hakhlieh duh hapoh ka tnat ki ki Pulit ha ka jylla.
Ia katei ka jingialang ban pynkup burom ia Kong Idashisha Nongrang, la pynlong ha ka ing jong ka Kong Marbha Nongrang ha shnong Umbir, Ri Bhoi District, ha kaba lyngba katei ka sngi, ba la pynkup burom ia katei ka heh Pulit ha ka jylla, la sakhi da ka jingdon ki nongialam jong ka kur Nongrang ba kynthup ia u Bah Switbert Nongrang, Rangbah Kur, u Bah Diwarson Nongrang lem bad kiwei.
Ki nongialam ka Kur Nongrang haba ki ai jingkren ha katei ka sngi, ki la ki la pynpaw ba kum ka Kur hi, ki dap da ka mynsiem jong ka jingkmen bad ka jingsarong halor ka jingioh jong ka Kong Idashisha Nongrang ia ka kyrdan DGP hapoh ka jylla bad kiba la pynpaw ba ka la long kum ka nuksa ia kiwei pat, namar lyngba ka jingtrei shitom bad trei minot ban poi sha ka thong jong ka nam bad jingjop.
Lyngba jong katei ka sngi ba ki la pynlong ia katei ka jingpynkup burom, na ka liang ki nongialam ka Kur Nongrang, ki la ai ia ki tien sneng tien khraw ia ka Kong Idashisha Nongrang, namar wat hapdeng shibun ki jingtynjuh kiba wan ha ka por ba ka ai ia ka jingshakri sha ki paidbah, hynrei ka dei pat kaba ju iai kynmaw ia U Blei, ban pan ia ka jingshemphang na U, ban trei lyngba ka lynti jong ka hok bad ka jingshisha, na bynta ki paidbah ka jaidbynriew bad ka jylla hi baroh kawei.
Ka Kong Idashisha Nongrang, haba ka jingkren ha katei ka sngi, ka la pynpaw nyngkong eh ia ka jingsngewnguh sha ka Kur kaba la shim ia kane ka sienjam ban pynkup burom, watla na ka liang jong ka Kong Idashisha Nongrang kam kwah ia kaba kum katei ka jingshah pynkup burom.
Ka Kong Idashisha Nongrang, ka la pynpaw ruh ba ka khlem poi pyrkhat ba ka kan poi shaduh kane ka kyrdan ban long kum ka hehduh ha ki Pulit ha ka jylla, kumta ha ki jingkren jong ka, ka la pynpaw ruh ia ka jingsngewnguh sha uwei na ki bahaing, uba la ju ai mynsiem bad pynshlur ia ka bad ruh khamtam ia U Blei ba dei lyngba ka jingkyrkhu bad ka jingialam lynti ka jong u Blei, ba ka sa lah ban poi sha kane ka thong.
Shillong:Ka dorbar shnong Laitkor Mawrie Lumheh, ka la shim ia ka rai ban ai por 6 bnai ia baroh ki bar jylla, kiba trei ba ktah hapoh u pud u sam jong kane ka shnong ba ki hap ban mih noh.
Ia kane ka rai la shim ha ka ha ka 1 tarik u nohprah 2023 bad ha ka 1 tarik u jylliew 2024, hadien ba la kut ka jingbuh por ban pynthikna ba baroh ki bar jylla kiba trei ba ktah ki la mih.
Haba kren sha ki lad pathai khubor, u Rangbah Shnong u Bah Pynshai Mawrie u la ong ba dei hadien ka jinglap ba ki don shibun ki bar jylla kiba trei ba ktah ha kane ka shnong khlem da ioh ia ka No Objection Certificate (NOC) na ka shnong bad, ki don ruh kiba shu plie dukan ha ka kyrteng ki Khasi tangba u trai pat u dei u bar jylla da kaba pynshah kyrteng ne leh benami.
Kumta na ka liang ka shnong ka la beh ia ki bar jylla kiba wan trei wan ktah bad ban seng kam ha kane ka shnong.
“Ka thong ba ngi la leh ia kane ka long namar ka jingmih ki bar jylla ban seng kam kum ki karkhana ba heh ba heh ha ka kyrteng ki Khasi.
Ka jingwan kum kine ki jait dukan hapoh shnong, kan ktah pat ia ki Khasi.
Khnang ban ailad tang ia ki para Khasi, ngi la shim ia kane ka sienjam", la ong u bah Pynshai.
Katkum ka jingiathuh u Rangbah Shnong, kiba bun ki bar jylla ki la mih bad lait noh tang katto katne kiba la pan por khyndiat.
Kumba 20-30 tylli ki dukan ki bar jylla kynthup kiba leh benami, kiba don ha Laitkor bad ka shnong ka la maham ba kito kiba la khang kiba la mih, kim dei ban leh biang bad lada lap ka shnong kan leh da kaba tyngeh.
Ka jingjurip ka dei naduh ki dukan die jingdie, ki petrol pump, karkhana shna kali, bad kiwei kiwei.
Shillong:Dang shen, ka Khasi Hills Autonomous District Council (KHADC) ryngkat ka Hima Mylliem ki la rai ba baroh ki dukan ha Iewduh kaba dei kaba heh tam ha ka jylla, ki dei ban khang noh hapoh 10 baje mynmiet bad ban ym shah shuh ban pynlong jaka sahmiet ha ki dukan naduh ka 1 tarik Jylliew 2024.
Kane ka rai ka long ban tehlakam ia ka jingkynrei ki nongtuh nongthiem, ki runar ruser, bad kiwei ki kam beain kum ka jingiakhalai bad ki nongdih drok.
Halor kane, la ioh ban iakren bad ki nongshong iew, kiba la pynpaw ba ka Iewduh kam long shuh kaba shngain kum ha ki por mynshwa.
Mynta ha Iewduh, ki dukan ki hap ban khang kham kloi namar ba la bun ki kam runar, bym lah shuh ban sngew shngain.
“Mynshwa ngi sngew shngain bha ban shong dukan bad ngi khang 10 baje mynmiet ruh hynrei ha kine ki sngi, kam long shuh, 7 baje ngi la hap ban khang noh", la ong iwei I kong, iba ju shong dukan naduh ki snem 80 eiei, iba sah ha Nongrah.
Ki nongshong dukan, ki la pynpaw ba ka rai jong ka District Council bad ka Hima Mylliem, ka long kaba bha eh, lada ki lah shisha ban pyntreikam ia ka rai, namar ba mynshwa ruh ka la don teng ka rai ban ym shah shuh ban pynsah briew ha iewduh hynrei, kam shym la treikam satia, bad kiba bun ki dukan kila pynsah briew.
“Ki dkhar ki leit trei kylleng ka sor Shillong myn sngi, ynda la miet ki wan thiah ha Iewduh bad mynstep, ki leit pynjaboh pathar ha lynti syngkien", la ong u rangbah ba die syiar.
Katkum ka jingiathuh, la sngewthuh ba kiba bun ki dukan ha Iewduh ki ju pynlong ruh ka lad kamai ban pynsah briew mynmiet ynda la khang, katba myn sngi pat ki kamai da kaba die ia ki tiar ki tar, ki mar ki mata.
“Tang 8 baje mynmiet ym nud shuh ban shong dukan, namar ba la jur ki kam tuh kam thiem, ki nongdih drok ki pyllong ia ka iewduh kum ka jaka leh sngewbha namar sha shnong la tehlakam", la ong une u rangbah ba ju shong dukan.
La iathuh ba ha kawei ka dukan, ki don kiba ai sah ia ki briew ki bym tip eiei, naei ki wan bad kiba dei kumno kumno ruh.
Kumba la sngewthuh, kiba bun ki dukan ha Iewduh ki dei ki jaka sah miet ia ki briew kiba wan naei re naei bad kiba la wanrah ym tang ia ka jingjaboh hynrei ia ka jingshong syier ruh.
“Ka biang bha ka rai ban khang dukan bad ban ym shah ban sahmiet shuh ha iewduh, lada lah ban pyntreikam", kila la ong kiba bun ki nongshong iew.
Ka Iewduh ka dei ka kad khaïi kaba heh tam ha ka jylla, ha kaba ki briew na kylleng ka ri Khasi Jaintia ki wan siew wan tda, ban kamai kajih.
Kane ka iew ka la nang kham khim nang khapngiah ha kine ki sngi namar ka jingnang mih bun ki dukan, bad ka jingnang bun kiba shong die jingdie madan, naduh ki bym dei Khasi ruh kumjuh.
Nalor ka jingbym sngew shngain tang shu dum ha iewduh, kaba pynshat khmat bha ha kane ka iew, ka dei ka jingjaboh watla ka bor Hima ka la ialeh katba lah ban lum ia ki jaboh, ki jabain man ka sngi.
Dang shen, ka North Eastern Council ka la mang T.11 klur ban pynbha briew, ban pynitynnad ia kane ka iew.
Kane ka iew ka dei ruh kum ka jaka wan jngohkai ki briew nabar, kiba wan poi iuhkjat sha kane ka jylla, namar ba ka dei kaba la rim bad kaba donkam.
La ju iohi ruh ba ki nongwei nabar jylla bad kumjuh nabar ri, ki ju leh vlog ban ring video ban pyni ia ka jinglong ka die ka thied, ka jinglong jingman jong kane ka iew.
Khlem pep, lada lah ban pynitynnad shisha, kan nang kham khring shuh ia ki briew kylleng ia ka jingpaw nam jong kane ka iew.
Kat dang iaid ki por suki2 lah iohi ka synshar khaddar ka lah hiar…Kan poi ka por kumba jia ha Manipur kan don ka jingialeh hapdeng u poiei bad ki trai muluk…sa peit kane ka dei ka future prediction namar ki nongmihkhmat ba mynta lait noh ka party u prah kim I don ka jing peit jngai…Ki lah biang ialade ka mut um lei2 lada iap ka jaidbynriew.
wake up ioh shah wake up ha u BJP.“Ka jingim basohsat".
Nga ngeit ba baroh ki nong pyndonkam ia u drok, ki kwah ban iehnoh, hynrei ka long kaba shitom bha.
Shisien, nga lah iohlad ban leit shah hikai ha National Academy of Customs, Indirect Taxes and Narcotics (NACIN) Mumbai.
Baroh ngi dang pyrkhat ba ngin shah hikai ha ki ophisar IPS/IRS/Customs, kiba lah trei kham bun snem.
Hynrei, ngi shah hikai ha ki Doktor, ki Saiantis bad ki riew shemphang.
Hangne ngi ioh jingtip ba kino kino kiba pyndonkam da u drok heroin u bym pat khleh kata 100% tang lai sien, lah kylla kyrni, bad ka lah eh ban iehnoh khlem da ioh ka jingsumar kaba paka, sngew shyrkhei, namarkatta, wat kwah tip katno u bang ioh jahbang.
Ban iohnong, kine ki nongkhaii, nongdie, ki ju khleh lang bad u soda, ki dawai kuli, ka bih khnai, lane kino kino ki powder balieh, bad ka long kaba kham mynsaw bha ban ia utai u drok.
Kito kiba pyndonkam ia u heroin, ki hap ban pynlut kumba 500-1000-2000 tyngka shisngi, ka shong lah katno bnai ne snem ki lah pyndonkam, bad ym lut kattei shi sngi ban shah sumar.
Ym don kmie don kpa ba lah ban ai pisa ia ki khun haduh kattei ha ka shi sngi.
Kane ka pynlong ia ki nongdih ban long ruh ki nongdie.
Ko kmie ko kpa baieit, hangne ngi ioh jingtip kumno ngin tip ne suba, la ki khun jongngi ki pyndonkam drok ne em, kaba nga kwah ban ia phylliew jingmut lang.
Lada phi shem ba jah tiar jah tar man ka por na iing, sa wad hadien.
Hynrei, khmih/syntiat bha ia ki khun.
Lada ym ioh drok, kin suh khriat, kin syep, kin shitom kpoh, kin khluid ki snier, kin kulmar jingmut, bad ki im ka jingim kaba ipher, kam long shuh kumba long barabor.
Ki iaid sharum shaneng ne ki set ialade ha kamra thiah.
Lada jia ba jah ki dawai dashin, kata te ka lah don kaei re kaei kaba ki khun ki lah ngat ha kane ka apot.
Bret lut ki dawai ba lah dier por ne bym donkam shuh.
Kito kiba thrang ban lait na ka jingshah teh mraw ha u drok, phla noh mynta, wat lehrain, ym don ba ibein-ikhoh ia phi, wat sheptieng ruh, ka section 64A jong ka NDPS Act 1985 kan iada lada phi pdiang ban shah sumar (ym ia ki nongkhaii/nongdie).
Sngewbha shim ia kane ka kabu ksiar, kaba phin ioh tang shisien ha ka jingim ka jongphi.
Wat ap haduh ban shah kem bad sha along bun bun snem.
To sngew synei ia ki kmie ki kpa, ki hynmen bad ki para rit, namar lada jia ba hap leit sha High Court bad Supreme Court, lah hap die bad iing bad sem, bad ym tikna hi ruh lada yn lait ne em, sepei ka spah ka phew.
Peit ia ka Potter Net TV, ne kiwei ruh ki channel, kiba iadei bad kane ka phang.
Hangto, phin iohi kumno kito ki samla bashlur kiba ju im kum phi.
Pynban, mynta ki long ki nongialap/shipai pyrshah ia u drok.
Nud ruh ban ai nam ia ki “Ki Khlur ka Ri".
Ki section 41- 42 jong ka NDPS Act 1985, ki pynkup bor tang katto katne ki ophisar (ym baroh), ban talasi ne kem.
Baroh ngi kwah bha ban leh ia ki kam babha na ka bynta ka Ri bad ka Jaitbynriew, hynrei ngi dei ruh ban bud ia ka ain.
Ka HYC ka lah trei bor bah bha ha kine ki sngi, bad ha kawei ka sngi ki sengbhalang ki lah ban ioh jingtip ba don u drok 10….1000 grams ha uno uno ne kano kano ka briew, iing, ne kali.
Wat leit marwei, ki nongkhaii baheh, ki don pistol/suloi.
Pyntip sha kiba lah pynkup bor.
Ka lah ruh ban long ba lah ioh bat ia ki briew ne kali ba suba kit drok, sngewbha wat talasi, wat leh eiei, kaei kaba lah ban leh ka dei ban bat ia ki bad da ring dur ruh, nangta sa pyntip sha ki bor ba dei khmih.
Namar lada ioh kurup khlem ka ain, shitom bha ban iakhun mukutduma ha Iingbishar.
Mynta ka buskit ka heh bha kumba la pynbna da ka Sorkar Kmie ia kiba pyntip mano ba khaii drok ne ganja bad kiwei ki jingdih ba lah mana.
Ka buskit ka lah ban poi haduh 60 hajar tyngka shi kilo u heroin bad haduh 300 tyngka shi kilo u ganja bad ka shong kat kum ka jingkhlain bor ka jongki.
Don ki por lah ioh kurup palat 1000-2000 kilo u ganja, khein hi ia ka buskit.
Lada don ba iohi ba don ba kit ganja, wat leh eiei, hynrei, pyntip sha ki bor ba dei khmih, ia u nombar bad ka rong ka kali, hangno ka don bad shano kan leit.
Phone tang katto katne minit, bad lada ioh kem, kit da ki hajar ne lak, bad ia ka kyrteng jong phi yn buhrieh, ym don ba tip.
Kito kiba kwah ban trei ia kane ka kam, leit sha kine ki ophis ba dei khmih, kin hikai kumno phin leh, namar ki buit trei kam ym lah ban pynlait paidbah hangne.
Lada baroh ngi iatrei lang, ngin lah beit ban rat diengkhong, bad ka Jylla jong ngi kan sa ioh ia ka nam kaba nyngkong eh ha ka Ri.
Shillong: Mynta ka sngi, ka CCTV ka la ioh kem ia ka dur uwei u briew uba la iohi ba kloh ia ka pla jong kawei ka longkmie katba ka dang muja ka bam Alumuri ha lynti ka Bhutia Market mar pyrshah ka Bimola.
Katkum ka CCTV, la iohi ba uwei u briew uba la phong tupia, u la iaid sharum bad wan phai biang bad iaid biang ha syndah kane ka longkmie ba bam almuri bad kloh wut na pla jongka ia ka mobile redmi10 Pro.
Kane ka la jia kumba ha ka por por 2.35 baje nohphai sngi.
Halor kane ka jingjia, la ujor sha ki pulit.
Shillong: Mynta ka step 2 tarik Jylliew 2024, ka la don ka jingthut ha ka leit ka wan ha surok Dawki hadien ba u maw bah pyllun u la hap jling hapeng surok ryngkat ka khyndew.
Kane ka la jia hajan ka jingkieng Dawki, shwa ban poi sha Dawki, kaba lah ban dei na ka jingther u slap, ha kine ki sngi.
Hynrei namar ba kam da jur, la lah ban pynkhuid noh hadien katto katne por ia ka twa ban pyllait biang ia ka leit ka wan jongki kali.
Ka jingther u slap sha katei ka thain riwar, ha kine ki sngi, ka la wanrah ka jingthut ha ka leit ka wan ki kali, na ka jingtwa ka khyndew ban khang ia ka leit ka wan ha surok.
Ka phlim khasi ka ba ka ai kyrteng tyrha, ba la pynmih da u bah Lanshius Syiemlieh kan sa ioh ban pynmih paidbah ha bijou cinema Shillong naduh ka 7 tarik u jylliew 2024,kata man ka sngi.
Kapor ban pyni ja Kane ka film kadei naduh ka 11:30 mynstep, 2 baje nohphai sngi, 5 baje janmiet bad ka 7 baje janmiet.
Ha Kane ka film la iadonlang ruh ki nongak comedy ba paw tam jong ka jylla, kata u bah Micky ba ju ia khot u jlaw, u Kebor Kurbah ba ju tip u Marangbah bad kiwei kiwei de, katba ka puron lamkhmat ha Kane ka film dei i samla Emika Rymbai bad u samla Steff Wahlang kum u tyngshop.
Ha ba kren sha ki lad pathai khubor mynta ka sngi saitjaiñ,nakaliang u producer jong ka film “Tyrha" u bah Lanshius Syiemlieh u la khot biang sa shisien ia ki paidbah ba kin sngewbha ban wan ai ka jingkyrshan ia Kane ka film ha bijou cinema.
Shuh shuh u la ong ruh, ba da ka jingwan kynshan jong ki paidbah kum ki nongshna phlim ngin danglah ban dang pynmih biang ia ki phlim khasi ha ki sngi ban dangwan.
Shillong: U Symbud Myntri Rangbah ba khmih ïa ka Tnad Pynroi Sor Bah Sniawbhalang Dhar ula lum ïa ka jingïalang bishar kam halor ka jingïaid jong ka jingtei jong ka project MTC.Ka project ba la mang T.216 klur la tei ha ka jaka jong ka Meghalaya Transport Corporation kaba don ha Khyndailad.
Haba ïakren bad ki nongthoh khubor ha ka sngi Thohdieng, u Bah Sniawbha ula ong, “Nga la shong jingïalang bishar kam ïa kane ka project hynnin ka sngi".
“Phin sa ïohi ïa ka police bazaar ba thymmai, hadien ba la dep kane ka project.
Kan long kum ki jingtei ha Singapore," ula ong.
Ula pyntip ba ka Sorkar ka la thmu ban shna ïa ka hotel bad kiwei ki jingtei ba lah ban pyndonkam bun rukom, ka ban sa pyndep hapoh ka arsnem shiteng.
Ia ka Ophis jong ka MTC la pynkynriah sha Mawïong.
Shillong: U Symbud Myntri Rangbah ba khmih ïa ka Tnat Urban Affairs Bah Sniawbhalang Dhar ha ka sngi Thohdieng ula pyntip ba ka Sorkar Jylla kan sa pynlong shen ïa ka Public Hearing ban buh ïa ka jaka theh ñiut ba thymmai ïa ka nongbah Shillong.
“Ngin dang ban pyndep ïa kane ka kam.
Ka Public hearing ka dang sah ban dang pynlong," ong u Bah Sniawbha.
Dangshen, ka Sorkar ka la rai ban buh ïa ka jaka theh ñuit ba thymmai ha Nonghali kaba hab hapoh ka Mawryngkneng Constituency.
Haba kylli, u Symbud Myntri Rangbah ula pyntip ba ka Sorkar ka la pyllait ïa ka Expression of Interest (EoI) ba thymmai na ka bynta ka jaka theh ñuit ka sor Jowai.
Ula pyntip ba ka Sorkar ka la dep ban thied ïa ka jaka ban buh ïa ka jaka theh ñuit ka Tura.
Nongpoh: Ka kmie lem bad arngut ki khun kiba dang iohthiah lyngai hapoh kawei ka iing kaba ki shong harud ka surokbah NH-6 bad kaba hap hapoh ka shnong Umran Dairy ha Ri Bhoi, ki la shu lait thaw na ki jingjia ba sngewsih, kata ka dei hadien ba ka iing jong ki, ka la shah rat ha kawei ka trok kit Umphniang kaba thmu ban hiar sha ki thain Guwahati.
Katei ka jingjia ka la jia hynnin ka shiteng miet ha ka por 1 baje eiei shiteng synnia, ha kaba katei ka trok kit Umphniang kaba don ia u number AS-25-EC-8004, kaba thmu hiar Guwahati, haba ka la poi ha Umran Dairy, ka la leit ban tynrah beit ia ki bynta ka kamra shet jong katei ka iing bad hadien kata pat ka la leit ban ngam sha Wah Umran.
Katei ka iing kaba la shah tynrah ha katei ka trok, ka dei ka iing jong u Bah D.Kharthangmaw, hynrei kaba la shimwai da ka Kong Ibadamon Langte bad ha katei ka por ba jia katei ka jingshah tynrah, katei ka longkmie ka dang iohthiah lyngai lem bad arngut ki khun jong ka.
Ki briew kiba la lap ia katei ka jingjia, ki la ong ba u nongniah jong katei ka trok, u la buaid eh bad uba la phet krad noh na katei ka jaka, hadien ba u la kum tynrah ia katei ka iing, kaba la wanrah ruh ia ka jingduhnong ia katei ka longkmie kaba shongwai, namar baroh ki tiar ki tar ki la julor lut bad ruh ia u trai iing namar ka iing ka la pra.
Ki Pulit ka Umsning Police Station, tang mar ia tip halor katei ka jingjia, ki la leit mar mar ban tohkit ia katei ka jingjia bad mynta ka sngi la tan noh ia katei ka trok kit Umphniang, kaba la ngam hapoh katei ka wah Umran.
Shillong:Mar ia ther u lapbah sha thain Riwar, la twa ka surok, ha kiba bun ki jaka naduh na rum Laitlyngkot ter ter, kaba la pyndik, ia ka iaid ka ieng bad ka leit ka wan ki paidbah ha kine ki sngi.
Hynrei kam kut tang katta, ka jingshai jong ka ding ilektrik, ruh, ka la jah syndon jar, sha ka thain baroh kawei bad la iathuh, ba naduh ka 29tarik haduh mynta ka sngi, ka thain Riwar Mihngi, ka shong ha ka jingdum.
U bah P Kongwang Sordar ka Raid Mukertila, haba iakren bad U Rupang, u iathuh, ba ka jingduh ding ilektrik, ka la sdang naduh ka 26tarik Jymmang 2024 ha ka shnong Umsyiem bad kiwei de ki shnong ba marjan bad la iathuh ba haduh mynta ka sngi ruh, katei ka shnong, kam don ding ilektrik satia.
Ha Pynursla, la iathuh ba ka jingduh ding, ka sdang naduh ka 27tarik mynta u bnai bad ki trai shnong, ki iathuh ba ka don ka jingkhyllem dieng bad ka jingdkut ki sainar ilektrik, ha katei ka thain, na ka jinghap slap kaba jubor ha ki khyndiat sngi ba ladep, kaba la pynlong ia ka thain baroh kawei, ba kan duh ding ilektrik.
Lah ban pynkynmaw, ba ka SDO (Civil) jong ka Pynursla, ha ki khyndiat sngi ba ladep, ka la ai jingmaham ia kiba iaid ba ieng bad kiba leit ba wan, ba kin husiar ia ka leit ka wan, ha ka surok na Shillong sha Pynursla, khamtam ha ka por mynmiet.
Shillong: Ka Bharatiya Janata Party (BJP) Meghalaya, ka la kyntu ïa ka Sorkar Jylla ban kiar na kaba shim rai kyrkieh halor ka kam ban pynïasoh ïa ki college bad ka Captain Williamson Sangma State University.
“Ka kam kum ka jingpynïasoh ïa ki College ka dei kaba bun kiei kiei kiban don jingktah, khamtam ïa ka lawei jong ki samla pule, ka daw balei ka Meghalaya BJP ka kyntu ïa ka Sorkar ba kan nym shim rai kyrkieh halor kane ka kam," ong u Nongaiktien ka BJP Bah M Kharkrang ha ka kyrwoh.
U ong ba ka party ka la ai jingmut ba dei ban khot shuwa ïa baroh ki kynhun ba don bynta ban ïasyllok bad ban poi sha ka jingïamynjur lang hashuwa ban shim ïa kum kane ka rai.
“Ka Williamson Sangma University ka dei kaba dang shu mih thymmai katba ka NEHU ka dei kaba la rim bad ba la paw.
Ka degree na ka Central University ba la paw ka kham kor haba phai sha ka jingleit pule ïa ki kyrdan ba kham heh bad ka ïohkam ïohjam, ka jingshisha kaba hap ban pdiang shuwa ban shim ïa kum kane ka rai," ula ong.
Ka dei kumba ong ki nongialam ka BJP Meghalaya, ban ym kyrkieh namar ioh poi shong lyngknot biang haba lah don ki sofa ne shuki set.
Shillong, Jymmang 31: Haka jingbteng ban rat dkhong ia u drok napoh ka Jylla, ka Hynñiewtrep Youths Council (HYC) hynne ka sngi kala ioh bat 10 ngut ki nongkhaii bad nongdih drok kynthup 2 ngut ki kynthei.
Ia kine la ioh bat na bynta jong ka Khyndai Lad, Iew Mawlong bad Motphrang.
Na ka met jong kitei ki 10 ngut, ka seng ka la ïoh ban kurup ia ki drok ba la thep bha poh ki jug ba rit ryngkat ki thyrnia injek drok bad naka liang ka seng kala thang syndon iaki drok bala ioh kururp.
Haba pynpaw ka jingsngewkhia halor ka jingjyllei u drok, u vice president ka HYC u Bah Donbok Kharlyngdoh ula ong “Ka long kaei kaei kaba sngewsih ba ki don bun ngut ki nongkhaii bad nongdih drok ha Sor Shillong kiba ioh iaid sahuh ha surok".
U Bah Donbok ula ong b aka HYC kan iai bteng ban kynra naphang iaki nongkaii bad nongdih drok ha kylleng ka Nongbah Shillong.
“Ngi kyntu iaki kmie ki kpa, ki dorbar shnong, ki seng longkmie ban mih shakhmat ban iatrei lang bad ka HYC ha kane ka thma ban rat dkhong ia u drok napoh ka Sor Shillong bad napoh ka Jylla Meghalaya baroh kawei" la ong u Bah Donbok.
Ka Hynñiewtrep Youths Council seng kmie ha ka sngi Thohdieng ka 31 tarik Jymmang 2024, sa shisien pat ka la leit ban khynra biang ia ki nongdih drok ha ki bynta ka Khyndailad bad ha hatei ka jingleit khynra ka seng ka la ïoh ban bat haduh 10 ngut ba kynthup ia arngut ki kynthei.
Lah ban kdew ba ki nongïalam bad dkhot ka HYC ki la leit ban khynra drok ha Khyndailad hadien ba ki la mih na Sadar Police Station ha ka jingleit synran ia u Secretary ka Seng u Bah Isaac Basaiawmoit uba la shah khot hajir ha ki pulit halor ka jingleit pynpra jong ka seng ia ki ïing sah be-aiñ ki bar jylla ha Lum Survey.
Na ka met jong kitei ki 10 ngut, ka seng ka la ïoh ban kurup ia ki drok ba la thep bha poh ki jug ba rit ryngkat ki thyrnia injek drok bad ki tiar iada ha ka shongkha shongman ne ki condom.
Hadien ba la kylli tohkit, na ka liang ka seng ka la thang noh syndon ia ki tiar ba la ïoh kurup na kitei ki nongdih drok.
Shillong: Ka kynhun jong ka State Disaster Relief Force (SDRF) ryngkat ka Fire and Emergency Service mynta ka janmiet ki la ioh ban sei lut baroh saw tylli ki met jong ki briew kiba shah btep ha ka khyndew kaba twa ha ka shnong Nongpriang, East Khasi Hills.
Katkum ka jingpyntip ka Tnad Disaster Management, ka kynhun SDRF kala ioh tam shuwa ia kawei ka met hynne ka step bad mynta ka janmiet kala lap biang sa ia artylli ki met jong ki briew ba ngat ha ka apot shah ban ha ka khyndew.
Hynnin ka sngi Palei la ioh tam nyngkong ia ka met u Bah Phisar Nongrum bala 75 snem ka rta bad hynne ka step la ioh sei ia u samla Lumlang Riahtam ba 16 snem ka rta.
La iathuh ba mynta ka janmiet pat la ioh biang ban sei sa ia ka met u Bah Kynmaw Syngai ba 70 snem bad ka kong Benti Riahtam ba 60 snem ka rta.
Ha kajuh ka por, u Deputy Commissioner u la iathuh ba ka jingïarap pisa sha ki bahaïing jong ki 4 ngut kiba la khlad yn pyllait noh shen, kaba long T.4 lak marwei.
U la ong ba haduh mynta ar tylli ki met la lah ban sei, bad na ka liang ki SDRF, F&ES ki dang bteng ban wad sa ia 2 ngut haduh mynta.
Lah ban kdew ba hynnin ka Sngi ka 30 tarik Jymmang ha ka por dang step phyrngap 2 tylli ki ïing ha ka shnong Nongpriang, ki la shah btep ha ka khyndew kaba la twa na ka jingjur jong u slap, bad ja katei ka jingjia 4 ngut ki briew ki la shah tep kynthup uwei u khynnah ba dang 16 snem.
Shillong, Jymmang 28: Ki dkhot ka Hynniewtrep Youth Council (HYC) mynta ka sngi thohdieng jong ka 31 tarik u jymmang 2024,kila leit ban synran sa ia u secretary ka seng u bah Isac W.Basawiamoit ha ryngkat bad ka jingwan synranlang ka kmie sha Sardar Police Station halor ka jingshah khot hajir ha ki pulit jong katei ka police station.
Kane ka jingwan u secretary ka HYC sha Sardar PS kadei hadien ka jingshah khot hajir halor ka jingleit kyndang bad leit pynpra naphang ka seng  iaki iing jong ki poiwir ba sah beaiñ  ha Lum Survey myn haka 23 tarik tarik Jymmang 2024 bad kumjuh ruh halor ka ji lng khynra ka seng ia ki ningdih drok ha kylleng ka nongbah Shillong.
La sakhi ruh ba mynta ka sngi ki bor pulit ki la syrtap ha phyllaw ka Sardar Police Station bad ban khang tala shisyndon ia katei ka gate, ha kana ki la shah ban rung tang ia u secretary marwei.
Haduh mynta ki nongialam ba hakhmat ka seng HYC baroh 3 ngut ki la wan ban jubab ha sadar,ba kynthup ia u president bah Roykupar Synrem ba la wan jubab ha ka 28 tarik, u vice president bah Donboklang Kharlyngdoh myn ha ka 30 tarik bad u secretary bah Isac W.Basawiamoit u ba la wan jubab mynta ka sngi ka 31 tarik.
Haka jingiakren bad ki lad pathai khu bor u bah Isac u la ong, ba ka jingkhot ki pulit ia ki nongialam ka seng kadei tang ban pyntieng khnang ba ka seng kan nym lah shuh ban khynra ia u drok hynrei  katba ki dang khot ka mynsiem jong ngi ka dangshlur.
Shillong: Hynnin ka sngi, ka jinghap slap ha Sohra, ka long 193.2mm, katba mynta ka sngi, ka long 44.2mm.
Ha Shillong, hynnin ka sngi, ka long 5.7mm, katba mynta ka sngi, ka long 2.4mm, nangta ha Umiam, hynnin ka sngi, ka long 10.9mm, katba mynta ka sngi, kam don jinghap slap satia.
Ka tnat peit mariang jong ka sorkar India, ka India Meteorological Department (IMD), ka ai jingmaham, ba kan don ka jinghap slap, kaba jur bad kaba jur bha, ha ki 24 kynta ki ban wan, ha ki jaka bapher jong ka jylla.
Kiwei pat ki jaka, kiba jur slap bha ki long ka Pynursla, kaba poi sha ka 203.3mm, ka RKM Sohra, kaba ioh 218.6mm, ka Mawsynram, kaba ioh 178.8mm.
Sillongong 30 jymmang: Kawei ka video ka ba la saphriang ha ki rynsan social media dang mynta ka step jong ka 30 tarik u jymmang 2024, ha ka ba u wei u briew u ba ñiah ia ka wei ka arshaka ka bym shem ka ithuh ia u number plate bad u ba la phong da ka jaket ba thoh Shillong Traffic, u la iaid klumar haduh ba um lah shuh ban tehlakam ia katei ka arshaka ka ba u ñiah.
Kane ka video kadei ka ba la ioh ban ring da ki briew ki ba bud nadien jong u tei u ba ñiah ia katei ka arshaka.
Kane kadei ka ba la jia mynta ka step ha kapor kumba 12 baje eiei shiteng sngi, katba u tei u briew  u dang ñiah ia ka arshaka ban iaid na mawkhar terter shaduh sha jaiaw.
Katkum ka video La iohi ba u tei u nongñiah ia katei ka arshaka u la leit tur klumar , ha ka ba kidon ki khep ba u la jan poi sha rud surok bad jan tynruh ruh ja ki para arshaka ki ba iaid marjan.
Nongpoh: Ha ka jingjia aksiden kaba la jia hynne ka step ha surokbah NH-6 ha Nongpoh, u nongniah jong kawei ka trok kaba don ia u number NL-01-AH-6744, u la leit ban tynrah beit nadien kawei ka trok kaba kit nar rod kaba don ia u kaba don ia u number AS-01-FC-9261, ka trok kaba dang iaid bad kaba thmu kiew sha Shillong.
Katei ka jingjia aksiden, ka la jia ha ka step 30 tarik ha ka por 1:20 baje eiei ha kaba katei ka trok kaba don ia u number NL-01-AH-6744 ia kaba la niah da u Sending Siangshai, ka leit ban tynrah beit ia katei ka trok kaba don ia u number AS-01-FC-9261, ia kaba la niah da u Md Dulal Uddinkit.
Halor katei ka jingjia baroh ar tylli ki trok kila julor bad u draibar jong katei ka trok ba tynrah na shadien u la mynsaw jur bad pynkit noh sha Nongpoh Civil Hospital bad naka liang ki pulit ki dang pynlong ka jingtohkit halor katei ka jingjia.
Shillong: Ka Bouncers Association of Meghalaya kum shi bynta ia ka jingrakhe jong ka jingdap 20 snem jong ka kynhun, ka la rai ban pynlong da ka jingia mareh marathon kaba 7 kilometer ha kaba ka theme kan dei “Run for Environment – Run for a Cause".
Ia kane ka jingmareh thong yn pynlong ha ka 5 tarik Jylliew 2024, ha ka por 7:00 baje mynstep.
Ka jingiamareh kan sdang na lad Iewsier, Mawtnum, Ri-Bhoi bad pynkut hajan gate jong ka skul Nepali Secondary School, Nongpoh, Ri-Bhoi District.
Ka jingthmu ban pynlong ia kane ka jingmareh thong ka long ban rakhe  ia ka sngi burom kyrpang ia ka Mei Mariang lane ka World Environment Day bad ban rakhe ruh ia ka sngi burom kyrpang ia ka jingia mareh lane ka Global Running Day.
Kumjuh ka jingthmu ban pynlong ia kane ka rynsan mareh kan long ruh ban pynsngewthuh lane pynshai paidbah ia ka jingkordor jong ka  jingdonkam ban burom bad iada ia ka mei mariang kum ki nongshong shnong bapher bapher bad ban phikir ia ka khnang ba u bynriew un ioh ia ka jingkoit jingkhiah kaba bit ba biang.
Te kumta ia kane ka jingia mareh thong yn pynkut da ka jing thung ia ki dieng ba bun jait ryngkat bad ki shyieng/tynrai sohpieng.
Ka kynhun ka buh ka jingiawer paidbah katlah katiai ia  baroh ki ban ia shim bynta ha kane ka rynsan khnang ba kan long ka jingiarakhe sngi kyrpang ia ka mei mariang bad ka jingiamareh kaba jop bad kaba sah kynmaw.
Ki nongjop kin ioh khusnam da ka pisa, medal bad certificate.
Yn don ruh ka jingai khusnam ba kyrpang ia ki nong shim bynta ba khynnah tam bad ba heh rta tam.
Ban tip kham bniah lane register lane phone lyngba kine  ki number 6909110529/7005861828/8837201365.
Kumjuh ruh ka jingshim kyrteng ia ki nongshim bynta kan long ruh ha lane shwa ka 4 tarik Jylliew 2024, ong ka kyrwoh na u Junestar Kharbuli, President, Bouncers Association of Meghalaya.
Shillong:Uwei u briew ula khlad katba lai ngut kiwei pat ki dang jah na ka jingshah rah ha ka jingtwa ka khyndew ha ka shnong Nongpriang, kaba hap ha Sohra konstitwensi jong ka Sohra Civil Sub-Division, East Khasi Hills District.
Kane ka la jia ha ka shnong Nongpriang kaba hap ban iaid kjat sha them namar ba kam pat poi surok.
Uba khlad uba la ioh sei la tip kyrteng kum u Bah Phisar Nongrum ba 75 snem katba kiba dang jah ki long Bah Kynmaw Syngai ba 70 snem, Kong Benti Riahtam ba 60 snem bad u samla Lumlang Riahtam ba 16 snem.
La iathuh ba u bah Kynmaw Syngai, kong Benti Riahtam bad Lumlang Riahtam ki dei na kajuh ka longiing.
Kine kila shah tap lup ha ka khyndew kaba twa bad leit rat ia ka iing ba ki sah.
Ka kynhun ai jingiarap kila hiar mar mar sha katei ka jaka ban wad ia ki briew kiba dang im.
La iathuh ba napdeng kine ki briew kiba khlad, ar ngut ki dei kiba la tynmen bad uwei u dei u khynnah ba dang 16 snem ka rta.
Ki briew na ka Search and Rescue Team ki dang pyllong ia ka jingwad ia ki briew kiba jah.
Shillong: Hynnin ka sngi, ka jinghap slap ha Sohra, ka poi sha ka 634.0mm, katba mynta ka sngi, ka long 81.6mm.
Ha Shillong, hynnin ka sngi, ka jinghap slap, ka long 3.8mm, katba mynta ka sngi, ka long 0.4mm, katba ha Umiam, hynnin ka sngi, ka long 5.9mm, katba mynta ka sngi, ka long 9.2mm.
Ka tnat peit mariang jong ka sorkar India, ka Indian Meteorological Department (IMD), ka ai jingmaham, ba kan don ka jinghap slap, kaba jur bad kaba kham jur, ha ka nongbah Shillong lem bad ki jaka ba marjan, katba kan don ka jinghap slap kaba jur bad kaba jur bha ha kiba bun ki bynta jong ka jylla.
Na ka jingkhein, ba la ai da ka tnat peit mariang, la pyni, ba ka jinghap slap, ha Mawsynram, ka long 658.8mm, katba ka RKM Sohra, ka long 656.6mm bad kumta ka Mawsynram, ka tam da 2mm ia ka RKM Sohra.
Mynta ka sngi ha kapor kumba 5 bake mynstep ka iing jong ka kong  Monita Paslein ka ba dei ha ka shnong Pala , ka ba hap hapoh ka East Jaiñtia Hills, ka la julor tyngeh nakadaw jong ka jingther u lapbah bad nakadaw jong ka jingkhie ka eriong ha katei ka shnong.
La iohi, ia ka iing dewbilat ba ka la or paid , ki jinglhang ïit ki ba la Or paid  ha kina bun ki kamra bad ka jingshlei um ka ba ka ring ha katei ka iing bad kumjuh ruh ha phyllaw katei ka iing.
Shillong: Mynhynnin ka sngi ha ka por 2:30 baje eiei nohphai sngi, kawei ka Bolero kaba la iaid shlur, ka la lait salit wiak na ka jingshah lymbub ha ka twa.
Kane ka la jia ha kawei ka jaka kaba khot ka Weipyllun Lyngiong ha ka surok Mawphlang sha Tyrsad.
Katkum ka video ba la phah ki briew na katei ka thain, la iohi ba ka khyndew ka la hap tok shi tok bad katei ka Bolero kaba la iaid sted, ka la lait salit wiak shwa ba ka twa kaba heh sbum kan hap sha surok.
Kane ka twa ka la hap sha surok hadien ba la ther u lapbah ha kine ki ar sngi kynthih ryngkat ka eriong remal, kylleng ki jaka jong ka jylla Meghalaya.
Ha kawei ka jingjia, na ka jingther u lapbah, ka surokbah Shillong-Pynursla-Dawki ka la kylla lyhuh wah ha shnong Lyngkyrdem, ha kaba ka um saw ka la tuid lin haduh ba ka la buh jingeh ia ki kali bad ki briew ba iaid ba ieng.
Shillong 29 Jymmang: Hadien ba ki pulit ka Sadar police station ki la khot hajir ia u president ka seng Hyniewtrep Youth Council (HYC) u bah Roykupar Synrem ha ka 28 tarik jymmang 2024,ban jubab ha lor ka jingleit pynpra ia ki iingsah beain ki powir ha lum survey bad ka jingleit khynra ka seng ia ki nongdih drok.
Ka nongialam ba hakhmat bad ki dkhot ka seng mynta ka sngi palei ka la wan ban synran sa ia u vice president ka seng u bah Donbok Kharkyngdoh ban leit jubab ha Sadar police station.
La sakhi ba hashwa ba ka seng kan rung ha poh ka sadar, ki la ia pyrta jam ia ka slogan ka ba ong “Tur Shaphrang Shipai ka ri" haryngkat ka jingpyrta, ka ba ong, ia u Drok ngin rad dyngkhong bad ban ong ruh, ba lada phi pynngat case ngim salia.
Kum ban shu pynkynmawha hangne ba ka seng HYC ka la leit ban kyndang bad pynpra ia ki iing jong ki briew ba sah beain ha Lum Survey myn haka 23 tarik u Jymmang 2024.
Lah ban kdew baki Pulit kila Register Case bad pynngat kyndon iaki nongialam ba hakhmat eh jong ka HYC haka ryngkat ka jingkynnoh ba kila pynkhien ain, haka sngi leit kyndang iaki briew ba sah ha Lum Survey.
Shillong: Ka Ministry of Education, jong ka Sorkar India hynne ka Sngi Balang ka la pynbna ba la pyllait ïa ka jylla Meghalaya bad Nagaland na ka Common Unversity Entrance Test (CUET) 2024.
Ïa katei ka jingpynbna, la pynbna da u Myntri Rangbah ka jylla u Conrad K Sangma da kaba thoh ha ka X, “Nga dap da ka jingkmen ban pyntip sha ki samla pule ba ka jingshim admission ha ki College kiba la pynïasoh bad ka Central University ha Meghalaya, la pyllait noh na ka jingpyntreikam ïa ka CUET na ka bynta une u snem pule uba mynta.
Nga ai khublei ïa u @dpradhanbjp halor ka jingbteng ban ai jingkyrshan bad ba sngewthuh".
Ha ka shithi, u Gopal Kumar, Under Secretar ka Ministry of Education, ula thoh,"…Nga la ïoh ïa ka jing bthah ban pyntip ba ka UGC ka la dep ban ai ka jingmynjur ïa ka jingkyrpad jong ka sorkar Nagaland lyngba ka NTA bad la shah ïa ki college ha ka jylla ban shim ïa ka admission ne ban pdiang klas ha ka rukom kaba ki ju leh da kaba pyllait noh ïa ka jingpyntreikam ïa ka CUET na ka bynta u snem pule 2024-25".
“Ka UGC ka la mynjur ïa katei ka rai kaba la shim da ka Tnat jong ka Sorkar Pdeng bad ka la mynjur ban shah ban pdiang klas ïa ki college kiba pynïasoh bad ki Central University ha ka jylla Meghalaya bad Nagaland haba ai nuksa kum ka NEHU bad Nagaland University katkum ka rukom pdiang klas ka jong ki da kaba pyllait noh ïa ka jingtreikam ka CUET tang na ka bynta u snem pule 2024-25", la pynpaw ka kyrwoh na ka Ministry of Education.
Shillong: U Deputy Commissioner ka East Khasi Hills SC Sadhu ha ka sngi Balang ula pyntip ba ki bor distrist ki la pynkhreh bha ïa ki bor pahara na ka bynta ka sngi ñiew vote jong ka ilekshon Lok Sabha, ka ban long ha ka 4 tarik Jylliew.
U Sadhu uba la pynlong ïa ka jingjurip ïa ki jaka ñiew vote bad ki strong room ha madan Polo, kum shibynta ban pynkheh ïa ka sngi ñiew vote jong ka Shillong Parliamentary constituency, ula ong ba ki bor District kim don jingthmu satia ban weng ïa ka kynhun 144 CRPC ba khang ban ïaid procession ne rally ha ka sngi ñiew vote.
Haba ïakren bad ki nongthoh khubor, u DC ula ong, “Ka jingjurip mynta ka sngi ka long na ka bynta ban batai ïa ki BLO bad kiwei ki kynhun kum ka Media Team, Police, CRPF, kiba pahara ïa ka strong room bad ki jaka ñiew vote halor ki jingpynkhreh bapher bapher ba ngi la pynbeit".
“Ngi la pynkhreh bha nadong hadong ba kynthup ïa ka jingñiew vote ba ïaid beit ïaid ryntih haba ïadei bad ki kot EVM bad ki Postal Ballot na ka bynta ki 7 tylli ki District ki ban sa ñiew hangne.
Nalor kata, kiwei pat ki jingpynkhreh khnang ba kan nym mih kano kano ka kynrum kynram ha ki jaka ñiew vote bad ban pynthikna ba tang ki briew kiba la ïoh jingbit, yn shah ban rung shapoh ki jaka ñiew vote," ula ong.
U DC ula pyntip ruh ba ula buh ïa ka media cell kaba kyrpang na ka bynta kane ka sngi.
“Ngi la batai ïa ka kynhun ki nonglum khubor ban pynthikna ba ki nonglum khubor kin ïoh kloi ïa ki jingtip khnang ba ki jingai jingtip kin ïai bteng khlem thut bad kaba long haba shit haba shai.
Ngin sabuh ïa ka screen ïa ki nonglum khubor bad ngin sa shah ïa ki nonglum khubor ba kin rah ïa ki mobile khnang ba kin ai ban ai khubor nangne.
Kan don ruh ka jaka pynïeng kali la ka jong ïa ki seng saiñ pyrthei bad ki kynthei jong ki, ki Ophisar bad ki kynhun ñiew vote," ula ong.
Ha kawei ka liang, u DC ula pyntip ba un nym weng satia ïa ka hukum ba khang pyrshah ban ïaid procession bad rally ha ka sngi ñiew vote.
“Ngin ym weng ïa kane ka hukum.
Kam don satia ka jingpyrkhat ban weng ïa ka hukum hynrei sa shisien nga kwah ban ban jur ba kam don jingkhang ïa ki seng saiñ pyrthei ne ki kyrtong ba kin leh kmen hala ki jong ki shnong ki thaw, ngim pyrshah ïa ka jinglehkmen jong ki," ula ong.
U Sadhu ula pyntip ba ula ïoh pdiang ïa ki jingkyrpad na ki seng saiñ pyrthei bad sengbhalang haba ïadei bad ka jingweng noh ïa ka kynhun 144 CrPC khamtam haba ïadei bad ka jingkhang ban ïaid rally hynrei ïa kane ka hukum la pynmih da ka jingthmu ban pynthikna ba ka suk ka saiñ kan ym shah pynthut bad ruh ban nym pynthut ïa ka ïaid ka ïeng jong ki nongleit nongwan.
“Namar ka 4 tarik Jylliew kaba dei ka sngi ñiew vote, ka dei ruh ka sngi longtrei bad ka jaka ñiew vote ka dei hapdeng jong ka sor kumta ka procession bad rally ka lah ban lam sha ka jingpynthut ïa ka suk ka saiñ bad wanrah ïa ka jingdheng kali kumba ngi la mad ïa ka ilekshon MLA," ula ong.
Shillong: U myntri ka tnad bording ka jylla u Abu Teher Mondal u la ong ba ka tnad sam bording ka jylla, ka MeECL ka la phah briew shuh sa 80 ngut na kiba la don lypa sha West bad South West Garo ban maramot ia ka jingjulor ka eriong remal.
Haba kren mynta ka sngi, u Mondal u la ong ba ka 33KV bad 11 KV ki dei ki lain kiba shah ktah bha, kiba sam bording sha West bad South West Garo Hills na Rongkhon bad Ampati.
Katba ki bynta kiba hap ha Khasi-Jaintia Hills, ka jingjulor kam da jur than, lait noh tang ka jingkhyllem ki nar elektrik, ka jingkhyllem ki dieng.
U la ong ba la don ruh ki transformer kiba sniew bad ka tnad ka dang lum jingtip ia ka jingjulor na ka jingshyllad ka eriong remal.
“Ka Rongkhon, Ampati bad Umsning kiba shah ktah hynrei ki jingshah ktah kila long kylleng tangba kim da jur.
Kaba shah ktah ka dei ka 33 KV bad 11 KV station ha West bad South Garo Hills.
Kumba 80 ngut ki briew la phah ban maramot sha ki jaka ba shah ktah.
La don ruh ki Transformer kiba la shah ktah bad la phah ia ki briew ban leit peit", la ong u Mondal.
Ha kajuh ka por, u la ong ba ka sorkar kam pat don kano kano ka jingthmu ban pynlip ding haduh mynta namar ba ka jingdon ka bording ka dang biang.
“Ka sorkar kam pat don jingthmu ban pynlip ding", la ong u Mondal.
Halor ka jingmaramot ia ka jingkieng dam, u Mondal u la ong ba ka lah ban kham jlan khyndiat la kumno kumno ha u bnai Naitung ban wan mynta u snem namar ba ha jaka ban siang da ka rong, la rai ban siang noh da ka dewbilat, ha kaba kan shim por kumba 28 sngi ba kan rkhiang ban long ban iaid ki kali, ym kum ka rong kaba long ban iaid wat ha ka por ba dang siang ruh.
Shillong: Ka Sorkar Jylla ka la pynkhreh shaid shaid ïa ki jingdonkam ban pynïoh noh ïa ka jingithuh ïa ka Captain Williamson Sangma State University na ka University Grant Commission (UGC).
U Myntri ka Tnat Pule Puthi Rakkam A Sangma ula pynbna ba hadien ba la ïoh ïa ka jingithuh, ka Sorkar kan sa sdang ban khot pynïasoh ïa ki college bapher bapher ka Jylla sha ka University.
Kane ka sienjam kan pynaram ruh ïa ki samla pule na ki jingeh ba ki mad haba ïadei bad ka jinghap ïakhun ïa ka eksam Central University Entrance Test (CUET).
Ki samla Pule kiba jied ïa ki college kiba ïasoh bad ki State University, kin ym donkam shuh ban ïakhun ïa ka CUET.Shillong: U President ka Hynniewtrep Youth Council (HYC), u Bah Roykupar Synrem u la ong ba ka jingshah pynngat case ki nongialam ka seng, ka dei namar ba ka seng ka la shim ia ka sienjam ban rat dyngkhong bad ban pynduhjait ia u drug.
Na ka liang u nongialam ka HYC hadien ba u la ioh ka jingkhot na ki pulit, u la leit sha Sadar Police Station mynta ka sngi baar, ha kaba la synran lang ruh da ki phew ngut ki dkhot, bad ka jingshah khot hajir jong u president ka HYC ka long halor ka jingleit kyndang ia ki ïing ba la suba ba la shna beaiñ da ki poi wir ha Lum Survey, ha ka 23 tarik myntabu bnai.
U Bah Roy u la ong ba kum kine ki mih namar ba ka seng ka la rai ban rat dyngkhong ia u drug, da kaba kam ruh ba ka pisa ban pyniaid iew ia u drug ka bun bad heh bha, bad ki nongkhaïi drug kin shim ia ki lad ki lynti ba bun jait kumno ban pynngat ia ki nongialam ka seng.
Ha kajuh ka por u la ong ba ia kito ki samla kiba la ngop ha u drug ka seng kan pyrshang ban ialam sha ka lynti kaba dei, bad ia kito kiba pyniaid iew ianu drug pat ka seng kan nym ailad satia ban khaïi drug da kaba suk.
Ha kajuh ka por u Bah Roy u la ong ba um sngeweiei ia ka jingpynngat case ki pulit ia u bad ia kiwei ki dkhot ka seng halor ka jingleit lied bad kyndang ia ki ïing ba la shna beaiñ da ki suba poi wir ha Lum Survey.
U Bah Roy u la ong ba kine ki jingpyngat case ia ki nongialam ka seng kidei ki jingiaid lynti kum ki nongialam bad pynpaw ba ki paidbah ki don ha syndah jong ki nongialam ka seng bad kin nym riej nym tieng ia kum kine ki jingpynngat case.
Katkum ka jingiathuh u president ka HYC, ki pulit ki la khot shwa ia u bad hadien kin sa khot ruh ia kiwei ki nongialam ka seng bad kynthup ia u Vice President bad ia u general secretary.
Shillong: Hynnin ka sngi, ka jinghap slap 181.6mm, katba mynta ka sngi, ka long 84.6mm, katba ha Shillong, hynnin ka sngi ka long 31.1mm, hynrei mynta ka sngi, kam don satia ka jinghap slap.
Ha Umiam, hynnin ka sngi, ka long 45.6mm, katba mynta ka sngi, kam don slap satia.
Ka tnat peit mariang jong ka sorkar India, ka ai jingmaham, ba ha ki 24 kynta ki ban wan, kan don ka jinghap slap kaba jur bad kaba kham jur, ha ki bynta jong ka jylla.
La ai jingmaham ruh, ba ka jinghap slap, kaba jur bad kaba jur bha, kan dang iai bteng haduh ka 2tarik Jylliew 2024.
Patna: Ka jingbakla ia iwei I dak, ka lah ban wan rah ia ka jing iapher kaba khraw ha ka kren ka khana bad ha ka trei ka ktah ruh kumjuh bad kane ka la jia ha Bihar, ha ki khyndiat sngi ba ladep, ha kaba ha ka jaka ban pyndonkam ia ka ktien “ba u dei u nongtrei uba sniew" hynrei ka leit poi sha ka jingmut “ba u dei uba tang ha jingthiah".
La iathuh bad ki ophisar jong ka tnat pule puthi, ki la leit jurip ia ki skul ha Jamui bad ki lap ba ki don bun ki nonghikai ki bym poi satia sha skul ha katei ka sngi bad don ruh sa shibun ba ki lap, ba ki dei ki bym ler ruh ha ki kam hikai jongki.
Hadien katei ka jingleit jurip, ka ophis U District Education Officer (DEO) ha Jamui, ka la pynmih hukum, ba dei ban pynshitom ia ki 16ngut ki nonghikai bad na kitei ki kynthup ia 3ngut, ki bym shym la poi satia sha skul ha katei ka sngi bad sa 13ngut, ba ki dei ki bym bit satia kum ki nonghikai bad kumta ki dei ban shah ot tulop shisngi.
Hynrei ha katei ka hukum, kaba la pynmih ha ka 22tarik Jymmang 2024, la thoh ha ka English, da ka kyntien “Bed" ha ka jaka ba kin thoh “Bad" lane ki buh da ka kyntien “bed performance" ha ka jaka ba kin thoh “bad performance" bad katei ka jingthoh bakla, la thoh haduh 14 sien kynthih, ha kajuh hi ka shithi kaba pynmih hukum.
New Delhi: Ka nongbah Delhi, mynta ka sngi, ka ioh ia ka jingkhein kaba heh tam, ha ka jingshit jong ka mariang, kaba poi sha ka 52.9 degrees Celsius, ha Mungeshpur, kaba dei ruh ka jaka, ba ka don ka ophis jong ka tnat peit mariang jong ka sorkar India.
Ha shwa jong kata, ka jingshit, ka la dei ha Phalodi jong ka Rajasthan.
Ha Safdarjung jong ka nongbah Delhi, ka jingthew jingshit, ka poi sha ka  46.8 degrees Celsius, ha ka sngi balang.
Mynta ka sngi, ka dei ruh ka sien kaba nyngkong, ha kaba ka jingdonkam bording, ka poi sha ka  8,300 mega watt.
Na ka liang jong ka tnat sam bording ha Delhi, ka discom, ka iathuh, ba ka jingdonkam bording, ka poi sha ka 8,302 MW mynta ka nohsngi.
Na ka liang jong ka Delhi Jal Board (DJB), ka pynmih hukum, ba kan dain kuna T.2000 ia uno uno, uba pynlait kai ia ka um.
Katei ka dei na ka daw jong ka jing kyrduh um, kaba jur bha ha kine ki sngi ha Delhi.
Kolkata: Ka jingjia, ka dei kaba sngew ngiew shikatdei, ha kaba ia U Anwarul Azim Anwar, U MP na Bangladesh, la pynbieit ia u, da kaba u shah pynngop ha ka kynthei, ha shwa, ba un shah pyniap ha Kolkata.
Katei ka kynthei, ka dei ka Shilanti Rahman bad ka dei ka nong Bangladesh bad ka dei ruh ka samla jong uwei na ki snar nongpyniap briew, U Akhtaruzzaman Shahin.
U Akhtaruzzaman, u dei u nong US bad u dei u paralok barim jong utei U MP jong ka seng Awami League.
Ka Shilanti, ka don ha Kolkata, ha ka sngi ba pyniap ia U Anwarul bad ka leit phai noh sha Dhaka bad uwei na ki nongpyniap ia U Anwarul, uba kyrteng U Amanullah Aman, ha kaba ki leit phai, ha ka 15tarik Jymmang 2024.
Ki pulit, ka Kolkata, ki iathuh ba ia ka Shilanti, la pyndonkam, ba kan pynbieit ia U MP, ba un wan kai sha Kolkata, da ka jingbthah jong U Akhtaruzzaman bad la iathuh ba U Akhtaruzzaman, ula pyniap ia U Anwarul, na ka daw jong ka jing ia kajia pisa bad U MP bad la iathuh ba U Akhtaruzzaman, ula siew pisa haduh T.5klur ia kiba pyniap ia utei U MP.U Jihad Hawladar, uba la shah kem, u la phla, ba u pyniap ia utei U MP, ha ryngkat bad ki sawngut kiwei pat ki paralok jongu ha Kolkata bad ba ki la pyniap ia U MP, da ka jingbthah jong u Akhtaruzzaman.
Hadien ba ki la pyniap ia U MP, ki la khohsniew lut ia ka met jongu baroh shi rynieng bad ki mut ruh ban pynjah lut ia ka dohmet jongu, ban nym don sakhi shuh shaphang ka jingiap jong U MP.Hadien ba ki la dep khohsniew, ki la sei ruh ia ki shyieng jong ka dohmet, ha kaba ki thep ha ki song bapher bad ki sa bret ha ki jaka bapher jong ka sor bah Kolkata.
U Hawladar, la iathuh, ba u dei uwei na ki nongot doh, uba triem bha ha Bangladesh jong ka Khulna district bad ula shong la sah beain ha Mumbai, la katto katne por, na bynta katei ka kam bad ula leit poi ha Kolkata, la ar bnai mynshwa ban shong ban sah.
Shillong: Uwei u rangbah briew bym pat lah ban ithuh, ula thiah iap lyngktar hakhmat jong ka Ophis ka MES kaba don ha Urkaliar, ka surok ban leit sha Demseiniong, Shillong.
Kat kum ka khubor Pulit, la suba jur ba une u rangbah ula khlad na ka jingshah ia u lapbah naduh hynnin ka miet.
Ia ka met jong u la lap ba ka la dem pyllup ha kawei ka lynti iaid kjat ha phyllaw ka Ophis Commander Work Engineer.
Ka jingtohkit mynta ka dang iaid shakhmat ban pynthikna ia ki daw jong ka jingiap.
Shillong Jymmang 29: Ka jingbom bad ther u slap bah ha kylleng ki jaka jong ka jylla,haryngkat ka lyer langthari kaba Shyrkhei kaba la neh katno katne sngi,ha sor ne ha nongkyndong ka ban pynshlei um ia ki surok, ka jingtwa khyndew bad khyllem ki iing.
La sakhi ba Ka thaiñ Riwar Pynursla mynta ka sngi balang ka 29 tarik Jymmang 2024, namar ka jingjur ka lyer langthari kaba Shyrkhei kaba la neh katno katne sngi kala la pynlong ïa ki wah ba kin dap um bad kiew stet ka wah Umngot kaba Ïohi najrong ka Jingkieng Surok Dawki,nalor kata la sakhie lyngba ki vedio ba la ioh Pdiang ba ka jingshei um ha man ki surok sha rum Langkyrdem bad kumta terter ki jaka ha kitei ki thaiñYm tang katka kane ka jingbom u slap bad shlei um kadon jingma ïa ki kali ba Ïaid ba ieng na katei ka Surok namar ka jingsynjor ka kyndew, ki lum, bad ka jinghap ki maw bah ha kiba bun ki jaka kaba pyntieng shi katdei eh ki ki paidbah katei ka thaiñ.
Shillong 29 Jymmang: U wei u samla ia u ba la tip kyrteng u Ohi Nongtdu u ba la don 27 snem karta u la duh ei ia la ka jingim na kadaw jong ka jingtwa ka kynroh hynnin ka sngi baar ka 28 tarik u jymmang 2024, ka ba la ban ia ka iingsah ha dong wailong Sutnga ka ba hap hapoh ka East Jaiñtia Hills District.
U tei u samla u ba la duh ei ia la ka jingim u dei u khun jong ka kong  Rati Nongtdu.
Ka jingtwa katei ka kynroh kadei namar ka jingjur palat u slap hynin ka sngi ka ba la pynlong ia baroh ki district, ban julor ban shlei um bad ym tang ha nongbah Shillong hynrei wat ha ki jaka nongkyndong ruh kumjuh.
Katkum ki khubor na la ioh lum hynnin ka sngi la ong, ba ka jingtwa jong katei ka kynroh kadei ka ba la jia ha kapor kumba 5 baje mynstep.
Katei ka iing ka ba la julor jong ka jingtwa ka kynroh kadei jong ka kong Rati Nongtdu.
New Delhi: Ka jingshit, ka la thang tasam ha kine ki sngi, ha kiba bun ki bynta jong ka India bad ha ka sngi hat majai, la iohi ia U Rahul Gandhi, nongialam jong ka seng Congress, ba u hap ban theh da ka um na khlieh jongu, namar ba katei ka jingshit, ka la jubor shibun eh, ha ka jingialang elekshon, kaba ula shim bynta ban kren ha Rudrapur, kaba ha jylla  Uttar Pradesh.
Ha katei ka jingialang, U Rahul, ula sangeh ban kren shipor, ha kaba u ong Sngewbha iai shah, ka jingshit, ka la jubor bad hangta, ula shim ia u bitor um bad thep da ka um na khlieh lajong.
Ka jingshit ha kine ki sngi ha Uttar Pradesh, ka long 49 degree celsius, katba ha kiba bun ki bynta jong ka Delhi, ka la jan poi sha ka 50 degree, ha kaba ha Mungeshpur bad ha Narela, ka long  49.9 degree bad ha Aya Nagar bad ha  Ridge, kiba don hajan Delhi University, ka jingshit ka kiew sha ka 47.6 degree Celsius bad 47.5 degree Celsius.
Ka World Bank ka lah buh jingkhein bad khmih lynti ba ki nuit ki jaboh kin kiew da 73% naduh u snem 2020 kata 3.88-billion-ton ha u snem 2050.
La jan baroh ki Ri ha ka pyrthei ki iakynduh mawsiang.
Ka Global Waste Index ha u snem 2022, ka iathuh ba ka United States ka wan nyngkong ha kaba pynmih nuit bad jaboh bad ka Colombia ka dei kaba khatduh eh.
Katto katne ki jaka bret nuit ba pawnam: Ka Great Pacific Garbage Patch kaba la tip ruh kum ka Pacific Trash Vortex, haduh 9-million-ton ki jaboh ki tuid sha duriaw ha ka shi snem, ki pynjakhlia haduh 16,00,000 square km.
ka duriaw bah.
Ki plastik kiba per, haba lah shoh/thang ka sngi, ki shroin ki pra (Photodegradation), ka buh jingma ia kiba im ha duriaw.
Ka Ghazipur, Bhalswa bad Okhla landfills, Delhi, ka jingjrong jong ka jaboh ka kiew hapdeng 180-213 phut.
Ki nongshong shnong ki ai kyrteng “Everest.
" Dang shen ka Sorkar Kmie ka lah pyrshang ban pynlyngkot ia ka jingjrong ka jaka bret nuit ha Okhla na ka 180 sha 124 phut.
Sudokwon, South Korea.
Fresh Kills Dumpsite, New York.
Puente Hills, Los Angeles, US.Laogang Landfill, rudnong ka Shanghai, China.
Bordo Poniente, Mexico.
Malagrota, Rome, Italy.
Apex Regional landfill, Neveda, US.Deonar Landfill, Mumbai haduh 114 phut ka jingjrong.
Ha u snem 2012, ka Brihanmunicipal Corporation of Greater Mumbai ka lah pan jingbit na ka Airport Authority of India ban shah ban pynkiew sha ka 164 phut.
Ha Mumbai bad Delhi, ka kam ka lah iaid shakhmat, bad ki kyrmen ba yn lah ban pynkhuid hapoh 2024-25.
Ka jingeh pat ka mih ba haba thang, ka mih ka lyer bih na ki athoskhana jong kitai ki kor bad ia u dpei yn bret shano.
Hynrei, ha Singapore, kam long kumta.
Shuwa ban thang, ki pyniakhlad ia ki nuit (don ki nongtam nuit kiba donbok, ki ioh ka ksiar lieh (platinum) kaba remdor bun shah ia ka ksiar stem, ka rupa, u mawlynnai ba rem dor).
Ka Singapore ka thang nuit ban pynmih bor ding (waste-to-energy).
Ym tang katta, lah pynkhuid ruh ia ka tdem shuwa ban pynlait shabar.
Barabor u dpei u her haba beh lyer.
Ia une u dpei lah pdem hapoh um ha ka Tuas Marine Transfer Station bad buh ha Semakau ban shna mawit ne surok.
Kat kum ka jingbthat jong ka Tripartite Cluster for Waste and Management, ka tulop u/ka nongtrei kaba rit tam ha Singapore kan kot sha $3,260 kata 2 lak tam shi-bnai ha u snem 2028.
Mynta ka tulop ka long kumba S$.2,210 lane Rs.1,36,180/- shi-bnai.
Kane ka jingpynkiew tulop lah sdang naduh u bnai July 2023.
Kane ka pyni ba ka sorkar, ka burom bha ia kine ki nongtrei.
Ka dewlynnong Semakau ka khring bha ia ki nong jngoh kai ba riewspah ka pyrthei.
Ki Ri ka pyrthei ki dang mutdur ba kane ka dewlynnong ka sma iewtung, bad dap da ki kain iong.
Hynrei la pdiang sngewbha ia ki da ka um basngur, ki madan ba jyrngam, ki don ruh ki sim/mrad khlaw.
Na ka jaka theh nuit sha ka jaka jngoh kai pyrthei.
Ha ki snem ba shadien ka spah snem kaba 20, ki don ki long iing ki kang (Mafia families) ha New York City ki trei ia kane ka kam nuit kaba iohnong bha.
Hynrei ha ki snem 1990 ter ter, ka don ka jingtohkit kaba heh bha da ka Federal Bureau of Investigation (FBI) bad kiwei.
Ha u bnai October 2001, ka America ka seng ia ka kynhun (unit) kaba la tip kum ka “Operation Green Quest" bad ki lah lap ba ka don ka jing bamsap kaba heh bha.
Kine ki kang ki leit shim ia ki nuit, ki ioh ruh ka pisa bai kit nuit, hynrei ki shu leit bret ne tep pathar ia ki nuit.
Kam long kat kum ba bthah ka sorkar, ba dei ban thang ne da kano kano ka rukom kaba dei, nangta ki siew katba ki mon ia ki nongtrei bylla, ki pyniap ia kino kino kiba sdang ban trei ia kane ka kam bad ki buh da ki bom ha ki truck jong ki.
Bun ngut la kem.
Lah ioh kem ruh ia ki kang heh kum u Gambino, Genovese and Lucchese.
Kajuh la jia ha Italy, ki pynlong bih ia ki jaka rep ne ri jingri sawdong ka shnong Naples.
La lap ruh ba da ki phew-phew snem la tap ia ka nuit ba long bih, bad kane ka kynhun ki kang (Camorra crime syndicate) ki pynkylla bih ia ki pung.
La ioh kem ia u kang rangbah (Camorra boss), u Francesco Bidognetti, la rai pynrem, bad ha byndi 20 snem.
Kane ka kam ba sma iewtung ka dei ka kam bakhuid.
Ki nongshong shnong, ki iingbasa, ki hotel, ki resturan, ki hospital, ki ophis, ter ter ki siew da ka pisa balieh (white-money), kat kum ka dor ba lah buhdor katba ki mon bad kat kum ka jingkhia, ne kiba kumno ki nuit ki hap kit.
Ym don jingkhein bad ki khleh lang bad ka pisa baiong (black-money) kaba ki ioh na ka kam khaii drok ne kino kino ki kam beain.
“Na u Nuit sha ka Spah" Ka Sweden ka dei ka Ri kaba nyngkong eh ban pyni nuksa kumno ban ioh bording na ki nuit haduh 99%.
Ka ai bording ym tang ia ki iing ki sem, hynrei wat ia ki kali bad ki karkhana.
Ka Sweden ka don ka polisi kaba pyrkhing bha (stringent Waste Management Policies).
Ka shim nuit ruh na kiwei ki Ri, ban pyniaid lynter ia katei ka projek bad ka ioh haduh 100 million USD ha ka shi snem.
Kumno pat ka Marten jong ngi? Ban bud ia kitai ki Ri, donkam da ki spah klur.
Ka sorkar ka dei ban sdang noh kham kloi bad kam da donkam eh ban phah briew sha Sweden, Singapore, bad kiwei ki Ri, kane kan pynpei thliew ia i pla tyngka barit ka Jylla.
Pyrthei stad mynta, tang klik/khnoit, lah ioh jingtip jut.
Ha India don bun tylli ki Central Sector Schemes,100 na ka 100 la bei da ka sorkar kmie) bad ka Centrally Sponsored Schemes (Ki jylla shatei lam mihngi bunsien ki hah noh synniang tang 10 na ka 100.
Kat kum ki kyndon (schedules) kaba 11 bad 12 jong ka Konstitution jong ka Ri India, ka dei ka kamram jong ka jylla bad ki municipalities, ban pynbiang ia jingkhuid, jingsuba khnang ban pyntikna ba baroh kin ioh ka lyer bad um dih bakhuid, na ka bynta ka jingim jong baroh ki nongshong shnong ha ka Ri.
Kaba sngewsih/sngewsyier, ka long ba ha kano kano ka ka por ka National Green Tribunal (NGT) kan dain kuna.
Ban leit sha Supreme Court jong ka Ri, lah ban jop ia ka mukutduma, tang lada lah ban buhrieh ia utai u lum.
Ngi dang kynmaw ia ka jingjia ha Ksan bad ia kito ki nongtih dewiong ba la sahkut hapoh ki krem barit, bajylliew, bad bajrong.
La pynsangeh ia ka jingsei ia ki hadien 75 sngi (Nohprah 13, 2018 – Lber 2, 2019), ka jing pyrshang ban sei ka dei kaba jrong tam ha ka Ri India, bad lehse kaba rem dor tam.
Haduh ba hap wan iarap da ka Coal India, Kirloskar Brothers, Odisha Fire Services team, ka Indian Air Force, and the Indian Navy, lait noh ka Indian Army.
Ngi dang kynmaw ba ka Jylla baduk ka jongngi ka sha dain kuna ha ka NGH haduh tyngka 100 (shispah) klur.
Ia ka kuna la khein kat kum ka por, ka jingheh ka jaka, katno sngi la pynjakhlia (“polluter pay principles") kumne; [(EC=PI x N x R x S x LF) and Rs 2 crores per million litres per day (MLD) and Rs.300 per tonnes for unprocessed legacy waste] Ngi dang kynmaw ruh ba ka NGT ka dain kuna Rs.109 klur namar ba ka bih ka tuid ha ki wah ka nongbah Shillong, bad ngi tip ruh ba ka NGT ka lah mab noh hadien ba ka sorkar ka lah kyrpad, kat kum aplikeshon No.192 u snem 2022.
Khublei shibun, ka pisa u paidbah ka dang don ha pla.
Katto katne ki kuna baheh ka NGT: Tamil Nadu Rs.15,419 klur, Maharashtra Rs.12,000 klur, Madhya Pradesh Rs.9,688 klur, Uttar Pradesh Rs.5,000 klur, Bihar Rs.4,000 klur, Telangana Rs.3,800 klur, West Bengal Rs.3,500 klur, Karnataka Rs.3,400 klur, Delhi Rs.3,132 klur, Rajasthan Rs.3,000 klur.
Ha ka 21.12.2023, u Minister khynnah jong ka Ministry of Environment, Forest and Climate Change, u la jubab ia ka jingkylli kaba 2129 bad u lah ai ruh ia ki lis jong ki jylla/union territories kiba lah shah dain kuna da ka NGT haduh 18 tarik u May 2023 namar ba kim bud ia ki kyndon bad ki pynkhein ain.
Baroh ka poi Rs.79,098 crore.
Baroh ngin shim ia ka jingkit khlieh halide hi.
Ym lah ban kynnoh tang ia ka sorkar.
Uno ne kano kiba pynjaboh ia ka mariang kin hap siew.
Ngin hap shim nuksa na ka shnong Mawlynnong kumno ka Thrash the Trash.
Shillong:U nongialam bad u myntri sorkar jylla na ka BJP u bah Alexander Laloo Hek u la ong ba ka jingmih resot MLA ha ki saw tylli ki elekshon mynta ka sngi, ka la pyni shai kdar ba ym donkam shuh ban iakren mano ban ialam ia ka sorkar ha ka ri ha u 2024, hynrei ka BJP kan sa sar naphang lin ha ka ri.
Haba kren mynta ka sngi, u bah Hek u la ong, “Ha u 2024 lei lei te, ynnai ia ong shuh, namar hangtei lei, kaba synshar kaba long dei ka elekshon ha ka ri baroh kawei, ym dei shuh ka elekshon ha ki jylla, ka BJP ka dang sat beit", la ong u bah Hek.
Haba pynpaw ia ka jingkmen halor kane ka jingjop ka BJP, u bah Hek u la ong watla kam pat lah ban jop ia ka jingbun ngut ha Telangana hynrei mynshwa ka BJP ka jop tang uwei katba mynta ka kiew sha ka 10 ngut.
“Ngi ai khublei ia ki BJP, Rajasthan, Madhya Pradesh, Chhattisgarh.
Ngi la khmih lynti ban jop namar ka jingwanrah u Modi ia ki prokam kiba ai jingmyntoi ia ki paidbah kum ka skhim iing baduk, khaw baduk, ka lyer shet bad kine kila rung beit sha man ki thliew iing baduk ha ka ri", la ong u bah Hek.
Ha ki saw tylli ki jylla kiba la pynbna ia ka elekshon mynta ka sngi, ka BJP ka la jop lai tylli ba kynthup ia ka Madhy Pradesh, Rajasthan, bad Chhattisgarh katba ka Congress ka jop ha Telangana.
Ka jingniew vote sa ia ka jylla Mizoram kan long lashai ka sngi.
Shillong:Ha ka por shibaje shiteng eiei ha ka step sngi Saitjaiñ ka kudam jong Shree Mahabir Flour Mills kaba don ha Luckier Road Shillong ka la kem ding, bad ha kane ka jingjia pluh ding ka jingduh ka la long palat klur tyngka.
Ki pulit pynlip ding kila poi ha kane ka jaka ha ka por kaba biang ban tem ïa ka ding hynrei na ka daw jong ka jingklang palat, kala shim por bun kynta haduh ban da lah ban tem ïa kane ka jingklang ka ding.
Ka jingjulor kaba khraw eh ka dei ka jingingkhong u kew ba la buh ha katei ka jaka na ka bynta ban tylliat ban pynmih Ata, Moida, Suji, kane ka jingduh ka long kaba la jur bha bad ha kane ka jingjia pluh ding kam shym don kano kano ka jingjia kaba sngewsih.
Na ka liang jong ki pulit pynlip ding ki dang hap ban tem ïa ka ding bad na ka liang jong ki briew ruh ki dang ïarap ban theh um ban pynlip ïa ka ding.
Na ka liang jong ki pulit ki dang pynlong ïa ka jingtohkit ban lap ïa ka daw jong ka jingpluh kane ka kudam kaba la pynjulor shibun ïa katei ka jaka bad la sngewthuh ba kan ktah ruh ïa ka karkhana kaba don ha syndah.
La ïathuh ruh ba kane ka jaka kaba la shah bam duh ha ka ding ka dei ruh ka godown buh ata jong ka kompeni magic cook kaba don ha Garikhana.
Kane ka karkhana ka dei jong u Bajoria bad ka la don ka jingsuba ba ka lah ban dei na ka daw jong ka jingthut ka bording.
Ki bor District kynthup ki Pulit, ki Pulit Fire & Emergency Services, SDRF, shipai, DMHO bad GTC kila ïapoi sha kane ka jaka ban pynthikna ba ka ding kan ym pur sha kiwei pat ki ïing ba marjan bad ban lah pynlip noh kham kloi kat kaba lah.
Shillong:Ka Dorbar Shnong Mawpat ka don ia ka jingangnud la slem ban pynhap noh ia ka shnong Mawpat ha Pynthorumkhrah konstiwensi lane ha kino kino ki konstiwensi kiba hajan ha ka ilekshon MDC ka KHADC.Ha ka jingiakren bad u Rangbah shnong ka Mawpat u bah Juda Wah lang u la ong ba hadien ba ka shnong ka la ioh jingtip ba na ka liang ka District Council ka la don ia ka Delimitation Committee ka ban bishar ia ki shnong ha ki konstiwensi ba donkam ban phiah, ka Dorbar shnong ka la phah jingthoh sha kane ka Committee bad kyntu ba kan pyrkhat bad ban pynhap ia ka shnong Mawpat ha ka Pynthorumkhrah konstiwensi lane ha kino kino ki konstiwensi kiba marjan.
Katkum ka jingong u Rangbah shnong ka Mawpat, la ong ba ka jingiasnoh bad ka Mawlai konstiwensi ka la long shisha kum kawei na ka Dewlynnong namar la hap ban iaid lynba kawei ka konstiwensi bad haba nujor ia ka jingbun paid ruh kam iahap shuh bad ka shnong Mawlai bad ka jingdon ka jingdon ki nongthep vote ruh ka dang long tang jingtroh haba nujor bad ka Mawlai.
U Rangbah Shnong ka Mawpat u la pynpaw ia ka jingeh ban ioh ia ka jingiatreilang hapdeng ki nongshong shnong ka Mawpat bad ki MDC namar ba ka hap ban iaid lyngba na ka konstiwensi Pynthorumkhrah.
Nongpoh:Hynnin ka sngi Saitjain, ka Dorbar Shnong Nongpoh Proper, ka la lah ban pynlong da ka jingiapynkhuid shnong paidbah, ia kaba la wan ban iashimbynta lang da baroh ki nongshong shnong, kaba long ruh kum shibynta ban wanrah ia ka khuid ka suba bad ruh ban ai jinghikai sha ki paidbah nongshong shnong ba kin pynlong ia ka Nongpoh kum kata ka shnong kaba khuid ba suba.
Ha katei ka sngi ba la pynlong ia katei ka jingpynkhuid shnong, la sakhi ruh da ka jingdon u Bah Mayraldborn Syiem, MLA Nongpoh, u Bah Balajied Rani, MDC, u Bah Sil Mynsong, Rangbah Shnong ka Nongpoh lem bad kiwei ki riew rangbah.
Lyngba jong katei ka sngi, u MLA u la lah ruh ban plie paidbah ia ka ophis treikam ka Head Mistress ka Nomiwel Secondary School bad ka ophis ka Dorbar Shnong ba la wan plie hi da u MLA Nongpoh.
Hadien kane ka jingïalang ban ai jinghikai halor ka khuid ka suba, la pynbut pat da ka jingïapynkhuid shnoing paidbah ba la shim bynta da baroh ki paidbah ha ki dong bapher bapher jong ka Shnong Nongpoh bad lyngba jong kane ka sngi ka jingmih ryntih ki paidbah ban ïa pynkhuid shnong ka la wan rah shisha ka jingkylla halor ka khuid ka suba hapoh kane ka Shnong Nongpoh.
Shillong:Ka Services Sports Control Board (SSCB) kala khur ïa ka nam kum ka kynhun Ïakura kaba kynsai ha ka sngi kut jong ka 7th Elite Men’s National Boxing Championship kaba la long ha ka sngi Thohdieng ha SAI Indoor Hall bad kane ka kynhun ka la lah ban khur haduh 10 tylli ki jingjop ha kane ka jingïakhun ha ka Final.
Kane ka kynhun jong ka Services kala sar naphang ha kaba 12 ngut ki la rung sha ka final ha ki 13 tylli ki jingïakhun bad kala khur jingjop 10 ngut napdeng kine ki 12 ngut.
Ki khlur Ïakura kum u Shiva Thapa na Assam, Amit Panghal bad u Sanjeet na ka Services kila khur ïa ka jingjop.
Ha kine ki Hynñiew sngi, ki paidbah na ka jylla ki la ïoh ban sakhi ïa kane ka lympung Ïakura kaba la long ha kane ka nongbah naduh ba kala ïoh ban pynlong ïa ka South Asian Games ha u snem 2016.
Kila don haduh 9 ngut ki rangïakura ka Jylla kiba la ïashimbynta bad tang ar ngut kiba la lah ban jam shaduh ka pre-quarterfinal, hynrei ki la mad noh ïa ka jingshah rem.
Ha kane ka jingïa khun ha ka Final, u Barun Singh na ka Services ula pynliem noh ïa u Yai phaba Soibam na Manipur da 5-0 ha ka 46-48kg, u Amit Panghal (Services) uba la jop ïa u Anshul Punia na Chandigarh da 5-0 ha ka flyweight 48-51kg.
U Lalit jong ka All India Police ula long uba nyngkong ban pynliem ïa u rangïakura uba na ka Services u Pawan, ha ka Bantam 51-54kg da 4-3.
Ha ka final jong ka Featherweight 54-57kg ki ar ngut ki Sachin kila lah ban khur ïa ka takma ksiar, ha kaba ka Services ka la jop ïa ka Railways.
Hadien ha ka final jong ka Lightweight 57-60kg, ka Services ka la jop ïa ka Railways lyngba u Akash uba la jop ïa u Varinder Singh.
U Shiva Thapa na Assam ula pynliem noh ïa u rangïakura na ka Services ha ka Light Welterweight 60-63.5kg.
Ka Services kala khur jingjop biang ha ki hynriew tylli ki jingïakhun final, ha ka Welterweight 63.5-67kg, u Rajat ula jop ïa u Abhishek Yadav na ka Railways, katba u Akash ula pynliem ïa u Abhinab Saikia na Assam (uba la ïoh ïa ka nam Best Challenger Boxer) ha ka Light Middleweight 67-71kg.
Ha ka Middleweight 71-75kg, u Deepak u la jop ïa u Ishmeet Singh na ka Railways bad u Lakshya u la lah ban pynliem noh ïa u Harsh Choudhary na Rajasthan ha ka Light Heavyweight 75-80kg.
Kine baroh ki jingjop ki long da 5-0.
Ka jingïakhun kaba khadwei ka dei ka Cruiser weight 80-86kg, u Vishal na Haryana ula sdang ban pyni ïa ka jingkhlaiñ bor hashwa ba u Jugnoo na ka Services un kura da kaba tyngeh ha ka wat kaba khatduh na ka bynta ban jop da 5-2.
U Sanjeet na ka Services, uba long u lahduh ha ka Asian Champion 2021 ula khur jingjop ha ka Heavyweight 86-92 kg da 5-0 pyrshah ïa u Naveen Kumar na Haryana.
Ha ka jingïakhun final kaba khatduh jong ka Super Heavyweight 92kg-tam hapdeng u Sagar na ka Railways bad u Jaipal Singh na ka Punjab.
Ha kane ka jingïakhun u Sagar, uba la khur ïa ka takma rupa ha ka Commonwealth Games 2022, u la shah rem noh ha ka wat kaba lai hadien ba u Jaipal ula kura da kaba tyngeh bad na ka liang u rephri ula hap ban pynsangeh noh ïa ka jingïalehkai.
Ha kane ka lympung, ka Services ka la ïohpdiang ïa ka nam Best Team, u Akash u la ïohpdiang ïa ka nam Best Boxer bad u Coach ka SSCB u Jai Patil ula ïohpdiang ïa ka nam Best Coach.
Ka Railways ka la wan ha ka kyrdan ba-ar.
Ïa ki khusnam shimet la khur da u Abhinab Saikia na Assam ïa ka nam Best Challenger Boxer bad u Pradeep Bisht ïa ka nam Best Official katba ka Meghalaya ka la ïohpdiang ïa ka khusnam Fair Play.
Ha kane ka sngi kut, la wan sakhi lang da u Myntri ka tnat ïalehkai u Bah Shakliar Warjri, u MLA ka Mawlai u Bah Brightstarwell Mar baniang, u Secretary General ka BFI u Hemanta Kumar Kalita bad u Working President ka Meghalaya State Olympic Association u Bah John F Kharshiïng bad kiwei kiwei.
“Nga sngwkmen ban ïohi ïa ka jingtrei shitom hapdeng ka MBA, BFI bad ka Sorkar Jylla ha kaba ka la long kaba jop.
Naduh ba nga la shimti kum u Myntri ka tnat ïalehkai, nga la ïoh ban ïaid kylleng ka jylla bad nga la ïoh ruh ban ïakren bad ki samla bad ki nongïalehkai.
Ka Sorkar ka ïohi jngai ïa ki nongïalehkai kiba don ïa ki sap ïalehkai ba kynsai bad ngi donkam ban ïatreilang bad ki samla lem bad ki synjuk ïalehkai na ka bynta ban ïohi ïa ka jingkiew ki nongïalehkai.
Kane ka dei ka thong ka jong ngi bad ban pynurlong ïa ki," la ong u Bah Warjri.
U Myntri ula pynpaw ruh ha kaba ïadei bad ka jingshimkhia na ka bynta ban test haduh 14,500 ngut ki khynnah ïalehkai.
Napdeng kitei, 200 ngut la pynduna ki ban hab hapoh ka Elite Pathway Programme bad haduh 12 ngut kiba la shah jied ban ïoh rung sha ka Super Elite Pathway Programme.
Ïa kane ka lympung kaba la sdang naduh 25 tarik u Naiwieng, la pynlong da ka Meghalaya Boxing Association (MBA), ryngkat ka Boxing Federation of India (BFI) bad la kyrshan lang da ka tnat Sports and Youth Affairs jong ka Sorkar Jylla.
Shillong:Ha ka jingialehkai kaba nyngkong jong ka Meghalaya ha ka lympung ka U-16 boys’ Vijay Merchant Trophy ba la ialeh ha Cuttack, ka Meghalaya ka la shah rem noh ha ka Sikkim da 29 run hadien ka jingiakhun kaba mar iakhaid.
Da kaba jop ia ka toss, la pyn shah ap bad kawang bol shuwa ia ka Meghalaya ha ka kylla step, ha kaba ka Sikkim ka la lah ban tied 197 bad 114 ha ki ar tylli ki inning, katba ka Meghalaya ka la lah ban tied 104 bad 178 ha ki ar tylli ki inning.
Ha ka inning kaba nyngkong jong ka Sikkim, u Gaurav Jyoti Thakuria u la ioh ban pynkhyllem 5/51 ha ki 16.2 over.
Katba u Benedict Jones Makdoh u ioh 2/24 ha ki 9 bad u Apandanka N Marak 2/50 ha ki 22 over.
Ha ka jingtied bol jong ka Meghalaya, kane ka kynhun ka la i kumba kam ikob shuh ban kot wat tang 100 run, hynrei da ka jinglehbha jong u Hei yomiki Ryngkhlem uba la dei ban kot sha ka half century u la hap noh pat tang ha ka jingkamai kaba 43 run.
Ha ka inning kaba nyngkong ka Meghalaya ka la shah lam khmat ha ka Sikkim da 93 run, hynrei sa shisien ki nong kawang bol ka Meghalaya ki la ialehkai bha da u Apandanka uba la ioh ban pynkhyllem 6/35 ha ki 10.1 over bad ha kane ka match u la ioh ia ka match poin kaba 8/85.
U Thakuria u ioh 2/17 ha ki 4 over bad match poin u ioh 7/68 bad u Benedict u ioh 2/38 ha ki 9 over.
Da kaba buh ia ka thong kaba 208 ban ioh ia ka jingjop, ka Meghalaya ka la duh shuwa ia lai ngut ki nongtied kiba hakhmat hynrei ka kynhun ka dang ioh ia ka jingkyrshan na u Dipayan Nandi uba la ioh ban kamai 95 na ki 194 bol kaba kynthup ia 13 tylli ki 4.
U Nandi u la ianeh para lok bad u Gaurav Narleng uba ioh 37 run ha ka jing iakamai 70 na ka bynta u wicket uba san.
Ha kaba kut u Dipa yan u shym la ioh shuh ki paralok kiba iaineh bad ha shuwa ban kut ka jing lehkai ma u ruh u la hap noh tang san run ha shuwa ba un ioh ia ka century ha kane ka jinglehkai.
Ka jinglehkai kaba bud jong ka Megha laya kan long pyrshah sa bad ka Nagaland ka ban ia khun ha ka 6 tarik Nohprah.
Shillong: U Vice president ka Meghalaya Pradesh Trinamool Congress (TMC), u Bah George B Lyngdoh ha ka 1 tarik Nohprah ula phah ia ka shithi iehnoh kam kum u nongialam ka seng TMC Meghalaya namar ki daw shimet.
Katkum ka shithi ba la thoh sha u president ka MPTC, u Bah Charles Pyngrope ula pynpaw ba u Bah George um kwah shuh ban long nongïalam, hynrei un dang dei hi u dkhot ka TMC Meghalaya, bad u kwah ban pynlait noh ia ka kam ba u bat kum u vice president ka TMC Meghalaya bad kum u president ka TMC Umroi Block.
U Bah George u dei u MLA barim na Umroi uba la jop na ka seng Congress ha u snem 2018, hynrei ha u Naiwieng jong u snem 2021 ula mih noh na ka seng Congress ryngkat bad ki 12 ngut ki MLA hapoh ka jingialam u Dr Mukul Sangma, bad leit ban rung sha ka Trinamool Congress.
Ha ka election MLA mynta u snem 2023 u la shah rem noh ha u kyrtong jong ka NPP.Shillong: Ka Election Commission of India (ECI), ka la pynkylla ia ka sngi niew vote ha Mizoram, na ka 3tarik bad mynta kan long noh, ha ka 4tarik Nohprah 2023.
Kane ka rai, ka dei, hadien jong ka jingujor jong ki kynhun kiba bun, ia katei ka sngi niew vote, namar ba kan dei ka Sngi U Blei bad ba ka dei ka sni kaba la khein kyrpang, da u paidlang ka jylla Mizoram.
Ka kyrwoh jong ka Election Commission of India (ECI), ka kren shai, ba ka jingniew vote, ia ki 40 tylli ki Constituency ha Mizoram, kan long noh ha ka 4tarik Nohprah, katba ia kiwei pat, ki jylla, ba kynthup ia ka  Chhattisgarh, Madhya Pradesh, Rajasthan bad Telangana, kin long beit ha ka Sngi U Blei.
Shillong:U working president ka UDP u bah Paul Lyngdoh ula kubur ba nalor kiwei pat, u bah Robertjune Kharjahrin ula dei uwei na ki nongpan tiket ban ialeh ia ka elekshon MP ban sa wan na ka UDP.Haba kren mynta ka sngi, u bah Paul ula ong ba ka party kan sa pynbna ia u kyrtong hapoh ar taiew ban wan.
“U bah Robertjune ula dei uwei na ki riew shimet uba la pynpaw ia ka jingangnud ban iakhun ia ka elekshon MP, nalor ar ngut kiwei pat", la ong u bah Paul.
Ha kajuh ka por ula ong ba kam don shuh ka jingiateh ne iatreilang hapdeng ka UDP bad ka NPP ha kane ka elekshon MP ban wan bad kin iaid la kajong.
“Ka UDP kala iaid shakhmat ban sei ia u kyrtong bad ka jingpyn khreh ka la iaid shaid shaid mynta", ula ong.
Kumjuh ruh na bynta ka MDC, ula ong ba ka jingpynkhreh kala iaid bha ha kaba ka party kan sa pynbna ia ki kyrtong ha kaba kut u Kyllalyngkot ban wan.
Shillong:Ka kyrtong ka MP ka NPP na Shillong Parliamentary constituency, ka kong Ampareen Lyngdoh ka la kynthah ia ka jingshah kynthah ka NPP ha ki rynsan social media khamtam na ki nongkyrshan ka Voice of the People Party (VPP), ba kam dei satia ka rynsan ban rai ia ka sain pyrthei.
Ka la ong ba lada ka social media ka hap ban rai ia ka sain pyrthei, ia ki kam mukotduma,  ia ka riam ka beit jong ki kynthei bad ia ka jinglong ki rangbah, kan bha ban iakhun elekshon noh ha Social media hynrei, katba ka elekshon ka dang pyniaid ka election commission of India, hap ban rai da ka jingjied na ka jingleit thep ia ki vote ha jaka thep vote.
“Lada ka Social Media kan hap ban rai ia ka sain pyrthei, kan rai ia ki kam mukotduma, ia ka riam ki kynthei, ia ka jinglong ki rangbah, kan bha ban iakhun elekshon ha ka Social Media", ka la ong ka kong Ampareen.
Ka kyrtong ka NPP na bynta ka elekshon sha ka Lok Sabha, kala ong ba lada ka shah jied kum ka MP na Shillong Parliamentary Constituency kan kit lut ia ki mat jong ka jaitbynriew ha Parliament, kiba sahteng ha kine ki phew snem ba la leit.
Ha ka jingkren sha ki lad pathai khubor mynta ka sngi hadien ba la pynbna kum ka kyrtong dang shen, ka kong Ampareen ka la ong ba ka don ka dawbah ba ka NPP ka dei ban jop ha kane ka elekshon MP ban sa wan bad kawei ka dei ka jingkamai bun vote tam ha ka elekshon MLA kaba dang shu dep.
Ka la ong ba kam kwah ban kynnoh iano iano ne ia u MP ba mynta u bah Vincent H Pala hynrei ka ieh ha ki paidbah ban bishar ia ki kam jong u MP.Ha kajuh ka por, ka la ong ba kam pat lah ban ong iano ban pyniakhun MLA na jaka ba ka mihkhmat mynta, lada jia ba ka jop ia ka MP hynrei ka la ong ba ka khun jongka ruh ka la rangbah, kam don jingeh ba kan shimti ia ka lyngkor tangba ka shong ha ka rai jong ki paidbah bad ka party.
“U hati u dang don sha khlaw bad kaba kongsan ka long ban jop shwa ia ka elekshon bad sa peit ia kata ka kam ynda la dei ka por", ka la ong.
Shillong:U myntri ka tnad Social Welfare ka jylla u bah Paul Lyngdoh mynhynnin ka sngi, ula ong ba ka ain kaba la ioh ia ka jingmyn jur u Lat kam dei ban shah pynjngut.
U myntri sorkar ula kren ia kane mynhynnin ka sngi halor ka jingujor ka Hynniewtrep Youth Council pyrshah ia ka shithi kaba la pynmih ka tnad Social Welfare kaba pynbakla ia ka KHAD (Khasi Social Custom of Lineage) Act, 1997, da kaba kdew ba kam khang ban shim jait na u kpa ne na ka kmie bym dei u Khasi.
Haba kren mynta sha ki lad pathai khubor u bah Paul ula ong ba ka Khasi Lineage Act jong ka KHADC kala ioh ia ka jingmynjur u Lat bad ka dei ka ain kaba pura bad kano kano ka jingpynbna na ka sorkar pyrshah ia ka ain kam long kaba shongnia.
“Ka KHAD (Khasi Social Custom of Lineage) ka dei kaba la ioh ia ka jingmynjur na u Lat ka jylla bad kano kano ka jingpynjngut ia ka ain, kam long kaba shong ain" la ong u bah Paul.
Lah ban kdew ba ka Hynniewtrep Youth Council (HYC) ka la dawa ia ka Sorkar Jylla ban weng noh mardor ia ka shithi ba la pynmih da ka Ophisar ka Tnad Social Welfare, kaba pynman bakla ia ka KHAD (Khasi Social Custom of Lineage) Act, 1997.
Dang shen, u President ka HYC Roy Kupar Synrem ula ong baka shithi ka Tnad Social Welfare kala ong “Namar kata, lah ban ong ba ka Lineage Act, 1997 kam shym la khang ban ai ST certificate ia ki nongaplai kiba shim ia ka jait la ka dei na u Kpa ne ka Kmie bad ka jingshim jait sha u Kpa da ki kurim bym dei ki Khasi (bar jylla) ruh la shah".
Halor kane, ka HYC kala thoh sha ka Khasi Hills Autonomous District Council (KHADC), Shillong, ba pan jingpynshai ba hato ka ain bala thaw da ka KHADC bala tip kum ka KHAD (Khasi Social Custom of Lineage) Act, 1997 ka shah ban ai ST.U la ong ba haba pynshong nongrim ia ka jingujor jong ka Registration Authority, KHADC, Shillong lyngba ka shithi No.DC.II/RA/24/2023/2 ba 8 tarik Jymmang, 2023, la thoh sha u Under Secretary ka Sorkar Meghalaya jong ka Tnad Social Welfare, ban ai ia ki jingpynshai halor kane ka kam bad kyntu ruh ia ki bor khmih ba kim dei ban ai ia kano kano ka ST certificate ba iaid pyrshah ia ka KHAD (Khasi Social Custom of Lineage) Act, 1997 bad ka Rule bala thaw na kane.
Ka HYC ka la dawa ba dei ban pyndam ia kane ka shithi jong u Under Secretary ka Tnad Social Welfare namar ba ka long kaba beain bha bad kaba iaid pyrshah ia ka riti ka dustur bad kumjuh ruh ia ka ain kaba don kata ka KHAD (Khasi Social Custom of Lineage) Act, 1997 bad ka rule bala thaw na ka.
ka mut u kpa khasei mynta u lah ioh iaka hok shim jait shalade…congratulations.
A new Era has begun.
extremely happy.
A New Year gift…Ban pynkylla khongpong ia ka rukom ai jait kmie…kan pynshongsang ia ka jaidbynriew Hynñiewtrep…bad kan plie lad ia kiwei ban pyn synjor lut ia ki Riti ki Dustur ka jaidbynriew Hynñiewtrep.
Shillong:Ha ka jingiakhun hynnin ka sngi hapdeng ka Meghalaya bad ka Services, ka Meghalaya ka la pyrshang kat lah kat iai ban ioh ia ka jingjop, hynrei ka duna sa tang 30 run pyrshah ia ka Service ha ka jingiakhun jong ka lympung Vijay Hazare Trophy ha Jaipur.
Ha ka jingkynting pisa, ka Meghalaya ka la jop ia ka toss bad jied ban ap bad kawang bol shwa, bad ka la lah ban pyrkhing ia ka service da 236/9 ha ki 50 over.
Ha ka pali tied jong ka Meghalaya pat, ka kynhun ka la lah ban tied tang 207 bad liem lut baroh ki nongtied ha ki 48.3 over.
Ha kaba sdang ka Meghalaya ka la kawang bol bha bad ka lah ban pynkhyllem ia ki nongtied ka Service da lai ngut tang ha ka jingkamai kaba 20 run.
Napdeng kitei ki lai ngut ki nongtied kiba la hap, arngut ki la shah weng ha ka bol jong u Dippu Ch Sangma uba la ioh poin ha ka jinglehkai da 4/38 ha ki 10 over, katba uwei pat u la shah weng ha ka bol jong u Md Nafees uba la ioh poin da 3/48 ha ki 10 over.
Haba ka Service ka la kamai 120 run la iohi ba ka la hap haduh hynniew ngut ki nongtied ha shuwa ba ki nongtied kiba shadien kin lah ban pynneh ia ka jinglehkai da ka jingioh rung madan u AP Sharma uba la tied 61 run bad u PS Poonia 51 run, hynrei kine ruh ki la hap noh ha ka bol jong u Nafees.
Ha ka pali tied jong ka Meghalaya, ka kynhun ka la tied bha naduh kaba sdang katei ka kylla da ka jingtied bha u Raj Biswa u la ioh ban tied 21 run na ki 21 bol, katba u Nakul Verma 23 run na ki 21 bol.
U Kishan pat u ioh ban thlieh 74 run na ki 89 bol kaba kynthup ia hynniew tylli ki 4.
Ma u ha ryngkat ba u Tanmay Mishra uba la tied 52 run na ki 83 bol ki la lah ban iakamai 111 run na ka bynta u wicket uba sawDa ka ajingiaineh kitei ki shijur ,ka Megha laya ka la kot ka jing kamai sha ka 162/3 bad sah sa tang 75 run ban ioh ia ka jingjop na ki 16 tylli ki over kiba dang sah.
Hynrei hadien kane ka Meghalaya kam shym la shan slem haba u Poonia bad u Sharma ki la wan ban kawang bol naphang ia ki nongtied kiba sah jong ka Me ghalaya tad haduh ba ka Meghalaya kan hap lut ki nongtied jong ka tang ha ka jingkot ka jingkamai kaba tang 207 run.
Hadien katei ka jingialeh, ka Meghalaya ka dang ioh sa kawei ka lad ban pyneh daw ialade da ka jingiakhun pyrshah sa bad ka Manipur ka ban ialeh lashai ka sngi.
Shillong:Ka Coordination Committee of Indo Bangla Riwar People, ka pynpaw ia ka jingsngewlem, halor ka jingkhlad noh jong U bah Africa Suting, uwei na ki shipai Khasi, uba don bynta ha ka jingialeh laitluid jong ka Bangladesh ha u snem 1971.
Ha ka kyrwoh sha kiba ha iing, na ka liang ka komiti, ka sngew kitram shibun, halor ki kam radbah jong utei u rangbah, ha kaba ka komiti, ka la pyndon burom ruh ia u, ha U Risaw 2021, ha shnong Mawryngkang.
Yn tep donburom ia U bah Africa Suting, lashai ka sngi, ka 2tarik Nohprah 2023, ha ka jingpyniaid ka balang katholik, ha Awla Punjee ha Bangladesh bad la iathuh, da u khun jongu, U bah Dewi Khonglah, ba ka jingle burom, na ka liang ka Balang bad ka iing, kan long ha ka por 12baje shiteng sngi, katba ki shipai jong ka Bangladesh, kin leh burom ia utei u rangbah, ha ka por 1baje nohsngi,ong ka kyrwoh, na U bah RM Shabong, Chairman, Coordination of Indo Bangla Riwar People.
Shillong: Ha ka sngi balang, ka Kur Longtrai Lai Kynthei ka Raid Shabong, ka la pynkup burom ia u Sordar u bah Hering Khongngai, uba la shah jied dang shen, ha ka elekshon jong ka Raid.
Ha kane ka jingpyn kup burom, la sakhi lang u Syiem rangbah ka Hima Khyrim u Dr.Balajied Sing Syiem, ryngkat u syiem barim ka Hima Mylliem u Paiem Laborious Manik Syiem, bad la sakhi lang ki khun longtrai ka Raid Shabong.
Haba kren ha ka jingpynkup burom, u Dr.Balajied ula ong ba ka Raid Shabong ka la ai ia ka rai kaba shai ha ka elekshon ban pynjop ia u khun trai ka Raid.
Ula kyntu ban pyniaid beit iaid ryntih ia ka synshar khadar hapoh ka Raid da ka jingiasngewthuh jingmut, ban sngap ia u duk u suk bad ban pynneh ia ka riti dustur kiba la buh u longshwa manshwa.
Na ka liang, u Sordar u bah Hering ula pynpaw ia ka jingsngewnguh ia baroh kiba la pynlong ia ka jingthmu kaba jop.
Ula ong ba kum u sordar u ieng ban iada ia ka riti ka dustur namar ba haba im ka riti ka dustur ka im ka jaitbynriew.
U khot ia baroh wat ki bym kyrshan ruh ban iatreilang ban pynkhlain ia ka Raid Shabong.
Haba ai jingkren ha kane ka sngi u Syiem Barim jong ka Hima Mylliem u Laborios Syiem, u la ong ba ki don ki briew kiba la shang ia ka haw-haw baroh kawei kiba nud ban ong ba kim pat iohi ia u Blei, hynrei u pat u la kren ia kawei ka kyntien kaba la kren da u wei u scientist kaba u la ong how will someone understands the Greatness of God if the person don’t understand the complexity of the entire Universe,ha kaba u la ong “Kumno ngin sngewthuh ia ka jingkhraw jong u nongbuh nongthaw u kynrad jong ngi, lada ngim pat lah ban smgewthuh ban shai kdar ia ka maiañ blei jong ka jingbuh jong u hangtei ha sahit bad ha sla pyrthei.
Ka maiañ blei kaba ka jinglong briew ba mynta ka kylli jingkylli ba ka jingstad ba mynta ka sdang ban buh ia u dak jingkylli, ka dei ka bynta ba kongsan tam eh kiba ha ngi ruh ngi ia kynduh man ka por" bad u la pynkynmaw ba ha kine ki khyndiat sngi, ba dang shudep wat ki longkur long jait kiba u trai kynrad u la sdang ban buh biang ha ngi hadien ba u la buh ia u Hynñiewtrep skum hynñiewtrep,wat ia kata ka bynta ruh ka dang don ka jing kylli ba ka dei kaba bakla, hynrei ngan ong ha phi kiei kiei baroh kiba wan na ka maiañ blei ki long kiba lah buh ryntih bin pa bin biang pa biang khlem bakla la ha ka long briew ne ha ka mariang kat shaba ngi phai.
U la ong ruh kaba u kwah ban buh ha kane ka por hapoh Raid Shabong ka long phai sawdong ia ka raid ka jong phi, ban iohi ia ka maiañ blei, ki kur ki jait ki ban long trai ha kane ka jaka, hapdeng ka jingtuid ki um kiba thiang ha ki riat ki ram,u la buh ruh ki jaka rep bad ki lum ki wah kiba ithiang,ha kajuh ka por ban bit ban biang kiei kiei baroh, u la buh pynbiang ban teh hok ia ka riti ka dustur bad bit ban biang ka dak ka shin ka kyrkhu kyrdoh jong u trai nongbuh nongthaw na jrong ha tbian, ka niam ka rukom ruh kan don ha kaba u la buh kyrpang h a kaba u Lyngdoh u long u khlieh ban peit ban khmih ban ri ia kane ka bynta.
“Lada ngim pat sngewthuh ia ka maiañ blei ba lah ai katne, dei na kane ka daw phi iohi ha kine ki shnong jong kane ka bynta jong ki shnong ba ki leh than ia ka mariang hapdeng ka jingthmu jong ka lai kynthei ban pynphuh pynphieng bad pynbit pynbiang ia ka mariang ban thung ia ki khlaw ba jyrngam khnang ba ka umbam umdih ka rep ka riang,ka sboh ka sbur ha ka khyndew ka shyiap kan bit kan biang, khnang ban iohja ioh dohkha ban thung ban tep u khun u hajar, hynrei dang don na ngi kiba pom syllen ia ki ding ki siej bad ban leh pyrshah ia kata bad ka jingleh pyrshah ia kata ka dei hi ka dei ka jing bym sngewthuh ia ka maiañ blei ba la buh bad ai ha ngi.
Namar ba lada syllen lut ka mariang ka long bynriew ka la tlot la swai pat, kumta nga kyntu ia ki khun ki hajar ka raid ba kin phai sha ka bynta ba u kynrad u la ai kyrpang bad kita baroh ki dei ki maian blei bad lada phi bat khop khem bakla naduh na ïing naduh ka dorbar kur, dorbar ïing bad Dorbar raid kan iai sah ka hok ka jong phi ban ai pateng pateng ha ki khun ki ksiew jong kane ka raid shabong baroh kawei".
Na ka liang jong u syiem ka Hima Khyrim u Paiem Balajiedsing Syiem haba ai jingkren, u la ong ba u trai jong ka raid shabong ryngkat ka jingkyrshan jong ki khun ka raid ki la lah ban pynneh pynsah ia ka matti jong ki longrim, ki long shwa manshwa, u ñi u kong u jong ngi, ban sah ban neh ka nguh ka dem ka niam ka rukom,ka tem ka put ka shat ka kmen ha ka raid, ryngkat ka synshar khadar kaba don la bun pateng bad kaba dang sah haduh mynta mynne kumba ka long.
U la pynpaw ruh ba u long u ba donbok ban ia ioh bynta lem kum ha kane ka por kum u Syiem ka hima kaba dang bat ia ka sad ka sanon bad pynneh ia ka niam ka rukom, ryngkat ka nguh ka dem ka kñia ka khriam,ka tem ka put ka Shad ka kmen,ba kane ka bynta jong ka hima kaba long ka kti ka kjat jong ka hima ,ka long kaba kham khlaiñ ban pynsah ia kaei kaba u Barim u la buh ban pynsah,ia ki pateng ba la dep,ki pateng ba dang don bad ki pateng ki ban sah wan,ki khun ki ksiew ki jong ngi ha ki sngi ki ban wan kumba la buh la pynsah da u mynbarim.
“Ka raid shabong ka long kaba donbok ba ki long shwa manshwa ki jong ka ki long ki riew shemphang ki riew stad,kiba tip ka nguh ka dem ha u blei trai kynrad nongthaw nongbuh,nga la sakhi lang ia ka rukom pyndep niam jong ki ka long shisha kaba idon blei, wat la ki don shibun ki jing tynjuh kiba phi ia mad ha kine ki snem bala dep la bun bun snem mynta, hynrei ka burom jong ka raid ka sah ka neh, kaba dei ka matti ki long shwa man shwa ba ki khun trai ki lai kynthei jong ka raid shabong kiba dang bat ia ka haduh mynta bad ngam artatien haduh mynta ba ngi ia kynduh khamtam ha ka elekshon sordar bala dep kaba shong shit shibun eh, kaba pynsngew ia ngi kumno kan long ka riti dustur jong ka raid shabong lada don kano kano ka jingbakla na ka liang ki nongkyrshan ,ki nongialeh ha kane ka elekshon, hynrei u kynrad hi um shem la iehnoh haba ki dang bat ia ka niam ka rukom bad u la ai ka jubab ba shai ba u Herinsing Khongngai u ba long u kyrtong ba pynieng da ki longtrai, ryngkat ka jingkyrshan kiba bun balang ki khun ki hajar jong ka raid Shabong,kiba sngewthuh ia ka riti dustur ba ka long kaba donkam ban neh ban sah haduh mynta,watla da don Ssibun ki jingkylla sawdong jong ngi, u la long u nongjop bad kumta ka la pynsngew ha nga ba ngin ai mynsiem ia u ne u rangbah ba un bat biang ia ka kam kumba u la bat teng ha ki phew snem ba la dep".
Na ka liang u sordar thymmai jong ka Raid Shabong u bah Herinsing Khongngai, u la ai khublei ia ki Rangbah shnong long trai mantrai kiba u la dep ban pynkupburom, ki longkmie ki tnad jong ka elekshon komiti bala dep kiba bapher bapher, ha kaba u la ai khublei ia ka shnong Rangthylliang kaba la pynlong ia kane ka prokram.
Nongpoh:Ki nongialam ka KSU NKHD, mynhynnin ka sngi ki la leit ban kynduh ia u Raja Brahma, ADC ka Ri Bhoi, kaba long kum ka dak ban pynkynmaw biang sha ka sorkar lyngba jong u, kata katkum ka Dorkhas ba ka seng ka la phah naduh u snem 2015, na ka bynta ban dawa na ka sorkar, ba ka dei ban pynurlong noh ia ka Petroleum Depot ne ka jaka buh Umphniang, ha kawei ka jaka jong ka Indian Oil kaba don hapoh ka shnong Umiam Pyllun.
Katei ka jingleit kynduh bor Distrik da ki nongialam ka KSU, na ka bynta ban pynkynmaw biang halor katei ka mat, kiba kynthup ia u samla Ferdynald Kharkamni, President, nangta u samla James H.Mawphniang, General Secretary, ha kaba ka nongrim kaba hakhmat eh jong ka seng, ba kin pynkynmaw biang ia katei ka mat, ka hadien ba ki la iohi bad lap ia ka jingshah byrngem ba khah khah ha ka North East Petroleum Mazdoor Union (NEPMU), ha kaba tang shu don kino kino ki jingiakhih, ka jylla ka dei kawei na kiba shah byrngem kloi eh ban sngeh ka jingpynpoi Umphniang bad kaba la ju wanrah jingkulmar ia ki paidbah.
U Samla Ferdynald Kharkamni, haba kren sha ki lad pathaikhubor, u la ong ba ki nongialam ka seng ki la ioh ban iakren sani bha bad u ADC Ri Bhoi, kata katkum ka Dorkhas ba ka seng ka la dep sha sha u DC ha u snem 2015, kiba la kyntu ia ki bor Distrik ba ki dei ban pyntreikam biang ia ka jaka buh Umphniang lane ka Petroleum Depot kaba Don ha Umïam, khnang ba ki paidbah ha ka jylla kin ioh ban pyndonkam ia ka Umphniang kaba don hapoh katei ka jaka, ha ka por ba don kino kino ki jingïakhih ne ki strike ha Assam.
Shuh shuh, u la ong ruh ba katei ka Petroleum Depot, kaba don ha Umiam ka dei kaba la don naduh ki snem 1995 haduh u snem 2010, ha kaba katei ka jaka ruh ka dei kaba heh bad kaba don ia ka jingheh kumba 5 akar eiei, hynrei kumba ka long mynta hapoh katei ka jaka ba la shna mynshwa kum ka Petroleum Depot, la tei da ka LPG Bottling, pynban watla katta katei ka jaka ka dang heh bad kaba dang biang eh ban buh sa ia ka Petroleum Depot bad lyngba katei ka Petroleum Depot kaba don hapoh katei ka jaka bad ia ka Umphniang kaba la buh ha katei ka jaka, ynsa lah ban shalan ne pynpoi sha kiwei pat ki Distrik kiba don ha ka jylla.
Naka liang ka seng ha u snem 2015 ka la dep ban dawa naka sorkar ba kadei ban pyntreikam biang ïa katei ka jaka.
Bad ha kane ka sngi kaba mynta hadien ka jingïohi bad ïoh sngew halor ka jingshah kem ki nongdie tuh ïaka umphniang bad ka jingkhot ïaka strike ka seng ka ka dawa biang ïaka sorkar ba kadei ban pyntreikam biang ïa katei ka jaka Depot khnang ba lada don kum kine ki jing pakhang Umphniang, ka jylla ka la lah ban pynbiang ïaka umphniang sha baroh ki district ki ba jan lyngba katei ka Depot.
Shillong:Ka All Khasi Meghalaya Tourist Association (AKMT) ka la dawa na ka Sorkar Jylla ba kan thaw noh da ka policy ka ban khanglad ïa ki kali tourist nabar ka Jylla ba kin leit rung sha ki jaka jngohkai pyrthei ha Jylla.
Ka AKMT ka la buh ïa kane ka jingdawa hakhmat u Myntri ka kam shang sawari u Bah Paul Lyngdoh ha ka jingïakyn duh hynnin ka sngi Balang.
Haba kren sha ki lad pathai khubor, u President ka AKMT u Bah Ricaldinus Dohling ula ong ba ki kali na bar Jylla kum na Assam ki wan poi da ki phew tylli sha ki jaka jngohkai ka Ri-lum Khasi Jaiñtia bad kane ka la pynduhnong bha ïa ki nongñiah kali trai jylla kiba kamai da ka ba ïalam ïa ki briew nabar Jylla sha ki jaka jngohkai.
U Bah Ricaldinus ula ïathuh ba ka AKMT ka kyntu ïa u Myntri ka tnat shang sawari ban thaw lad lynti thaw lynti ha ka ban pynbiang noh da ki jaka ïeng ïa ki kali kamai tourist kiba wan nabar Jylla khnang ban ailad ïa ki kali napoh ka Jylla ban ïalam ïa ki nongwan shangkai pyrthei ha ki jaka jngohkai jong ka Meghalaya, kum sha Sohra bad Dawki.
“Kane ka jingdawa jong ngi ban don noh da ka jaka ban pynïeng ïa ki kali kamai na bar Jylla, kum ha ISBT Mawïong bad sha kiwei ki jaka, kam mut ba ngi khang ïa ki ban wan sha Meghalaya hynrei kadei ban ailad ïa ki nongñiah kali kiba na trai Jylla ban im ka kamai da kaba kit bad ïalam kai ïa ki nongwan shangkai pyrthei sha ki jaka jngohkai hapoh ka Jylla," ong u Bah Ricaldinus.
U Bah Ricaldinus ula kam ba da ki phew tylli ki Bos na Assam jan man ka sngi Saitjaiñ ki poi sha ki thaiñ Sohra bad Dawki bad kane nalor ba ka pynduhnong ïa ki nongñiah kali trai Jylla, ka pynkhapñiah ruh ïa ka surok khamtam ha nongbah Shillong.
U Bah Ricaldinus ula ïathuh ba ka seng ka kyntu ruh ïa u Myntri ban tuklar lem halor ka jingshah pyndik ki nongñiah kali trai Jylla ha ki Pulit ka Shillong Traffic Police kiba pynïeng ïa ki kali kamai ha Khyndai Lad.
Haba kylli, u nongïalam ka AKMT ula ïathuh ba shen ka tnat shang sawari kan sa khot jingïalang ïa ka Company Adani kaba khmih ïa ki nongwan shangkai pyrthei kiba thmu wan sha Meghalaya lyngba ka Kad Liengsuiñ Guwahati.
Naiwieng:Namar ka jingsniew shaba palat jong ka surok Shillong-Dawki khamtam ha ki thain Pynursla, ka Sorkar Jylla mynta ka la bthah ia ka NHIDCL ba kan maramot noh mardor ia kane ka surok ha ryngkat ka jingpyntrei thymmai ia kane ka surok.
U Myntri Rangbah ka jong ka Jylla u Conrad K Sangma ula ong ba ki(NHIDCL) ba u la iohi ia ka jingsniew jong kane ka surok bad ki la dep ban pynbeit noh wut wut ha kaban pynthikna ba ka jingmaramot ka dei ban iaid noh shaid shaid khamtam ha ki thain kiba mar syndah jong ka Dawki ka jingpyntrei ka dei ban sdang noh mardor.
Ka NHIDCL kala pynthikna ia ba kin sa sdang noh ia ka jingmaramot hapoh kine ki khyndiat sngi ban wan bad kila kular ba kin shna bha ia ka surok haba maramot,kumba phi tip ba ym tang ban maramot hynrei ka jingpyntrei thymmai ia ka Surok ruh ka don bad nalor ba maramot ia ka Surok ba rim ka jing trei ia ka Surok ba thymmai ruh kan long ha ka juh ka por,ula ong.
U Myntri Rangbah ula pyntip ruh ba ia ka song ba nyngkong (first package) jong ka surok la dep ban aiti sha ka kompani ba kan pyntreikam.
Ki Contractor ia kaba la aiti ia ka kam, la khmih lynti ba kin sa sdang noh shen ia ka kam namar ki la wanrah ia ki mashin, ki nongtrei ha kaba ka jingpyntrei ynsdang noh hadien shi taïew ne 10 sngi khnang ba ki mashin bad ki nongtrei yn lah ban pynbiang.
Haba iadei pat bad ka sector ba nyngkong kata na Umshyrpi sha upper Shillong ka jingtrei yn sa sdang noh shen.
Ki nonglute, ki la ioh khung haduh T.18klur ka pisa, na ka Punjab National Bank, hynnin ka sngi palei bad katei ka dei ka bank, kaba don ha Ukhrul, Manipur.
Katei ka jingjia, ka dei ha ka por 5.40 hynnin ka janmiet bad kitei ki nonglute, ki don ia ki tiar siat kiba i shyrkhei sat, ha ki kti jongu bad ki don kumba 10ngut, ha ka por, ba ki leit rung ha katei ka Bank, tangba ki dei kiba tap ia la ki khmat bad kumta, ym don ba ithuh dur satia.
Nongpoh: Uwei u samla na ka shnong Pahamsyiem, u la mynsaw jur hadien ba ka Scooty kaba u niah, ka la shah syllad ha kawei ka trok bad kaba don ia u number AS-01-PC-3750, ka trok kaba thmu ban hiar sha Guwahati.
Katei ka jingjia aksiden ka la jia hynnin ka sngi, ka la jia ha ki bynta ba NHAI ka pyniaid ia ki kali tang ha kawei ka liang jong ka surokbah NH-6, namar kawei ka liang jong ka surok ka dang don hapdeng ka jingmaramot, ha kaba la ong ba ka daw ka jingshah syllad ia utei u samla ka dei namar ka jingpynher sted palat jong katei ka trok bad kaba la wanrah ia katei ka jingmynsaw jong utei uba niah Scooty.
Ia utei u samla uba la mynsaw jur la pynkit noh sha Civil Hospital Nongpoh bad namar ka jingshitom kaba la kham jur la pynkit noh ia u sha Shillong ban ioh ka jingsumar ba kham bha.
Haba la jia katei ka jingjia aksiden, u nongniah jong kateu ka trok, u la phet bak na katei ka jingjia bad iehnoh ia ka kali ha ryngkat bad u shabi, kumta halor katei ka jingjia, na ka liang ka bor shnong jong ka ne ka shnong Erpakon, ki la pyntip noh mar mar sha ki bor pulit bad na ka liang ki pulit ka Nongpoh Police Station ki la wan shimti noh ia katei ka kali.
Nongpoh: Kawei ka Trok kit Klinker kaba don ia u number WB 91 8529, kaba dei ka trok kaba thmu ban hiar sha Guwahati, ka la kylla bad thung baji ha kawei ka riat ba jylliew, ha surokbah NH-6 ha ka jaka ba ki briew ki shait khot kum ka Khongdong Umling ha Ri Bhoi.
Katei ka jingjia, la ong ba ka la jia hynnin ka miet ha ka por 10 baje ei ei mynmiet, ha kaba katei ka trok kaba thmu ban hiar sha Guwahati, ka la jam na shilliang sha shilliang ka surok, hadien kata ka la rat ia kumba 3 tylli ki dukan kiba don harud surok bad ha katei ka jingjia, u nongbud jong katei ka trok u la khlad noh hashen, katba u nongniah u la mynsaw bad ia kaba la pynkit noh sha Nongpoh Civil Hospital.
Ia katei ka trok kaba la kylla hynnin ka miet, la tan noh mynta ka da ki kali khwai kali, kiba la don haduh 6 tylli ki ban tan ia katei ka trok bad kumjuh ruh ia u nongbud jong katei ka kali, uba la khlad noh hashen, la sei noh mynta ka sngi.
Shillong; Ka Seiñ Kur Dkhar, Wapung Circle, ka pyntip paidbah ba kan sa pynkup burom ia ki khun samla pule jong ka Kur Dkhar kiba pass bha ha ki jingpule jong ki ha ka 30tarik bnai Nohprah (December) 2023 ha ka por 10baje mynstep ha ka shnong Mookhep East Jaintia Hills.
U President Sein Kur Dkhar u Shaniahskhem Dkhar, ula pyntip ba kane ka jingpynkup burom kadei na ka bynta ki khun samla na ka Seiñ Kur Dkhar kiba hap ha Wapung Circle kiba kynthup iaka Jalyiah, Khlieh Myntriang, Wapungskur, Wapungshnong, Pamrapaithlu, Pamrakmai, Mokhep, Iongkaluh, Sohkymphor bad ka Lum Mulieh.
Ki samla ki ban shah pynkup burom ki dei tang kiba la ioh 75 percent shaneng haka SSLC bad HSSLC,bad ia ki Graduate , Master 60% shaneng, Professional Course ba kynthup iaki MBBS, Lawyer, Engineering bad kiwei.
Ka Seiñ Kur Dkhar, Wapung Circle kala kyntu ban pynpoi ia ki marksheet, ka Certificate bad Residential Certificate hapoh ka 20 tarik u bnai Nohprah (December) 2023 ha u Ma Francis Dkhar Contact no: +918787777629.
Shillong:U bah Elbarwell Nongkhlaw ha ka jingiakren bad u Editor jong u Rupang, u la ba um juh buh jingthoh ia ki jingrwai, kiba ula rwai ha ki kaset lane ha ki YouTube channel ruh kumjuh.
Haba ïathuh pat ia ki jaka ba u kham leit rwai bha u la ong ba ki bynta jong ka West khasi, ha Mawlai,Lawsohtun, hynrei kat nang mih ki sngi ki snem pat u la poi kylleng kylleng sha ki thain bad ki jaka ba umjuh kynmaw shuh, ha kaba u la ïathuh ruh ba tang sha kito ki jaka ki bym pat lait kali um juh leit ban rwai.
Haba iadei bad ki jingrwai kiba une u rangbah u juh sngewtynnd bad rwai barabor hi ki dei ki jingrwai niam, namar ban rwai ia ki jingrwai pyrthei um mih kyntien.
U bah Ebarwell Nongkhlaw, u la ïathuh ruh ba hadien ka jingduh noh ia i kmie u don ka jingnoh mynsiem, namar ka kmie kaba peit ba sumar, ba ai bam ai dih bad ka la dum ka jingmut jing pyrkhat, hynrei ka dei kaei kaei pat kaba phylla ba ka jingpyntngen jong ki briew bad ka jing tngen ba nalor hi ka pher haduh katta katta.
U la ong ruh ba kumba ka long pat mynta, ki don ki hymmen ki para, kiba peit bad ai bam ai dih bad kiba pynbiang ia ki jingdonkam ba man ka sngi jongu bad u da ai jingmut ruh ia kito kiba dang don kmie, ba kin burom ia la ka kmie, da kaba u ong “I mei hi i long kum ka blei ha pyrthei" bad u la ong bad kyntu ruh ba kito hi kiba don ia ki Kmie ki kpa ki dei ban niew burom bad kheiñkor ioh ba kan long pynban ka jingbabe shirta.
Haba ïathuh pat ia ki kam ba u trei u la ïathuh ba mynta u khlem trei khlem ktah shuh, hynrei mynshwa u don ar tylli ki pynthor ban rep, ban leit tong um bad ri jingri ruh ha kaba u ai bam hi ia ki sniang bad peit para ruh, hynrei ha kine ki sngi pat, ula shu shong noh ha iing bad u ju pynlut por, ha kaba rwai ba tem bad kaba thaw jingrwai.
U la ïathuh ba ka jingtem bad jingrwai ha u shimet hi ka long ba don ki jingrwai kiba sngew myllung bad kiba pynkmen ia ka mynsiem.
Haba ïathuh ia kawei ka jingrwai ba u la rwai ha u snem 2006 kaba kyrteng Ah Trai Phah Ribaibal, u la ïathuh ba kane ka jingrwai ka la don ha ka kot jingrwai bad u la ong, ba ym lah ban len ba kato ka jingrwai hi ka la pynkhihwin ia ka Ribaibal ha katei ka por.
Haba iadei bad ka jingiarap na ka sorkar u la ïathuh ba u ioh ki jingiarap khyndiat na ka sorkar, ha kaba u la ong ba ym tip lada kin dang pyrkhat ne em ban iarap, hynrei ka sorkar ka dei ban phai khmat lem, ula ong shuh shuh.
Haba iathuh ia ka jingleit thep vote pat, u la ïathuh ba naduh ba u dang ioh vote hi um juh pynsep ei bad haba thep vote hap ban pyrkhatlang ba ki nong synshar ki dei ban long kiba khuid kiba shida, ki ban peit ia ki duk ki suk ki rit ki ria ki kup shiliang ki sem shiliang.
U Bah Elbarwell, ula kren sngewkhia ruh, halor ka jingtuh jingrwai jong ki briew, ha kine ki sngi, ha kaba ki thaw pisa, na ki jingrwai jong kiwei, da kaba ki shim na ki youtube channel jong kiwei bad halor kane ula ong “Kumba long myshwa hi u nongtuh, u tuh na u ba iohi katba mynta pat u tuh na u bym iohi" bad ula pynsngew, ba ki nongsynshar kin ioh sngew bad pyrkhat lem namar ba ka juk jingstad mynta ka long ka jingkyrkhu, hynrei tengteng pat ka long ka jingkyrkhot.
Shillong:U Myntri Rangbah ka Jylla Conrad K Sangma ha ka sngi Ba-ar, ula pynbna ïa ka shnong Chigitchakgre kaba hap hapoh ka Gambegre C&RD Block, West Garo Hills, kum ka “Shnong ki Ngap" ne “Bee Village".
Ula ong ba kane ka shnong ka la ïoh ïa baroh ki jingkyrshan ban thep ïa ka ngap ha ki bitor, pyninam ïa ki mar bad ban leh ïa shibun ki kam ki ban kyntiew ïa ka shnong kum ka “Shnong ki Ngap" ka ban khring ïa ki nongshang sawari.
Ula ong ba hapoh ka Apiculture Mission 2.0, ka Sorkar Jylla ka la kyntiew ïa ki kam ban pynmih bad saiñ ïa ka ngap.
Ula ong ba da ka jingpynbna kum ka shnong ki ngap, kan nang plie lad ïa ki paidbah bad ki nongshang sawari ba kin wan ïuhkjat hapoh ka Jylla, nalor ka jingplie lynti ïa kiwei pat ki kam kiban kyntiew ïa ka roi ka san bad ka ïoh ka kot.
U Myntri Rangbah ula pynbna ruh ban ai song jingïarap ba T.10 lak na ka CMSDF sha ka Shnong ba kan nang pynkhlaiñ ïa ka jingpynmih ngap hapoh ka Shnong.
Ha kajuh ka por, u Myntri Rangbah ula kyntu ïa ki paidbah ba kin shim kabu ïa ka CM-Elevate, ka skhim jong ka Sorkar Jylla kaba kyrshan ïa ka jingsengkam lajong.
U MDC ka Gambegre Rakesh A Sangma bad Deputy Commissioner Jagdish Chelani ruh kila ïadonlang ha kane ka prokram.
U Myntri Rangbah, ula ïathir bad ïasyllok ïa shibun kiei kiei bad ki nongshong shnong ha kane ka prokram.
Shillong:Ka Petroleum Dealers Association of Meghalaya (PDAM), mynhynnin ka sngi ka la pynbna ba ka Association ka kyrshan ïa ka jingkhynra bad kem ki Pulit ka Jylla ïa ki katto katne kiba tuh umphniang ha shiteng lynti jong ki surok bah ka Jylla.
Haba kren sha ki Lad pathai khubor u President ka Association u Bah Kennedy Khyriem, ula ïathuh ba kane ka jingïatuh umphniang bad ka jingïakhleh um ha shiteng lynti kala ïaid mynta la bun snem bha bad kane ka la wanrah ïa ka jingduh nong kaba jur ïa ki Petrol pump bad ka jingma ïa ki paidbah kiba pyndonkam ïa ka umphniang.
U Bah Kennedy ula ïathuh ba ka Jylla kam don Petroleum ne Diesel nalade bad ka donkam ban kit na shabar ka Jylla hynrei bun ki Petrol Pump ha Meghalaya ki shah shet ha ki Trok kiba wanrah umphniang na shabar Jylla.
Ula ïathuh ba ki kali kiba kit ïa ki Petroleum bad Diesel ban pynpoi sha Meghalaya ki dei ki jingim jong ki Petrol Pump ki ban pynpoi umphniang sha ki paidbah ka Jylla.
Nalor kane u Bah Kennedy ula ïathuh ba ki Petrol Pump ha Meghalaya ki don ka jaka pyllang umphniang kumba 60 hajar haduh 1 lak Litre katkum ka jingheh ki Petrol Pump.
“Ka don ka jingïatuh umphniang bad ka jingïakhleh um ha ki umphniang bad ki Pulit kila pynlong ïa ka jingtalasi bad kila ïoh kem ruh ïa ki katto katne kiba donkti ha kine ki kam be-aiñ.
Ka Petroleum Dealers Association of Meghalaya ka kyrshan ïa kane ka jingleh ki Pulit," la ong u Bah Kennedy.
U Bah Kenedy ula ong ruh ba ka Association ka kyrshan ïa ka Sorkar bad ïa ki Pulit ka Jylla kiba la trei shitom ban pynduh jait ïa kum kine ki jinglehtuh ïa ka umphniang kali bad pynrem jur lada don kano kano ka jingleh donbor da ki Pulit kumba la kynnoh ka seng North East Petroleum Mazdoor Union (NEPMU).
Haba kyntu ïa ki paidbah, u Bah Kennedy ula ong, “Ki paidbah ka Jylla kim dei ban khuslai namar ka Jylla ka don ka Umphniang ban pynbit pynbiang ïa ka jingdonkam ki paidbah," la ong u Bah Kennedy.
Lah ban kdew ba ka NEPMU ka la pynbna ban sangeh pynpoi Petroleum bad Diesel sha Meghalaya naduh 29 tarik mynta u bnai da kaba kynnoh leh donbor ki Pulit ka Meghalaya ha ki surok bah ka Ri-bhoi District.
Shillong:U Myntri ka tnat Food, Civil Supply bad Consumer Affairs ka Jylla Bah Comingone Ymbon, ula pyntip ba ka Sorkar ka la khot da ka jingïalang bad ka North East Petroleum Mazdoor Union (NEPMU) ha Circuit House Nongpoh ha ka 29 tarik mynta u bnai.
Haba pyntip ïa kane, u Bah Coming ula ïathuh ba ïa ka jingïalang bad ka NEPMU yn khlieh da u Secretary ka Civil Supply bad Consumer Affairs u Pravin Bakshi ha ka jingdonlang hi heh ka tnat Pulit bad ki bor district.
Lah ban kdew ba ka NEPMU ka la byrngem ban ym kit umphniang IOCL, BPCL bad HPCL sha Meghalaya halor ka jingkynnoh ba ki Pulit ki la pyndik bad thombor ïa ki nongñiah bad nongbud trok kit umphniang da kaba shah kem bad kiwei kiwei tang namar ka jingsuba ba ki trei bym hok.
“Ban wanrah biang ïa ka jingïasngewthuh jingmut, ka Sorkar Jylla kan shong jingïalang bad ka NEPMU ha Nongpoh ha ka sngi Balang ha ka por 12 baje ban pynbeit ïa ki jingkynnoh baroh bad ban pynthikna ba ka jingwan rah umphniang kali kam dei ban sangeh ha Meghalaya," la ong u Bah Coming.
U Bah Coming ula ïathuh ba haduh mynta ka Jylla kam duna ïa ka jingdon umphniang bad ula bynrap ba ki paidbah kim dei ban khuslai namar ka Sorkar ka shim khia halor ka jingbyrngem ka NEPMU.Ula ïathuh ba ka Sorkar ka la ïakren bad baroh ki Deputy Commissioners (DC) jong ki District ban pynthikna ba ka jingpoi ki kali kit umphniang kan ïaid beit ïaid ryntih khlem kano kano ka jingshah pynthut.
Imphal:Shisngi shwa ka jingia kyntiew kurim ka jong ki, u aktor jong ka Bollywood’s u Randeep Hooda bad ka Lin Laishram na jylla Manipur ki pynlong jingduwai ha Govindajit Temple ha Imphal.
Ki shijur ki la ia shondur lang ruh ha Loktak Lak, ha kaba kine ki shijur kin ia kyntiew kurim ha ka sngi balang ka 29 tarik.
Hadien ba ki la sakhi ia ka jingitynnad jong ka pung Loktak ki la leit ban duwai sa ha katei ka temple pawnam ha Manipur.
Ha ryngkat ka riam da ki jain tynrai jong ki meitei u Randeep Hooda bad ka Laishram ka ban dei ka lok jong u, ha ryngkat ka kti ban duwai na bynta ka lawei ba phyrnai jong ki.
Ki shijur kin iathoh shongkurim ha ka sngi balang ka 29 tarik Naiwieng ha imphal, ha kaba u Randeep Hooda u la poi sha Manipur ha ka sngi nyngkong na bynta ka jingiathoh shongkurim jong ki.
Shillong:"Ka bynta ne ka kamram jong ka District Council ne ki ADC ka long ban ïada, pynneh pynsah ïa ki Riti dustur ba la seng naduh ki longshwa manshwa" ong u CEM ka KHADC u Bah Pynïaid Sing Syiem haba kren kum u kongsan haba plie ïa ka Shlem Jingtip kaba dei ka Community Led Landscape Management Project, kaba la pynkhreh ruh da ka Syrwet U Barim MJJCF kaba dei ka kam kaba kongsan jong kane ka Federation kaba la plie hapoh ka Shnong Mawlam, Pynursla.
Na ka liang u CEM u la ong ba kum kane ka prokram ka long kaba kongsan bha namar ka bynta jong ka ADC ka long ban pynlong aiñ ban buh jingthoh ïa kiei ba la buh ki longshwa manshwa.
“Hapoh 3500 tam ne duna ki shnong kiba hab hapoh ki 54 tylli ki Hima, ki dang pynneh pynsah ïa ka synshar khaddar ha kaba ki khlieh nongsynshar ki ai sanad ïa ki Rangbah Shnong ne Sordar bad kine ki pynneh ïa ka jinglong trai ka khyndew ka shyiap bad kiwei ki rukom synshar shnong.
Kane kadei ka synshar khaddar ba la ai naduh u longshwa manshwa," u la ong.
Haba ïathuh ïa ka jinglong kyrpang jong ka Jaitbynriew Khasi u CEM u la ong, “Ngi la don lah jan 2 hajar tam ki kur kiba dang ïaibteng ban pynneh ïa ki rukom kheiñ kur kheiñ kha nalor kiwei ki rukom kheiñ jait, nangta ka jingbat khyndew ki riew shimet ne ka nongkynti bad ka jaka kur bad kiwei.
"Haba pynpaw ïa ka jingkmen ban tip ba ha kane ka Raid Mawlam ki dang don bun ki Jingkieng jri kiba dang donkam bha ban pynneh pynsah, u CEM u la ong, “Ngan ym ong ba kan long kaba eh hynrei da ka jingïatreilang baroh ki Jingkieng jri ki riew shimet kin sa wan ïasnohkti lang bad ki shnat treikam badei khmih ban pynneh pynsah ia kiei kiei kiba la buh da ki longshwa manshwa kiba long ka spah ïa kane ka pateng ba mynta.
"“Ngi don ka aiñ shna bad ai dawai kynbat ha kaba da kane ngin lah ban pynneh ïa ka mariang.
Da kane ka jingleh ka shnong Mawlam kan suhthied sha kiwei pat ki shnong bad nangne yn nang lah ban pynheh shuh shuh ïa ki riti dustur," u la ong.
U la ong ba u sngewkmen ban ïoh plie ïa kane ka Shlem Jingtip ban pynneh pynsah ïa ka mariang, ki Riti dustur bad kiwei bad ban ai jinghikai ïa kiba la buh da ki longshwa manshwa.
“Lyngba ki law kyntang law adong la hikai ïa ngi tang da ka ktien hynrei mynta pat ka pateng ka long ban thaw aiñ kumba ngi ngeit ïa ki jinghikai ki longshwa bad ki tymmen hyndai bad ba kidei ban neh beit shyrta bad ka KHADC kan nang pynkhlaiñ shuh shuh ïa ki jingtreikam khnang ba ki briew nabar kin jngoh bad ban tip shaphang ki Riti dustur bad kumjuh ruh ka ïoh ka kot kan kiew," ong u CEM.La ïoh ka jingkren ruh na u Gonanka Joint Secretary Govt of Meghalaya, u Pyush Dogra Senior Environment Specialist, World Bank kum u Symbud kongsan, ka jingduwai bad kyntien na u Sordar Raid Mawlam, ka jing phawar na ka Cooperative society Shuthim, ka kñia ka khriam bad shad beh skaiñ Shad Mawja kynjoh kha piah bad ka Shad tynrai na ka Cooperative society Pyrnai.
Ka Kong Ïora Dkhar Chairperson ka Syrwet U Barim MJJCF, haba kren kaba la ong ba kane ka pateng mynta ka la sngewthuh ba donkam ban pynneh ïa ka riti dustur bad khamtam ha Meghalaya dei ban pynshlur ïa kum kine ki projek.
Ka la ong ba kane ka Shlem Jingtip kadei kaba la pynkhreh bad trei shitom mynta lah 1 snem kum ka dak ban pynneh pynsah ïa ki Riti dustur.
Ka la ong ba ka jingdon jong ka spah kaba buhrieh da ki longshwa manshwa kumta dei ban buh pynsah, pynneh bad ieid ïa ki ban ym duh na kane ka pyrthei, ban pynpaw sha ka pyrthei ïa ka jingdon ki Jingkieng jri, ki mawbynna, ki maw shongthait, ka jingpynlong ïa ki Law Adong, Law Kyntang bad kiwei kiba la kynthup lang hapoh ka UNESCO World Heritage site.
Ka jingpynneh ïa ka riam ka beit, ka niam ka rukom, ka ktien ka thylleij, kumta kane ka Shlem Jingtip kadei ka jaka hikai shaphang kiei kiei kiba ki longshwa manshwa ki lah buh.
Kane kadei ka jaka rikynti ym dei ka ri raid.
La ïathuh ba hapoh kane ka jaka ba la plie ïa ka Shlem Jingtip ka don ka lynti ba ïalam sha ki Jingkieng jri kiba don hapoh ka ri raid bad ri kynti Mawlam, ka don ruh ka ïing ieid mariang, ka jaka lehniam, ka jingshakri ïa ka mariang bad ki ïing skum nalor kiwei pat.41ngut na ki nongtrei, kiba sahkut shapoh kem, la 17 sngi kynthih, ki la lait mih, ha ki khyndiat minit ba ladep.
Kitei ki dei kiba shah khangkut hapoh krem, ha Silkyara, ha Uttarkashi.
Ka jylla Telangana, ka la don mynta la 9 snem kynthih bad ha kine ki 9 snem, la iohi, ba ka ioh ka kot jong katei ka jylla, ka nang tam shibun, ban ia kaba ka long ka  Andhra Pradesh, kaba dei ka jylla, kaba la phiah ruh ia ka Telangana.
Ka jingioh kamai shimet jong ki nongshong shnong, ka kiew bha, ha kine ki 9 snem ba ladep, ha kaba ha u snem 2014-15, ka jingioh kamai jong u briew shimet, ka long T.1.01 lak, katba ka Andhra Pradesh, ha katei ka snem, ka long T.79,174.
Ha u snem 2022-23, ka jingioh kamai, ka Telangana, ka kiew sha ka  T.1.69 lak ha ka shisnem, katba ka Andhra Pradesh, ka kiew sha ka T.1.24 lak bad kaba tam shibun, ia ka jingioh kamai ha India baroh kawei, kaba long  T.98,374.
Ka Telangana, ka dei na ki 10 tylli ki jylla jong ka India, kaba kiew bha ha ka ioh ka kot, ha u snem  2020-21 bad ha katei ka snem, ka kynthup ia ka Delhi, Gujarat, Haryana, Karnataka, and Tamil Nadu, kiba kham kiew, ka jingioh kamai ia katei ka jylla.
Wat la ka Telangana, ka kiew ha ka kamai kajih, hynrei ki don ki jaka kiba kham kiew ka jingioh kamai ha katei ka jylla, kum ka  Rangareddy, Sangaredddy, Mahabubnagar bad ka Medchal-Malkajgiri bad ka jingioh kamai shimet jong u briew, ha  Rangareddy, ka long T.4.19 ha ka shisnem, katba ha  district Vikarabad, kaba don marjan, ka don ka jingioh kamai, kaba long T.78,032, katba kum ka jingai jingkhein jong ka  Telangana State Statistical Abstract 2022.
Shillong:Ka seng sain pyrthei ka Khun Hynniewtrep National Awakening Movement (KHNAM) ka la pan jingshai bad kylli shaei ka la poi ka Expert Committee na u Chief Secretary ka jylla u bah Donald Philips Wahlang, halor ka Expert Committee, kaba la thung ka sorkar ban pule bniah ia ka Reservation Policy ne ka bhah Thungkam.
Haba kren mynta ka sngi, u General Secretary u bah James MA Neng u la ong ba hadien ka jingialang jong baroh ki seng sain pyrthei ha u Jymmang mynta u snem, ka seng ka la khmih lynti ba ka kam kan iaid sted bad na kane ka daw ka la pan jingshai na u Chief Secretary haduh katno kane ka kam ka la poi namar ba baroh ki seng sain pyrthei kim iakren eiei shuh haduh mynta.
Ka jingkynduh ia u CS ka long ban pynsted ia kane ka kam.
“Ka Expert Committee ka don ruh ka ophis ha Delhi bad u CS u la iathuh ba ka jinglut ruh kaba bun.
Ngi la wan kynduh ia u CS halor ban kylli haduh hangno kane ka kam ka la poi", la ong u bah James.
U la ong ba ha ka jingshisha ka KHNAM ka sngew hun ia ka jingthung ia ka Expert Committee namar ba kan pynslem hynrei kam lah leh eiei namar ba ka dei tang maka marwei.
Hynrei wat la katta, ka KHNAM ka ap ba ka Expert Committee kan sa khot ia ka jingialang jong baroh ki seng sain pyrthei.
Ha ka juh ka por, haba pynpaw ba kiwei ki seng sain pyrthei ki leh klet, u bah James u la ong ba kumba ka long mynta, la i kumba ki seng ki klet ia kane ka mat katba ki khun samla pat ki la nang jynjar ha ka jingkyrduh kam.
“Ka jingwan kyrsiew jong ngi, ka long ruh ka jingkyntu ia ki seng sain pyrthei khamtam kiba ju pynkhih ia kane ka mat", u la ong.
Imphal:U khlur ak phlim ba paw jong ka Bollywood, u Randeep Hooda u la poi imphal jong ka jylla Manipur na bynta ka jingiathoh shongkurim bad ka Aktres na jylla Manipur ka Lin Laishram.
Kine ki shijur kin iathoh shongkurim ha ka 29 tarik Naiwieng katkum ka riti dustur bad ka rukom iathoh shongkurim jong ki briew ha jylla Manipur.
U Randeep Hooda u la poi ha nongbah imphal ha ka sngi nyngkong ka 27 tarik, ha kaba la pdiang sngewbha ia u, da ka Lin Laishram ha kad liengsuin ha Imphal international airport.
Ha ka sngi nyngkong ka Laishram bad u Hooda, ki la leit ban duwai ha iboudhou Marjing Shanglen ha Imphal jong ka Manipur.
Ka jingiathoh shongkurim jong kine ki shijur ki aktor kan dei kawei na ki jingiathoh shongkurim ba heh duh ha ka thain shatei lammihngi.
Kine ki shijur ki la pynbna paidbah ia ka jingiathoh shongkurim jong ki ha ka rynsan social media ha ka 24 tarik Naiwieng 2023.
Ha ka kyrwoh ba ki la thoh ha social media ki la pynpaw ban shim kum ka Mahabrata kaba u Arjuna u iathoh shongkurim ia ka khun syiem Chitrangada “Ngin sa iathoh shongkurim da ka jing Kyrkhu jong ka ïing ka sem bad ki paralok" ki la ong.
“Ngi dap da ka jingkmen ban ïathuh ba ka jingiathoh shongkurim jong ngi kan dei ha ka 29 tarik Naiwieng 2023,ha imphal Manipur, bud sa ha Mumbai, ngi wad ia ka jingkyrkhu ba ka jingieid ban ia don lang".
em ym Don eiei shuh ban dang ong.
Shillong:Ki bor pyniaid jong ka Khasi Hills Autonomous District Council mynhynnin ka sngi nyngkong, ka 27 tarik u naiwieng 2023, ka la leit ban khynra bad phah khang shisyndon ia ki dukan jong ki bar jylla kiba shong beain khlem ka lisen khaii (Trading License).
Ia kane ka jingleit khynra ia ki trading License la ialam khmat da u bah Teibor Pathaw uba dei u executive member (EM) ba khmih ia ka tnat Land jong ka Khasi Hills Autonomous District Council (KHADC), ha ka jingdon lang ruh u MDC ka Laitumkhrah constituency, u Bah Fantin Lakadong.
Ia kane ka jingkhynra Trading License bad Professional Tax la leh da ki Pulit ka tnat Enforcement jong ka KHADC bad la sdang ban khynra naduh Fire brigade ter ter shaduh Iew Laitumkhrah, bad la khynra ia baroh ki dukan kiba don ha shilynter ka surok bah jong kane ka thain.
La iohi ba ha kane ka jingkhynra, la lap ba ki don ki bar jylla ki bym don ia ka trading licence, ki ba shu wan shong khaii beaiñ, bad mar mar ki bor pyniaid jong ka council ki la phah khang noh, bad kin sa plie hadien ba ki la dep pynbiang shwa ia ka trading license.
Haka jingiakren bad ki lad pathai khubor, na ka liang u Bah Fantin ula ong, ba lah ban ong ba kumba 80% ki nong shong dukan hapoh Laitumkhrah ki dei kiba bud ia ki kyndon da ka pynbiang iaki kot ki sla, hynrei ki dang bun kiba ym pat tip haba iadei bad ka jingdonkam ban pynbiang iaka Professional Tax.
“Ka council kan ym sangeh ban khynra ia ki trading license ha baroh ki jaka ha nongbah Shillong, khamtam ia ki bar jylla ki ba shu wan shong beaiñ khlem da pynbiang shwa ia ki kot ki sla".
U Bah Fantin ula ong ba naka liang ka Executive Committee kala rai ban iai talasi ia ki dukan bar jylla ki bym pynbiang ia ki ym tang ha Laitumkhrah, hynrei ha kylleng ki jaka ba hap haka jingkhmih ka district council.
Ha kane ka sngi, ki la don ruh ki bar jylla kiba shongdie madan khlem ki kot ki sla ba biang bad na ka liang ki Pulit ka Enforcement ki la bthah ia ki ban lum ia ki mar mata.
Shillong: Mynta ka step ha ka por kumba 6 baje eiei, kawei ka kali(jeep) kaba don ha lynti sha Nongstoin, ka la shah rong noh ha ka umsaw ha ka wah Tinhiang kaba don marjan bad ka shnong Majai.
Katkum ka jingwad jingtip jong u Rupang, uwei u rangbah uba sakhi ia kane ka jingjia u la iathuh ba ki don phra ngut ki briew kiba shong ha kane ka Jeep.
Hadien ka jingther jong u lapbah kane ka jeep ka la sahkut ha shiteng jong ka jingkieng, ha kaba arngut kiba shong hapoh ki la lait im hadien ba ki la mih na kane ka kali katba hynriew ngut ki la shah rong noh namar ka jingjur jong ka umsaw.
Katkum ka jingiathuh jong uwei u rangbah ka shnong Majai, u la iathuh ba kane ka jingkieng kadei kaba la julor teng ha kine ki khyndiat bnai namar ka jingther jong u lapbah, hynrei namar ka jingbym don lynti iaid nawei, ki kali kim banse ban hap iaid la ka iaid na kane ka jingkieng ban ioh jam sha kawei pat ka liang.
Na ka liang jong ka ophis treikam ka Deputy Commissioner jong ka South West Khasi, mar ia ioh jingtip halor kane, ka la phah mar mar ia ka Search & Rescue Team jong ka tnad pulit ban leit tuklar bad ban leh ia kaba donkam ban wad ia kine ki hynriew ngut kiba shah rong ha ka umsaw.
Shillong:U Director ka tnad ka koit ka khiah u Dr.Aman War u la pyntip don sa 2 ngut ki briew ki ba don ua ka jingpang Covid -19 ki la khlad mynta ka sngi bad haduh mynta ki briew ki ba don ia ia jingpang Covid -19 ki ba khlad ki la kot sha ka 40 ngut.
U Dr.War u la pyntip ba u briew u ba don jingpang Covid 19 u ba la khkad mynta ka sngi u dei u ba la tip kyrteng kum u Abdul Hassim 60 snem ka rta ba sah ha Jhalupara bad uwei u dei u ba la tip kyrteng kum u Sudip Karmakar 41 snem ka rta u ba shong ba sah ha Laban Harisabhapara.
Ia u Abdul Hassim la wan kit sha jaka sumar jong ka Nazareth Hospital ha ka por 6 baje hynrei na ka liang ki bor pyniaid Hospital ki la pynbna ba u la khlad lypa shuwa ban poi ha jaka sumar bad la leh ia ka test ha ka ba la lap ba u long Covid Positive.
u Sudip Karmakar la wan rah sha ka jaka sumar jong ka Woodland Hospital hynrei u Sudip u la khlad shuwa ban poi ha shuwa ban poi ha Hospital.
Na ka liang ki bor pyniaid Hospital ki la leh ia ka test bad lap ba u dei u ba don ia ka jingpang COVID-19.
Shillong: Ka Deputy Commissioner, East Khasi Hills, ka la pynbna ban khang dam ia ka iing U  Ranjan Nath, kaba don hajan Puja Mandap, Upper Jail Road, ka iing U Bharat Nath Singh ha Khliehshnong, Golflink, Pynthorumkhrah bad ka iing U Ranjit Kr Dey ha Pdengshnong Golfling, Pynthorumkhrah, Flat No 2, Greenview Apartments, Harisabha Laban bad ka iing U  Nijabul Hussein, Qutub Manzil, Keating Road.
Katei ka hukum, ka trei kam naduh mynta ka sngi bad ka dei namar ka jingdon kiba pang covid lane kiba don jing iajan bad kiba ioh covid ha kitei ki iing haneng.
Shillong: Ka District Magistrate, East Khasi Hills District, ka pyntip ba ka don ka jingkiew stet ka jingpang Covid 19 ha Qualapatty Block 4 bad kumta, ka la donkam ban leit wad ia kiba pang, da kaba rung ha baroh ki iing bad kumta, la pynmih ia ka jing pynbna ban khang dam ia  baroh kawei ka Block 4 jong ka shnong Qualapatty, kaba trei naduh mynta ka sngi, ka 22tarik Nailur 2020.
Katei ka hukum, ka khang ia kiba na katei ka jaka, ba kin mih shabar bad nangta, ia kiba na bar ruh ba kin rung sha katei ka Block 4.
Ka sim tuta ruh ka kwah ialehkai phutbol imat bad katei ka jingjia, ka dei ha Brazil, ha kaba ka sim tuta, ka leit dem ha ka khlieh jong ki nong ialehkai phutbol kynthei, katba ki dang ialehkai ha madan.
La pyni paidbah ia katei ka video, da ka Bruna Benites, kaba dei ka nongialehkai kynthei jong ka Brazil.
Katba ka jing ialehkai ka dang iaid, ka tuta, ka la wan dem beit beit ha khlieh jong ka Bruna, kaba dei ka nongap dien jong ka Brazil.
Ka paralok jong ka Bruna, ka la tied da ka bol, ia katei ka tuta bad ka sa phet noh na khlieh jongka.
Shillong: Na ki 58 ngut kiba ioh ia u khñiang jingpang COVID-19 ha ka jylla mynta ka sngi, ha East Khasi Hills ki don 45 ngut bad na kine iwei i dei na Barapathar cluster, 12 ngut na Golflink cluster, 15 ngut ki dei ki high risk contact, iwei i dei na Keating Road cluster, 4 ngut na Laban cluster, 3 ngut na Mawprem cluster, iwei na Nongmynsong cluster, iwei na Khyndailad cluster, 6 ngut na Pynthorumkhrah cluster bad iwei na Rilbong cluster.
Ha Ri Bhoi ki don 5 ngut bad kine baroh ki dei ki high risk contact.
Ha South West Garo Hills i don tang iwei iba dei na ka armed force bad iwei na West Jaintia Hills iba dei i high risk contact.
Shillong: U Director of Health Service, u Dr.Aman War u la iathuh ba kiba ioh thymmai ia u khñiang jingpang coronavirus ha ka jylla ki la don 58 ngut, bad haduh mynta kiba don ia une u khñiang jingpang ha ka jylla ki la don 2,047 ngut.
Ha East Khasi Hills District ki don 45 ngut, ha East Garo Hills ki don 2 ngut, ha East Jaintia Hills ki don 4 ngut, ha Ri Bhoi ki don 5 ngut, ha South West Garo Hills i don iwei bad ha West Jaintia Hills i don iwei.
La iathuh ba na kine ki 2,047 ngut, ha East Khasi Hills ki don 1,471 ngut kiba kynthup 187 ngut ki armed forces bad 1,284 ngut ki riewpaidbah, ha West Khasi Hills District ki don 13 ngut, ha South West Khasi Hills ki don 6 ngut, ha Ri Bhoi district ki don 136 ngut kiba kynthup 42 ngut ki armed forces bad 94 ngut ki riewpaidbah, ha West Jaintia Hills district ki don 9 ngut , ha East Jaintia Hills district ki don 274 ngut, ha West Garo Hills district ki don 107 ngut, ha South West Garo Hills district ki don 15 ngut, ha South Garo hills ki don 6 ngut, ha East Garo Hills district ki don 6 ngut bad ha North Garo Hills district ki don 4 ngut.
Kiba la koit na u khñiang jingpang coronavirus mynta ka sngi ki la don haduh 179 ngut.
Na kine ki 179 ngut, iwei I dei na East Garo Hills, 3 ngut na East Jaintia Hills, 141 ngut na East Khasi Hills kiba kynthup 58 ngut na ki armed forces bad 83 ki riewpaidbah, 22 na West Garo Hills kiba kynthup 11 ngut na ki armed forces bad 11 ngut ki riewpaidbah, 8 ngut na Ri Bhoi, 2 ngut na South Garo Hills bad 2 ngut na West Jaintia Hills.
Baroh kiba la koit ki long 2,706 ngut.
Baroh kiba la khlad ki la don 38 ngut tad haduh mynta ka sngi.
Ki sample kiba ladep phah test ki long 1,35,571, kiba paw negative ki long 1,30,096 bad ki resol ba dang ap ki long kumba 684.
Shillong: Ka Deputy Commissioner jong ka South West Khasi Hills District ka kong C Kharkongor, ka iathuh ba la phah tohkit, halor ka jingorpait ki jaka thep ia ki jaboh ba mih na u uranium ha thain Domiasiat.
Na ka liang jong ka DC ka la iathuh ba ia mynta ym pat lah ban ong ei ei, katba ym pat ioh ia ka kaiphot bad la iathuh ba U Magistrate u la leit mynta ka sngi ban leit jurip ban lap ia ka jingshisha halor ka jingmih khubor ba ka don kata ka jingtuid ka um sha bar na ki jaka thep ia ki jaboh Uranium.
Ka la ong “Mynta ka sngi nga la phah ia u Magistrate bad ia u Additional Superintendent ki pulit ba kin leit jurip bha ban tip la ka don shisha ne em kata ka jingorpait jong ki jaka thep ia u Uranium, ia mynta ngam pat lah ban ong ei ei katba ngam pat ioh ia ka kaiphot".
La iathuh ba ki pulit kiba la leit mynnin ka sngi, ki la leit sha duh jaka ba don ki jaka thep ia jaboh kiba la mih na u Uranium bad kat kum ka jingiathuh jong ki la ong ba kam don kata ka jinglait shabar kata ka um na ki jaka thep ia ki jaboh na u Uranium bad ha katei ka jingleit ki pulit, kil a ia kynduh ruh ia ki trai jaka kiba la aiwai ia katei ka khyndew.
Ka jingwan ka khlam Covid-19 kala pynkylla shisha iaka pyrthei hi baroh kawei bad ka jingkylla haka rukom pule ruh kadei kaei kaei kaba baroh ki ri ka pyrthei ki khuslai bad ka jingthawlad naka bynta kine ka dang iaid shait shait daka jingsdang lyngba ki online class ne ki online training.
Ka jingpule haki online kam da donkam eh mynshuwa kumba ki donkam mynta namar ka jingwan ka khlam Covid-19.
Ka jingpule haki online kalah ban neh katto katne bnai ne katto katne snem katba ympat lah ban pynduh pyndam iakane ka khlam.
Ka jingsdang ban pyndonkam iaka online training kala nangkiew ha kine ki por bad kine ki ai jingmyntoi shibun iaki khynnah pule, hynrei hapdeng kine, bun ki khynnah ki iakynduh jingeh ban sdang iaka online naka bynta ka pule puthi.
Hangne ka jingthoh ka pyni ba kidon katto katne ki jingeh kiba ki khynnah skul ki iakynduh haba pyrshang ban pule haki online bad kumno ban weng iakine ki jingeh.
KA JINGIAKYNDUH JINGEH HAKA LIANG KA INTERNET:— Hapdeng kine ki por ka jingpule haki online kalong kaba kongsan namar ki ai jingmyntoi shibun iaki khynnah pule, hynrei kine ki jingmyntoi ki duh noh lada ka internet kam biang.
Bun ki jaka ne ki shnong khamtam kiba don ha nongkyndong ki mad jingeh ha kaba iadei bad ka online class namar ka jingthut khah khah jong ka internet.
Hangne phim dei ban khuslai, ban pynbeit iakine, ki kmie ki kpa kilah ban iakren bad ki nonghikai ne ki bor skul ban ai haki khynnah iaki jingleh kiba ju leh ha iing kiba ym donkam internet.
Ki kmie ki kpa kilah ruh ban kyrpad iaki jingthoh bad ki jingbatai kiba ladep rekod naka bynta ki jingpule khnang ba ki khynnah skul kilah ban pule bad thoh khlem da pyndonkam iaka internet bad kana ka kyntiew ruh iaka jingpynleit jingmut jongki haki kynta ba ai jinghikai.
KA ONLINE CLASS KAM LONG SNGEWTYNNAD:— Wat la kine ki jingshah hikai haki online ka thmu ban pynioh lut iaki jinghikai baroh kumba ju long hapoh klas hynrei kane kam long kumjuh.
Bun ki jingpule ki kynthup haki iaki jingthoh kiba jrong kiba ymdon jingkut shuh bud sa ki jingthoh kiba lyngkot kiba pynthait kloi bad pynshoh samthiah kloi iaki khynnah khamtam haba peit sah haki mobile ne ki computer.
Ka jingthait kloi naka daw jongka jingbym sngewthuh haduh katno donkam ban thoh ka ialam shaka jingbymkwah ban pule bad ban ai mynsiem haki jingpule kaba dei ka daw bah ban duh jingkyrmen haki online class.
Ban pynduh iakine ki jingeh, ki kmie ki kpa ki donkam ban iakren bad ki nonghikai shaphang ki jingthoh kiba ki khynnah ki donkam ban leh ha iing bad ban sngewthuh haduh katno ki donkam ban pule bad sngewthuh ia kaei ki donkam ban leh.
Bun ki khynnah ki shem jingeh ha kaba sdang hynrei suki suki ynda haba kila pyrshang ban pule man ka sngi kan pynsuk haba pule bad sngewthuh iaki rukom leh haki online.
KA JINGBYMNANG BAN PYNDONKAM BHA IAKI TECHNIQUE:— Bun ki khynnah kim nang ban pyndonkam bha iaki mobile ne ki computer bad kane kadei ka daw ha kaba bun naki online class ne ki online training ki duh bad jah noh.
Ki don shibun ki jingeh kiba ki khynnah ki ju iakynduh haba pyndonkam iaki mobile ne computer namar ka jingbym sngewthuh iaki technique kiba dei ban pyndonkam bad ki jinghikai ki shu sahkut noh namar ki khynnah skul kim nang ban bteng biang iaki.
Baroh kine ki wanrah jingdom bad sngewthait bad kane ka ialam sha ka jingduna ban pyndonkam iaki online course bad ki jingpule ne ki jingthoh ki thut noh bad khlem pep ki khynnah kin sangeh iaki jingpule shiteng por.
