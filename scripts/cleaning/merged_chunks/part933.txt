U Dr.Mukul u la kyntu ruh ia ki nong thohkhubor ba ki dei ban pynleit jingmut kyrpang ne ban long specialist ha la ka jong ka jong ka sobjek, khnang ba ka jingthoh ha kata ka sobjek kan long kaba ki paidbah ki lah ban sngewthuh shai.
Ka kong Roshan Warjri, myntri kam pohing ka la long ka symbud kongsan.
La pynkut ia katei ka jingrakhe da ki jingsam khusnam sha ki  nongjop ha ka jingiakob thoh khubor ha ka khasi, phareng bad kumjuh ruh ka jingiakop thoh khubor.
Shillong, 17 Naiwieng:Ka  Batesi TV ka la pyntip ba ha kine ki khyndiat bnai ka ju pyni lyngba ka digital Set Top Box hynrei mynta  la pynkynriah noh sha ka Analog na ka English Channel ha ka por 7:30 janmiet ha kine ki cable Network ba kynthup ïa u JJ’s Cable Network, Pearl’s Cable Network bad Amar Cable Network.
Na ka Lelangki Cable Network pat ka por pyni ïa ka Batesi TV ka dei ha ka por 8:15 janmiet.
Ha ka Batesi TV ki paidbah ki lah ban ïohi ïa ki khubor ba man la ka sngi, bad ka prokram ki sur jingrwai ba la ai kyrteng ka Marynthing ha ka sngi u Blei bad ha man la ka sngi nyngkong jong ka taïew.
Shillong, 16 Naiwieng:Ka ophis jong u Block Development Officer (BDO), Mawryng kneng C& RD Block ryngkat bad ka Seng Nongkrem Youth Development Association (NYDA) ki la pynlong ia ka jingiamareh wad jing suk ha ka 31 tarik u Risaw, 2014 ha ka por 7: 30 mynstep hapoh Nong krem ha kaba la wan ban ia shim bynta shitrhem da ki spah ngut ki samla kynthei bad shynrang bad ki hep barit ruh kumjuh.
Shwa ka jing ia mareh, la ioh shwa ban pule ia ka jingbam smai da u Bah AS Mukhim, BDO, Mawryngkneng C& RD Block hapoh ka jingpyniaid jong u Bah Bhalang Lyngdoh, Chairman ka Nongkrem Durbar Pyllun bad la kaweh ia ka lama da u BDO ha ryngkat ka jingiadon lang ki riew rangbah bad ki dkhot, ki Nongkitkam jong ka NYDA.La ioh ruh ban sam ia ki khusnam sha ki nongiashim bynta kiba la jop ha kane ka jingiamareh da u BDO bad u Chairman ka Nongkrem Durbar Pyllun.
Shillong, 16 Naiwieng:300ngut ki nong trei bar Jylla, kiba trei ha ki saw tylli ki kom peni, ha Ri War Shella, ki dei kiba khlem ki kot ki sla kiba biang.
Ym tang katta, hynrei ka kompeni kaba pyntrei ia ka kam tih mawshun, jong ka Lafarge, ka trei da ka laisen, kaba la kut por.
La lap ia kitei ki jingshisha, haba ka Hynniewtrep Youth Council ( HYC)  Ri-War Shella Circle, ka la leit ban jurip bad ban peit bniah ia ki kot ki sla, kynthup ia ki laisen khaii pateng  jong ki kompeni bapher bapher, kiba treikam ha katei ka thain, kata ka Lafarge Umiam Mining Pvt.
Ltd, Saumya Mining Pvt.
Ltd,Ex-servicemen Security Agency, Cummins.
Ha katei ka jingleit jurip  ha ka 10 tarik u Nai wieng ka HYC, ka la lap ba ki la don haduh kumba 300 ngut eiei ki nongtrei bar jylla, hynrei kaba bun na ki kim don ia ki laisen nongbylla bad ka seng ka la ai por ia ki ba kin pynbiang ia ki kot ki sla.
Ka HYC, ka la lap ruh ba nalor kitei ki nongtrei bylla, ka la don sa kawei pat ka kontraktor jong ka Lafarge kaba haduh mynta, ka treikam da ka laisen kaba la kut por kaba la ioh na ka District Council.
Ka Saumya Mining Pvt.
Ltd ka la treikam da ka Laisen kaba la kut naduh ka 31 tarik u lber, 2014.
Katei ka Laisen kaba ioh na KHADC ha ka 26 tarik u naitung 2013, ka dei kaba u Bhagwan Singh u la siew T.15 hajar tyngka sha ka Council, da kaba pyni ruh ba ka jingtreikam katei ka laisen kan long ha Nongtrai, Shella.
Ka HYC ka la ai por shi taiew ia katei ka kontraktor ban pynbiang ia ki kot ki sla kiba biang, lym kumta ka la byrngem ba kan sa leit ban pynsangeh ia ka jingtreikam katei ka kontraktor.
Halor katei ka jinglap ba katei ka kontrak ka treikam da ka laisen kaba la kut por, ka HYC ka la pynpaw ka jinglyngngoh bad ka la buh da ka jingkylli balei katei ka jingjia ka wan jia , “Hato ka dei ka jingbym tip ka Council ne ka dei ba ka don eiei shalyndet? Ne ki don jingduna ha ka jingtreikam ka Council?" ong ka kyrwoh na u President ka HYC Ri-War Shella Circle U Roy kupar Synrem.
Ka HYC ka kyntu ia ka District Council ba ka dei ban shim ia ka rai ban leh eiei halor ka jingleh be-ain jong ka Saumya Company bad ban leh ruh da kaba tyngeh ia ka Lafarge ba ka la shah ban treikam khlem ki kot ki sla kiba biang bad ka la kyntu ruh ia ka Council ban leit khynra ia ki kot ki sla ki nongtrei bar jylla kiba trei ha ka thaian Shella.
Shillong,16 Naiwieng: 		Lai ngut ki ehrang kaikhlaw  bad ar ngut ki nongiarap lehnoh ki la shah kem ha ka jingleit khynra lehnoh jong ki shipai Army bad ki pulit ka Meghalaya bad Assam.
Ha ka jingleit khynra jong ka Army’s Red Horns Division bad ki pulit  Meghalaya, ki la ioh kem 2 ngut ki  Achik National Volunteer Council-B (ANVC-B) bad uwei u nongiarap jong ka ha  North Garo Hills, katei ka ingjia ka la jia ha ka sngi saitjain jong ka taiew.
Na kitei la ioh kurup kawei ka pistol 9mm, 2 ki pistol 7.65mm bad ki kuli.
La kynnoh ba wat hadien ka jingiasoi soskular iasuk bad ka sorkar,  hynrei ka jingpyntriem ki dkhot katei ka seng ha ri-lum Garo ka dang iai bteng haduh myngta kynthup ki kam rahbor, bad ki lute.
U nongai ktien ka tnad iada ri, u Lt Col Suneet Newton, u la ong ba ia katei ka jingkhynra la ioh kem ruh ia u nongiarap ka  Garo National Liberation Army (GNLA) na Goalpara District.
Shillong 16 Naiwieng:U nongialam ka NPP u Purno A Sangma u la kyntait ba ka pary kan leit iasoh noh bad ka BJP.“Kam don kano kano ka jingthmu ban leit pyniasoh noh bad ka BJP namar ba ka NPP ka don la kajong ka nongrim", la ong u Sangma ha ki nongthoh khubor ha kane ka sngi Saitjain.
Ka la don ka jingialap iawer shaneng sharum ba u Sangma bad u MP ka Naga People’s Front (NPF) na Nagaland u Neiphiu Rio ki la thmu ban iasoh bad ka BJP na ka bynta ban ioh shuki myntri ha ka sorkar NDA.U Sangma, u la ong ka BJP ka la lah ban thaw hi ia ka sorkar bad ka jingpynrung myntri tang ia ki MP lajong ka long kaba eh ia u myntri rangbahduh ka ri.
Katkum ka jingong u Sangma, ka NPP bad ka  Naga People’s Front ka dei ka paralok ba shakhmat ka NDA.U la ong ba ka dei ka bor jong u myntri rangbahduh ban pynrung myntri iano iano ha ka kynhun myntri jongu.
U Sangma u la kubur ba ka la don ka jingsngew na ki paidbah kane ka thain North East ba kam shym la ioh myntri ha ka rukom kaba dei ha kane ka sorkar.
La don baroh 40 ngut ki MP ha Lok Sabha bad Rajya Sabha kiba mihkhmat na kane ka thain bad uwei u ba shut hung u Prof Mrinal Miri.
“Ngam ong ba duna ka jingioh myntri na kane ka thain ka dei ka jingleh shiliang hynrei ka la don ka jingsngew halor na ki padbah", la ong u Sangma.
Shillong, 17 Naiwieng:Ki ar-seng ka  Jaintia Students  Movement (JSM)  bad ka Jaintia Youth Federation (JYF) ki la pynbna ba ki la weng noh ia ka pakhang surok miet ka ba kham myn shuwa ki la pynbna ba kan long ha ka miet  19 bad  20 tarik.
Kitei ki ar-seng ki la weng noh ia ka jingkhot pakhang surok miet ka dei namarba u Deputy Commissioner ka East Jaintia Hills u la khot ban iakren ia ki mynta ka sngi na ka bynta ban pynurlong ia ka jingdawa jong ki, ha kaba la donlang u Additional DSP, ki ADM ha ryngkat U SDO ka MeECL bad ki ar sengbhalang na ka JSM la ialam da u General Secretary ka seng Bah  Lening star Rymbai, U Publicity Secretary Bah Deijuhi Siangshai, Education Secretary Bah Roitrei Dkhar bad ka Kong Bythygracy Dkhar Convener JSM Woman Wing  bad ka JYF ha ka jingialam U President jongka U Niwasly Rymbai bad u general Secretary bah John Pala.
U DC ha ryngkat ki ophisar ka MeECL ki la kular ha kitei ki nongialam sengbhalang ba kin ym pynduh ding shuh ia ki paidbah kumba ju long ha kine ki lai bnai bad ba ki la pynbiang lut nadong shadong ia ki mashin ki kor ki bor ban ai bording.
Shillong, 17 Naiwieng:Hadien ar-bnai ba ka FKJGP-Central Body ka la leit ban ai da ka jingthoh sha ka myntri ka tnad pynroi sor ka jylla ka kong Ampareen Lyngdoh ban dawa ban pynhiar noh ia ka bai kali ki kali saw khmut, la iohi ba haduh mynta katei ka jingdawa jong ki kam shym la seisoh namar ba haduh mnta ka bai kali ki sawkhmut ka dang neh kumjuh kumba la pyn kiew dor khyndiat bnai mynshuwa.
Halor katei ka phang  ha ka jingiakren bad u Rupang u President ka FKJGP Central Body u bah Joe Marwein u la ong ba la kumba ar bnai mynshuwa na ka liang ka seng ka la leit ban ai jingthoh sha ka myntri, bad ka seng kan  hap ban buddien bad ban shong pyrkhat biang halor katei ka kam kaba ka lah ruh ban leit pynkynmaw biang ia ka myntri halor kajuh katei ka mat.
Lah ban pynkynmaw ba khyndiat bnai mynshuwa, ka sorkar ka la pynbna ba ka la pynkiew ia ka dor ki kali sawkhmut, kaba bun ki saw khmut ki la shim kabu ia katei ka jingpynkiew dor ha kaba ki la pynbud ia ka dor ba shong ki Taxi kamai kata tang mar ia shong tiak la ngat ha ka dor T.10 tyngka wat la ki paidbah ki hiar tang hajan.
Shillong, 17 Naiwieng:Ka jingjulor ki ing ki sem jong ki riew paidbah na ka jingpyn bthei bom jong ka kom peni shna surok ka BSC-JV&CC kaba pyntrei ha ki thain ka Marbisu, ka la thap pynmih bun ki huri hura ha katei ka Elaka bad ka daw ka dei na ka jingai bor hi ne ai NOC tang ki saw rangbah shnong khlem ka jingtip ka Hima.
Ha ka jingiakren bad u Rupang u  Secretary ka Hima Marbisu u bah Edward Kurbah u la ong ba nyngkong eh ka Hima ka la shim ia ka jingmait phang ban ia kren bad ka National Highway  bad kumjuh ruh ka kompeni hynrei hadien ba kiei kiei ki la urlong, la leh lyndet ia ki bor Hima bad la leh hi ia ki kam nadong shadong, tang da kaba pynbeit hi da ki saw rangbah shnong jong ka Lwai Sohram, Traw Saitkhlieh, Pdengshnong Mawpyllun bad Kreit Marbisu.
U bah Edward u la  ong ba kitei ki saw rangbah shnong ki la ai NOC ia ka kompeni ban pyntrei khlem da  buh kyndon eiei hynrei ka shu long beit ban pynpaw ba ki la shah ban treikam.
U la pynkynmaw ba ki kompani ki la treikam ha katei ka thain la kumba san-hynriew bnai mynta.
Ha katei ka por u la ong ba na ka liang  ka hima kam kwah ban tuklar eiei, lada jia lei ba ka kam ka iaid beit iaid ryntih hynrei lada mih pat kino kino ki jingkulmar u la ong ba ka hima kam banse ban tuklar.
U bah Edward u la ong ba dei ha kane ka kynti ba mynta ba la mih ka jingshah leh tohmet ia ki riew paidbah na ka jingpynbthei bom katei ka kompeni ba ka Hima ka hap ban tuklar.
Haba la kylli katno tylli ki longing kiba la ngat ha katei ka apot u bah Edward u la ong ba ki don 14 tylli ki longing kata 13 tylli ha Pdengshnong Mawpyllun bad kawei pat ha Kreit Marbisu.
Halor katei ka jingjia u Secretary ka hima Marbisu u la ong ba hadien ba ka Hima ka la leit ban tuklar na ka liang ka kompeni ka la kular ban siew ka bai lutksan ban maramot ia ki ing ba la julor, ia kaba haduh mynta ka la dep ban leh tang ia ar tylli ki ing, katba ia kiwei pat ka dang hap ban jurip.
Utei u khlieh nongsynshar ka Hima Marbisu u la ong ba haduh mynta ka bor Hima ka dang iai ap ia katei ka jingkular ka kompeni bad lada jia ba kam leh ia kitei ki jingkular na ka liang ka hima kan leh ia kaba donkam.
Haba la kylli biang aiu ka bor Hima kan leh ia kitei ki saw rangbah shnong kiba la ai NOC sha ki kompeni khlem da  kynjoh ktien na ka hima , u bah Edward u la ong ba ia mynta ka Hima ka dang pyrkhat sani bha, u la ong ba ki Rangbah Shnong ki dei kiba la ai sanad da ka Hima ba ka hima kan hap ban tuklar ia katei ka kam, hynrei na ka liang jong u u la ong ba ka hima kan sngap ia ka sur u paidbah aiu ka rai ka mih na u paidbah  la yn pynshitom ne yn ym leh eiei ia kitei ki saw rangbah shnong.
Utei u rangbah u la kyntu jur ba nangne shakhmat ki rangbah shnong ne kino kino ki kompeni ba wan trei kam hapoh u pud u sam ka hima ki dei ban da kynjoh ktien ne ban pyntip sha ka Hima.
Jowai, 17 Naiwieng:Ka jingialang paidbah jong ka  Seiñ Kyntu Seiñ Raij 12 Daloi kan long ha ka 6 tarik u nohprah ha ka por 11 baje mynstep ha ophis treikam jong ka seng ha New Hill, Jowai.
Ka kyrwoh na u  Publicity Secretary ka Seiñ Kyntu Seiñ Raij  Daloi u Rangbah,  S.Sari.
U la pyntip sha baroh ki Daloi, Pator, Langdoh, ki Secretary ki President, chairman bad ki dkhot jong ki tnad Seïñ Raij bad Niamtre bapher bapher hapoh ka Ri 12 Daloi, ban iawan khnang sha kane ka jingialang ban ia ioh sngew bad ban ia ai jingmut lang khnang ba ki kam bad ki jingthrang  ba  bha  ka Seiñ ki long ki ba jop.
Shillong 17 Naiwieng:U Lamphang ka iing dorbar thawain ka jylla u AT Mondal u lah ban nym shah ban iakren ia ka jingkynnoh donkti ka myntri ka tnad social welfare ka Deborah C Marak bad ka seng lehnoh GNLA ha ka dorbar kaban sdang naduh ka 21 tarik mynta u bnai.
Ha ka jingshisha na ka liang ka liang pyrshah ka United Democratic Party (UDP) ka la dait bniat   tyngeh ia kane ka kam hapoh ka iing dorbar bad ka la ong ba kan leh katba don ka lad ban wanrah beit ia kane ka mat hapoh ka iing dorbar.
Ka mukotduma jong ka Marak ka la poi ha iing kashari jong u CJM Court William nagar bad mynta ka dang iaid ha ka jingbishar.
Wat la ka don ka ain ka iing dorbar ba ym lah ban iakren ia ka mat kaba dang don hapoh ka jingbishar jong ka Kashari hynrei ka UDP ka la thaw lad kumno ban iakren ia kane ka kam lyngba ki kyndon jong ka ain.
U nongialam ka UDP u la ong ba ka party bad ki paralok jongka, kin rah beit ia kane ka kam hapoh ka iing dorbar thawain kajylla.
Lah ban kdew ba u Lamphang kham mynshwa um shym la ailad ia ki MLA Liangpyrshah ban iakren ia kam kynnoh bamsap ha ka tnad pule puthi namar ba u la ai daw, ba ka don hapoh ka kti jong ka Kashari.
Shillong 17 Naiwieng:Ki riew said ain hapoh ka lama ka Shillong High Court Bar Association (SHCBA), ki la pynpaw ia ka jing sngew sngewkhia jur halor ka jingkynnoh jong u Chief Justice (Acting) u Umanath Singh ka High Court Meghalaya ia ki nong iasaid da ki kyntien bym sngew tynnad.
Haba kren sha ki nongthoh khubor ha kane ka sngi Nyngkong, u President ka Association uba dei u nongiasaid ain u Bah VGK Kynta u la ong ba ha ka jingialang kaba kyrkieh jong ka seng kaba long mynta ka sngi, la wan iashim bynta da ki spah ngut ki nongiasaid ain, ha kaba la rai ban ai jingthoh sha u myntri kam ain ka ri, u Chief Justice ka India, u myntri rang bah ka jylla Meghalaya bad kiwei ki bor ban pynsngewthuh ia ki halor kane ka jingkynnoh jong u Chief Justice ka High Court ia ki nongiasaid ain bad ba u dei ban mih noh na kane.
U Bah Kynta u la kynnoh ba ha ka 14 tarik Naiwieng, u Chief Justice hapoh ka iing Kashari u la byrthen ban pynngat mukotduma pyrshah ia ki nongiasaid ain ban phah set along ia ki.
“Kane ka jingleh ka long pyrshah ia ki nongtrei sorkar, ia ki pulit, bad ia kiwei bad ka jingialang ka la rai ban phah jingthoh sha ka Supreme Court", la ong u Bah Kynta.
Ka seng ka la ong ba ki nongiasaid ain ki la hap ban pyrshah ia kane ka jingleh jong u Chief Justice namar ba kim sngew tynnad ia ka jingleh hapoh ka jingpyniaid jong u Chief Justice (Acting) ba mynta.
Ki dkhot jong ka seng ki la rah ruh ia ka mat ka jingthung ia u Aman Sinha kum u nongsaid ain da ka Meghalaya High Court namar ba kane kam iahap katkum ki kyndon jong ka High Court.
Hynrei ki dkhot kim shym la rai ban pynlong ia kano kano ka jingiakhih namar ba kim kwah ban ktah ia ka burom jong ka Kashari.
Haba kren bad u Abhijit Sarkar uba dei u Joint Registrar Cum – Secretary jong u Chief Justice, u la ong um lah ban ong eiei halor kane ka kam bad ai jingmut ban iakren bad u Bah M.D.Khongmen uba dei u Registrar General hynrei une ruh u la ong ba dei ban iakren bad u Sarkar hynrei hadien ba la pyrshang khlem ioh satia.
Hynrei katkum ka jingong jong ki nongujor, namar ba don katto katne ki nongiasaid ain ki wan khlem pynkhreh sha katei ka kashari.
Katkum ka jingiakren bad ki katto katne ki nongujor, ka jingthmu jong u Chief Justice (Acting) kan long ban pynbeit ia ka rukom pyniaid namar ba don shibun ki jingduna la ka long ha kaba iadei bad ka ain ne ka jingtreikam jong ka sorkar bad ki pulit ruh.
Ha kawei ka liang, hadien ba la iehnoh da u Bah KS Kynjing kum u President ka seng, ka jingialang ka pynskhem ia u Bah Kynta uba dei u Vice President ban shimti noh ia ka kam kum President haduh ban pynlong ia ka elekshon kaba thymmai ha u Iaiong ne Jymmang ban wan.
Ka jingialang ka la jied ruh ia u S.Chakraborty kum u Vice President.
Shillong, 17 Naiwieng:Ka Hynniewtrep Youth Council ka la ong ba haduh mynta ki paidbah ki dang tip ba dang don tang kawei ka skulbah ha Mawlai kata ka  North Eastern Hills University (NEHU), hynrei mynta pat la lap ba ka la mih sa kawei pat ka skulbah ha Mawlai bad kata ka dei ka Global University Hewlett Parkcard Centre of Excellent, katei ka dei ka skulbah kaba la seng ha u snem 2008 bad kaba la ioh jingithuh ruh na ka sorkar.
Ka  Hynniewtep Youth Council mynta ka sngi ka la leit ban jurip ia katei ka skulbah bad ka la lap ba ka la shu  kylla long  tang ka ingjah, ym don nonghikai ne khynnah pule.
Katei ka skulbah ka dei kaba don shadien jong ka Shillong Polytechnic, Mawlai bad ha katei ka jingleit jurip ki dkhot ka HYC ki la ap la kumba 2 kynta shabar ban ioh rung sha katei ka skulbah, hynrei wat la haduh 2 kynta ym don pat tang u nonghikai ne u khynnah pule ba rung ba mih sha katei ka skul, kumta ki dkhot katei ka seng ki la ioh lad ban rung shapoh lyngba ka jinglam lynti u Chowkidar jong katei ka skulbah.
Hadien ba la iohlad ban rung shapoh la lap ba ha katei ka skulbah kaba don haduh kumba saw ne san tylli ki lain pule ba kynthup ia ka CSE, ECE.EE, ME,CE ki lain ba ki samla ki hap ban pyndep kumba lai haduh san snem kaba poi ruh haduh ka kyrdan Phd,  la iohi ba ki ben ki miej ba dei ban shong ki khynnah pule ki sop da ki pum pum bad ka long lyngkrung kyngkrang.
U Vice President ka HYC u samla Donbok Kharlyngdoh u la ong ba ka seng ka la ioh jingtip ruh ba ki don ki samla pule kiba aplai ban ioh jaka pule ha katei ka skulbah bad ki la don ruh kiba la dep ban siew ia ka bai klas hynrei ym don jinghikai eiei ruh em haduh mynta, u la kyntu ba lada jia ba ki don shisha ki samla pule kiba ngat ha katei ka apot ki dei ban ai jingtip sha ka seng.
Utei u samla u la kynnoh ba katei ka skulbah ka dei tang ka kam ia die ia thied ki riew shim kabu, ha ka jingshisha u la ong ba shuwa ka sorkar kan shim ia ka jingithuh ka la dei ban ailad shuwa ne peit  ba kan iaid kumba ar snem eiei hynrei la shu ithuh matlah ia ka ha u snem 2008 ha ka por ba u Manas Chowdhury u long u myntri ka tnad pule puthi.
Ka HYC ka la suba jur ba katei ka skulbah ka la iaid mynta la hynriew snem eiei, ha ka jingtreikam tang ka kyrteng, bad ka la dawa ban phah tohkit da ka CBI balei katei ka skulbah ka don tang ka kyrteng ha Mawlai hynrei ym iohi pat ia ki kam bad aiu ka la leh ha baroh kitei ki 6 snem naduh ba ka  la ioh ka jingithuh na ka sorkar.
Shillong, 17 Naiwieng:Ki heh BSF ka Meghalaya Frontier kynthup u IG Sudesh Kumar lem bad 18 ngut kiwei na tnad kam pohiing, ka Narcotics Control Bureau (NCB) bad ki BSF ki la mih mynta ka sngi, sha Bangladesh na Dawki ban iakren bad ki bor jong ka Bangladesh ban ialam da u Md Latiful Haider, u Additional Director General BGB, NE Region, Bangladesh ban iakren ban tehlakam ia ki kam pyntriem.
Kane ka jingiakyn duh kan long ha Tamabil, Sylhet.
Ha kane ka jing iakynduh yn iakren ia ki mat kiba iadei bad ki kam pyntriem, ki khappud kiba don hapdeng ka Assam, Meghalaya, Tripura bad Mizoram.
U B N Sharma u IG BSF Tripura Frontier bad u D K Upadhyaya, u IG BSF Mizoram & Cachar Frontier u don lang ha kane ka jingleit.
Kane ka jingthmu ka long ban pynkhlain ia ka jingiatreilang hapdeng kine ki ri ban tehlakam ia ki kam beain.
Shillong, 18 Naiwieng:Ka Meghalaya Editors’ and Publishers’ Association (MEPA) ka la pdiang sngewbha ia ki jingkren u myntri rang bah ka jylla u  Dr.Mukul Sangma ha ka sngi ba la rakhe ia ka National Press Day kaba la long ha ka 15 tarik u naiwieng, uba la ong ba ka sorkar kan iarap ia ki kot khubor jong kane ka jylla khnang ba kin lah ban siew ia ki nongtrei jong ki kat kumba la pruid dak da ka  Majithia Wage Board.
Ha ka jingialang kyrkieh ka   Executive Meeting jong ka kaba la long mynta ka sngi kaba la pyniaid da u bah Monarch Shabong, ka la pynpaw ka jingsngew kmen halor kitei ki jing kren u myntri rangbah bad ki kyrmen ba ka sorkar hapoh ka jingialam jong u un pyndep ia ki kular kiba u la khlei hakhmat ki nongthohkhubor hakatei ka sngi rakhe.
Ha kawei pat ka khubor, ka Meghalaya Editors’ and Publishers’ Association (MEPA) ha katei ka EC jong ka ka la shim ia ka rai ban ym pynmih shuh ia kino kino ki khubor ba phah da ka Jaintia Hills Truck Owners’ Association (JHTOA) hapoh ka jingialam u ma Balen Thubru kum ka dak ka jingpyrshah ia ka jingktah kti jong u bad ki nongbud jong u ia ar ngut ki nongthohkhubor u ma Ruhi Phawa bad u Paul Lamare, kiba dei ruh ki dkhot ka  Jaintia Hills Journalists’ Association, ha ka jingjia kaba la jia ha ka 10 tarik mynta u bnai , ka MEPA ka la kyntu ia baroh ki kot khubor la ki long ki print ne ki electronic ban ia treilang ban ym pynmih khubor eiei ba iadei bad ka JHTOA.Ka Executive Committee ka MEPA ka la pynpaw ruh ka jingsngew kyndit halor katei ka jingshah shoh kitei ki ar-ngut ki nongthoh khubor  kiba la shah kti ha ka por ba ki dang don ha ka kam jong ki ban sei shabar ia ka jingkhaii dewiong be-ain ki nongkhaii ka Jaintia Hills kaba long pyrshah ia ka hukum ka National Green Tribunal.
Shuh shuh ka MEPA ka la pynpaw ka jingsngew diaw namarba ki pulit ka Jaintia Hills ki la leh suki ban  pynshitom ia ki briew kiba donkti, ka la dawa na ka sorkar u Dr.Mukul Sangma ban pynshitom ia ki briew kiba donkti katkum ka ain.
Shillong, 18 Naiwieng:Ka kynhun myntri kaba shong mynta ka sngi Hatmajai ka la mynjur ban pynkylla ia ki kyndon ka Meghalaya Police Amendment Bill, 2014 na ka bynta ban thung u member secretary ba pura jong ka State Security Commission (SSC).
“Ngi la shim ia kane ka sien jam ban pyn kylla ia ki kyndon ka Meghalaya Police Act, 2010 da kaba pynkylla ia ka kyndon 36 1 (f) jong ka Ain khnang ban ailad ban thung ia u member secretary ba pura ka Commission.
Ngi la shim ia kane ka rai na ka bynta ban pynlong ia kane ka Commission kaba larkam ha ka jingtreikam jongka  SSC," la ong ka myntri kam pohiing ka jylla ka Kong Roshan Warjri hadien ba la wai ka jing ialang jong ka kynhun myntri.
Ka la ong ba u ophisar uban shah thung kum u member secretary un dei uba bat ia ka kyrdan kum u  Additional Director General of Police (ADGP)  shaneng.
Ha kawei ka liang, ka kynhun myntri ka la pdiang ruh ia ka jingthaw ia ka kam Assistant Labour Commissioner  ha ki saw tylli ki district ha ka jylla.
Ka Myntri ka tnad nongbylla ka kong Ampareen Lyngdoh ka la iathuh ba ka kynhun myntri ka la pdiang ia ka jingpynkylla ia ka Labour Service Rules na ka bynta ban thaw ia ka ka kam Assistant Labour Commissioner ha ki saw tylli ki district ha ka jylla.
“Ia kane ka jingtyrwa la pdiang da ka kynhun myntri hadien ba la iatai sani bha", la ong ka Kong Lyngdoh.
Shillong, 18 Naiwieng:Ka UDP ka la phah jingthoh sha u Director ka Higher and Technical Education ka jylla ba kam iahap ban pyntreikam da ka online ban pyndap ia ki phom baibam jong ki khynnah pule namar ba kane ka wanrah ia ka jingdkoh khamtam ki jaka bym don internet.
Ha ka jingthoh ba la phah sha u director, ka UDP ka la ong ba kane ka rukom ka la wanrah jingeh namar ba ki khynnah ki don kiba sah ha ki jaka bym don internet.
Hynrei kaba sngew phylla ka long ba bun ki khynnah ki la leit sha ki jaka ba don internet hynrei kim nang ban pyndap bad ki la phah iarap ha kito kiba shong ha ki cyber café.
Da ki spah ngut ki samla pule ki la tuid sha ki cyber café bad kane ka long ka jingthut ia ki ha ka jingpule namar ba ki hap ban bunkam ia kane ka kam, u working president ka UDP u Dr Jemino Mawthoh.
Ka jingthmu jong ka jingpyntreikam ia ka e-governance ka la buh jingeh sha ki jaka nongkyn dong bad ka la wanrah jingthut ia ki khynnah kiba jngai na ki nongbah.
Nalor kane, ka la don ruh ka jingthut kum ka jingbym biang ka netwok haba shon ia ki phom baibam khamtam don bun ki samla ki bym pat nang bha ban leh ia kane, la ong ka UDP bad bynrap ba tang shu bakla la shah kyntait ia ka phom baibam.
Ka jingphah leh affidavit ka dei kawei ka kam pynthut bad pynlut pisa ia ki kmie ki kpa jong ki khynnah khamtam kito kiba don bun ngut ki khun bad dei ban pynduh noh ia kane bad ban leh kumba ju leh ha ki por mynshwa kaba biang.
Halor kane, ka UDP ka la dawa ba ka dei ban pynjlan ia ka por thep phom kaba la buh ban long ha ka 30 tarik Naiwieng 2014.
Ka la ong ruh ba ki jaka pule ki dei ban ai internet ei ia ki khynnah ba kin pyndap ia kane ka phom online khnang ba kan nym pynthut ia ka klas jongki bad ban bunkam tang ia kane ka kam.
Kito ki bym ioh ban pyndap phom, dei ban ailad biang, la ong ka UDP.Shillong 18 Naiwieng:Arngut ki pulit ka jylla Meghalaya ki la kyllon iap hadien ba ki la shah hiat thma ha ki suba GNLA ha ka shnong Rewak hajan Siju ka South Garo Hills hynne ka sngi Hatmajai.
Kine ki arngut kiba la kyllon iap ki kynthup ia uwei u pulit Khasi ba la tip kyrteng kum u bah Aldrin Lygdoh 40 snem bad u Akilson Marak 38 snem.
“Kine ki la khlad hadien ba ki la shah pynbthei bom katba ki dang iaid da  ka kali gypsy b alai ngut kiwei pat ki la mynsaw jur ha kane ka jingjia", la ong u DGP u Peter James Pyngrope Haneman.
Kane ka jingjia ka la jia ha ka por 2 baje mynsngi katba ki dang thmu ban leit sha Siju na Baghmara kaba dei ka headquarter ka South Garo Hills.
Ar tylli ki kali kawei ka kali bullet-proof bad ka gypsy kaba shong kitei kiba ngat ha ka apot.
“U bom IED u la bthei ha Rewak, haba ki pulit ki dang iaid da ki kali sha Siju",  la ong u SP ka South Garo Hills Bah Lakador Syiem.
U Haneman u la iathuh ba ka jingkhynra ia ki lehnoh ka la jur bha mynta da ki pulit ka Special Weapons and Tactics (SWAT) bad ki Combat Battalion for Resolute Action (CoBRA) ban kem ia ki riew pyntriem.
Shillong, 18 Naiwieng:U Myntri Rangbah ka jylla u Dr Mukul Sangma u la ong ba ka sorkar jylla kan iaid beit shakhmat ban pynlong ia ka elekshon ha ka GHADC, wat la ka jing tyrwa ban pynbun ia ki MDC ka dang iaid bad ka sorkar pdeng hadien ba la iasoi ia ka jutang bad ka seng ANVC bad ka ANVC-B.“Ka jingthmu ban pynlong ia ka elekshon sha ka GHADC kan iaid beit kumba ju long na ka bynta 29 ngut ki MDC, ym kumba la dawa da ka ANVC ban pynbun sha ka 40 ngut", la ong u Dr Sangma haba kren ha kane ka sngi Hatmajai.
Katkum ka jingong jong u Myntri Rangbah ka jingpyntreikam ia ka jutang kaba la iasoi bad ka ANVC kan shim por namar ba kan treikam lang ha KHADC bad ha JHADC.U la ong ba ka jingpynjlan ia ka por jong ka GHADC la leh na ka bynta ban pyndep ia ka jingpdiang ka sorkar pdeng ban iasoi ia ka jutang bad ka ANVC.Kham mynshwa, ka sorkar ka la pynjlan ia ka por jong ka GHADC sa hynriew bnai bad kan kut haduh ka 18 tarik Rymphang u snem ban wan.
“Mynta ka jinglong jingman ka la kylla bad ngim lah ban bteng ia ka por jong ka Council, bad namarkata, ngi hap ban pynlong ia ka elekshon", la ong u Myntri Rangbah.
Hynrei um shym la batai lano ka sorkar kan pynlong ia ka elekshon.
Ha kawei ka liang, u la iathuh ba ka sorkar kan pyndep ia ka jingdonkam baroh kiba iadei bad ka jingiasoi jutang bad ka ANVC ha ka taiew ba nyngkong jong u Nohprah.
“Ka seng kan sa pyndam noh hapoh kane ka por", la ong u Myntri Rangbah.
U la ong ba ka sorkar ka la thmu ban shna ia ka jaka sah jong ki dkhot ka ANVC (B) ha Edenbari ha Garo Hills.
Shillong, 18 Naiwieng:Ka sorkar Assam ka la siew bai lutksan T.2 lak tyngka marwei sha ki bahaing  ha sem jong ki saw ngut ki nong Langpih kiba la shah siat iap ha ki pulit Assam ha ka 10 tarik u jymmang, 2010, bad la pyllait ia kane ka pisa lyngba u Registrar ka Meghalaya High Court mynta ka sngi.
Hynrei na ka liang ki ba ha ing hasem jong ki saw ngut kiba la shah siat iap ki la pynpaw ka jingsngew diaw namar ba wat la ka sorkar Assam, ka la siew kum ka bai lutksan hynrei haduh mynta kam shym la pynshitom pat ia ki pulit kiba la lap ba ki dei kiba donkti ha katei ka jingjia kiba la pynshisha da u Justice ba la shongthait u PC Phukan Judicial Inquiry Commission ar snem mynshuwa.
Da katei ka T.2 lak tyngka kaba ki bahaing ki saw ngut ki la ioh, ka jingioh jong ki baroh ka la poi T.8 lak tyngka marwei, kata T.3 lak na ka sorkar Megha laya bad T.5 lak na ka sorkar Assam.
“Ngi dang ap ban ioh ia ka bishar hok namarba umba ka long haduh mynta ka sorkar Assam kam pat pynshitom ia ki pulit kijba donkti ban ther kuli sha ki bahaing jong ngi" ong kibahaing kitei ki saw ngut kiba la iap kiba la wan ban shim ia ka bailut ksan.
Lah ban kdew ba ia katei ka bai lutksan la pyllait noh mynta ka sngi hat majai hadien ba ki bahaing jong kitei ki saw ngut ba la iap ki la phah da ka jingkyrpad ba thymmai sha ka kashari pyrshah ia ka sorkar Assam ba ka pynslem ban siew katkum ba la hukum da ka kashari.
Lahr uh ban kdew ba ka Meghalaya High Court ha ka hukum kaba la pynmih ha ka 31 tarik u kyllalyngkot ka la hukum ia ka sorkar Assam ban siew bai lutksan T.2 lak tyngka marwei sha ki bahaing ki saw-ngut bad ka dei ban pyndep ia katei ka kam hapoh lai bnai ka por kaba la kut noh ha ka 21 tarik u naitung 2014.
Haba kren sha ki nongthohkhubor ha ka por ba la wan ban shim ia katei ka jingsiew u bah Kardius Syiemlieh u khun jong u bah Denis Nongsiej , uba la shah siat iap ha ki pulit Assam u la ong “Ka pisa kam da donkam than ha ngi, haba ia ki pulit kiba donkti ban siat iap ym pat shym la pynshitom" , u la ong ruh ba tang ka jingsiew bai lutksan kam dei kaba kut jong ka bishar hok, “Ngi kwah ba ka bishar hok kan don" u la ong.
Lah ruh ban pynkynmaw ba ki saw ngut ki Khasi kiba la iap ha ka jingther kuli ki pulit Assam kiba la pynshisha da u Phukan uba la shong thait ki long u bah  Charles Lyngkhoi, Denis Nongsiej, Ekros Rani bad u bah  Columbos Hoojon bad ki la don pat 12 ngut kiba la mynsaw.
Katkum ka ripod kaba ka Commission ka la phah sha ka sorkar Assam ha ka 31 tarik u lber, 2012 la ong ba la thoh ba la lap ba ki don 16 ngut ki pulit Assam kiba la donkti ha katei ka jingjia kaba ki la siat haduh 188 kuli ha katei ka por, iathuh u nongiasaid ain kitei ki 4 ngut u HL Shangreiso haba kren sha ki nongthohkhubor.
U la ong ba hadien ba ka Commission ka la phah ia ka ripod,  ka dei pat ka kamram ka sorkar Assam ban rah ia katei ka kam hapoh Ing Dorbar bad ban shim ia ka rai  pynshitom ia ki pulit kiba la donkti, hynrei u la ong ba haduh mynta ka sorkar Assam ka khlem leh ia katei ka kam.
U la ong ruh ba ki bahaing hasem kitei ki sawngut kin ujor sha  Guahati High Court ban pynshitom ia ki pulit ba la donkti.
U MLA /MDC ka Rambrai-Jyrngam u bah KP Pangniang u la ong ba un rah ia katei ka kam sha Ing Dorbar Thaw-ain ka jylla ka ban sa long shen ha ka 21 tarik mynta u bnai, u la ong ba ka sorkar Meghalaya ruh ka dei ban dawa ia ka Assam ba kan pynshitom ia ki pulit ba la lap ba ki dei kiba donkti, u la pynpaw ruh ka jingartatien hato ka sorkar ka don jingtip eiei ne em ia ka ripod ba la phah da ka Commission u Justice Phukan.
Shillong 18 Naiwieng:Ki samla pule ka Mawlai Presbyterian College mynta ka sngi Hat majai ki la iamih ban pynkhuid ia ka lynti iaid jong ka suna Pani ba don Mawlai Nongkwar kum shi bynta wanrah ia ka jingkhuid ban khring ia ki paidbah nongwankai sha katei ka jaka jngohkai.
Ia kane ka jingpyn khuid la ialam da I Principal ka Kolej I Kong Kyntiew Rina D Lyngwa ia ki khynnah ka kolej kiba dei ki dkhot ka NSS.La sdang ia kane ka jingpynkhuid naduh ka por 8 baje mynstep haduh ban dep baroh.
Ki samla pule kane ka kolej kaba don ha Mawlai Nongkwar kiba dei ki dkhot ka NSS naduh shynrang bad kyn thei ki la mih paidbah kumba 50 ngut eiei ban shim ia kane ka sien jam da kaba phut ia ki niut ki nier, pynkhuid ia ka surok ha kane ka jaka jngohkai.
Haba kren bad u Rupang halor ka jingthmu jong kane ka jingpynkhuid, I Kong Lyngwa I la ong ba ki la mih jingmut ban pynkhuid ia kane ka jaka hadien ba la ioh ia ka jingiarap pisa na ka NSS ka NEHU.“kane ka dei ka sien ba nyngkong ba ngi pynlong ia kane ka jingpynkhuid khnang ban pynitynnad bad ban khring ia ki nongwan jngoh", la ong I kong Lyngwa.
Na ka liang ka kolej ka la iakren ruh bad ka shnong halor kane ka jingpynkhuid bad kyntu ruh ba ka shnong kadei ban buh noh da ka jingpynbna khnang ba ki briew kiba leit  sha katei ka jaka kin nym pynjaboh.
Watla katei ka jaka kadei ka jaka jngoh kai hynrei kam long kaba itynnad namar ba la kah bad la tap da ki niut ki nier suda.
Jin lada ka shnong ne ki bor ba dei peit kin shimkhia ban peit bha ia ka kan long kawei na ki jaka ba khring bha ia ki nongwan jngoh kai.
Ka la don ruh ka jingiathuh ba kan bha lada ka bor shnong kan shim ia ki lad ki lynti ban pynlong ia katei ka jaka kaba shngain khnang ba ki kynnnah bad ki  khynthei kiba wan leit iaid pangngad ha katei ka jaka kin nym sheptieng.
Shillong,  18 Naiwieng:U Director jong ka Higher & Technical Education jong ka Meghalaya u CP Gotmare haba iakren mynta ka sngi bad u Rupang u la ong ba ka sorkar kam don jingtip eiei halor ka jingbym plie ka Techno Global University.
Kane ka University ka don ha syndah jong ka Polytechnic kolej ha Mawlai Kyntonmasar la seng ia ka hadien ba la pas da ka iing Dorbar Thawain ka Meghalaya ia ka ain ba iadei bad kane ka university ha u snem 2008.
U Gotmare u la ong ba ka sorkar kam tip ia ka daw balei ba ka University ka khang namar ba ka jingpyniaid kynthup nadong shadong la leh hi da katei ka University.
“Ngim pat ioh jingtip eiei na katei ka University la ka la plie ne em hynrei ngi la ioh tang ka jingthoh ba dang shen na katei ka University kadei shaphang ka kaiphod kaba shisien shisnem", la ong u Director ka Higher & Technical Education.
Halor ka jingkylli shaphang ka jingpyrshah jong ka sengbhalang halor ka jing bymtreikam katei ka University,  u Director ka Higher & Technical Education  u la ong, “kane ka shnong ha katei ka University lehse kam pat lah ban pynbiang ia ka jingdonkam kaba pynlong ia ka ban ai ne ban plie ia ka jingai jinghikai".
Lah ban kdew ba hynin ka sngi Nyngkong, ka Hynniewtrep Youth Council  ka la pyrshah jur ia ka jingpaw tang ka kyrteng jong katei ka Universty khlem da pyntreikam pat.
Ha ka jingjurip jong ka la lap ba ka iing jong kane ka University ka la khang tala ba ka la long tang ka iing jah khlem ki khynnah pule bad khlem ki nonghikai.
Shillong, 19 Naiwieng:Ka Jaintia Students’ Union (JSU) sengkmie mynta ka sngi ka la pyn paw ia ka jingkyndit haba ka iohi  ia ka shithi bad ka phom kaba la phah ha ka kyrteng jong ka  Gramin Shiksha and Gram Vikas pariyojna (Rural Public Service Organisation)  kaba la phah sha kiba bun ki shnong kiba don ha ka thain Ri lum Jaintia khamtam ha ki thain nongkyndong, ha kaba la tyrwa bad khot ia ki samla bym donkam donjam kiba la nang lastad, san ngut,  na kawei kawei ka shnong ban thep kyrteng lyngba ka phom kaba la phah lang bad ka shithi bad ruh da kaba thep ia ka Demand Draft ba shongdor haduh T.750 tyngka (Hynniewspah sanphew tyngka) ha ka kyrteng ka Penther Sales Delhi.
Kane ka shithi kaba la buh lang bad ki phom la phah lyngba ka dak.
Ki nongialam jongka JSU mar sien ioh pule bad peit bniah ia kane ka shithi ki la ia kynduh kyrkieh ia u ADC bah Wahlang u ba dei peit shipor (Incharge) ia ka  kam jong u Deputy Commissioner West Jaintia Hills.
Ha kane ka jingiakynduh na ka liang u ADC ruh ula ong ba kane ka dei tang ka kam thok bad shim kabu jong ki briew kiba nabar namar ba ma ki kum ki ba peit ia ka District baroh kawei kim tip ei ei shaphang kane ka Skim.
Haduh mynta da ki phew ngut ki samla kiba la pynkhreh ialade ban pynrung kyrteng ha kane ka Gramin Shiksha and Gram Vikas pariyojna,  bad ki bunkam ban thep ia kine ki demand Draft lyngba ki bank bapher bapher bad wat ki rangbah Shnong ruh ki bunkam lang ha ka ban jied ia san ngut ki samla na ka shnong jong ki, ong ka kyrwoh khubor na u President ka JSU, U Rikut.
N Parien.
Kumta halor kane ka kam ka JSU ka kyntu ia baroh ki samla kiba la pynkhreh ban pynrung kyrteng ia lade hapoh kane ka Gramin Shiksha and Gram Vikas pariyojna ba ki dei ban sangeh noh shisyndon, bad lada don kiba la dep thep ia ki Draft ki dei ban leit pyndam noh shisyndon na ki bank kiba kila thep.
Shuh shuh ka JSU ka kyntu ruh iaki para samla ba ki dei ban husiar ia ki kompani thok kiba wan ban pynbiej ia ngi tang ban ioh kamai pisa jong ki riew shimkabu.
Shillong, 18 Naiwieng:Tang hadien ba la mih ki khubor ba ka la don sa kawei pat ka skulbah ha Mawlai, kaba la tip kyrteng kum ka Techno Global University Hew lelt Packard, Centre of Excellence la ong ba u Lat ka jylla u la artatien jur ioh ba katei ka skulbah ruh ka lah pynban ban long kum ka CMJ University, ki tyllong khubor ki la iathuh ba mar ia ioh jing tip lyngba ki lad khubor u Lat ka jylla u la hukum ia ki tnad syntiat ha kane ka jylla  ban jurip bad ban tohkit bha ia katei ka skulbah.
Ki tyllong khubor ki la iathuh ba ki tnad syntiat ki la leit sha katei ka jaka, hynrei haba ki la poi la iathuh ba kim lap wat tang ia u Chowkidar uba peit ia katei ka skulbah.
Na kiwei pat ki lad khubor la ioh jingtip ba katei ka skulbah ka la ioh jaka ban pyniaid  da kaba shim wai ia ka ing kaba dei jong ka Polytechnic Mawlai, bad la ong ba katei ka skulbah ka la shim wai bad siew bai wai sha ka tnad pule puthi ka sorkar jylla.
La iathuh  ruh ba shuwa ba katei ka skulbah kan paw pyrthei ha ki lad khubor, ka la don ka jingthmu na ka PolyTechnic ban shim noh ia katei ka ing kaba ka la ai wai ban pyndonkam hi noh ialade.
Kham hadien u Rupang u la leit sha katei ka jaka ban ioh ia kren bad ki nongpyniaid ne ki nongap ia katei ka ing, hynrei la lap ba ym don briew shuh ha katei ka jaka, bad ka khyrdop bah ka plie hynrei la iohi ba baroh ki kamra ki khang tala, la pyrshang ban leit peit na shadien hynrei la iohi ba ym long tur namarba  ki bynta ba shadien katei ka skulbah ki la kylla long kum ka khlaw ba rben.
Katei ka skulbah ka don shadien jong ka Polytechnic, Mawlai Kynton Massar, bad ka dang hap hi hapoh ka jaka ka Polytechnic kaba la sdang ruh ban shna kynroh noh mynta.
Na shabar jong katei ka skulbah la iohi ba ki don ki jingthoh ba kiba wah ha ki Notice Board kynthup ia ki jingthoh kiba pyni ia ki khana ne ki rikod ia ka jingjop katei ka skulbah.
U Rupang u la kylli tohkit na ki paidbah kiba sah marjan bad katei ka skulbah, hato ki don khynnah pule  ne ju long klas ne-em , ki la jubab ba kim ju iohi khynnah pule ne ki nonghikai, shuh shuh la ioh jingtip ba katei ka skulbah ka buh ar-ngut ki Chowkidar ban peit ia katei ka skul, uwei mynmiet bad uwei pat mynsngi, hynrei la lap ba ym don chowkidar mynta ka sngi, ki basah ha kito ki thain ki la iathuh ba mynmiet ki chowkidar ki don beit.
Ki tyllong khubor ki la iathuh ba haduh mynta ki bor syntiat kim pat lap ia u chowkidar ne u nongpyniaid katei ka skul ban tohkit, hynrei la ong ba ki la ioh ksai ia ka jaka sah u nongpyniaid katei ka skul uba ki tyllong khubor ki la iathuh ba u dei uba sah ha ki thain ka Bishnupur.
La iathuh ba shen ha kine ki khyndiat sngi ban sa wan hadien ba la dep tohkit ki bor syntiat kin sa phah ia ka ripod sha u Lat ka jylla.
Shillong, 18 Naiwieng:Ka jingthmu jong ka sorkar ban pynkylla dur ia ka Iew Polo kum ka Times Square ka lah ban dang shim por biang, wat la kham mynshwa ka la don ka jingthmu ban sdang noh ia ka kam.
Kat kum ka thym mei khubor ba la iohlum, la iathuh ba ia mynta ka sorkar ka la pynkhreh ban pynkynriah noh ia Urban Cooperative Bank ba don ha Iew Polo bad ruh ban shim noh ia ka jaka jong ka MeCEL khnang ban tei ia katei ka Iew Polo.
Ka jingthmu ban sdang ia ka kam, ka lah ban kham shim por hadien ba u Myntri Rangbah u Mukul Sangma u la bthah ia ka tnad Urban ba kin pynkhreh biang ia ka plan ban saindur biang ia ka Iew hadien ba um shym la hun ia ka rukom pynkhreh ba mynshwa.
“U myntri rangbah u kwah ban saindur bha ia katei ka Iew Polo", la ong ka thymmei khubor bad la bynrap ba namar kane ka daw ka jingthmu ban sdang noh ia kane ka kam ka lah ban shim por hyndiat.
Kham mynshwa ka sorkar jylla ka la buh ia ka thong ba kan pynkylla Times Square kum ha New York ia ka Iew Polo ha u 2022.
Kane ka long sa phra snem kaba wan hadien ba ka jylla Meghalaya kan kynjoh sha ka 50 snem.
Ka sorkar ka ladep aiti ruh ha ka kompeni National Building Construction Corpaoration (NBCC) ban shna ia ka Detailed Project Report (DPR) na bynta ban pynlong ia ka Polo kum kata ka Times Square.
Kane ka jingpynkhreh ia ka projek ka long ar bnai bad hadien ba la dep ban shna ia kane ka DPR ka kompeni kan sa aiti pat sha ka sorkar ban leh ia kaba donkam.
Katei ka jingshna ia ka Iew polo kaba la mang T.20 klur kan long kum ka jingsdang na bynta kane ka jingthmu, tangba ia mynta ka sorkar ka la pynsuki shwa namar ba ka dang pynkhreh ia ka plan kaba thymmai.
Shillong, 19 Naiwieng:U Ma K Comet Rymbai Daloi Jowai u la khlad mynta ka sngi, mynstep ka 19 tarik naiwieng ha ka por 2:35 Mynstep ha International Hospital Guwahati  hadien ba ka jingpang  Yenan ne shitom ban ring bad pynhiar mynsem ka la bat ia u la kumba katto katne taiew, ha kaba nyngkong ha ka por ba u ioh iakane ka jingpang ki la leit phah sumar ia u ha Bethany Hospital Shillong hadien ba u la ioh ka jingiarap na kane ka hospital u la leit phai noh sha ing jong u sha jowai katba ha ka 12 tarik naiweng u la shitom biang bad ki la leit buh ia u sha International Hospital Guwahati la buh ia u  ha ICU naduh kane ka sngi 12 tarik  haduh ka kynta ba u khlad mynta mynstep.
U  Daloi K C Rymbai u long u khun ba 7 na ki 10 ngut ki khun jong I kong Longman Rymbai bad u (L) Khroo Pyrbot  kiba shong basah ha Panaliar Jowai la kha ia u ha ka 2 Iaiong 1966, U  Daloi K C Rymbai u don 4 ngut ki para shynrang bad 6 ngut ki kynthei, u Daloi u la pyndep ia ka matrik na Jowai Govt Boys High Secondary School Jowai bad ia ka PU na Kiang Nangbah Govt Colleg Jowai, hadien ba khlad u Daloi Layan Kynjing ha u snem1998 la thung ia u kum u acting Daloi ban peit shipor ia ka Elaka Jowai  , hadien pat ka District Council kala pynlong iaka Election Daloi ha u snem 2002 ban ioh thung ia u Daloi ba pura jong kane ka Elaka , ha kane ka Election la iakhun tang para marwei u ma K.Comet Rymbai bad u  ma H.Carhome Pakynteiñ bad la niew pat ia ki ne ki vote haduh ka 29 tarik nailar 2003 hangne u ma K.Comet Rymbai u la jop ia u ma H.C Pakynteiñ da 8829 Vote, U Daloi K.Comet Rymbai u long ruh u General Secretary ba nyngkong  ka Khynro Khyllud Committee Seiñ Raij Jowai u la don bynta ruh ha kaba thoh ia ka kot  ban buh ia ki kam lehniam ka Seiñ Raij Da ki jingthoh  kaba long kum ka kotniam ba nyngkong jong ka Seiñ Raij Jowai kaba mih ha u snem 1991, U Daloi K.Comet Rymbai u long ruh u Treasurer ka Dorbar chnong Panaliar nadu u snem 2008 ha duh ka sngi ka jingiap ka jong u  ha kajuh ka por u la long ruh u Director ka Jowai Co operative Urban Bank  LTD  naduh ka 11 tarik Nohprah 2011,U Daloi K.Comet Rymbai u la ieh shadien ia ka lok jong u ka kong Finland Passah bad ia 4 ngut ki khun kynthei u wei u khun shynrang,  Ia ka niam ka rukom yn pyndep ha ka  21 tarik naiwieng ha ka khnap thangbru kaba don ha Poh hali Dulong jowai, ia ka jinglehniam yn sdang ha ka por 9 baje mynstep na ieng kmie jong u na panaliar Jowai.
Ka Dorbar ki Khlieh nongsynshar ba kynthup ia ka Federation of Khasi States, Ka Dorbar Ki Khlieh Nongsynshar ka Ri Hynniewtrep, Ki Sirdarship, Ka Dorbar Ki Dolloi, bad Council of Nokmasna Ri Lum North East India,  ka phah ka jingsngewlem  ka jingkhlad kyndit noh jong u Ma K Comet Rymbai, Dolloi Elaka Jowai, ha ka 19 tarik 2014, uba la bat ruh ia ka kam kum u Vice Chairman, Ka The Grand Council of Chiefs of Meghalaya bad kum u Vice Chairman, Jong ka Dorbar Ki Khlieh Nongsynshar Ka Ri Hynniewtrep.
Ka Dorbar Ki Khlieh Nongsynshar ha ka jingiakynduh kyrkieh mynta ka sngi ka la pynpaw ia ka jingsngewsih jur halor ka jingduh noh ia uwei na ki Rishot uba la ai mynsiem, btin lynti, kyrshan bad ai jingmut ia ka lynti iaid jong ka Dorbar mynta la bun bun snem.
Ka la buh ruh ka jingduwai kyrpang na bynta utei u rangbah ka ing ka sem jong u.
Ka Seiñ Kyntu Seiñ Raij 12 – Daloi kaba dei kawei na ki tnad Seng kaba don hapoh ka Ri 12 Daloi Jaintia Hills ka ba ai kyrteng ha ka kyrteng jong ki Dalloi bad ka ba trei na ka bynta ki kam Niam Kam rukom ba kumno ban pynneh pynneh sah ia ka dustur ka Riti ia ka jaitbynriew bad na ka bynta ka bha ka miat ha ka imlang ka sahlang, ka Seiñ Kyntu Seiñ Raij 12 Daloi ka dap da ka jing sngew sih ka ba khraw halor ka jing khlad kynsan jong u Rang, K.C Rymbai uba dei u Daloi ka Elaka  Jowai,  ka Seiñ Kyntu Seiñ Raij 12 – Daloi ka pynpaw ba kane ka jing khlad jong u ka long ka jing duh ka ba khraw ia kiba ha iing ha sem ki khun ki raiot jong ka Elaka jong u, ia ka Seiñ Kyntu Seiñ Raij 12 – Daloi, ka Seiñ Raij Jowai, ia ka District hi  bad ia ka jylla kumjuh ruh baroh kawei.
Ka Seiñ Kyntu Seiñ Raij 12- Daloi ka phah ka sngewlem ia baroh kiba ha ing ha sem ki khun ki raiot bad ka kitbok kit rwiang ba kin  nang iakoit iakhiah nangne sha khmat nang ia roi parum pareh baroh kiba ha iing ha sem bad ia ka Elaka ruh kumjuh.
Kane ka long katkum ka jing pyllait khubor u Publicity Secretary ka Seiñ Kyntu Seiñ Raij 12 – Daloi u Rangbah, S.Sari.
Shillong, 19 Naiwieng:Khyndiat bnai myn shuwa hadien ba la ioh ia ka jingujor na ki paidbah nongshong shnong  ba ka Meghalaya Agrovet Pvt.
Ltd ka kompeni ri syiar ka la pynjaboh ia ki umbam umdih ki shnong kiba don ha ki thain ka umsning, na ka liang ka KHADC ka la phah ia ki ophisar ban leit jurip bad la lap ba ka long shisha kumta.
Kumta ka KHADC ka la pynmih ia ka hukum ba katei ka kompeni ka dei ban pyndep ia kita ki jingtei ba donkam ha katei ka jaka ri syiar ba kynthup ia ki nala um, ki biogas plant bad kiwei pat, bad ka la ai por 15 sngi bad hapoh kitei ki 15 sngi ka kompeni ka die ban sangeh shuwa ia ki jingtreikam jong ka.
Wat la ka KHADC ka la hukum ia katei ka kompeni ban sangeh treikam, hynrei ki paidbah katei ka thain ki ujor ba katei ka kompeni ka dang treikam khlem sngap ia ka hukum ka KHADC, dei mynhynnin ka sngi ba ka KHADC ka la phah ia ki ophisar jong ka ban leit jurip biang, bad ha katei ka jingleit jurip ki la lap ba ki don ki bynta katei ka kompeni kiba la shna ia ki jingtei kiba donkam ban iada ia ki jaboh, bad don ruh kiba ka kam ka dang iaid, hynrei ki la lap ba katei ka kompeni ka dang treikam hi kumba ju long kaba long mar pyrshah ia ka hukum ka KHADC, bad la lap ruh ba ha Khlieh Umtrew tdoh umsiang ka jingtrei kam ka iaid shaid shaid ha kaba u EM ka tnad khaii pateng u la kubur ba ka kompeni kam burom ia ka hukum katkum ka ripod ba la wanrah da ki ophisar.
Mynta ka sngi ruh na ka liang ki paidbah katei ka thain hapoh ka lama jong ka Umsning Area River Protection Forum ki la wan ban ia kynduh ia u CEM ka KHADC u bah Adilbert Nongrum, ban dawa ba ka KHADC ka dei ban khang noh ia katei ka kompeni Ri Syiar kaba pynjaboh ia ki umbam umdih, ha kaba u Chairman katei ka seng u bah P.Kylla u la ong ba u CEM u la kular ban shimkhia hadien ba la ioh ka ripod na ki ophisar kiba leit tohkit.
Kumjuh ruh na ka liang u MDC ka Umsning u bah Donkupar Sumer u la ong ba lada ha ka ripod lada lap ba ka pynkhein ia ki kyndon ka KHADC  dei ban pynsangeh ia ka jingtreikam katei ka kompeni, u la ong ba ka jingdon katei ka kompeni kam dei eh tangba ka ktah ia ka umbam umdih, hynrei ka ktah jur ruh ia ka iew die syiar ki nongdie syiar katei ka thain, naba ka kompeni ka dei kaba la heh, bad ka die ruh ha ka dor kaba kham jem ban ia ka dor ki nongrep.
U la iathuh ba ha katei ka kompeni ki don 5 ngut ki boards Director, kaba uwei na ki dei u khasi uba la tip kum u bah Bhalang Singh Phanbuh, katba kiwei pat ki dei kiba na Kolkata.
Hynrei kham hadien u EM ka trade u la ioh noh ia ka ripod na ki ophisar ka KHADC bad haba la kylli aiu un leh halor katei ka jinglap ka jingjurip u la ong ka KHADC kan ailad shuwa ba ka kompeni kan pyndep ia ki jingtei jong ka  bad hadien ba ka la dep yn pynlong pat ia ka jingiakren paidbah.
Shillong, 19 Naiwieng:Ryngkat bad ka ri baroh kawei ka  Megha laya Pradesh Congress Committee ka la kynmaw burom ia ka lyngkhuh sngi kha ba  97, jong ka  Indira Gandhi, mynta ka sngi ha Congress Bhavan, Shillong.
Ia ka jingialang la pyniaid da u bah O.S.Myriaw, Vice-President MPCC.U Dr.Mukul Sangma , myntri rangbah u la thang ia u mombati jong ka jingiarakhe bad u la buh syntiew ha ka dur jong ka Indira.
Ha katei ka jingialang la wan ban ia shim bynta da u ki nongtrei party, ki MLA.,MDC, ki nongkitkam ka PCC, DCC bad ki dkhot ka BCC bad kiwei pat ki nongtrei  ka seng Congress.
U Dr.Mukul Sangma, haba kren shaphang ka jinglen lade ka Indiara Gandhi u la pynkynmaw ruh ba ka dei ka burom ban kynmaw burom ia ki riewkhraw ka ri kum u Pandit Nehru bad ka Indira.
U bah  A.H.Scott Lyngdoh, u la pule ia ka jingthoh shaphang ka jingim bad ka jingnoh synniang ka Indira sha ka ri, bad u bah John F.Kharshiing u la kren shaphang ka jingnoh synniang jong ka sha ka thain shatei lam mihngi.
Shillong, 19 Naiwieng:Mynta ka sngi 45 ngut ki samla pule ki la shah rah ha ki pulit katba ki dang iadih buaid ha Nan Polok.
Na kine, san ngut ki dei ki kynthei kiba pule ha ki kolej bad ki skul.
Ki pulit ki la rah ia ki namar ka jingleh khlem akor kaba ktah ia ki paidbah nongiaid nong ieng bad ruh ia ki khynnah khyllung ki rangbah rangsan kiba iaid kai ha kane ka jaka kaba don hapdeng ka nongbah Shillong.
Ia kine ki briew la leit ban rah sha thanad hadien ba la ioh ia ka jingujor na ki paidbah, la ong u SP ka East Khasi Hills u Bah Mariahom Kharkhrang.
“La rah 45 ngut ki samla kiba pule ha ki kolej, ki skul bad kiba la pep skul ruh ruh namar ka jingiadih buaid ha kane ka jaka jong ka Nan Polok", la ong u SP bad bynrap ba na kine ki 45 ngut, san ngut ki dei ki kynthei.
Katto katne ki khynnah skul kiba dang iadih bad ka sopti uniphom, ki la shah rah ha ki pulit ba la thep ha bus sha Shillong Civil Hospital.
U Bah Kharkhang u la ong ba hadien ba la rah, la phah ban leh test sha Civil Hospital Shillong.
“Ngi la phah ia ki ban leh tes ban ioh ia ka jingshisha bad yn sa leh ia kaba donkam hadien ba la ioh ia ka medical report", u la ong.
Katkum ka jingong jong u Bah Kharkrang, ki pulit ki la lap ba ki kam bymman ki jyllei namar ka jingiadih pathar jong ki khynnah ki samla khamtam ha ki jaka paidbah kaba ktah ia ka burom ka ijot bad kane ka la ktah bad pynpyrkhat da kumwei pat ia ki nongwan jngohkai pyrthei haba ki wan sha kane ka jaka.
Shillong 19, Naiwieng:Ka seng beain ka Garo National Liberation Army (GNLA) ha kane ka sngi Balang ka la kyntait ia ka jingkynnoh jong ki pulit ba ka donkti ban hiar thma ban pynbthei um IED ha shnong Rewak hajan Siju ha South Garo Hills  hynnin ka sngi, kaba la wanrah ia ka jingiap jong ar ngut ki pulit bad mynsaw lai ngut.
Hynnin ka sngi, u pulit u Bah Aldrin Lyng doh ka 3rd Meghalaya police battalion bad u Aitom Sangma ki la khlad hashen hadien ba la shah hiar thma da u bom IED katba lai ngut ki la mynsaw jur.
Hynrei ka GNLA ka la kam ba ka jinghiar thma ka dei ba leh da ki dkhot kiba phet na ka seng.
“Ngim don kano kano ka jingthmu ban leh ia kane", la ong ka GNLA ha ka jingpynlait khubor.
Ki pulit hynnin ka sngi ki la kam ba ka jinghiar thma ka dei ba la leh da ki dkhot ka GNLA.Ki lai ngut kiba mynsaw la rah sha Tura Civil Hospital hynnin ka janmiet hynrei ar ngut la pynkynriah noh sha Guwahati hynne ka sngi ban ai ia ka jingsumar kaba kham biang.
Ha kajuh ka por, ki pulit ki la pynlong ia ka jingkhynra kaba jur bha ha katei ka thain ban kem ia ki lehnoh.
Mynta ka sngi, ki pulit ki la ioh kem ar ngut ki dkhot ka  GNLA  kiba la tip kyrteng kum u Malseng Sangma 32 snem bad u  Tengpan Sangma  25 snem na shnong Rongrong hajan ka Ronjgeng ka East Garo Hills.
Na kine la ioh kurup ka 7.65 mm pistol bad ka magazine, lai tylli ki tiar siat RDS, ar tylli ki suloi lyer, ka kamera, ka kot jong ka GNLA bad ka mobile bad ka bike.
Kiwei pat ki lad khubor, ki iathuh ba ka sorkar jyllaka la phah pulit shuh sha Garo Hills hadien ba ar ngut ki pulit ki la kyllon iap ha u bom IED hynnin ka sngi ha ki suba GNLA.Ka myntri ba peit ia ka tnad kam pohiing ka jylla ka Kong Roshan Warjri ka la ong ba ka sorkar ka la phah pulit shuh shuh sha Garo Hills na ka bynta ban tem ia ka suk ka sain kaba klang ha katei ka thain na ka jingjur ki kam pyntriem.
“Ngi la phah ia ki heh pulit ban leit ban tehlakam ia ka suk ka sain ha ka thain Garo Hills", la ong ka Kong Warjri ha kane ka sngi Balang.
Ka la pynrem jur ia ka jingshah hiar thma jong ki pulit ha ki suba lehnoh kaba la shim ia ka jingim jong ki ar ngut bad mynsaw lai ngut hynnin ka sngi hajan Siju ka South Garo Hills.
“Ki kam riewkhlaw ba la leh da ki lehnoh, dei ban pynrem jur da baroh", la ong ka Myntri kampohiing ka jylla.
Ka la ong ba ka sorkar ka sngewlem ia kiba haiing jong kito kiba khlad noh bad duwai ba kito kiba mynsaw ba kin ioh ia ka jingkoit.
Ki lait kiba mynsaw ki kynthup ia u DFM u Medison Sangma, u ABC u Betherson Sangma bad u BNC u Brething K Sangma.
Shillong, 19 Naiwieng:Ki bar jylla ha kane ka jylla ki la ioh ka jaka rieh tngen kaba syaid kur-kur ha ka kyrteng jong ki thei Khasi lyngba ka shongkha shongman ha kaba ki la lah ban trei bun ki kam ki jam ki khaii pateng.
Hynrei kaba kham  phylla shuh shuh ka long ba ym tang ka shongkha shongman hynrei ki la pynskhem syndon ialade sbak da kaba ai jait ai khong syndon sha ki kur Khasi.
Ia katei la lap da u EM ka tnad khaii pateng ha KHADC u bah Latip lang Kharkongor lyngba ki kot ki sla kiba la pynpoi sha u kum ki jingpyn shisha ha kaba ia dei bad ka jinglong trai bad ka hok ban khaii pateng.
Haba kren sha ki nongthohkhubor, u bah Latiplang u la iathuh ba ki bar jylla ki suk bha ban kam trai ialade da ka jait Khasi da kaba leh Affidavit, katba tang ban kren ruh kim nang.
U la ong ba katei ka wan jia tang namarba kim don kita ki rangbah kiba ka kur ka la pynkupbor ba ki dei tang ma ki kiba lah ban pynithuh ba kata lane uta u briew u dei na kata ka kur, hynrei la shu ai sertiphiket jingpynshisha ka tuba lap uba shem tangba la dei na kata ka kur la biang.
Ia kane u bah Latiplang u la ong ba u la lap ha ki kot ki sla ba ki don ki bar jylla kiba la leh da ka Affidavit, ki la ioh ruh ia ka Schedule Tribe bad ki la kam ialade ba ki dei ki Khasi, katto katne ngut kiba u la pyni ia ki kyrteng kitei ki bar jylla ki long U Raju R Sohphoh, khun jong u ( L) G.R Bedia na ka shnong Laitumkhrah uba la ioh ia ka sertiphiket Schedule Tribe na ADC, East Khasi Hills ha ka 20 tarik u nohprah 2014.
Kawei pat ka dei ka Sangita Sohphoh, kaba sah ha Quarter No.105/2 Spread Eagle Falls, Chief Engineer Zone, Shillong, kaba la pynkylla ialade na ka Sapna Devi sha ka Sangita Sohphoh lyngba ka Affidavit, kaba la kam ha ka Affidavit ba katei ka jingpynkylla ka dei katkum hka rukom niam ki Hindu ba ka lok ka dei ban pynkylla ia ka jait sha u lok.
Uwei pat dei u Raju Ram Berio u khun jong ka Bril Sohphoh bad u Gosam Ram Berio uba la pynkylla lyngba ka Affidavit sha ka jait Sohphoh, bad u la ai kyrteng u Raju Ram Sohphoh.
Sa uwei pat uba la kylla jait Khasi u dei u Kursheed Thabah.
U bah Latiplang u la ong ba lyngba kitei ki buit ki bar jylla ki lah ban ioh da kaba suk ia ka Schedule Tribe Sertiphiket , bad ki jlah ban ioh ia ki jingmyntoi ia baroh kiba ki khasi ki ioh, bad kumjuh ruh ha ki kam ki jam.
U la kyntu ia ki Seng kur ba ki dei ban ujor ia kitei ki briew kiba leh Affidavit khlem da ioh bor na ka seng Kur.
Ha kaba iadei bad katei ka phang u bah Latiplang u la ong ba un leit rah sha ka EC KHADC halor katei ka kam bad ban ai jingmut ban khot ia ka jingialang jong baroh ki 5000 tam ki kur Khasi kumjuh ruh ia ki Hima ne Elaka ba kin wanrah ia kita ki kur bad hadien katei yn bthah ia ki Seng Kur ba kin thung ia u rangbah kur uba kin pynkupbor ba un dei tang ma u uba lah ban ai bor bad pynshisha ia kino kino kiba i artatien bad kiba  ialade ba ki dei na kata ka kur, u la ong biang ba kam mut ba kawei ka kur kan jied tang uwei u briew hynrei ki lah ban jied katba ki sngewbit la ka long saw ne san ngut ban tip ba dei uta u rangbah uba don ka bor ban pynshisha ia ki kur lajong bad ki dei ban rejistar sha ka Hima ne sha District Council.
Ia kane u bah Latiplang uba dei ruh u Vice Chairman jong ka Dorbar Kur Kharkongor, u la ong ba shen un sdang shuwa na ka kur Kharkongor.
Utei u nongmihkhmat na Nongthymmai u la ong ruh ba ka KHADC kan ialeh ban pynwan dur janai ia ka Khasi Social Custom of Line –Age Act 1997, kaba la mynjur da u Lat ka jylla ha u 2004, bad shuwa ban pynkylla u la ong ba ka KHADC kan pan jingmut shuwa na ki seng kur kaei kaba i donkam ban leh.
Shillong, 19 Naiwieng:U Symbud Myntri Rangbah ka jylla ba peit ia ka tnad PHE u Prof Roytre C Laloo u la pynthikna hakhmat ki riew rangbah ka thain Pynthorumkhrah constituency ban pynbiang um hapoh u Lber u snem ban wan.
U Prof Laloo u la pynbna ia kane ha ka jingiakynduh jong ki nongkitkam shnong ka thain Pynthorumkhrah ba kynthup na shnong Maw pat, Lumshyiap, Pynthor bah bad Nongmynsong dang shen ia u ha Lum shyiap Dorbar Hall.
Ka sorkar ka la buh thong ban pyndep ia kane ka skhim jong ka Mawpat Water Supply Scheme, Nongmynsong Water Supply Scheme bad ka Combined Water Supply Scheme ka Lumshyiap bad Pynthorbah  hapoh u Lber u snem ban wan.
“Nga la pynthikna ia kane hadien ba la iakynduh ia ki ophisar jong nga.
Nga kyrmen ba kin lah ban pyndep ia kane ka projek hapoh ka por ba la buh", la ong u Prof Laloo.
U la ong ruh ba ka tnad ka la kut jingmut ban ai um khlem jingthut sha baroh ki nongshong shnong katei ka thain jong ki saw shnong hadien ba la pyntreikam ia kitei ki skhim thymmai.
Ha kajuh ka por, u MLA ka thain u Bah AL Hek haba kren ha ka jingialang u la ong ba ki paidbah ka thain ki la kwah palat ban pyndep noh ia kine ki skhim namar ba ki donkam um.
“Nga sngewkmen ba ka tnad ka la kut jingmut ban pyndep ia kine ki projek lashem snem", la ong u Bah Hek.
U la ong ba ka jingpyntreikam ia kine ki skhim kan iarap ha ki sngi ban wan ban weng noh ia ka jingkyrduh um ha kitei ki thain.
Katba u  Chief Engineer ka PHE u Bah SK Sunn u la iathuh ba ka tnad kan bei ia baroh ki jingsam paip um sha ki thliew iing ban pynpoi um na ka skhim sam um ka Mawpat bad ka Nongmynsong.
“Ki nongshong shnong jong kine ki ar tylli ki shnong kin hap ban siew tang ia bai pyniasoh ia ki paip", la ong u Bah Sunn.
Kiwei kiba kren ha kane ka jingiakynduh ki kynthup ia u Rangbah Shnong ka Lumshyiap Bah Peace Khongdup, Rangbah Shnong Pynthorbah Bah B Sten, Rangbah Shnong Mawpat Bah Khrawbuit Ryntathiang bad secretary ka Nongmynsong Dorbar Shnong Bah A Nongdhar.
Nongstoin, 20 Naiwieng:Ki bahaing ha sem, ki baieit ba thoin, ki paidbah jong ka thain Kynshi bad ka thain West Khasi Hills kumjuh ki pulit, ki ophisar jong ka jylla mynta ka sngi kila leh burom khadduh ia ka met jong u riewshlur uba la kyllon iap myn haka sngi ba ar jong ka taiew ha ka jing pynbthei bom IED jong ki lehnoh ha Shnong Rewak, ka surok ban leit sha Siju, Baghmara.
Ia utei u pulit  uba la kyllon iap la tip kyrteng kum u Eldrin Lyngdoh Nonglait 43 snem ka rta, u ba dei u khun jong I Kong Lintis Lyngdoh Nonglait bad u Bah Tarwel Pariong naka Shnong Kynshi WKH  u ne u riewshlur ula pynrung ialade haka kam pulit ha u snem 1995 haka 3rd battalion.
Na ka liang jong ka kmie bad u kpa jong u bah Eldrin kila pynpaw ba ha ka jing long briew ki dap da ka jingsngewsih kthang ia ka jingduh noh ia u ne u khun rangbah jong ka iing ka sem, hynrei wat la katta ruh ki pynpaw pat iaka jing sngew sarong namar u iap na ka bynta ka Ri bad ka jaitbynriew.
Ha katei ka sngi la pyntngen iaki bahaing ha sem jong utei u rangbah da u Additional Director General of Police (LO) IPS, U Y.C.Modi, U Bah Lakador Syiem MPS, Commandant 3rd Battalion Khliehtyrshi, SP jong kaWest Khasi Hills u Bah Sylvestar Nongtnger MPS kiba la mih khmat naka tnad pulit, ha kajuh ka por la ioh ruh ban pule iaka history lyngkot jong u bah Eldrin L Nonglait.
Nakaliang jong u Y.C.Modi haba ai jingkren lyngkot ha katei ka sngi ula pynpaw iaka jing sngewsih kaba khraw halor ka jing duh noh ia utei u riewshlur.
Hadien ka jing shim salute bad ka jing buh syntiew ba khadduh na ki heh pulit jong ka jylla bad jong ka thain, la pynbud pat sa ka jing lehniam leh rukom da ka balang Presbyterian na Kynshi Bangla hapoh phyllaw iing, nangta la rah pat ia katei ka met jong utei u Khlawait sha lum jingtep jong ka Balang Kynshi Presbyterian.
Utei u Rangbah jong u la iehnoh shadien ia ka kmie, u kpa, iaki khyndai ngut ki para kynthei bad shynrang kumjuh iaka lok bad I khun kynthei ba tang marwei jong u.
Shillong, 20 Naiwieng:Ki paidbah ka shnong Diengsiar, ka shnong kaba don sharum Pynursla ki la lynga pisa namarba baroh ki kam ki jam jong ki, kiba iadei bad ki ophis sorkar bad kumjuh ruh ha ki Bank ki la sahkut lut, bad ka daw ka dei namarba u Rangbah Shnong katei ka shnong haduh mynta u don hapoh Phatok.
Katto katne ngut ki riew paidbah bad ki don ruh ki riew rangbah ki la iathuh ba kaba pyn sohsat shuh shuh mynta ia ki paidbah katei ka shnong ka dei namarba wat haba ki donkam kyrkieh ia ka sertiphiket shnong na u rangbah shnong ym don da kiwei pat ki bor ba ka shnong ka la pynkup bor  ban ai sertiphiket ia ki, namarba baroh ar ngut u Rangbah shnong bad u Secretary shnong ki dang don hapoh phatok.
Ki la iathuh ha u Rupang  ba ki kam kiba kyrkieh eh ha katei ka shnong kaba la pynpulom ia u paidbah ki dei  ha ki bank naba don kiba hap ban plie account kyrkieh kiba donkam ia ka sertiphiket shnong bad don ruh kiba donkam ban phah soi rangbah shnong ia kiwei pat ki kot donkam, bad don ruh ki kam kiba ki donkam ha block, bad la ong ba ka jingbym don rangbah shnong secretary shnong ka la ktah ruh ia ka jingpyntrei ia ka skhim bylla 100 sngi NREGS.Lah ban pynkynmaw ba ia u Rangbah shnong ka Diengsiar u bah S.Dkhar bad u Secretary shnong u bah A.tangsong ki pulit ki la kem ha ka 11 tarik mynta u bnai namar ka jingingkhong jong kawei ka ing ha katei ka shnong, bad kitei baroh ar ngut ki la don ha kti ki pulit la shi taiew mynta.
Katto katne ngut ki riew rangbah katei ka shnong ki la iathuh ba ha ka 18 tarik mynta u bnai   ki la hiar sha Sohra PS ban pan jamin ia kitei ki ar-ngut ki rangbah ka shnong , hynrei kim shym la ioh jamin bad ki la iathuh ba ka daw  ba ka ain kam ai jamin ia ki ka dei namarba la ong ba u rangbah shnong u don ka jingia shahliang, ong uwei na ki riew rangbah katei ka shnong.
Ujor  kyllaka Prodipta ia ka trai dukanShillong, 19 Naiwieng:Hadien ba ka KHADC, ka la leit ban khang biang, ia ka dukan jong ka Prodipta Khong wir ha kane ka taiew ba la dep, ka Prodipta ka la ujor sha High Court pyrshah ia ka  District Council, bad ka la ujor ruh, pyrshah ia ka trai dukan ka kong Sngursilia Rani.
Ha ka jing ujor, ka Prodipta ka la ujor bad kynnoh  ba ka kong Sngur, ka la ktah kti bad bad sei jubor ia ka na dukan.
Katei ka trai dukan ka la iathuh ba ka la ai wai dukan ia ka Prodipta, da ka jingmut ba ka dei ka Khasi, hynrei hadien ba ka Dorbar Shnong Riat Laban bad Madan Laban; ka la hukum ia ka trai ing ban beh noh ka ruh ka la la beh, hynrei ka la ong ba ka la shah byrngem kylla ha ka Prodipta.
Katba u Rangbah shnong ka Riat Laban pat u bah Ios Sun u la ong ba ka shnong ka artatien ia ka jingkam Khasi katei ka briew ialade ( Prodipta) , namar ba kam nang bha wat tang ban kren khasi ruh bad ka shnong ka la pan Schedule Tribe Certificate na ka, hynrei kam lah ban pynbiang.
U bah Sun u la ong ba ha ka jingshisha dei ki pulit kiba leit ban sei ia ka Prodipta na dukan hadien ba ka la pyneh ia ka bor shnong bad ki pulit ka KHADC, ym kumba ka Prodipta ka la kynnoh.
Utei u rangbah u la kynnoh ba ka Prodipta ka la kren hanga mei bad kren khor ia ki nongpyniaid shnong bad kumjuh ruh ia ka trai dukan, ha kaba u la ong ba ka kren kob bad ba  kam salia ia u rangbah shnong ne ia ka trai ing.
Shuh shuh halor katei ka bynta u EM ka khaii pateng u bah Latiplang Kharkongor, haba ia kren bad ki nongthohkhubor myngta ka sngi, u la ong, ba la pynshisha ba ka Prodipta ka dei ka Khasi da ka Synjuk Kur Khongwir, kat kum ka jingthoh ba la phah sha u, hynrei u la ong ba katei ka jingthoh ka dei ka bym shongnia namar la shu soi pruid dak khlem da thoh ia ka kyrteng u nongai sertiphiket , uba la kam ialade ba u dei u Secretary ka Synjuk Kur Khongwir, kumjuh ruh u bah Latiplang u la ong ba ka jingbym shaniah ka mih ruh namar ba ka jingthoh ka pyni ba u briew uba thoh um nang tang ban thoh khasi ruh.
Ban pynshisha sha ka District Council ba ka dei ka Khasi, ka Prodipta ha ka jingthoh ba la phah sha District Council ka la suhlang ruh ia ka sertiphiket shnong ka kmie jong ka , ka kong Kwela Khongwir , kaba la soi da u Rangbah Shnong ka Dorbar Shnong  Siatbakon, Raid Shabong, Khyrim Syiemship, bad katei ka jingthoh ka dei kaba don ia ka letter head nombar 374, ba la soi da u Rangbah Shnong u bym thoh kyrteng dap (kaba shu pruid dak kumjuh kumba la long ha ka sertiphiket kur) , la pyni ha ka jingthoh ba ia katei ka sertiphiket la ai ha ka 1 tarik u Nailur, 2014 ban pynshisha ba ka kmie jong ka kadei ka nongshong shnong  jong ka Siatbakon.
Ka Prodipta ka la pynkhlain shuh shuh, ia ka jingkam Khasi jong ka da kaba pyni sha ka KHADC ia ka sertiphiket shnong jong ka Dorbar Shnong Kench’s Trace, Oxford Hill & Rilbong, kaba katei ka Dorbar Shnong ka la pynshisha ba ka Prodipta ka khun jong ka kong Kwila Khongwir, ka dei ka nongshong shnong jong katei ka shnong bad ba ka dei ka Khasi; ha kaba la soi ia katei ka kot da u rangbah shnong katei ka shnong, u  bym shym la thoh dap ia ka kyrteng, hynrei na ka jingsoi pruid dak la ithuh malu mala ba ka dei u C Lyngdoh, bad u la ai ia ka sertiphiket ha ka 15 tarik u nailur 2014.
Kaba kham phylla pat hangtei ka long ba wat la ka Prodipta ka la pyni ia kitei ki kot ki sla ban pyni ialade ba ka dei ka Khasi, ka kong Sngursilia Rani pat kaba dei ka trai dukan jong ka ka la ong ba ha ka por ba ka Prodipta ka wan pyni kot pyni sla ha ka , ka pyni ba ka dei ka nongshong shnong jong ka Kynjat Phutbol, kaba don ha ki thain Lumparing.
Lah ban pynkynmaw ba kham mynshuwa ha ka por ba ka KHADC ka dang sdang ban leit khang nyngkong  ia ka dukan ka Prodipta, ka la pyneh bad kam ialade ba ka dei ka Khasi bad ka da ong ba ka dei na ka shnong Siatbakon, thain Pynursla hynrei ka shnong Siatbakon pat ka la kyntait ia katei ka jingkam bad ka ong ba ym ju don kum katei ka kyrteng hapoh ka bui jong ka shnong.
Kham hadien ka Prodipta ka la ioh ban plie biang ia ka dukan lyngba ka jingioh bor napoh Kashari kaba la ai por da ki sngi, ba kan sei ia ki tiar na dukan, hynrei haba ka por ka la kut ki bor ka KHADC ki la leit ban khang biang ia ka dukan jong ka  bad dei hangtei ba la mih katei ka jing iapyneh bad ka Prodipta ka la ujor ia ka trai dukan.
Shillong, 20 Naiwieng:U Convenor ka Mait shaphrang u bah Micheal Syiem u la pynbna ba ka Maitshaprhang Movement ka la pynkhreh da ka jingshah thngan kaba khlem pud sngi, namar ba ka sorkar haduh mynta ruh kam patiaw ban pyn treikam ia ka Meghalaya Compulsory Registration of Marriage Act kaba la mynjur da ka Ing Dorbar Thaw-ain ha u 2012.
U bah Micheal u la ong ba mynta ka kynti ka Movement kan ym ai por shuh ia ka sorkar, hynrei lada kam lah ban thaw ia ki kyndon katei ka ain hapoh 48 kynta,  ka Movement kan pynlong da ka jingshah thngan.
Haba kren sha ki nongthoh khubor ha Shillong Press Club u bah Micheal u la ong ba ka sorkar ka la kular ban rah ia  katei ka mat ha ka jingialang ki kynhun myntri bad ka la pyntip ruh ba ia ki kyndon hapoh katei ka ain ka la dep thaw, hynrei u la ong ba wat hadien ar tylli ki jingialang kynhun myntri ruh ym shym la ia kren eiei ia katei ka mat.
Ha kajuh ka por u la kynthoh ruh ia u Rev.N.S Phawa ne ia ka Khasi Jaiñtia Presbyterian Assembly kaba la kyndit thiah dier por hadien ar snem katba ki iohthiah lyngngai haba ka Law Department ka pan ia ki jingai jingmut bad ki jingsngew na ka Balang, ki sengbhalang, ki riewpaidbah bad kiwei kiwei haba ka tnat Aiñ ka dang pynkhreh ia ka Bill.
“Katkum ka jingthoh kaba la pynmih da u Rev.N.S Phawa ne ka KJPA ka paw ba donkam ban rejistar ia ka shongkha shongman katkum ka aiñ," ong u Bah Michael.
Shillong, 20 Naiwieng:Ki pulit ka  Ampati mynta ka sngi ki la iohkem hynniew ngut ki lehnoh ka GNLA na Chepagre, Rukolpara, Salmanpara, Boldakgre  ba hap hapoh ka Ampati Police Station.
Kine kiba shah kem la tip kyrteng kum u Milton K Sangma 23 snem ba ju khot sin u Salmika na Nokatgre, Zikzak, u Predit K Sangma 26 snem uba dei u General Secretary ka GSU na Nokatgre, Zikzak, u Pollen Sangma 38 snem  na Chepagre, Salmanpara, u Hemport M Sangma 48 snem na Rokolpara, Salmanpara, u Grepil M Sangma 33 snem na Boldakgre, Salman para, u Jengsen M Sangma 51 snem  na Boldakgre, Salmanpara, u Pandit S Sangma 28 snem bad u Kona A Sangma na Rukolpara, Salmanpara.
Na kine ki dkhot ki GNLA la ioh kurup ruh ia ki tiar ialeh kynthup uwei  u bom IED ba khia 6 kilo,kawei ka pistol, san tylli ki ammo, ar tylli ki Tukli, ki wire,ki  Remote ki Battery, ki Mobile ryngkat bad ki SIM card.
Ha ka jingtohkit ki pulit, u Miltan K Sangma u la phla ba baroh ki kam ba leh ka GNLA dei ki kam ba la phah bad la plan da u Sohan D Shira.
U la ong ba dei u Sohan u ba la phah ban hiar thma ia ki pulit ha kiba bun ki jaka ha Garo Hills khamtam hadien ba la kut ka tamasa Wangala.
Katba u Rakkam uba kam kum u Area Commander ka GNLA ka Nongalbibra lem bad u Timtam, Sanja Ch Sangma, u Geloram bad kiwei de ki la hiar thma ia ki pulit ha ka 18 tarik Naiwieng 2014 ha Siju ha kaba ar ngut ki pulit ki la kyllon iap bad lai ngut ki la mynsaw jur.
U  Rikrak u ba hap hapoh ka jingpyniaid u Baichung Ch Momin bad kiwei de ki la don kti ha ka ban pynbthei bomb ha Rongram Police Outpost hynnin ka janmiet.
U Milton u la ong ba ki GNLA ki la hiar thma ha bun ki jaka ha Garo Hills bad kadei ka plan jong u Sohan tangba kim dei ban plan ba ki leh ki GNLA.Ha ka jingtohkit ki pulit, u Milton K Sangma u la phla ba ia u la phah da ki nongialam ka GNLA  ban  pynbthei ia u bom IED ha Ampati PS.Shillong, 20 Naiwieng:Kumba shiteng kynta eiei, mynta ka nohsngi, ka la don ka jing dheng kali ha ka surok bah Anjalee Petrol Pump bad ka daw, ka long namar ka jing khynra taksi ki pulit bad dain kuna T.500, ia kiba kit briew 6ngut.
Katei ka jingiatai nia bad ka jing ia pyni bor, ka la jia ha ka por 4 baje eiei ha Anjalee petrol pump, kaba la pynlong ia ki taksi, ba kin pynieng ia ki kali jongki hapdeng surok bad shipor, ka la poi ha u pud, ba la hap ban wan poi ruh sa ki pulit teh jain iong, ban nang pyn her syrngiew ia ki paidbah bad ki nongniah Taksi.
Katkum ka jing iathuh ki nongniah Taxi na ki thain Upper Shillong, ki la ong ba katei ka jingbat kali ki pulit ka la sdang naduh ka sngi thohdieng jong ka taiew ba la dep, ha kaba ki la bat ha ki ar tylli ki jaka kata ha Rilbong Point bad ha Anjalee Petrol Pump.
U bah Iengskhem Nong traw uba dei u General  Secretary ka 7th Mile Taxi Driver Association uba la donlang bad kiwei pat ki nongialam ki nongniah Taxi ha ka por ba ia kren bad ki nongthohkhubor, u la ong ba ki pulit ki dain kuna ia man kawei pa kawei ka kali kaba kit briew 5 ngut, kaba mut 6 ngut bad u nongniah.
U la ong ba ki la dain kuna T.200 haduh T.300 tyngka kawei ka kali kata khlem da ai risit kiba pan risit pat ki ngat T.500 tyngka.
Utei u rangbah u la kynnoh  ba ki pulit pyniaid kali ki bat tang ia ki kali kiba dei na ki thain Upper Shillong, Lai mer, Lummawbah , Laban, hynrei kim bat pat ha kiwei ki jaka bad u la ong ba kaba lyngngoh pat ka dei ba ki pulit ki la bat khlem pynmih kano kano ka hukum ne ka jingpynbna paidbah ba ki nongniah Taxi baroh kin tip, hynrei ki la shu ong beit ha surok ba ka dei ka hukum jong u SP bad u DTO ban bat naphang kat kiba kit 5 ngut shajrong.
Ha ka juh ka por u la ong ba ki pulit kim shym la bat ia ki kali sawkhmut, wat la ki kit briew haduh ban da  shlei mam, bad kiba la shu ia ieng khapngiah.
Uwei pat u rangbah uba leit jingleit da ka kali iew, u la iathuh ba ki pulit ki la bat ia ki kali bad pan bai kuna da kaba ai daw ba ki kit palat pud, bad ha katei ka por u la ong ba ki pulit ki la sei shabar ia ki briew kiba shong bad ki thep hapoh Gypsy pulit ban kit sha thanad, bad ki la byrngem ruh ban bom lathi  bad dei ha katei ka por utei u rangbah u la iathuh ba ki nongniah kali ki la phet krad bak na katei ka jaka  ha ka por ba ki nongshong,  ki la hiar lut bad ki pulit kim kthong satia ia ki.
Kham hadien katto katne por , ki nongthohkhubor ki la ioh ban ia kren bad u General Secretary ki nongniah Taxi na East Khasi Hills u bah Wandonbok Jyrwa, ha ka jingiakren bad utei u rangbah u la  pynpaw ka jingsngewlyngngoh ba katkum ka jingiathuh ki para nongniah Taxi, u la ong ba ki pulit ki bat ia ki kali kiba kit palat pud ( over load) , kaba u la pyniapher ba ka Over load bad ka over Capacity ka iapher bak ly bak, “Lada ki pulit ki ong ba kit Over Load balei kim rah ia kali shapoh DTO bad thew ha kato ka jaka thew ba la don lypa, lada ki ong pat over Capacity kam don kata ka ain ha ka Central Motor Vehicles Act kaba kren ia ka Capacity" ong u bah Jyrwa.
U la pynkynmaw ba lada ki pulit ki bat ia ki kali kiba kit 5 ngut ka mut ba ki la pynkhein ia ka jingiakut ki nongniah Taxi bad ka tnad pyniaid kali, kaba la shah ia ki ban kit 4 ngut shadien bad marwei shakhmat( 4+1), 6 ngut kynthup u nongniah.
Utei u nongialam ki nongniah Taxi u la pynpaw ruh ka jinglyngngoh da kaba ong ba ki pulit ha ka jingshisha ki dei ki nongpyniaid kali kim dei ki nongbat kali, “Hynrei ngi iohi ba ki pulit kiba dei ban pyniaid kali ki la kylla pynban kum ki nongbeh kali" ong biang utei u rangbah.
U bah Jyrwa u la iathuh ruh ba na ka liang ki nongialam ki nongniah Taxi kin leit ban ia kynduh ia u SP Traffic ban ia kren halor katei ka kam.
U la ong ba kumba ka long mynta ki nongniah Taxi kin bteng beit ban kit briew,  kumba ki ju iaid man ka sngi kata 4+1, bad lada ki taxi kin dang shah bat biang nangne shakhmat u la ong ba un lum da ka jingialang ki nongniah Taxi.
La sngewthuh na ka jingiakren bad utei u nongialam ba lada jia ba ka jingshah bat ki Taxi kan dang iai bteng un poi ruh shaduh u pud ba ki Taxi kin sangeh kamai.
Uwei na ki riew rangbah uba niah taxi ha Upper Shillong u la ong ba ha ka jingshisha ka dei ka por kaba ki nongniah Taxi  kim kwah ban poi shaduh u pud ban sangeh kamai, namar ba ka eksamin ki khynnah skul ka dang iaid, hynrei u la ong pat ba lada jia ba ki nongniah Taxi kin dang shah pyndik, kin ym banse ban sangeh kamai.
Shillong, 20 Naiwieng:Kham niar ban iohi ha nongbah Shillong ia ki kynthei kiba kamai Taxi , hynrei katkum ka ain wad jingtip paidbah, kaba u bah Disparsing Rani u la ioh na ka ophis u DTO bad Secretary, Regional Transport Authority, East Khasi Hills ki don haduh 40 tylli ki Permit ba katei ka tnad ka la ai sha ki kynthei ha kane ka District, kaba mut ba ki don 40 ngut ki kynthei kiba kamai Taxi ha nongbah Shillong.
Katkum ka hukum jong ka RTA sha ki kynthei ba ioh permit , ki permit ba la ai sha ki kynthei ia ki kali ruh dei ban niah hi tang da ki kynthei, bad ka rong jong ka kali ba ki Taxi ba ki kynthei kin niah kan dei beit tang ka rong jyrngam khleh rong lieh, bad kita ki kali ruh ki dei beit ban long tang kiba dang shu sei thymmai, kiba rim ym shah.
Ka tnad ha katei ka hukum jong ka ka la batai ba ki Taxi ba niah da ki bym dei khasi ki dei ban ioh ia ka trading License na District council.
Kitei ki hukum ki dei kijba ka RTA ka la pynmih ha ka Board meeting jong ka kaba la long ha u snem 2010.
Katba ha kaba dei pat bad ki Local Taxi kiba kamai shabar Shillong, ka RTI k ala pyni ba ki don 45 tylli ki permit,  ka RTA kam shah ia kijtei ki kali ba kamai shabar Shillong ban kamai hapoh  Shillong lait noh tang ba kin wan buh briew na kiwei pat ki jaka.
La buh ain ba ka rong jong ki ka dei ban long ka rong Pink bad rong lieh.
Lah ban kdew ba ha katei jingtip RTI kaba la ioh da u bah Rani ka RTA ka la pyni ruh ia ki nombar kali kiba la ioh ia kitei ki permit, 40 ki kali niah kynthei bad 45 tylli  ki kali kamai shabar Shillong.
Shuh shuh ha katei ka jingpan jingtip, u bah Rani u la kylli hato naduh ka 7 tarik u nohprah, 2010 ka RTA ka la ju khot jingialang ne-em kaba la khot da u Secretary, bad kiei ki mat ia kren, ka jubab ba utei u rangbah u la ioh na ka RTA ka long ba ym pat ju khot jingialang naduh katei ka tarik ba la kdew, kaba mut la saw snem mynta.
Haba kren sha ki nongthohkhubor mynta ka sngi ha Shillong Press Club, utei u rangbah u la ong ba ha ka jingshisha ka don ka jingbuh thong ban ai permit 100 tylli ia ki kali ba niah kynthei bad 100 ia ki kali kamai shabar sor, hynrei katkum ka RTI ka la paw ba ki don tang 40 bad 45 tylli, katba kiba dang sah sa 60 tylli u la ong.
U bah Disparsing Rani u la ong ruh ba katkum ka ain ki kali kiba khia palat ia ka 3000 kilo ki donkam ban ioh permit, katba kat ki bus sawkhmut pat u la ong ba kim donkam permit bad haba u wad jingtip lyngba ka RTI shaphang kane ka ophisu DTO ka la jubab ba u dei ban wad jingtip na ka tnad Urban.
U la ong ba kitei ki kali saw khmut ba don ia u nombar sorkar ML-01 ki don tang ka Insurance Private bad lada jia ba don ka jingjia sngewsih mano ban kitkhlieh ia ki passenger.
Utei u rangbah u la kdew ruh ba ban ialeh laisen niah kali, tang ban ioh ia ka Learner donkam shibnai, laisen ban niah Private donkam shisnem, katba  haduh ban da ioh Professional ka donkam haduh lai snem bad kata lada iaid katkum ka hok,  u la ong bad haba iaid pat da ka pisa kam bam por than tang da ki bnai la ioh professional.
U la kynnoh ba ha ophis DTO ka hok ka la iap namarba treikam pisa, “Kata ka Andha Kanun ka don ha ophis DTO" u la ong.
Shillong, 20 Naiwieng:Ki volunteer ka Home Guard na Garo Hills kiba don 130 ngut ki la wan shah thngan khlem buh por, ha Shillong mynta ka sngi ban pyrshah ia ka jingpynduh kam ba kynsan da ka sorkar na ka kam ap pahara ha ki khlaw jong ka tnad Khlaw.
Hynrei kine ki nongtrei ne volunteer ka Home Guard ki la shah rah noh ha ki pulit na jaka ba ki pynlong ia ka jingshah thngan hajan Additional Secretariat, sha Sadar police station.
Kine ki volunteer ka Home Guard na Garo Hills ki la wan poi ha Shillong naduh ka por 5.
Shillong, 20 Naiwieng:Ka  Ophis jong  ka Passport Seva Kendra Shillong ka la pyntip ba naduh ba la plie ha ka 14 tarik U Naiwieng 2014 kala sdang triekam bad  iaid sha khmat ban treikam na ka bynta kiba applai passport ha ka Normal Category.
Kumba la leh ha baroh kawei ka ri, ia ka passport lah ban ioh da kaba apply online bad da kaba siew online.
Ia kane lah ban leh da kaba leit sha ka website- www.
passportindia.
gov.
in.
Ka dor ban applai ia ka Passpot ka long  1500 tyngka na ka bynta ka Normal applikashion (18 snem shaneng) Ka dor na ka bynta ka Normal applikashion (18 snem hapoh) ka long 1000 tyngka  (kaban  treikam haduh 5 snem kynthih) Ka dor na ka bynta ka Tatkaal applikashion ka long 2000 tyngka (hap ban siewlang ia ka dor jong ka Normal applikashion)Tang na ka bynta ki kam kiba kyrkhieh lane kiba iadei bad ka koit ka khiah bad kiba la ioh jingbit kyrpang ki lah ban wan sha Passport Seva Kendra khlem da donkam ban buh ia ki appointment.
Na ka bynta ki khynnah kiba hapoh 4 snem karta, ha ka por ba ki wan sha Passport  Seva Kendra,ki donkam ban wanrah ia ka colour passport size photo (4.5×3.5) kaba don ia ka background ba lieh.
Na ka bynta kiwei pat, kim donkam ban wanrah dur ei ei, namar ia ka dur yn shon  hapoh ka ophis jong ka Passport  Seva Kendra.
Ka long kaba donkam ban thep biang ia ki applikashon phom lada jia ba ki nong apply kim shym wan mih satia sha ka ophis jong ka Passport  Seva Kendra hapoh 90 sngi naduh ka sngi ba ki submit ne thep online ia ki aplikashon phom jong ki.
La kyrpad ia ki nongapplai ka kim dei ban ainong ha kino kino ki briew ne ban siew pisa palat ban ia katei ka dor ba la dep kdew  haneng.
(MIPR).
Shillong, 18 Naiwieng:Naduh ka por ba ka dang khie samla mynba ka dang don dang 19 snem karta, ka kong Pelcy Snaitang ka la don bad ka seng Congress bad ka la  kylla long ruh ka nong ialam ba hakhmat eh katei ka seng bad ka la shakri la kumba 20 snem tam ha ka seng Congress ha kane ka jylla, hynrei mynta pat thret kumba iuh tdong bsein ki paidbah ki la kyn dit ban tip ba katei ka nong ialam jong ka Mahila Congress ka la pyniasoh noh ialade bad ka seng BJP, ka seng kaba bat ia ka bor synshar ha kane ka ri.
U Rupang mynta ka sngi hat majai, kyrpang u la ioh ban ia kynduh ia katei ka nongialam barim ka seng Congress ban ia kren markhmat bad ka, khnang ba ki paidbah kin tip  kaei ka daw kaba la pynlong ia ka ban iehnoh ia ka seng kaba ka la shakri la kumba 20 snem tam bad ban leit iasoh pat sha ka BJP.Ha ka jingiakren, ka kong Pelcy Snaitang ka la iathuh ba ha ki 20 snem ba ka la don bad ka seng Congress ka la trei shitrhem hapoh katei ka seng kaba dei ruh ha ka por ba ka Congress ka dang sdang ban thaw ia ka kynhun ki longkmie ne ka Mahila ha kane ka jylla.
Ka la ong ba nyngkong eh ka la bat kum ka President jong ka Mahila Block Ranikor, nangta pat la jied ia ka ban shimti ia ka kam District President jong ka West Khasi Hills, bad la kyntiew kyrdan shuh shuh ia ka sha ka kam General Secretary jong ka State Mahila, dei ha ka por ba ka dang bat artad ia katei ka kam ba ka la iehnoh ia ka seng Congress.
Kaba kham sngewtynnad shuh shuh  ka long ba ka kong Pelcy Snaitang ka la iehnoh  ia ka kam General Secretary jong ka Mahila Congress hynrei ka la kylla long pat ka General Secretary jong Mahila Morcha ka BJP.Watla katei ka longkmie ka la pynkiew shaphrang ia ka seng Congress ha West Khasi Hills, hynrei  ha ka elekshon MLA 2013 kumba dung u nam sarang ia ka dohnud u Sier Lapalang, ka Congress ka la pynsngewsih kthang ia ka, haduh ba kam lah shuh ban shah tad haduh ba la pynlong ia ka ban  phet seng.
Ka la iathuh ba ka la iehnoh ia katei ka seng ha u snem 2012 ha ka por ba ka Congress ka la pynbna ia ka kyrteng u kyrtong u ban ia khun na Mawshynrut Konstitwensi, ka la ong ba ha kato ka por ka President jong ka seng Congress ka Sonia Gandhi ka kwah ba 33% kan dei ka seat ba ka Congress kan pyniakhun da ki kynthei, bad ha katei ka por dei tang ma ka-kaba aplai tiket napdeng ki kynthei na katei ka seng na Mawshynrut konstitwensi hynrei haba la poi ha Shillong ka kyrteng jong ka kam mih la mih pat da ka kyrteng u bah Methodius Dkhar.
Marsien jah ka kyrteng jong ka  ka la iathuh ba ki paidbah katei ka konstitwensi kim ailad ia ka ban shong bad ka la shim ia ka rai ban ia khun kum ka kyrtong shimet, ha kaba ka la ioh 2000 vote tam bad ka la wan ba saw.
Shuh shuh ka la ong ba naduh ba ka la iehnoh ia ka seng Congress kam shym la don bad kano kano ka Party, tad haduh ka sngi ba ka leit ban pyniasoh noh ialade sha ka BJP ar bnai mynshuwa kaba dei artad ka por ba ka BJP ka dang sdang ban pynkhlain  bad pynmih sa ki kynhun ki longkmie ( Mahila Morcha), bad ha ka 14 tarik u naiwieng la thung ia ka kum ka General Secretary.
Haba kren halor ka Mawshynrut konstitwensi ka kong Pelcy ka la ong ba ka Mawshynrut ka dei ka seat jong ka seng Congress haduh ka por ba u Francis Pandit Sangma u dei u MLA, hynrei ka la elekshon 2013 katei ka seng ka la khyllem jrain napdeng ki 12 ngut ki kyrtong ba la ia aireng.
La kylli biang na ka kong Pelcy hato ka la leit ban pyniasoh marwei ne bad ki 2000 tam ki briew jong ka sha ka seng BJP, ka la ong ba ha ka por ba ka la pyniasoh ka la leit marwei khlem ia phylliew jingmut bad no badno ruh, hynrei ka la ong ba kitei ki 2000 ngut tam ki briew kiba don ha kti ha kjat bad ka ki la ong ba kin bud kat shaba ka ialam, “Ki nongkyrshan jong nga ki ong , ngin bud kat shaba phi ialam" ka la ong, ka la iathuh ba mynta ka jingpynrung dkhot ia ki hapoh ka seng BJP ka dang iaid shaid shaid, bad kin dang don ruh kiwei pat na ka seng Congress ki ban wan  kiba ia sngew ieit paralok bad ka.
Haba la kylli biang kaei ka daw kaba la pynlong ia ka ban jied ia ka seng BJP, ka la ong ba naduh ba ka dang samla bad sdang trei Party ka ia trei bad ka seng sain pyrthei kaba heh, bad kam sngew nang ban leit shawei pat ne sha ki party riewlum kumta ka la jied ia ka BJP ka Party kaba heh.
“Ngam sngew shemphang kumno ban ia treikam bad ki party riewlum , nga la don ka jingshem phang bad ka Party heh" ka la ong.
Haba la kylli biang hato ka don jingmut ban ia khun ha kawei pat ka elekshon na katei ka seng ka la ong ba ka kam iakhun elekshon ka dei ha ka party bad ka por ka dang kloi eh ia ka ban batai lypa ia  ka kam  elekshon.
Shuwa ban pynkut noh ia ka jingiakren u Rupang u la kylli  biang na ka kong Pelcy hato ka sngew kumno  kum ka briew kaba la long Kristan bad kaba bat mynta kum ka nongialam ka BJP, naba la mih ki jingkren na kiba bun ki riew paidbah ba ka BJP ka dei ka seng kaba pyrshah Kristan ne ka seng jong ka niam Hindu, ka kong Pelcy ka la kubur ba ki ju mih kiba kum kitei ki jingkynnoh hynrei ka la jubab da kaba ong ba ki briew mynta shaduh ki thain nongkyndong ruh ki la stad ha ka Politik bad katei ka jingkynnoh ka la wan jia ruh mynshuwa ha ka por ba ka Congress ka dang sdang ban suh thied ha West Khasi Hills ha kaba ka la mih ka jingong ba ka dei ka seng Dkhar, “Hynrei phi la iohi hi ia ka resol ha ka MP elekshon , ka BJP kam don nongialam ha Mawshynrut hynrei ka la ioh 2000 vote tam, ha Mawsynran kam don nongialam hynrei ka khlain bad kumjuh ruh ha kiwei ki jaka kiba wat u kyrtong ruh um poi hynrei ka ioh vote" ka la ong biang.
Katei ka longkmie kaba dei na ka Balang Presbyterian ka la ong ba ha ka BJP ym don ka ishu niam, bad ka la ong ruh kan iakhun tyngeh kum ka nongialam jong ka seng ban pynduh jait ia kum kitei ki jingngeit kiba lehse lah ban ong ba ki dei ki jingngeit biej, ka la ong.
Ka la pynkut noh artad ia ka jingiakren da kaba ong ba lehse ki briew ki sngewthuh bakla namarba ha ka jaka ba don bun paid ki hindu ki mih ki nongialam na ka niam Hindu, ha ka jaka ba don paid ki Muslims ki mih ki nongialam Muslims bad ha kane ka jylla ruh kaba don paid ki kristan ka la ong ba ki nongialam kiba bun hi ki dei ki kristan.
Shillong, 21 Naiwieng:Ki MLA ka liang pyrshah ka Meghalaya People’s Forum (MPF) kim iahap ia ka jinglyng kot palat ki sngi long dorbar tlang namar kin duh ban iakren ia ki mat kiba bun kiba donkam ia ka jylla.
“La don ka jing sngew na ki dkhot ka liangpyrshah ba kane ka dorbar tlang kaba mynta ka long kaba lyngkot palat tang hynriew sngi", la ong u MLA ka National People’s Party (NPP) u James K Sangma haba rah ia kane ka mat hapoh ka iing dorbar mynta ka sngi sdang.
Katkum ka jingong jong u Sangma, la don shibun ki mat ba donkam ban iakren hapoh ka iing dorbar.
“Halor kane, nga kyrpad ia phi Lamphang ban pynjlan ia ka por shong dorbar na ka 2.30 baje shaduh ka 4 baje man ka sngi", la ong u Sangma.
Hynrei na ka liang u Lamphang u AT Mondal u la ong ba un peit ia kane ka jingpynsngew jong u dkhot ka iing dorbar.
Kumjuh ruh u MLA ka Garo National Council (GNC) u Clifford R Marak u la kyrshan ia kane ka jingdawa u James K Sangma namar ba ka sngi shong dorbar ka la long kaba lyngkot palat ha kaba ym ioh ban iakren bha bad ban rah ia ki mat ba bun kiba iadei bad ka jylla.
U Marak u la ong ba tang ar sngi la ioh ban iakren ia ki mat ban wanrah da ki dkhot bad shi sngi ia ka motion bad shi sngi ia ka resolution kaba u sngew ka bym biang.
Shillong, 21 Naiwieng:Ka State Unit jong ka  Bharatiya Janata Party ka la pdiang sngewbha halor ka jinghiar shuki ka kong Roshan Warjri na kum ka myntri kam poh ing ka jylla, namar ka jingbym lah jong ka ban the lakam ia ka shongsuk shongsain hapoh ka jylla khamtam ha ri-lum Garo.
Ka BJP ha ka kyr woh ka la ong ba ka daw ba ka kong Roshan ka la hiar shuki noh ka dei namarba ka jingsngew briew jong ka kam shah ia ka ba kan bteng ia ka kam katkum ka hukum u Dr.Mukul Sangma, myntri rangbah uba ka BJP ka la kynnoh ba u ialam bakla lut ia ka tnad namar ka myntoi shimet jong u.
Ka BJP ka la pynpaw ba ka kwah ba u Dr.Mukul ruh un bud ia ka nuksa jong ka kong Roshan da kaba hiar shuki noh ialade namar ka jingbym don ka shongsuk shongsain ha ka jylla.
Shillong, 21 Naiwieng:Ki bor ba dei peit jong ka phatok Shillong District ki la ujor ejahar pyrshah ia u chairman ka GNLA u Champion R Sangma namar ka jing byrngem jongu ia u nong trei ka phatok ban shim ia ka jingim.
U Champion u la pyrshang ban shoh ruh ia uwei u nongap u Kontro Khongwir hapoh ka phatok ha ka 16 tarik Risaw, la ong ki bor pyniaid ka phatok.
Ka thymmei khubor ha kane ka sngi Thoh dieng ka la iathuh ba u chairman ka GNLA u la byrngem ia u nongtrei ka phatok namar ba ym kohnguh ia ka jingdawa jongu.
Katkum ka thym mei khubor, u Champion u la byrngem ia ki nongtrei ba un phah ia ki dkhot ka GNLA ban pyniap ia ki lada kin shah kynriah sha Garo Hills.
Ka thymmei khubor ka la pynpaw ruh ba u chairman ka GNLA u la byrngem ba un bthah ia ki briew ban shoh ban dat ia ki nongtrei ka phatok.
Namar kane ka jingbyrngem u Champion, ka la mih ka jingtieng na ki nongtrei ha katei ka phatok.
Haba iakren bad u SP ka East Khasi Hills u Bah Mariahom Kharkrang u la iathuh ba ki dang pynlong ia ka jingtohkit ia kane ka kam.
Shillong, 20 Naiwieng:Hadien ba la mih ki khubor ba ka HYC Ri-War Shella Circle ka la lap ba don ka kompeni kiba trei hapoh ka Lafarge- ka Saumya Mining Limited kam don ia ki kot ki sla kiba biang bad na ka 300 ngut ki nongtrei bar jylla ha  Lafarge, bun ki bym don kot don sla, kynthup ki Laisen khaii (Trading License) bad Labour License katkum ka jingleit jurip jong ka.
Ka dorbar shnong  Nongtrai –Sandi U Nongtrai ha ka kyrwoh ba la phah da u Secretary shnong u bah K.P Wah lang bad u bah B Lyngdoh Rangbah Shnong jong ka kyntoit U Sandi Nongtrai, ka la pynshai ba ka Lafarge ka don lut ki kot ki sla kiba biang kynthup ki laisen khaii bad ki laisen nongbylla jong ki nongtrei jong ka, ka kyrwoh ka la ong ba ki kompeni kiba trei hapoh ka Lafarge ruh ki don ia ki kot ki sla kijba biang kynthup ia ka Soumya Mining Limited kaba la dep ban aplai na ka bynta ban pynthymmai ia ka Trading License jong ka.
Ka kyrwoh ka la pynbna ruh ba nangne shakhmat ka Dorbar shnong kan ym shah ban rung hapoh Nongtrai Lime Stone Mines khlem da ioh jingbit shuwa na u rangbah shnong ne u secretary jong ka shnong Nongtrai.
Halor katei ka kyrwoh ban kham shai shuh shuh u Rupang  mynta ka miet, u la ioh ban ia kren bad u Secretary shnong u bah K.P Wahlang lyngba ka phone, ha ka jingiakren bad utei u rangbah u la iathuh bniah ba ka Dorbar shnong nangne shakhmat, kam shah iano iano ruh; la ki long kiba na bar shnong ne na  shnong ban rung hapoh ka kompeni khlem da ioh jingbit na ka shnong.
U la ong ba ka daw ka dei namar ba ka shnong kam kwah ba ki nongtrei ka kompeni kin shah pyndik ha ki briew kiba wan na-bar bad u ong ba ki don ruh ki khep ba mih ki jingjia ba ki briew ki leit rung hapoh ka kompeni da ka jingmut sniew ban leit byrngem ia ki nongtrei, ki leit dawa pisa bad kiba kum kitei ki jingjia kim pynsngewtynnad ia ka Dorbar shnong, ong u bah Wahlang.
U bah Wahlang u la ong ba tang ki nongthohkhubor ki long laitluid ban rung hapoh katei ka kompeni bad kim donkam satia ia ka jingbit na ka shnong bad yn ym don ba khanglad ia ki,  hynrei kiwei pat ki hap ban ioh jingbit.
U Rupang u la kylli na u bah Wahlang la katei ka jingpynbna lehse ka lah ban long ba ka mih tang hadien ba ka Hynniewtrep Youth Council na Ri-War Shella circle ka la leit ban jurip, u bah Wahlang u la ong “Ho, oid".
U la iathuh ba ka HYC ka la leit sha katei ka jaka khlem da ioh bor na ki rangbah shnong, bad ki la shu leit rung jubor, “Ka jingleit jong ki ruh ki leit beit da ka bor" ong utei u rangbah bad u la ong biang “Donbok ba ha kato ka sngi ba ki leit rung jubor ym don ki samla jong ka shnong Nongtrai, dei hangta ba lait ruh na ki jingjia ba sngewsih bad ki jingmynsaw, jin lada don briew te la mih ki jingiamynsaw" ong u Secretary shnong ka Nongtrai u bah K.P Wahlang.
Lah ban pynkynmaw ba katkum ka kyrwoh ba ka HYC Ri-War Shella Circle ka la phah ha kine ki khyndiat sngi ba la dep, ka la kam ba ka la leit ban jurip ia ka kompeni Lafarge bad ki kompeni ne kontraktor kiba trei hapoh katei ka kompeni ha ka 10 tarik u naiwieng 2014 ban lap la ki don ne-em ki kot ki sla kiba biang bad ha katei ka jingleit jurip ka HYC ka la kam ba ka la lap ba ka Saumya Mining Limited ka treikam da ka Laisen khaii kaba la kut por kaba la kut naduh ka 31 tarik lber 2014, bad kumjuh ruh ki nongtrei hapoh ka Lafarge bad kiwei ki kompeni hapoh ka Lafarge kijba don kumba 300 ngut tam kiba bun na ki kim don ki kot ki sla kiba biang.
Lah ruh ban pynkynmaw  ba ka HYC ka la ai por shitaiew ia ka Saumya Mining limited ban pynbiang kot pynbiang sla bad ka la byrngem ba lada kam lah kan leit ban pynsangeh ia ka jingtreikam jong ka, ha katei ka kyrwoh ka HYC ka la kyntu ia ka district Council ba ka dei ban leit khynra kot khynra sla hangtei bad ba ka dei ban pynshitom ia ka Lafarge ba ka la shah ba ka Saumya kan treikam da ka laisen kut por.
Shillong, 21Naiwieng:Ka Khasi Hills Autonomous District Council ka la khot hajir mynta ka sngi ia ka Harijan Panchayat Committee, halor ka jingpyndonkam bakla jong katei ka komiti ia ka bor jong ka ha ka kyrteng jong ka shnong, kaba ka la ai sertiphiket shnong ruh ban pynshisha ia ki nongshong shnong jong katei ka them metor.
U bah K P Pangniang EM ka Elaka u la ong ba hadien ba ka KHADC ka la ioh ia ka jingujor na ka HYC, ka Council ka la khot hajir ia u Billu Singh uba kam ialade ba u dei u  rangbah shnong kitei ki harijan namar ba ki la treikam be-ain, namarba kumba ka long ka ain (ki bar jylla kim lah ban long rangbah shnong.
U bah Pangniang u la ong ruh ba ka KHADC ka la pynsangeh ia ka jingtreikam katei ka Panchayat komiti bad kan phah ruh da ka jingthoh sha baroh ki ophis sorkar ban ym pdiang shuh ia ki jingthoh ba ioh na katei ka komiti.
Dur: U Billu Singh, ha ka jingiakynduh bad u EM ElakaKi tyllong khubor ki la iathuh ba ka kong Roshan Warjri ka la aiti ia ka shithi iehnoh kam ha u Dr.Mukul Sangma ha ka por 4:30 baje janmiet, bad ha shuwa katei ka la rung hapoh kamra u Dr.Mukul laisien, bad dei ha katei ka por 4:30 baje ka la leit ban aiti syndon ia ka shithi risain.
La iathuh ba shuwa ba ka kong Roshan Warjri kan leit ban aiti ia ka shithi risain ka la leit ruh ban ia kynduh shuwa ia u President ka MPCC u bah D.D Lapang bad hadien  kata ka la leit sha kamra u Dr.Mukul.
Shillong, 21Naiwieng:Sa shisien biang ka la don ka jingiakynduh ki 13 sengbhalang bad ka sorkar jylla ban ia kren halor ki ain kiba ki la dep ban ai jingmut kham mynshuwa, bad ha katei ka jingiakynduh ki lai tylli ki komiti ba la thaw da ka sorkar ki la wanrah la ka jong ka jong ka ripod bad kaba sah mynta ka ripod ka dei na ka komiti kaba la khlieh da u symbud myntri rangbah ka jylla u bah Rowell Lyngdoh namarba um lah ban pyndep lut ia baroh kiba donkam bad u la pan por biang sa shibnai na ki sengbhalang ban pyndep ia ka ripod.
U President ka FKJGP u bah Jeo Mar wein u la ong ba ki ar tylli ki komiti ba ka sorkar ka la thaw ki la lah ban pynpoi ia ka ripod katba ka komiti ba la khlieh da u bah Rowell pat ka la pan por biang sa shibnai, u bah Daniel Khyriem President ka KSU u la ong ba ka komiti ba la khlieh da u S.K Jain ka la wanrah ia ka ripod ba ka la lap ba ki don haduh 41 tylli ki jaka rung jaka mih ki bar jylla kiba dei ban pyrkhing bha, na kitei u la lap ba 18 tylli ki don ha Khasi Hills katba 23 tylli pat ha ri lum Garo.
Halor katei ka ripod ki sengbhalang ki la ban biang ia ka sorkar ba ka dei ban wad bniah ia kiwei pat ki jaka rung jaka mih khamtam ha ki thain Ri-Bhoi.
Ka komiti ba la khlieh da u bah Rowell Lyngdoh kam shym la lah ban pyndep ia ka ripod namarba katei ka komiti ka hap ban kynthup lang ia ki MDC bad ki khlieh nongsynshar shnong, ha kaba u samla Khyriem u la ong ba ka komiti ka dang lah ban pyndep tang ha ri-lum Garo bad kaba sah mynta ka dei ha ri-lum Khasi ia kaba hadien shibnai kin sa ioh ia ka ripod.
Halor kitei ki ripod kiba la pynmih u Dr.Mukul Sangma myntri rangbah ka jylla u la  pan ka jingiatreilang bad ki jingai jingmut ki sengbhalang ban pyrkhing ia ka jingiarung ia mih laitluid ki mynder sha kane ka jylla.
Katba u President ka KSU u bah Daniel Khyriem pat u la ong ba ki sengbhalang ki sngewkmen halor ki sienjam ba ka sorkar ka la shim kaba pyni ba ka la sdang treikam halor ka jingwan buhai shnong kiba nabar.
Sohiong, 21 Naiwieng:Na ka 25 ngut ki khynnah skul jong ka Sohiong Government LP School, kumba 8 ngut ei ei kim ioh leit skul shuh, katba kiwei pat ki la ioh jaka ban bteng ia ki jing pule jong ki sha kiwei pat ki skul  bad ka daw ka dei ba katei  ka skul sorkar ka la khang noh ha u lber mynta u snem.
U  Secretary barim ka Managing Committee katei ka skul u bah Bashemphang Thabah, u Lyngdoh ka Sohiong uba la bat ia ka kam Secretary la 6 snem hynrei ka komiti ka la duh noh ha u snem 2010, u la kynran dien bad kiar ban ia kren bad ki nongthohkhubor bad u la aidaw ba u kyrkieh haba la pyrshang ban tih bniah ia ki daw ba la pynlong ia katei ka skul ban khang khyrdep syn don, hynrei malu mala la ioh ban ia kren ba utei u rangbah bad u la iathuh ba ka daw ba la khang ia katei ka skul ka dei namar ba ki ar-ngut ki nonghikai ki la shah beh kam, bad la ong ba katei ka jingshah beh kam ka dei na ka daw ba kitei ki ar-ngut ki nonghikai ki dei kiba ioh kam ha ka por ba treikam ka sia lieh.
Katba katkum ka jingtip ba ka Sohiong Area Dorbar Association ka la ioh jingtip lyngba ka RTI na ka tnad pule puthi ka jylla, ka la pyni ba kawei na ki nonghikai kaba la tip kyrteng kum ka Balawanpli shisha Talang ka la shah beh kam, katba kawei pat ka kong Shelin Thabah ka tnad pule kam tip ia ka daw balei kam hikai shuh ha katei ka skul.
Utei u  Secretary barim ka Managing Committe u bah Bashemphang haba jubab muk mak ia ka jingkylli ba ki nongthohkhubor ki kylli u la ong ba katei ka MC ka la duh noh ha u 2010 bad la khang ia ka skul mynta u snem ha u bnai lber, hynrei katkum ka RTI ba ka Association ka la lap la iohi ba watla katei ka MC ka la duhnoh naduh u 2010 hynrei u Secretary u dang sei ia ka Mid Day Meal ki khynnah haduh u rymphang bad u lber,  hynrei na ka liang jong u –u la ong ba u la sei khadduh ia ka Mid Day Meal mynshem snem.
Ki nongthohkhubor ki la pyrshang ban ia kren kham bniah bad utei u Secretary ka MC, hynrei na ka liang jong u um treh ban kren jrong bad u la ai daw ba u kyrkieh bad u la phet noh na katei ka phyllaw skul.
Halor katei  ka jingkhang noh ia ka skul sorkar ha Sohiong , na ka liang ka Sub-Divisional Education  Offifer ka kong L.M Iangngap ka la khot ia ka jingialang jong ki Sordar shnong , ban pynbeit na ka bynta ban pyniaid beit iaid ryntih ia katei ka skul ha kaba ki sordar ki la leit ban ia shim bynta.
Hadien ba la wai katei ka jingialang na ka liang ki nongthohkhubor ki la pyrshang ban ia kren bad ka SDEO ka kong Iangngap ban tip ia ka daw kaba la pynlong ia katei ka skul ban khang hynrei ka kong Iangngap kam treh ban ia kren bad ka la ong ba ka dei ka kam ki bahalor, bad ha katei hi ka juh ka sngi ki nongthohkhubor ki la leit ban ia kren ia u Director of School Education  & Lireracy u Ambrose Ch Marak ha kamra treikam jong u hynrei na ka liang jong u um treh ban ia kren halor katei ka mat ba la khang ia ka skul sorkar ha Sohiong bad u la ong ba um donbor ban kren bad ka dei ka kamram ka tnad pule puthi ha kaba u la phah ban ia kren bad u Principal Secretary katei ka tnad u Srivastava.
Haba ia kren pat ki nongialam jong ka Sohiong Area Dorbar Association  ba kynthup ia u Chairman u bah Double Sing Thabah ban kylli kaei kaba ki ia kren ha ka jingialang, utei u rangbah u la iathuh ba la pynbna ha ka jingialang ba la thung ar-ngut ki nonghikai ha ka jingsiew Contract Basis , bad ki kyrteng ki ar-ngut ki nonghikai ka dei ka Badashisha Syiemiong bad ka kong Olivia L Marbaniang.
U la ong ba ha katei ka jingialang ka SDEO ka la pyniaid ka la ong ba la lum ia ka jingialang ban ia bha  ia suk hynrei haba ki buh jingkylli pat ba katei kam pat bit pat biang u la ong ba kam treh jubab eiei bad kumjuh ruh ia ka jingkylli halor ka jingthung kam nonghikai ba ki kwah jingshai ha kano ka dur kata ka Contract Basis u la ong ba kam treh jubab eiei.
Haba batai kham bniah sha ki nongthohkhubor halor ka kynrum kynram ha katei ka skul u bah Double u la ong ba ka la don kawei ka MC ba la dep thaw na ka shnong LenPdengshnong , hynrei hadien ba la mih katei ka MC u la kynnoh ba la wan ban buh sa ia kawei ka MC kaba dei na Lenmawtap bad u la ong ba ka dei ka kynhun u Lyngdoh, u la iathuh ba ha ka jingialang ka la mih ruh ka jingiaren sa ia u pud u sam shnong bad ki la kynnoh ba katei ka mih na ka daw ba u Lyngdoh um shah ia ki ban thaw MC ba kim don pud donsam, hynrei u la ong ba ha katei ka por ka SDEO ka la pynwai shisyndon ia ka jingialang khlem ailad shuh ban iakren.
Shillong, 21Naiwieng:Ka kynhun ki shipai BSF kiba la leit sha Sylhet ban ia kynduh ia ki  BGB ban ia kren halor ki mat ba iadei bad ki kam khappud, ki la wan phai ing noh.
Katei ka kynhun ka la leit sha Bangladesh ha ka 17 tarik mynta u bnai, na ICP Dawki.
U  Sh.
Sudesh Kumar, IPS, Inspector General, BSF, Meghalaya Frontier u la ialam ia katei ka kynhun.
Ha katei ka jingiakynduh u la ia kren shaphang ka jingioh lad ki kynhun seng lehnoh kum ka GNLA, ULFA, HNLC, NDFB, NLFT ban rung sha ki jaka ka Bangladesh bad kiwei pat ki kam khaii be-ain sha Bangladesh kum ka jingpyniaid masi bad kiwei.
La iakren ruh halor ka mat ban tei ia ka kynroh kaba jngai 1560 yard na IB jong ki khappud.
Na ka liang ki  BGB ruh ki la pynpaw ka jingsngewkhia halor ka jingshah siat bad ka jingshah pynmynsaw ki briew ka Bangladesh ha ki runar na India bad ka jingwan pynpoi ia kiba bun jait ki kynja drok bad ki dawai phynsedyl , kyiad bad kiwei.
Na ka liang ki BSF pat ki la kyntait ba ka don jingsiat pathar ki nong India ia ki nong Bangla, hynrei ki la ong ba lehse ka lah ban mih namar ba ki nong Bangla ki la wan rung jubor hapoh u pud ka India ha ki por mynmiet da ka jingthmu ban wan tuh ne kiwei pat ki kam pyntriem kaba la pynlong ia ki nong India ban siat ia ki tang na ka byngta ban iada ialade.
Ki la kren shai ruh ba ki BGB ki dei ban khanglad ia ki nong Bangla ba kin wan kiew bad tam pud shapoh u pud u sam ka India khnang ban wanrah ia ka shongsuk shongsain.
Ha katei ka jingiakynduh kaba la long ha Sylhet kaba la ia donlang u  IsG ka Meghalaya, M&C Ftr, Assam bad Tripura FTR ka  BSF, DIGs jong baroh ki Sectors ki  BSF Ftrs, Rep of NCB, MHA  bad ki Force HQ BSF ki la rai da kawei ka jingmut ban ia peit markylliang ban ym mih kano kano ka kam pyntriem kaba pynthud ia ka shongsuk shongsain.
Shillong, 21 Naiwieng:Wat la ki liang pyrshah ki la byrngem ban kren ia ki mat kiba bun ha ka iing dorbar hynrei ka sngi sdang jong ka dorbar hynne ka sngi ka la long kaba pjah slam haba kaba ki dkhot ka liangpyrshah kum ka UDP, kim shym la kren eiei.
Ka dorbar mynta ka sngi, kaba dei ka sngi sdang ka la kut tang katto katne por hadien ba la dep ban wanrah ia ka kaiphod na ka liang ka sorkar halor ki jingtreikam jong ki tnad bapher bad ka jingia kren sngewlem ia ki dkhot ki iing dorbar bapher bapher kiba la khlad noh ha kine ki sngi ba la dep.
Ha ka jingshisha na ka liang ki party ba don ha ka liangpyrshah ki la byrngem ban rah ia ka mat jingshah kynnoh iadonkti ka myntri sorkar ka Deborah Marak bad ki seng lehnoh, ka jingsynjor ka sorkar ban tehlakam ia ka suk ka sain khamtam ha Garo Hills.
Kham mynshwa ka liang Pyrshah ka la byrngem ban wanrah bun tylli ki mat kiba ktah ia ka Jylla khamtam eh haba iadei bad ka jingpyn donkam da ki kam pyntriem ha ka saiñ hima simaKa MPF ka dei kynhun ki MLA ba don sha ka Liang Pyrshah kaba kynthup ia United Democratic Party ( UDP) kaba don 8 ngut ki MLA, ka National People’s Party ( NPP) 2 ngut ki MLA, ka Garo National Council ( GNC) uwei u MLA bad 2 ngut ki MLA shimet.
Ki mat ba ka liangpyrshah ka la byrngem ban wanrah hapoh Iingdorbar kynthup  ka jingpyndonkam da ki kam pyntriem ha ka saiñ hima sima ha kane ka Jylla, ka soskular iasuk kaba la iasoi hapdeng ka Sorkar Pdeng, ka Sorkar Jylla bad ki seng lehnoh Achik National Volunteer Council ( ANVC) bad ka ANVC ( B), ka jingthmu ban pynlong ilekshon sha ïingdorbar Garo Hills Autonomous District Council ( GHADC), ka jingtlot ha ka rukom synshar kaba la pynlong shaduh u pud ban duhei bun ki mynsiem bakordor jong ki pulit ha ka jingiakhun bad ki lehnoh khamtam lei lei ka jingioh lad ki lehnoh ban bsuh khlieh hapoh ka tnat pulit.
Shillong 23 Naiwieng:Ki paidbah ba dang don ha ka niam tynrai na kylleng ki jaka jong ka ri Khasi bad Jaintia ki la tuid mynta ka sngi sha  ka jingrakhe ia ka Seng Kut Snem kumba ju long man u snem.
Ia kane ka sngi la rakhe ban kynmaw ia ki 16 ngut ki nongseng ia ka Seng Khasi Mawkhar, Seng Kmie.
Ha ka por mynstep, la pynlong shwa ia ka jingduwai na Iing Seng ha Mawkhar shwa ban pynlong pat ia ka jingiaid paidbah na Madan Iew rynghep, Laitumkhrah, Shillong.
Ha kane ka jingiaid, da ki hajar ki paidbah kynthei bad shynrang bad kynthei ki la pynnoh ia ka jingiaid bad ka phawar ka risa ter ter ha surok haduh ban poi ha Madan Wei king, Jaiaw ban pynlong pat ia ka jingpyndep ia ka jinglehniam bad ka jingkren na ki riew rangbah halor ki phang bapher bapher.
Ki paidbah ka Seng Khasi bad Niam Tre ki la rakhe ia kane ka sngi  kaba ju long man u snem ha ka 23 tarik Naiwieng.
Ki paidbah na kylleng ka ri Khasi bad Jaintia ki la tuid sha kane ka Seng Kut Snem da kaba pynlong ia ka jingiaid kjat paidbah ryngkat ka tem ka put ka phawar ka kynhoi na madan Iewryng hep ter ter bad wan pynkut ha mdan Weiking, Jaiaw.
Kitei ki 16 ngut ki la ieng rangbah ban seng ia ka Seng Khasi ban pynkyndit bynriew ia u Khasi lyngba ka bor pyrkhat bad jingiohi jingai jong ki ban ialeh pyrshah ia ka jingthombor u nongwei nongar, ban pynduh pyndam ia ka jingngeit niam, ngeit rukom bad riti dustur Khasi.
Ha ka por mynstep, la kyntiew ia ka lama jong ka Seng da u Rangbah MF Blah President, la pynbud sa ka nguh ka dem da u Rangbah D Syiemlieh ia kaba la pynlong ha Ïing Seng- ha Mawkhar, ka pule Sneng Tymmen, jingrwai ba la ai da ki khynnah jong ka Seng Khynnah bad kren ai khublei da u Rgh Banteilang S Rumnong- General Secretary.
Hadien kane sa plie pat ia ka Iaid Pyni Riti da u Rgh KS Marbañiang ia kaba la synran lang da ki para kur ki para kha ha ryngkat ka riam ka beit tynrai arted haduh ban da poi ha ïing seng Mawkhar bad bteng biang ia ka jingiaid shaduh ka lympung ha madan Weiking, Jaiaw.
Ha madan Weiking, la ioh ruh ia ka jingkren na k riew rangbah bad hadien kane, sa ioh pat ia ka jingrwai iaroh ia ka Seng Kut Snem da ki khun samla ka Seng Khasi bad na ka liang u Bah Banteilang Sing Rumnong uba long u General Secretary, ka Seng Khasi ( Kmie), u sa pule ia ka kaiphod jong u snem.
Nalor ki jingkren, ka nguh ka dem, ha kane ka sngi la ioh ruh ia ki jingrwai, ka shad tynrai kaba la pynkhreh bad ai da ki tnat seng bapher bapher.
U general secretary u la pule ruh ia ka kaiphod jong ka seng Khasi.
La wan pynwai biang ha iingseng ha Mawkhar ha ka por janmiet da kaba iaid lynti na madan Weiking.
Shillong, 23 Naiwieng:U myntri rangbah ka jylla u Dr Mukul Sangma u la plie ia ka Multi- Facility Utility Centre Cum Cummunity Hall jong ka Dorbar Shnong Mawkhar ha ka jaka barim jong ka Khasi Jaintia National School Mawkhar, Shillong.
La synran lang da ka MLA ka thaiñ ka Kong Roshan Warjri kaba long ruh ka Myntri ka tnat ki kam Pohiing ka sorkar jylla, ka Myntri ka tnat pynroi sor ka kong Ampareen Lyngdoh, u Rangbah Shnong u Bah WHD Syngkon, u Deputy Commissioner ka East Khasi Hills u Sanjay Goyal IAS, nalor ki heh ki haiñ, ki nongshong shnong bad ki khynnah skul kiba la pynphuh pynphieng ia kane ka sngi.
U Myntri Rangbah kum u kongsan ula ong ba ka jingioh ban plie ia kane ka Multi-Facility Utility centre kan long kum ka jaka ai jinghikai ia ki nongshong shnong namar na kane ka jaka ki lah ban ieng ha la ki jong ki kjat bad ka ban ai mynsiem ruh khamtam ia ki samla kiba wad kam wad jam.
Ia kane ka centre la mang ha ka jinglut kaba T.1.8 klur eiei.
“Ngi kwah ba na kane ka shnong kin mih ki kam kiba bha ban wanrah jingkylla ia ka jylla khamtam ka jingtrei jong ka seng kynthei Mawkhar," ula ong u Dr Mukul.
Shwa ia kane, ka kong Ampareen Lyngdoh ka la ong ba ka Mawkhar mynshwa ka long hapdeng ha ki kam khaii bad ka jingkyntiew ia ki sap ki phong.
“Ka tnat pynroi sor ka sngewbha eh ban ai ia ka shnong Mawkhar ban shna ia kane ka jaka lyngba ka Special Plan Assistant.
Kumjuh ka kong Roshan Warjri ka la pynpaw ia ka jingiaroh ia ka jingshim khia jong u Dr Mukul Sangma uba ula pynpaw ba un iarap  bad mynta ka urlong shisha.
Ka kong Roshan ka pynpaw ka jingiaroh ia ka sorkar lyngba u Myntri Rangbah uba la mang pisa T.1 klur tam kum ka jingiarap na ka bynta ban tei ia kane ka Iing Dorbar.
U Rangbah Shnong ka Mawkhar u Bah WHD Syngkon ula ong ba ia kane ka jaka yn peit bad pyniaid da ka Dorbar Shnong katba ia ka jingtei yn pyntreikam da ka tnat Pynroi sor ka sorkar jylla bad lah ruh ban pyndonkam da kiwei pat ki Dorbar Shnong kiba don marjan bad ka Shnong Mawkhar.
Ha kane ka sngi la ioh ia ki jingrwai na ka Seng Kynthei Mawkhar Pyllun, na ka seng Samla Mawkhar bad kiwei pat ki jingialehkai kiba la pynbyrngia ia kane ka sngi kaba ki la ap tmang mynta la slem ba kan urlong.
Shillong, 23 Naiwieng:Ka seng  BJP ha kane ka jylla ka la pynbna ba kan sdang ia ka jing pynrung dkhot ha ka 24 tarik mynta u bnai ha ka por 1 baje nohphai sngi ha Hotel Assembly, Shillong.
U Sunil Deodhar National Convener of BJP North East India Sampark Cell    un ia donlang ha katei ka sngi.
U myntri rangbah duh ka Ri u Narendra Modi bad u  President u Amit Shah ki la pynlong ia katei ka jingpynrung dkhot kaba san bnai ha ka tei ka seng ha nongbah Delhi naduh ka 1 tarik mynta u bnai.
U National Membership incharge u Dr.Dinesh Sharma u la thung ia u bah H.S.Myrthong kum u convener bad u  Sanjiv Baidya kum u Co-Convener na bynta ka jingpynrung dkhot ha kane ka jylla, katei ka jingpynrung dkhot ka BJP  kan long ha ka 31 tarik u lber 2015.
Shillong, 23 Naiwieng:Ka thma ban pyr shah ia ka jingpynkylla ka MBOSE ia ka ktien Khasi MIL sha ka MIL optional ka la nang klang haba ka jingialang jong ki  MDC ka KHADC bad ki kyn hun bad ki riew paidbah ha kane ka sngi ka Saitjain ka la rai ban thaw ia ka Komiti na ka bynta ban buddien bad ka sorkar ba ka dei ban pynneh ia ka ktien Khasi kum ka MIL compulsory.
Ha kane ka jing ialang kaba la wan u CEM Bah Adelbert Nongrum, u nongialamliangpyrahah Bah Pynshngain N Syiem ka la shim ia ka rai ban thaw ia ka komiti kaban khlieh hi da u CEM bad u secretary ban thung da u ophisar ka KHADC.Ka jingthaw ia kane ka komiti ka long ban dawa na ka Sorkar jylla ban pynneh biang ia ka ktien Khasi kum ka sobjek ba dei ban shim baroh ki khynnah skul kiba dei ki Khasi ha ka Modern Indian Language ( MIL) ym ban shu jied namar ka la dep don lypa ka Elective Khasi ha Class- XI bad Class- XII.Ym tang ia ka MIL, hynrei kane ka committee kan buh jingthoh ruh sha ka sorkar jylla ba ka dei ban kren ei ei hapoh ka sorkar India ban ithuh noh ia ka ktien Khasi ha ka 8th Schedule.
Ha  ka jingialang ba long ha Ïingdorbar Jaiaw Shyiap bad Lumpyllon, ka jingialang ka la rai ban pyrshah jur ia ka jingpynkylla elective ia ka Khasi MIL da ka MbBOSE lyngba ka jingbthah ka sorkar jylla.
Nalor u CEM, la jied ia ki dkhot ka komiti kynthup ia  ar ngut na ka Federation of Khasi States kynthup ia u Dr.Sylvanus Lamare, Prof.Streamlet Dkhar, Dr.Batjuban Kharlukhi na ka ( Khasi Author Society), Bah Pynshngaiñ N Syiem bad u Bah Banteidor Lyngdoh Mawphlang.
U CEM u ong lada dang i donkam yn sa pynrung dkhot shuh shuh ha kane ka Komiti.
Kane ka Komiti kan sdang ia ka jingtreikam naduh taiew ban wan.
Shillong, 21 Naiwieng:U Myntri Rangbah ka jylla u Dr Mukul Sangma u la ong ba um pat pdiang satia ia ka shithi iehkam ka Kong Roshan Warjri na ka kam myntri kampoh iing ka jylla.
“Ngam pat pdiang ia ka jingiehkam ka Kong Roshan, ka dei kaba trei shitom, kaba long ryntih bad kaba kitkhia ia ka kam", la ong u Dr Mukul haba kren mynta ka sngi, sha ki nongthoh khubor kaei ka jingsngew jongu halor kane.
Haba kylli kaei ka daw kaba pynlong ia ka Kong Roshan Warjri ba kan iehnoh ia kam myntri, u Myntri Rangbah u la ong ba um kwah ban ong eiei ia ka daw namar ba um pat pdiang ia ka shithi iehnoh kam jongka.
Shwa ia kane, hapoh ka iing dorbar mynta ka sngi, u Myntri Rangbah u la pynshai ba ka long kaba shisha ba ka myntri kam pohiing ka jylla ka la phah shithi iehkam kum ka myntri hynnin ka miet.
“Ka long ka jingshisha ba ka myntri kam pohiing ka la phah ia ka shithi iehkam hynnin ka miet hynrei nga kwah ban pynshai ba ngam pat pdiang ia ka jingshithi iehnoh kam jongka", la ong u Myntri Rangbah hapoh ka iing dorbar haba u MLA ka NPP u James K Sangma u la pan jingshai la ka long kaba shisha ne em ba ka myntri kampohing ka la iehnohkam.
Wat la u Myntri rangbah u la kyntait ban batai ia ka daw ba ka Kong Warjri ka la iehnoh kam myntri, hynrei ka khubor ba iajan, ka iathuh ba ka dei namar ka jinghiar ka suk ka sain ha Garo Hills khamtam ka jingshah pyniap ki pulit dang shen bad kawei pat ka daw ka dei lehse na ka jingkhih ka sain pyrthei hapoh ka party Congress.
Shillong, 21 Naiwieng:Ka Kong Roshan Warjri ka la ong ba ka iehnoh ia ka kam myntri namar ba ka la sngew khia jur ia ka jinghiar ka suk ka sain bad ka jingkynrei ki kam pyntriem ha Garo Hills.
Ha ka jingpynlait khubor mynta ka sngi, ka la pynpaw ruh ia ka jingsngewnguh ia u Myntri Rangbah u Dr Mukul Sangma bad ka party kaba la bynshet ia ka kum ka myntri ha kane ka sorkar ha kane ka sorkar Meghalaya United Alliance (MUA -II).
Ka Kong Warjri ka la ong ba ka rai ban ieh noh ialade na ka kam myntri, kum ka dak ka jingsngew kitkhlieh ia ka jinglong jingman ha ka jylla.
Ka la ong ba ha kine ki 20 bnai ka la pyrshang tyngeh ban pynneh ban wanrah ia ka suk ka sain ha ka jylla.
Hapoh ka jinglong nongialam u Dr Sangma, ka ong Warjri ka la ong ba ka la lah ban pynrulong ia ka jingiasoi soskular bad ka seng ANVC bad ka ANVC (B) katba ka dang iaid ka kam ha kaba iadei bad ka seng HNLC.Hynrei ka jingjia ha kine ki sngi ha Garo Hills, ka la wanrah ia ka jing iaumsnam bad ka jing khlad jong ki mynsiem briew bad ki pulit ka la ktah ia ka mynsiem jong nga bad da ka jingsngew khia jur ia kane, nga tyrwa ban iehkam ia ka kam myntri", la ong ka Kong Warjri ha ka kyrwoh ba la pynlait.
Ka la pynpaw ia ka jingsngewlem sha kiba haiing hasem jong ki pulit ba la khlad noh ha ka jingjia shah hiar thma ha ki lehnoh ha Garo Hills bad ia ki mynsiem jong ki riew lui lui.
Hynne ka sngi ruh kam shym la wan dorbar namar ba ka don kiwei ki kam bad kane ka jing iehnoh jongka, ka la paw haba u dkhot ka liangpyrshah u James K Sangma u la kylli la ka long kaba shisha ne em ba ka myntri kam pohiing ka la iehnoh.
Halor kane, u Myntri Rangbah u la ong ba ka long kaba shisha hynrei na ka liang jongu, um pat pdiang ia kane ka shithi iehnoh kam jongka.
Ki tyllong khubor ki la iathuh ba ka kong Roshan Warjri ka la aiti ia ka shithi iehnoh kam ha u Dr.Mukul Sangma ha ka por 4:30 baje janmiet hynnin ka sngi  bad ha shuwa katei ka la rung hapoh kamra u Dr.Mukul haduh laisien, bad dei ha katei ka por 4:30 baje ka la leit ban aiti syndon ia ka shithi risain.
La iathuh ba shuwa ba ka kong Roshan Warjri kan leit ban aiti ia ka shithi risain, ka la leit ruh ban ia kynduh shuwa ia u President ka MPCC u bah D.D Lapang bad hadien  kata ka la leit sha kamra u Dr.Mukul.
Shillong 23, Naiwieng:Ka jingtih dew iong ym ka ktah ia ka mariang hynrei ka ktah ruh ia ki longkmie ba ar met ba kin nym lah ban ar met namar ka jingjaboh ka um, bad ka lyer.
Ia kane la ong da u Dr Pramod Sharma uba dei u doktor na Pratiksha Hospital, Guwahati  uba la pyntbit kyrpang na ka bynta ban pynpun khun ia ki kynthei da ka In-Vitro Fertilization (IVF) Test Tube Baby bad Genetic.
Katkum ka jingong jong une u doktor, u la ong ba ha ka jingwad bniah jongu ha kine ki ar phew snem ha kane ka jylla Meghalaya, kiba bun ki longkmie khamtam na Jaintia Hills ki kylla lyngki.
U la ong ba ka daw jong ka jingbym  ar met katkum ka jinglap na kito kiba shim dawa na Pratiksha Hospital kiba dei na Jaintia Hills ka dei na ka jingjaboh ka mariang kum ka lyer, um kaba la kylla bih.
“Ki kynthei kiba na kane ka thain ki ioh iaka jingpang kaba ktah ia ka jingduna ki phngit pylleng bad ioh iaka jingpang Pelvic Inflammatory Disease (PID) ne Pelvic Tuberculosis.
Kane ka jingpang ka ktah ruh ia ki shynrang namar ka duna ka jor namar ba la jur palat ka dih kyiad bad sikret", u la ong u Dr Sharma.
U la iathuh kumba 30 million jur kiba ngat ha kane ka jingpang lyngki.
U la iathuh ba ki don ruh ki daw ba ki doktor kim nang ban batai shuh sha ki shitnga balei ba kim pun khun.
Kumba 40 % ka jingbym ioh khun dei ka daw na ki shynrang bad kumba 50 % ka dei na ki kynthei.
Bunsien ki daw ki dei ka rukom im bad rukom bam kum ka jingbym  biang ka bam, ka jingmlien ne kyrni ban dih kyiad, sikret ne teng teng na ka jingbun jingmut jingpyrkhat ka wanrah ia ka jingduna jongka jor.
Ula ong ka jingbun kiba khlem ioh khun ha ka ri ka la nang kiew bad donkam ban rat dyngkong ia kane da ki buit sumar kat kum kane ka juk ba mynta.
(da u nongaikhubor)Ka jingshah ieh beiñ ki shnong ha thaiñ nongkyndong ka dei kawei na ki daw ba pynlong ia ka jylla ban sahdien bad buh ia ki paidbah ha ka jingeh bakhraw ha ka leit ka wan, khamtam haba ym don ka surok kaba biang.
Ka thaiñ Shella ha khappud Bangladesh ka dei kawei na ki thaiñ ha Rilum Khasi kaba paw bha ha ka liang ka spah mariang khamtam ka jingdon u marpoh khyndew kum u mawshun bad kiwei kiwei.
Hynrei kane ka thaiñ ka dei kaba dang don shibun ki jingduna.
Ym tang ki surok, hynrei wat ki kor ki bor ban pynkhlain ia ka jingtreikam ki kor iakren (telecommunication) kum ka mobile phone kim biang.
Ka surok Shella naduh Saitsohpen, Lad Thanat sharum Mawsmai ter ter haduh thaiñ Mawlong bad hajan Shella ka long kaba la sniew bad i kumba ym don ki bor ba dei peit.
Ha ka jaka 45 minit eiei ban iaid da ka kali, mynta ka shim por haduh 2 kynta tam.
Ka surok kaba iaid na Mawmluh lei lei ka la sniew sha ba palat.
Katkum ka jingiathuh ki nongshong ka thaiñ Shella, ban poi sha Sohra kan shim por tang kumba shi kynta duna ban da dei ba ka surok ka bha.
La iohi ba ka surok ha baroh shilynter ka long kaba sniew bad dap sa tang da ki thliew namar ym shym la maramot.
“Namarba sniew palat ka surok, mynta ka shim por da ki kynta eiei ban poi sha Sohra bad lada na Sohra sha Shella, bad ka shong ruh katkum ka jingpyndonkam da ki jait kali kiba kumno," ki la ong.
Haba iadei bad ka jingbym biang ka jingtreikam ki kor iakren, la iohi ruh ba ki don ki Tower ba la pynieng ha shnong kum ha Umwai, Wahlong bad Mawlong, ha lynti ban leit sha Shella, hynrei ki don kiba ym pat treikam haduh mynta.
Ki nongshong shnong ki iathuh ba u Tower ba pynieng ha Lad Sohbar imat um pat trei kam haduh mynta namar bunsien ym ju treikam ka mobile phone ha ki thaiñ khappud bad ka Bangladesh.
Ki don ruh ki Post Telephone kiba la ieng mynta da ki snem naduh Sohra sharum Mawsmai shaduh thain Shellalyngbaka shnong Umwai, Wahlong.
Mawlong, bad Ichamati bad kim treikam eiei haduh mynta bad ki don ki post kiba la kyllon hateng hateng.
La jan baroh ki kyntoit jong ka shnong Mawlong ha lynti sha Shella kim ioh Netwrok ban iakren lyngba ka mobile phone, katba ka Shella bad haduh jan Mawlong kum Ichamti, Lyngngar Parmaw ki dei ha khappud Bangladesh lah ban iakren mobile phone.
Kumjuh ruh ha Umwai, Wahlong bad Mawlong, ym ioh network mobile bad lada ki briew ki donkam ban iakren phone, ki hap leit shaduh Ichamati ne haduh jan Parmaw Lyngngar.
Bunsien ka Sorkar ka ju pynbna lyngba ki lad pathai khubor ba kin pynbiang bad pynkhlain ia ka jingtreikam ki kor ki bor iakren khamtam ha ki jaka khappud jong ki ri ba marjan khamtam bad ka Bangladesh, hynrei kane kam urlong satia.23 Naiwieng:U riew kheinduh u la pynbthei bom ha ka madan ialehkai Voleyball katba ka jingialehkai ka dang iaid, katei ka jingjia ka la jia ha ki phang mihngi jong ka mynta ka sngi, bad ha katei ka jingjia 45 ngut ki briew ki la iap, iathuh ki lad khubor.
Bunbah ki la mynsaw ha katei ka jingbthei u bom ha katei ka madan ialehkai, ong u Mokhis Afgha, u nongaiktien jong ka Paktika province.
U la ong ba katei ka jingjia ka la jia ha ka por ba dang iaid ka jingialehkai  inter-district volleyball tournament kaba la wan ban peitkai da ki bunbah ki paidbah ha  Yahyakhail district mynta ka sngi ublei.
Ka Paktika,  ka dei kaba don ha khappud bad ka Pakistan , bad ka dei kawei na ki jaka ka Afghanistan kaba ki lehnoh Taliban ki ialeh pyrshah ia ka sorkar ha Kabul.
Shillong, 23 Naiwieng:Ka FKJGP hadien ba ka la iohi ha ki lad pathai khubor halor ka jingtyrwa jong ka Hyn niewtrep National Liberation Council (HNLC) ban wan sha ka miej iakren iasuk bad ka Sorkar khnang ban poi sha ka jingsuk bad jingpynbeit ia baroh ki jingeh kiba iadei bad ka Jylla.
Halor kane ka jingtyrwa jong ka seng HNLC, na ka liang ka FKJGP ka kyntu ia ka Sorkar Jylla ban shimkhia ia kane ka kam bad ruh ban thung noh ia u ksiang khnang ban lah ban pyniaid shaphrang ia kane ka jingiakren iasuk.
Shillong, 27 Naiwieng:U MLA ka NPP u James K Sangma u la khie bitar ia ka jubab jong u Symbud Myntri Rangbah ka jylla u Prof Roytre C Laloo halor ka jingjied ia ki skul ban ioh ia ka skhim ba la bei da ka Asian Development Bank (ADB).
Kane ka jingkhie bitar u James ka long halor kaba jingpan jing shai jongu na u myntri, balei ki skul na Garo Hills kim shym la shah jiedha ka 1st Phase ban ioh na kane ka skhim.
U Myntri u la jubab, “Kim shah jied namar ba ka sorkar ka la thmu ban ai bun ha ka 2nd Phase".
Kane ka jubab jong u myntri ka la pynbitar ia u James uba la ong ba kane ka rukom leh ka sorkar ka long thik kumba leh shiliang bad khein troin ia ka Garo Hills kum ka second class.
Ha ka jingshisha u la ong ba ka dei ban don ka jingiabhah lang kaba mar biang wat ha ka 1st Phase ruh ban ioh bynta lang na kane ka skhimba la bei da ka ADB.Hynrei na ka liang u Prof Laloo u la pynksan nia da kaba ong ba kane ka jingleh ka long hadien ba la pynlong da ka ADB ia ka survey badkatkum ki kyndon ba la buh.
Ka sorkr jylla ka la ioh ban bei pisa haduh 100 million dollar na ka ADB na ka bynta ban pynbha ia ki skul ha ka jylla.
Ha ka 1st phase, kiba ioh jingmyntoi ba kynthup ia 30 tylli ki skul,ka long tang ki skul ba hap ha East Khasi, Jaintia Hills, Ri-bhoi district, la ong u Symbud Myntri Rangbah bad bynrap ha ka 2nd phase, kin don 87 tylli ki skul kiban jied ban ioh ia kane ka skhim bad ka sorkar kan jied kham bun na Garo Hills.
Na ka liang u MLA u Saleng Sangma ruh u la kyrshan ia ka jingong jong u James ba ka dei ka jingleh shiliang jong ka sorkar ia ka Garo Hills.
u la ong ba ka dei ban don ka daw kaba shongnia haba ka sorkar ka jied tang ia ki skul na Khasi Hills ne na Garo Hills, ym ban shu leh jhulum.
Ha kane ka por, u myntri rangbah u Dr Mukul Sangma u la ong ba ki MLA kim dei ban wanrah ia ka jingsngew iapher jaitbynriew namar ba ka sorkar kam shym la don kano kano ka jingthmu kaba kum kata hynrei ka hap iaid katkum ki kyndon.
“Ka jingpyndonkam ia ka ktien ba leh shiliang kan pynlong pynban ia kiwei ki bor ban shim kabu ia kane kaban pynsniew pynban", la ong u Dr Sangma.
Shillong, 27 Naiwieng:Mynta ka step ki pulit ka Sohra bad Shella PS ki la pynlong ka jingkhynra ia ki bar jylla kiba wan shong be-ain ha kane ka jylla ki bym don ia ki kot ki sla kiba biang ban pynshisha  ioh ki dei kiba wan shu poi wir na kiwei pat ki jaka.
Ki pulit ka Shella PS ki la ioh bat 68 ngut ki bar jylla na ki jaka bapher bapher jong ka thain Shella kum na Jungle para, Wahlong, ki bynta jong ka Dalda, Shella, Mustoh, ha katei ka jingleit khynra ki pulit ki la lap ba kitei ki  68 ngut ki la lah ban pynshisha ialade lyngba ki kot ki sla ba ki la wanrah.
Kumjuh ruh  ki pulit ka Sohra PS ki la bat 55 ngut ki nongbylla kiba trei hapoh ka jaka ba dang tei ia ka NIT kaba don ha Kut madan bad kiwei pat ki jaka bad la wanrah ia ki sha Sohra PS, hynrei haba la peit bniah ia ki kot ki sla ki pulit ki la lap ba baroh ki biang lut bad la pyllait noh ia ki.
U SDPO Sohra u bah Ian Swer u la ong ba katei ka jingkhynra bar jylla ka dei katkum ka Anti Infiltration and Verification drive ia ki nongwan buhai shnong be-ain.
Shillong, 23 Naiwieng:U Naiwieng u dei u bnai uba sniewbok imat ia ka Mawkhar lane ia ka  Shillong North Konsti twensi, namar ba ka dei ha une u bnai, ba ki nong mihkhmat jong ka – ki la hiar shuki noh, sdang na u bah James Ban Basa iawmoit uba la hiar shuki ha ka 4 tarik u naiwieng, kum u EM ka KHADC u ba bat ia ka tnad Labour, mynta pat bud pat sa ka kong Roshan Warjri ka myntri ka kam pohing ka jylla kaba la hiar shuki ha ka janmiet jong ka 20 tarik mynta u bnai.
Kitei ki ar-ngut ki nongmihkhmat ka Maw khar, ki la hiar shuki da kaba pyni ha la ki jong ki jong ki daw.
U bah Ban u la hiar shuki da ka jingthmu ban pynneh ia ka ARPA, namar ba ka la don ka jingkhih phaloh hapoh KHADC namar ka kam EM.Ka kong Roshan pat ka la hiar shuki da kaba pyni daw ba ka dei namar ka jing iai jyllei ki kam pyntriem ha ri –lum Garo kaba ka la sngew kitram ialade kum ka myntri kam pohing.
Halor katei ka jing risain ka kong Roshan, u Rupang mynta ka miet u la pyrshang ban ia kren bad u bah James Ban Basaiawmoit,  bad ha ka jingiakren u bah James Ban u la ong ba um don ei ei ban ong hynrei lehse ka dei ka jingsngew jong i hi ( kong Roshan ) ba im lah shuh ban bteng ia ka kam kumba I la pynpaw ha ki kot khubor.
Haba la kylli na u bah Ban hato kam dei ka jingduh nong ia ka konstitwensi namar ka jingrisain noh ka kong Roshan na ka kam myntri , u bah Ban u la ong ba ka jubab halor katei ka jingkylli ka dei ban pan na ki paidbah, hynrei haba la kylli biang hato na ka liang jong u  kum u nongmih khmat uba la shah jied ha ki paidbah u don aiu pat ban ong halor katei ka jingrisain I kong Roshan, u la ong ba um kwah ban ong eiei.
“Ngam don eiei ban ong halor kane" u la ong.
Ha kawei pat ka liang, ka Mawkhar, lehse, ka la shu donbok khyndiat bad ka daw, ka long namar  ba ka la ioh da u CEM hapoh District Council uba dei ruh u kandidet MLA jong katei ka juh ka konstitwensi u bah Adelbert Nongrum, uba la ioh ia katei ka shuki wat la ka seng kaba u don kam don ka jingbunpaid ban ioh ia katei ka shuki.
U Rupang mynta ka miet u la pyrshang ruh ban ia kren bad u CEM ka KHADC u bah Adelbert Nongrum, uba dei hi na katei ka juh ka konstitwensi bad uba wan –ba-ar ha ka elekshon MLA 2013, hynrei um shym la rah ia ka phone, wat la la phone haduh san sien.
Shillong, 23 Naiwieng:Wat la ka myntri tnad kam pohiing ka jylla ka Kong Roshan Warjri, ka la rai ban nym kynran dien na ka rai ba ka la shim ban iehnoh ia ka shuki myntri, hynrei na ka liang u Myntri Rangbah pat u Dr Mukul Sangma um pat pdiang satia bad u dang khroh ia ka Kong Roshan ba kan pyrkhat  biang ia ka rai jongka.
Haduh mynta u Myntri Rangbah um pat pdiang ia ka Kong Roshan Warjri na ka kam myntri.
Ha ka jingialang plie ia u mawnongrim ha Mawkhar ha kane ka sngi Saitjain, u Myntri rangbah u dang pyndonkam da ka ktien myntri kam pohiing ia ka Kong Roshan bad kiwei ruh ki dang pyndonkam da kane ka juh ka ktien myntri kam pohiing.
Ka Kong Roshan, nalor ba ka peit ia ka tnat Kam Pohïing, ka peit ruh ia ka tnat PWD ( Building).
“Nga la dep phah ia ka shithi iehnohkam bad kato ka shithi ba nga la phah, ka neh bad ngam kylla shuh ia ka rai ba nga la dep shim", la ong ka Kong Roshan haba kren ia ka jingsngew jong ka, hadien ba la kyrpad da u myntri rangbah ban pyrkhat biang ia ka rai.
Ka la ong ba ka daw ba ka rai ban iehnohkam na ka Kynhun Myntri, ka dei ba ka dap da ka jingsngewkhia bad ka jingshim ia ka jingkitkhlieh halor ka jingduh ei bun ki mynsiem briew namar ki kam pyntriem kiba la jia ha Ri- lum Garo.
“ Ki jingjia ki la nang jur bad nang jyllei.
Nga sngewkhia shisha halor ka jingduh ei ia ki mynsiem briew bad ka jingduh ia ka shongsuk shongsaiñ"  bad nga la rai ban iehnoh ia ka kam myntri kum ka jingkitkhlieh bad sngewkhia", la ong ka Kong Roshan.
Ka la ong ba ka la pyrshang, katba lah ban shim ia ki lad ki lynti ban tehlakam bad kumno ban wanrah biang ia ka shongsuk shongsaiñ hynrei ki kam pyntriem ki la nang jyllei pynban.
“Nga ai ka jingiaroh ia ki pulit bad ki bor pahara kiba la trei bor bah bad kiba la ai shisha ka buit ka bor kaba bha tam katba lah ei," ka la ong.
Ka la kyntait ba ka shah teh shah khum ha u Myntri Rangbah kum ka myntri.
“Kam dei kaba shisha bad ym shym la don kano kano ka jingshah teh shah khum ne jingpynbor na kano kano ka liang ha ka rukom treikam jong nga kum ka Myntri.
"Ka Kong Roshan ka la kyntait ruh ba ka jingiehnohkam jong ka na ka Kynhun Myntri, ba ka lah ban dei ba ka don ka jingiakynad hapoh ka Congress.
“Ka jingiehnohkam jong nga, kam don jingiadei ei ei bad kano kano," ka la ong.
Ki tyllong khubor ki la iathuh ba u myntri rangbah ka jylla u Dr.Mukul Sangma, ha ka sngi saitjain jong ka taiew bak u la her sha Delhi ban ia kynduh ia ki heh Congress  bad katei ka jingher Delhi u Dr.Mukul ka dei halor ka jinghiar shuki noh ka kong Roshan Warjri, myntri ka kam pohing ka jylla.
La iathuh ba u Dr.Mukul u la pyrshangban khroh ia ka kong Roshan ba kan weng noh ia ka shithi risain jong ka hynrei kam shym la treh shuh ban phai dien na kaei kaba ka la dep ban rai.
Katei ka jingher Delhi u Dr.Mukul kam shym la dei eh tang na ka daw ka jinghiar shuki ka kong Roshan hyngrei ka dei ruh ba u leit ban pan jingmut na ki heh Congres bad ban ia phylliew ia ki kam ba iadei bad ka Deborah Marak, kaba dei kawei na ki mat ka ban pynkhluit ia ka ing dorbar thaw-ain ka jylla ha kine ki sngi Dorbar tlang, iathuh ki tyllong khubor.
Shuh shuh ki tyllong khubor ki la iathuh ba u Dr.Mukul u bunkam bha ha kine ki sngi namar ba u hap ban mareh bak bak sha Shillong , namar ba u hap ban wan beh ia ka dorbar tlang ka ban sdang biang naduh ka lah sngi u Blei, la ong ba u Dr.Mukul u lah ban poi Shillong mynta ka miet.
Lah ban kdew ba ka kong Roshan Warjri , myntri ka tnad kam pohing ka jylla ka la phah ia ka shithi iehnoh kam jong ka sha u myntri rangbah ha ka janmiet sngi palei jong ka taiew, kata shuwa ban sdang ka dorbar tlang.
Shillong, 27 Naiwieng:101 ngut ki nongtrei Casual Labourer kiba trei hapoh ophis jong ka District Medical and Health Officer (DMHO) Ri-Bhoi District kiba trei ha ki Hospital bapher bapher ki khlem ioh tulop la saw bnai mynta kata naduh u Nailar,2014 haduh mynta.
Katei ka jingshah set tulop ka la ktah ia ka ing ka sem jong kitei ki 101 ngut ki nongtrei Labourer.
Halor katei ka jingbym ioh tulop ka Hyn niewtrep Youth Council, North Khasi Hills District hapoh ka jingialam u samla Amberlight Masharing, President HYC, North Khasi Hills District ha ka jingiadonlang kiwei pat ki dkhot ha ka mynta ka sngi ki la leit ban ia kynduh ia u Director jong ka Directorate of Health Service ( MI) ha Shillong ban ia kren halor katei ka jingbym ioh tulop.
Ha katei ka jingiakynduh u Director u la kular ban shimkhia ban pyllait noh ia ka tulop kitei ik 101 ngut ki nongtrei ha kine ki khyndiat sngi, bad na ka liang ka HYC ka la ong ba kan iai buddien ia katei ka kam.
U Director u la batai ruh ha ki nongialam katei ka seng ia ki jingeh ba ka tnad kam shym la lah ban pyllait ia ka tulop ki nongtrei.
Ha ka kyrwoh ba la soi da u Publicity Secretary ka HYC u bah Rofling Lyngdoh ka la ong ba ka  HYC ka la dep ban ia kynduh ia u DMHO-Ri-Bhoi ban kyrpad ban pyllait noh ia ka tulop ki nongtrei, bad dei hadien bym shym la seisoh katei ka jingiakynduh ki la leit ban ia kynduh ia Director ha Shillong.
Shillong, 27 Naiwieng:Ka iing dorbar mynta ka sngi ka la rai ban thaw da ka Komiti na ka bynta ban buddien ban iakhun ban pynrung noh ia ka ktien Khasi ha ka khyrnit ba phra jong ka riti synshar paidbah ka ri.
U Myntri Rangbah ka jylla u Dr Mukul Sangma u la pynbna ia kane hapohka iing dorbar thawain hynne ka sngi hadien ba la jubab ia ka phang bala wanrah da u MLA ka UDP u Bah Paul Lyngdohuba dawa ba dei ban shimda ka rai kum ka iing halor kane ka bynta.
Haba jubab ia kane ka phang, u Myntri Rangbah u  la ong ba ka longkaba donkam eh shisha ban ioh pynrung  noh ha ka khyrnit ba phra jong ka riti synshar ka ri kum kawei na ki ktien ba la paw ha kane ka jylla.
U la ong ba ym tang mynta hynrei ka sorkar ka la shim ki lad ki lynti ban iakhun ia kane ka mat kaba donkam.
U la pdiang ba ka sorkar kan thaw ia ka komiti kaban kynthup ia ki dkhot ka Khasi Authors Society (KAS), ki dkhot liangpyrshah bad na ka sorkar halor kane ka bynta khnang ban pynurlong ia kane ka jingthmu.
“Ngan pynmih ia ka jingpynbna lashai noh hi ban thaw ia kane ka komiti", la ong u Dr Mukul.
Shwa ia kane, u Dr Mukul u la ong ba ka long kajingshisha ba ka ktien Khasi la kren ha kane ka jylla, ha Assam bad ha Bangladesh ruh bad la mih ruh bun ki kot kiba la thoh ha ka ktien Khasi wat ki nongthoh kiba la ioh khusnam ruh na ka sorkar india kum u Prof SS Majaw, Bah Dewi Khongdup.
Hadien ba la ioh ia ka jubab kaba sngewhun na u Myntri Rangbah ka jylla, na ka liang u Bah Lyngdoh u la weng noh ia ka jingdawa ban shim da ka rai bad shaniah ba ka sorkar ka dei ban leh ia kane ka kam mardor.
“Nga sngew tynnad ia ka jingkloi ka rukom pyrkhat u myntri rangbahban thaw noh ia ka komiti lashai hi", la ong u MLA ka UDP.Shwa ia kane, unongialam ka liangpyrshah u Dr Donkupar Roy u la ongba kane ka phang ka dei kaba donkam haduh katta katta bad ki MLA ne kasorkar kim dei ban leh politik hynrei ban iatylli lang.
“Hapoh ka iing dorbar kiMLA kim kyrshan ia ka rai ba wanrah da kaliangpyrshah hynrei lada ngi iakren shimet bad ki,baroh ki ong ba kalong kaba donkam bad kin kyrshan", la ong u Dr Donbad bynrap, ba kumkane kam dei ban jia haba iadei bad ka mat jong ka ktien ka thylliejjong ka jaidbynriew.
Kiwei kiba iashim bynta ha kane ka jingiatainia ki kynthup ia u MLA ka Nongthymmai u Dr Jemino Mawthoh, u MLA ka Mawsynram Bah Pynshngain Syiem, u MLA ka Mylliem Bah Ronnie V Lyngdoh kiba dei na ka liang synshar.
Shillong, 27 Naiwieng:Ha u risaw mynta u snem u bah Hamlet Khar jana u trai jong ka jaka kaba don ka jingheh kaba 60 haduh 65 Akar ha Mawmaram, Hima Soh iong  u la leit ban pan NOC na u Sordar jong ka Mawmaram u bah Ham ding Kurbah ban pynshi sha ba u don ia katei ka jaka bad u la pan jingbit na u sordar ba un die  ia katei ka jaka sha u Doktor uba thmu ban seng Hospital ha katei ka shnong.
Ha katei ka por u sordar da ka jingiashaniah u la ai beit da ka Letter Head ka bym don jing thoh ryngkat ka soi ka sain bad ka shon muhor, bad u la ailad ia u bah Hamlet ban thoh hi ia kaba u donkam.
Hynrei kham hadien ka shnong ka la ioh jingtip ba katei ka NOC kaba la pan na ka bynta ban seng Hospital ka la poi pynban ha kti ki shipai kiba la wan ban jurip ruh ia katei ka jaka ha Maw maram.
Ka jingwan poi ki shipai ban jurip jaka ka la pynkyndit thred ia ka Mawmaram bad hadien ba la wad jingtip ki la ioh jingtip noh ba ki shipai ki wan jurip shuwa ban thied bad siew pisa sha u trai jaka.
Haba kren sha ki nongthohkhubor mynta ka sngi, u bah Kurbah u la kubur ba u la leh bakla namar ka jingiashaniah bad u bah Hamlet, hynrei u Secretary shnong pat u bah J.R Mawlong uba la ia donlang bad ki sordar ki shnong ba marjan ryngkat ki dkhot ka KSU ki la iathuh ba watla u sordar u la kam ba ka dei ka jingbakla hynrei ki bor shnong ki la pynngat ia u ha ka sospon bad ki la knieh noh ia ki seal, ki kot ki sla kiba dei hapoh ka bor ban peit u sordar.
U Secretary shnong u la kynnoh  ba dei u sordar jong ka Len-mawtap u bah Kmel Nongbri uba dei u Dalal ha katei ka jingia suhbuit ban die khyndew sha ki  shipai BSF.Ha kajuh ka por u la pyntip ruh ba ka Mawmaram ka la pynmih ka jingmaham kaba tyngeh pyrshah ia kito ki Dalal kiba ju mlien ban korbar ia kum kitei ki jait kam kiba khamtam kaba die na ka bynta ka iap ka im ka shnong ka thaw bad ka la maham jur ba lada lap iakiba leh pyrshah kan leh da kaba tyngeh.
Shuh shuh u bah JR Mawlong u la iathuh ba halor katei ka mat na ka liang ki nongialam shnong ki la leit ban ia kynduh ia u Deputy Commissioner ka East Khasi Hills ba un tuklar halor katei ka kam bad ban pynsangeh ia ka jingthmu ki shipai, lyngba ki jingthoh ba u sordar bad kumjuh ruh na u trai jaka kiba la kular ba dalei lei kin ym die ia katei ka jaka sha ki shipai bad ki la weng noh ia ka NOC jong ki, ha kaba ki la kam ba u DC ruh u la kular ba un ym ailad ban die sha ki shipai BSF.Katkum ka jingiathuh u bah Mawlong u la ong ba ki la ioh jingtip ba katei ka NOC ba u sordar u la ai ka la poi shaduh ka Head Quarter ki shipai BSF watla  u trai khyndew u la kular ba un wan pynphai noh hapoh shi taiew.
Lah ban kdew ba ha katei ka jingiakynduh bad ki nongthoh khubor ha Shillong Press Club, nalor u Sordar bad Secretary ka Mawmaram la wan ruh ban synranlang da ki sordar jong ki shnong ba marjan kynthup ia u sordar ka  Sohphoh Pyrton, u sordar ka Kyllang Jasap, u sordar ka Mawtap Pyllun , u Lyngdoh sohiong u bah Bashemphang Thabah bad ki dkhot jong ka KSU, Mawmaram kiba la pynpaw ba ki pyrshah jur ia katei ka jingthmu die khyndew sha ki shipai.
U rangia lehkai kriket ka Australia u Philip Hughes uba dei ruh ha ka juh ka por u nongtied ba shyrkhei ka New South Wales u la khlad noh mynta ka sngi hadien ka jingmynsaw kaba u la ia kynduh hapdeng madan ha ka jingialehkai ba la long ha ka sngi hat majai.
U Hughes u la kyllon ha madan hadien ba ka bol kaba la kawang sted bad pynkiew suin u Sean Abbot ka la kum dei na ki bynta ka khlieh jong u.
Ha katei ka por ba dang iaid ka jingialehkai u Hughes u dang kamai 63 run, hynrei ha ka por ba u Abott u la wan ban kawang watla u Hughes u la sop da ka Helmet hynrei sniew bok pat ba ka bol ka la kum dei na ki bynta ba ka Helmet kam kah ia ki khlieh jong u.
La pynkit mar-mar ia utei u rangialehkai da ka Helikoptar shapoh Hospital ha Sydney, bad ki doktor ki la sumar ia u hynrei la ong ba naduh ba wanrah ia u sha Hospital haduh haduh ba un khlad noh u don hapdeng ka jingbym tip briew, “Nga sngewsih jur namar katei ka jingkhlad noh u Hughes, u don hapdeng ka jingbym tip briew naduh ka sngi ba-ar, bad ha ka por shuwa ba un khlad noh um don jingud pang eiei bad la ker tawiar ia u da ki bahaing hasem jong u" ong u Doktor Peter Brukner uwei na ka kynhun ki doktor ba sumar ia u Hughes.
U Hughes u la khlad noh ha ka rta kaba dang 25 snem, u la ialehkai 26 tylli ki Test, 25 tylli ki ODI bad kawei ka T-20 na ka kynhun ialehkai ka Australia.
Ha u 2009  la kylla long ruh u nongtied ba khynnah tam uba la ioh 100 run ha manla ki inning jong ka jingialehkai Test ha ka por ba ka Australia ka la pynliem ia ka South Africa.
Bunbah ki khlur ialehkai kriket ka Australia bad ki paralok ba ieid jong u ki la wan tuid sha Hospital bad ia kynduh ia ki bahaing u Hughes ban pynpaw ka jingsngewlem halor ka jingkhlad jong u.
Namar ka jingmynsaw jong u don ki jingialehkai kriket kiba ha Australia kiba dei ban iaid beit la hap ban pynsangeh bad hadien ka jingkhlad jong u la sngewthuh ba kan don ruh sa katto katne tylli ki jingialehkai ba kongsan kiba hap ban pynsangeh ha katei ka Ri.
Shillong, 28 Naiwieng:Hadien ba la ioh ia ka hukum na ka NGT ba tang kito kiba la dep siew ia ka khajna bapher ba pher  kiba lah ban shalan ia ki dewiong jong ki, ka Hynniewtrep Youth Council –Jaintia Hill district ka la lap ba hapdeng katei ka jingbunkam ki nongkhaii dewiong ban pynbiang ia ki kot ki sla don pat ki nongtrei sorkar ki nongtrei Bank  kiba shim kabu ia ki, kaba ka HYC ka la ioh jingujor.
Halor katei ka jingjia ka HYC-JHD hapoh ka jingialam u President Bah IJ Dameki Paswet ki  leit sha ki tnad  bapher bapher kum ka JHADC (Forest Dept), DMR, Sales tax office kumjuh ruh ia ka bank kaba ki briew ki dei ban thep pisa ban siew jingsiew.
Ka HYC ka la lap ba ha ka jingshisha ia ka kam ban pyndep ia ki kot ki sla ban siew ban tda bad ban ioh ia ki challan kam da shim por than hynrei ka dei tang ka jingkwah baisha ki ophisar kaba pynslem bad kaba pynkhapngiah ia ki ophis sorkar.
Halor kane ka jing shim kabu palat, na ka liang ka seng ka maham jur ia kum kine ki briew bad lada lap ia ki nangne shakhmat ka seng kan  aiti ia ki ha ka ain ban pynshitom ia ki kam bymman ka jong ki bad ka seng ka kyntu jur ruh ia ki trai dewiong ba lada ki don kita ka jingshim kabu palat jong ki nongtrei kam sorkar haki tnat bapher bapher ki dei ban pyntip sha ka seng halor kane khnang ba nangne shakhmat ban suk ki kam ki jam ka jong ki hadien habud.
Ban kham pynsuk shuh shuh iaki paidbah ki lah ruh ban phone ha kine ki no 9863560668, 9856632549, 8794307214 ,khnang ban ka seng kan lah ban shakri khambha sha ka jaitbynriew ka jong ngi, katkum ka kyrwoh ba la pyllait paidbah da u Bah.
Damanleki Lathong, Publicity Secretary HYC-JHD.Shillong, 27 Naiwieng:Ki  khubor ki la saphriang sted ba ha kine ki sngi, ba ka la don ka jinglait tuh ki jingkylli jong ka MBOSE na bynta ki khynnah klas IX, kiba ialeh ia ki eksamin ha ki skul lajong.
Hynrei ym shym la lah ban pynshisha ia katei ka jingkynnoh wat la ka eksamin ki khynnah skul ka la jan kut.
Dei tad mynta ka sngi ba ka Hynniewtrep Youth Council, ka la lap ia ka jingkylli kaba lait tuh kaba dei  ha ka sobjek Khasi, ka sobjek kaba ki khynnah klas IX kin ia khun mynta ka sngi.
U samla Donbok Kharlyngdoh, Vice President ka HYC Central Body, haba kren sha ki nongthoh khubor, u la iathuh ba ka HYC ka la ioh jingtip ha ka 16 tarik mynta u bnai lyngba ki kmie ki kpa ki khynnah skul kiba la ujor sha ka seng, halor katei ka jinglait tuh ki jingkylli, hynrei kam lah ban leh eiei, namar ba ka khlem ioh ia ki jingshisha kiba biang, bad ka la buddien ia katei ka kam haduh ban da ioh shisyndon ban bat ia ka jingkylli kaba la lait tuh kaba ki khynnah ki hap ban ia khun lashai ka sngi ia ka sobjek Khasi.
Utei u samla u la ong ba ka HYC ka la ioh jingtip ba ym tang ka sobjek Khasi, kaba ki la ioh bat mynta, hynrei katei ka jinglait tuh ka la jia ruh ha kiwei ki sobjek kum ka English , Mathematic bad ka Health Education.
U la ong ba ka HYC ka la lap ba don ki heh spah kiba pynlong mar khaii da kitei ki jingkylli bad ki la die ia ki ha ka dor T.1000 tyngka shajrong.
Haba la kylli bniah shaphang ka jingioh bat ka HYC ia katei ka jingkylli Khasi nangno bad mynno u samla Donbok u la ong ba haduh mynta ka seng kam pat lap ia ka tynrai, hynrei u la ong pat ba ka dei ka jingkylli kaba ki dkhot jong ka seng ki la ioh bat na East Jaintia Hills District, lyngba ka jingpyniaid iew ki katto katne ki heh spah kiba pyrshang ban pynlong mar-khaii.
Halor katei ka phang ka HYC ka la leit ban ia kynduh ia u Executive Chairman ka MBOSE u bah EP Kharbhih  bad hadien ka jingwan ia kynduh ia u bah Kharbhih u samla Donbok u la ong ban a ka liang  EC u la pdiang ba ka don katei ka jinglait tuh ki jingkylli, bad u la kular ban pynlong ka jingtohkit ban lap nangno ka jingkylli ka lait tuh.
Ha kajuh ka por, u samla Donbok u la ong ba u bah Kharbhih u la pynpaw ba na ka liang ka MBOSE lashai ka sngi kan leit ban peit bniah ha kiba bun ki skul ban lap ioh don ki skul kiba la sei ia ki jingkylli shuwa ka Exam.
Ha katei ka jingia kynduh u samla Donbok u la ong ba u bah Kharbhih u la ong ba ka tnad ka pyllait ia ki jingkylli sha ki skul bapher bapher 10 sngi shuwa ba kin sdang ia ka exam.
Ha ka jingshisha u samla Donbok u la ong ba ka HYC ka kwah ba ka Board ka die ban pyniakhun eksamin biang ia ki khynnah klas IX, hynrei ka la pyrkhat ba kan shem jingeh ia ki khynnah skul, bad ka la mynjur ia ka jingai jingmut u Executive Chairman ban pynlong jingtohkit shuwa ban sdang eksamin lashai ka sngi.
Shillong, 27 Naiwieng:Ki nongtrei ka Shillong Municipal Board hapoh ka lama jong ka Shillong Municipal Employee Association (SMEA) ki la pynlong jingiakhih da kaba sangeh trei naduh mynta ka sngi ban dawa ba dei ban pyllait noh ia ka Arrear jong ki kaba la sah naduh 2007.
Namar kane ka jingiakhih ki nongleit lum niut ruh na man ki thliewiing kin sangeh bad khlem pep ka Sor Shillong kan sma iwtung khait.
Ki nongtrei kane ka Board ym tang ba ki la ap slem ia ka Arrear haduh mynta hynrei wat ia ka tulop ruh la ar bnai ki khlem pat ioh haduhmynta bad kane ka wanrah jingeh shuh shuh ia ki.
Haba kren mynta ka sngi bad u president ka SMEA U Bah S  Pyng rope, u la iathuh ba la phra snem naduh u snem 2007 haduh mynta ki nongtrei kane ka Board kim pat ioh ia ka Arrear jong ki katba kiwei pat ki nongtreisorkar ki la ioh lut.
Katkum ka jingiathuh ki nongtrei ka Board, ka sorkar kadei ban pyllait ia ka Arrear kaba la kot kumba T.3 klur eiei sha ki nongtrei kiba don kumba arspah ngut eiei.
U President ka SMEA , u la iathuh ba naduh u snem 2010 ki ladep ai jingthoh sha ka sorkar bad ki ladep shong jingialang ruh la bunsien hynrei haduh kine ki sngi ka sorkar ka leh bym patiaw ia ka dawajongki.
“Baroh ki nongtrei sorkar ki la ioh ia kane ka Arrear  balei tangmangi ngim ioh haduh mynta", laong u Bah Pyngrope bad u la bynrap basa tang arsnemka sorkar kan sa thaw sa ia ka fifth payCommissionhynrei tang ia ka fourth paycommissionruh kam pat siewiangi.
Katkum ka jingiathuh u bah Pyngrope, man ba ki leit ban iakynduh iaki heh, ka sorkar ka ju ai daw ba kam don pisaU ongn ha ka jingshisha ka Municipal ka la hap beit ha ka kti jong kasorkar kynthup nadong shadong hadien ba ka la pynduh noh ia ki WardCommissioner bad kadei ka kamram jong ka sorkar ban peit ba ka Board kan bit kan biang.
Kane jingiakhih kan iaid beit haduh ba ka sorkarkan ai ia kajubab.
Hynne ka sngi ki nongtrei ka Municipal ka la pynlong ia kajingialumlang khrui ha phyllaw ka Board khlem treikam kum ka dak kajingpyrshah ia ka jingleh bein jong ka sorkar.
Shillong, 27 Naiwieng:U Nongialam liang pyrshah ha iing dorbar thawain, u Dr Donkupar Roy u la ong ba ka long kaba sngew lyngngoh balei ka Sohra kam shym la hap hapoh ka map ba hap ha khappud wat haba kiwei ki shnong kiba don marjan bad ka, ki la hap lut.
Haba wanrah ia ka jingkylli hapoh ka iing dorbar, u Dr Don u la ong, lada ka sorkar ka shim ia ka jingthew 20 km na suin ka Sohra ka dei ban hap ha ka map khappud.
“Kiwei kiwei ki shnong kiba don markhap bad sawdong ka Sohra ki hap ha ka map khappud, balei ka Sohra kam hap", la kylli u Dr Don.
Shwa ia kane, na ka liang u Myntri khappud u Bah Prestone Tynsong u la ong ba katkum ka jingjurip thymmai, ka sorkar ka shim ia ka jingthew 20 km ka jingjngai na suin ne crow fly naduh zero point jong u pud bad kiwei ki ri.
Halor ka jingkylli, u Dr Don ba ka sorkar kam shym la hap hapoh ka map khappud, u Bah Tynsong, u la ong ba un sa peit ia kane bad un sa iakren bad u nongialam liangpyrshah ban iakren.
“Ia ka jingsurbe la leh da ka tnad khappud da ka jingpan jingiarap na ka tnad Land Survey and Record bad ka sorkar ka pynshong nongrim katkum ka jinglap ba la leh da kane", u la ong u Bah Tynsong.
U la  ong ba don ki shnong ha kane ka jingsurbe thymmai ba la pynhapha ka map jong ka khappud bad ka sorkar India ka don ki skhim ba la juai sha ki briew kiba sah ha ki thain khappud.
Jowai, 28 Naiwieng: Mynta ka sngi ka KSU Laskein Circle bad KSU Myntriang Unit hapoh ka jingialam u samla Fives tarson Suiam  President bad Ma Channel Lam urong VP  ki la leit ia kynduh ia u DC ka EJHD bad  buh  ruh da ka jingthoh  ban pan jing pynshai halor  ka jingwan tohkit ki Majistor  bad ka ophis u BDO Saipung Block ia ka jingkynrum kynram halor ka jing pyndonkam bakla u Ma Wolding  Lamurong, Rangbah shnong ka Myntriang  ia ka pisa NREGS (skim 100 sngi) ba kot sha ka T.5,14.900 tyngka ha ki por ba u bat ia ka kam secretary VEC.Ia kane ka jingpyn donkam bakla ia ka pisa, la leh ha ki snem  2010 – 11 bad 2012 -13.
“Ngi la ioh jingtip lyngba ka RTI ba pan na Saipung Block  ba u Rangbah shnong u la pyndonkam bakla ia ka pisa  NREGS jong ka shnong ha kaba ma u ruh u la phla bad kubur ia kane ka jingleh jong u hakhmat ka dorbar shnong  ha u Nohprah, 2013.
U la  kular ruh ban siew  ia ka pisa baroh hapoh u jylliew, 2014 bad u la pynpaw ruh ia kane wat ha ki lad pathai khubor.
Te na ka liang ka ophis u BDO ka la wan tohkit nyngkong bad pyndam shipor ia ka VEC tad haduh ba ioh secretary thymmai  bad phah pynbiang kot pynbiang sla ia ka shnong.
Hadien kane ka ophis u DC ruh ki la  wan  tohkit tangba ki khlem ai jingpynshai ia ki paidbah ka shnong halor kane ka bynta  bad ki paidbah ki sah ha ka umdum.
Bad u Rangbah shnong ruh u khlem siew ia kane ka pisa ba u la bamklop.
Namar kata, ngi wan ia kynduh bad pan jingpynshai na u DC", la kren u Ma C.Lamurong, Vice President Myntriang Unit.
"Hadien ka jingwan tohkit ka ophis u DC ryngkat ki Majistor ia kane ka kam ha Myntriang ha u bnai jymmang, ka KSU ryngkat ki paidbah ka shnong ki iai ap khmih lynti ia ka jingpynshai hynrei mynta la san bnai, kam don kum kata.
Ngi kyntu jur ia ka ophis u DC ban shimkhia ia kane ka kam ba ia dei bad ka jingmyntoi ka shnong Myntriang.
Ka KSU kan iai bud dien ia kane ka kam bad kan iai ap tang  shibnai ban ioh ia ka jingjubap na ka ophis u DC  ban pynshai ia ka kaiphod halor ka jingwan jurip jong ki", la pynpaw u samla F.Suiam President KSU Laskein Circle bad ruh u General secretary ka KSU Jaintia Hills District Unit.
Ha kane ka jingiakren, u DC u la kular ban shimti ia kane ka kam bad peit bniah ia ka kaiphod  jong ka jingtohkit bniah bad ruh ban ai kopi ia ka seng.
Lyngba kane ka khubor, ka seng ruh ka kynthoh ia u DC ba u thmu ban  ialam bakla da kaba ong ba un shaniah tang ha ka kaiphod ka jingtohkit, da kaba kyntait ia ka ain wad jingtip paidbah.
Ha kane ka sngi la ia don lang ruh ryngkat ruh  ki nongialam ka KSU Khliehriat Circle bad kiwei ki dkhot ka seng.
Shillong, 28 Naiwieng:U Symbud Myntri Rangbah ka jylla ba peit ia ka tnad pule puthi u Prof RC Laloo ha kane ka sngi Thohdieng u la ong ba ka sorkar kam shym la lah ban thungkam ia ki 225 ngut ki nonghikai ha lower primary school namar ba dang don ka mukotduma ha ka Kashari ba la ujor da ki nonghikai ba shah kyntait thung kam.
“Ka sorkar ka la tip ia ka jingkyrduh nong hikai ha ki lower primary schools bad ka jingeh jong ki khynnah hynrei namar dang don ka mukotduma ha ka Kashari, ka la shakut ka kam khlem lah ban thungkam", la ong u Prof Laloo haba jubab ia ka jingkylli hapoh ka iing dorbar hynne ka sngi.
U prof Laloo u la ong ba ka sorkar ka la pyrshang ban pyndap ia ki kam ba lait hynrei kito ki kandidet kiba ialeh ki bym ioh ia ka kam, ki la ujor mukotduma  bad na kane ka daw, ka sorkar kam lah ban pyndap ia ki kam ba lait".
U MLA shimet u Saleng A Sangma  u la ong ba hadien ba ki 225 ngut ki nonghikai ki la shah pynduh kam kumba 246 tylli ki skul ha ka jylla ki la iakynduh jingeh namar ka jingbym biang ki nonghikai.
Lah ban kdew ba ha ka kaiphod jong ka CBI, na ki 255 ngut ki kandidet, 350 ngut ki la ioh ia ka shithi thungkam hadien ba la pynithuh da ki politishian bapher bapher ha ki skul  lower primary school ha u snem 2010 ha ka por ba long myntri ka Kong Ampareen Lyngdoh.
Shwa ia kane u Prof Laloo u la iathuh ba ka tnad Directorate of School Education and Literacy (DSEL) ka la pdiang ia ka jingthung ad-hoc ia ki nonghikai.
Hynrei u la ong ba lada don kano kano ka jingdonkam ban  pynbeit, yn leh ia kata.
Hynrei na ka liang u MLA ka HSPDP u Bah KP Pangniang u la pule ia ka shithi ba la pyni ba la thung ia ki nonghikai bad kam dei ka adhoc, hynrei halor kane, u  Prof Laloo  u la pynthikna ia u ba ka sorkar kan sa shim ia ki lad ki lynti ban pynlong na ka kam kontrak sha ka kam ad-hoc one.
Halor ka jingkylli la sorkar kan thung junom ia kito ki nonghikai kiba la hikai la 7-8 snem, u  Prof Laloo u la ong ki nonghikai ki dei ban pyndep ia ki kyndon ba la buh da ka National Council Teacher Education.
Ha kawei ka liang, u la ong ba ka jingpynkhreh ia ka Education Policy ka la jan dep artad lait noh tang ki jingpynkylla hangne hangtai namar ka jingwan ka Right to Education (RTE).
U Prof Laloo u la ong ba ka sorkar kaa la dep pan jingmut na ki paidbah halor kane bad ka la dep lum dep lang ia ki jingai jingmut bad mynta kaba sah ka long ba kan pynbna ban pyntreikam noh ia kane ka policy kaba la slem.
Shillong, 28 Naiwieng:Ki poitri  ki dei ki jingthoh kiba ktik ia ka jingmut jingpyrkhat ki paidbah ,  ki ju don ki poitri kiba la thoh da ki khraw pyrkhat kiba siat jingmut shajngai  bad kiba kdew ia ki pharshi, don na ki poitri kiba pynkhih ia ka  mynsiem ieit ri, don pat ki poitri kiba teng teng ki pynjaw ummat ia ki nongpule.
Ki la don bun ngut ki nongthoh poitri kiba khraw ha ka pyrthei bad kumjuh ruh ha kane ka jylla kum u myllung Soso Tham kiba ki paidbah kim ju lah ban klet ia ka nam bad ka kyrteng jong ki kiba la thoh bun ki poitri kiba shoh jingmut ia ki nongpule.
Ha kane ka jylla ruh ki la mih ki myllung kiba dang iaid shaphrang ha ka jingiaid lynti jong ki ha ka kam thoh poitri bad kitei ki myllung ki dei ki longkmie bad ki kynthei kiba don hapoh ka lama jong ka All India Peotess Conference, kaba la seng da u Prof.Dr.Lari Azad u nongthoh kot bad u nongthoh poitri uba la thoh bun ki poitri ia kaba la pynkylla sha ki ktien bapher bapher jong ki ri ka pyrthei.
U Azad u la seng ia katei ka seng ha u snem 2000 ha ryngkat ka jingiadonlang ki nongthoh poitri ba paw ha ka ri kum ka Amrita Pritam, ka nongthoh jingrwai phlim Bollywood ka Maya Govind, Padmshri Padma Sachdev, Padm shri Prabhjot Kaur bad ka nongioh ia ka khusnam Jnanpeeth ka Indiara Goswami bad kiwei pat ki riew khraw pyrkhat.
Ka AIPC ka don kumba 8000 ngut ki dkhot  ha kylleng ka pyrthei, bad da ki hajar ngut ha kane ka thain shatei Lam mihngi bad da ki phew ngut ha kane ka jylla, ki dkhot jong ka ha kane ka jylla ki kynthup ia ka Prof.Streamlet Dkhar kaba dei ka State Incharge, ka kong Minimom Laloo ka nongaiktien, ka Prof.Alvarine Dkhar , ka  professor ba la shongthait ka Lady Keane College bad kiwei pat ki dkhot.
Ha kine ki 14 snem ka AIPA ka la leit ban ia kynduh ia ki myllung bapher bapher jong ki ri ba kynthup ia ka USA, Malaysia, UK, Singapore, South Africa, China , Hongkong , Thailand, Srilanka, Turkey bad kiwei pat ki ri, ka ju leit ruh ban ia kynduh bad ban lum ban lang ia ki myllung ha kane ka ri kiba don ha ki jylla bapher bapher.
Haba kren sha ki nongthohkhubor mynta ka sngi ha Shillong Press Club, u Azad uba la wan ban synranlang da ka kong Minimon Laloo, ka Prof Streamlet , ka C.Gogoi na Assam ryngkat kiba bun ki dkhot jong ka AIPC u la ong ba ka thong jong katei ka seng ka dei ban kyntiew bad ban pynshlur ia ki kynthei kiba ieit ha ka kam thoh poitri.
U la ong ba manla u snem kane ka seng ka ju ai khusnam pynkup burom kyrpang  kaba T.1.50 lak sha ki 60 ngut ki nongthoh poitri.
U Azad u la ong ruh ba katei ka seng ka ju pynlong ia ki National bad International Conference mala u snem ha kylleng ki jaka , bad mynta u snem ka Conference kaba 15 kan long hangne ha nongbah Shillong ha ka 18, 19 bad 20 u Nailur 2015, bad ia ka jaka ki nongialam ka AIPC nangne na nongbah Shillong kin sa pynthikna kham hadien, kaba ki la ong ba ka lah ban long ha u Soso Tham Auditorium ne ha NEHU.Shillong, 28Naiwieng:Ha ka 25 tarik mynta u bnai ka la don ka jingiakhun elekshon non gkitkam hapoh ka Youth Congress bad ha ka 27 tarik pat la pynbna ia ka resol ki nongjop, u Richard R Marak u la shah jied kum u President ba thymmai ka Youth Congress, u Jlan K Rymbai kum u Vice President, ka Madonna Bakordor Langstieh bad u Banang Tynsong kum ki General Secretary bad kiwei pat ki nongkitkam.
Ha ka elekshon na bynta ka Shillong Lok Sabha pat ia ka kam President la jop da u Kyrshan Pamshong bad ka V Bansharai Kharchandy kum ka Vice President bad kiwei kiwei ki nongkitkam.
Ha ka Tura Lok Sabha pat ia ka kam President la ioh da u Allan Sylvester Marak, u Rana Sangma kum u Vice President, u Stevie Marak, Tangseng Marak, ka Anamika Momin, u Hendrick Marak bad u Janglan Sangma kum ki General Secretary ryngkat bad kiwei ki nongkitkam.
Ia ka kyrteng jong baroh kitei ki nongkitkam ba thymmai jong ki samla ka seng Congress , ka seng ka dang phah sha ki heh jong katei ka seng ban ioh ia ka jingmynjur.
Kitei ki nongkitkam thymmai ki samla Congress mynta ka sngi ki la leit ruh ban ia kynduh ia u President ka MPCC u bah D.D Lapang bad kumjuh ruh ia u myntri rangbah ka jylla u Dr.Mukul Sangma ban pynithuh ia ki nongkitkam thymmai.
Ha katei ka jingiakynduh kitei ki 2 ngut ki heh Congress ki la kyrkhu kyrdoh bad kyntu kynpham ia ki samla katei ka seng ba kin trei shitrhem na bynta ban pynkhlain bad ban pyntyllun ia ka rukom treikam ka seng hapoh kane ka jylla.
Shillong, 28 Naiwieng:U Publicitiy secretary ka JACATAM, U Babu Kular Khongjirem, u la pynpaw ia ka jing sngew kyndit halor ka jinglait laittuh ka jingkylli klas IX ba la set da ka Meghalaya Board of School Education (MB OSE) ha kane ka kynti kaba dei ka sien kaba  ar.
Kham mynshwa ruh ha u snem 2005, ka la don teng ka jinglait tuh ki jingkylli jong ka MBOSE.Haba kren mynta sha ki nongthoh, u Babu Khongjirem u la ong ba ka jinglait tuh ki jingkylli ka pyni ba ka eksamin kam long shuh kaba khuid kaba suba.
Ym tang katta, ka pyni ba ka MBOSE ka leh torti ia kane ka kam.
U la ong ba mynshwa ha ka por ba jia ka jinglait tuh ki jingkylli, na ka liang jong ki nonghikai ki la leit iakynduh ia u chairman ka MBOSE ban ai jingmut ba ia ki eksamin klas IX dei ban ailad ban pyniaid hi ki skul hynrei na ka liang u chairman um shym la kubur bad, kumba ka long mynta, ia ka eksamin klas IX, ia ka jingkylli la set da ka MBOSE katba ia ka jingkorek la leh hi da ki nonghikai ha ki skul.
Katkum ka jingong u Babu Khongjirem, ka rukom pynialeh ekamin ka kham biang da ka rukom kaba mynshwa ban ailad ban set bad pyniaid hi kiskul ym ban set da ka MBOSE.U la ong ba na bynta ka eksamin klas IX, ki khynnah ki hap ban siew T.150 kum ka bai jingkylli bad kane ka dor ka long kaba rem bha ia ki khynnah.
Lah ban kdew ba hynnin ka sngi, ka jingkylli ka sobjek Khasi ka klas IX ka la lait tuh haduh ba ka la pynlong ia ka HYC ba kan leit iakynduh ia u Executive chairman ka MBOSE ban leh eiei halor kane ka jingjia.
Shillong, 28 Naiwieng:U Myntri Rangbah ka jylla um pat kwah ban iakren eiei halor ka jingiehkam myntri ka kong Roshan Warjri.
Haba iakren mynta ka sngi bad ki nongthoh khubor hadien ba la wai ka dorbar tlang, u Dr Mukul u la ong, “Balei phi kwah ban iakren ia kane", ha ka jingkylli ki nongthoh.
Ka rukom jubab u Myntri Rangbah ka pyni ba um kwah ban iakren ia kane kam namar ba u dang kwah ban pynngeit ia ka Kong Warjri ba kan pyr khat biang ia ka rai jongka.
Ka Kong Warjri kaba la iehnoh ia ka kam myntri shwa shi sngi ba kan sdang ka dorbar tlang bad baroh shi taiew ha kane ka dorbar kam shym la wan dorbar satia naduh ba la iehkam ia ka kam watla u myntri rangbah um pat shym la pdiang satia haduh mynta.
Hynrei ha kajuh ka por, u Myntri Rangbah dang shen, u la ong ba ka Kong Warjri ka la ong ia u ba kan leit shah sumar ialade namar ba kam da sngew khlain bha.
Kane ka jingiehkam jong ka Kong Wajri ka la buh ia ka jingsah umdum haduh mynta namar ba ka la rai ba kan nym kynran dien satia na kaba la dep rai ban iehnoh ia ka kam myntri.
Palat  250,000 tylli ki mrad ki la shah pyniap ha Nepal ha ka jing lehniam kaba ar sngi ki riew ngeit ngeit niam hindu, kitei ki mrad ki kynthup ia ki muid, ki syiar  bad ki blang  kiba la shah pyniap  ha ka jinglehniam ia ki blei ka niam Hindu.
