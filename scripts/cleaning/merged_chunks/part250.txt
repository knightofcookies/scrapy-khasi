Ha kaba ïadei bad kane ka jingjia, u Returning Officer jong ka Mairang Assembly Constituency u la mudui da ka ejahar sha ki pulit jong ka Mairang Police Station hapoh ka kyndon 49M jong ka Conduct of Election Rules, 1961.
Ïa kane ka jingujor la phah jingtip ruh sha u DEO jong ka Eastern West Khasi Hills District ha kaba la pyntikna ba kane ka jingjia ka dei kaba hap hapoh ka polling station jong ka Pyndengumiong Dong Gate, Mairang.
Chennai, Lber 02 : Ka India ha ka sngi Palei ka la pynbna ïa ka kynhun ba 23 ngut jong ki thei ïalehkai phutbol ka ri India kiban ïashim bynta ha ka AFC U-20 Women’s Asian Cup Uzbekistan 2024 Qualifiers Round 1 na ka Group F, kaban sa pynïalehkai ha Vietnam naduh ka 7 tarik mynta u Lber 2023.
Nalor ka India, ka Vietnam kaba dei ka trai jaka, ka Singapore bad ka Indonesia kidei sa ki lai tylli ki ri kiba don lang ha ka Group F.Ïa katei ka jingïalehkai knieh rung AFC U-20 Women’s Asian Cup Uzbekistan 2024, la phiah ha ki phra tylli ki group.
Ki phra tylli ki group kiba jop kin ïoh rung sha ka Round 2, ha kaba kin don saw tylli ki team kiban ïoh rung sha ka wat kaba khatduh ha kaba kin sa ïakhun bad ki lai tylli ki team na ka AFC U-19 Women’s Championship Thailand 2019, ba kynthup ka Japan, DPR Korea, Korea Republic bad ka Uzbekistan.
Na ka liang ka head coach jong ka kynhun ïalehkai U-20 ka Maymol Rocky ka la pynpaw ba ka kynhun jong ka la long kaba la pynkhreh bha na ka bynta katei ka jingleit ïalehkai sha Vietnam.
“Ngi la wanphai na Bangladesh bad ngi la don ha ka ktem kilan met ha Chennai la kumba lai taïew, kumta nga kyrmen skhem ba ki thei ïalehkai ki la long kiba la pynkhreh bha.
Ngi la ïoh ban ïalehkai kilan met katto katne ha Chennai bad da shisha ka kynhun jong ki senior ki la ïarap shibun na ka bynta jong ngi ha kane ka jingpynkhreh," ong ka Rocky.
Da ka jingdon ki nongïalehkai kiba thymmai ha ka kynhun, na ka liang ka Maymol ka ngeit skhem ba kan ïarap na ka bynta kiwei pat ki player.
“Ngi don katto katne ki player kiba thymmai hapoh ka kynhun kibum pat ju ïalehkai mynno mynno, hynrei ki la wan da ka mynsiem kaba thrang shisha ban ïalehkai.
Kane kan ïarap ba ngin nang lah ban kyntiew ïa kiwei pat ki player," ka la ong.
“Ngi burom ïa ki nongïakhun pyrshah bad nga ngeit skhem ba ka Vietnam kaba dei ka trai jaka kan dei ka kynhun kaba khlaiñ bad kumjuh ruh ka Singapore, kiba dang ap khmih lynti ban ïoh rung," ka la bynrap.
Ïa ka Round 1 yn pynïalehkai naduh ka 4 tarik haduh 12 tarik Lber 2023 bad ïa ka Round 2 naduh ka 1 tarik haduh 11 tarik Jylliew.
Katba ïa ka phainal yn pynïalehkai naduh ka 3 tarik haduh 16 tarik Lber 2024.
Shillong, Lber 1 : Sa tang da ki kynta, ki minit bad sekhon la sdang ka jingniew vote ki kyrtong ki la lynga bad pisa mynsiem, katno kin don kiba kyiuh bad syier bad tied sted u klongsnam khamtam ïa kito kiba dang ïaleh nyngkong eh ïa ka election bad na ka bynta kane ka jingñiew vote ka jingpynkhreh pynkhrum bad pynbit pynbiang da ki bor pynïaid ka tnad Election ka ladep lut nadong shadong.
Ki don 369 ngut ki kyrtong kiba ïa aireng ha ki 59 tylli ki constituency na ki seng saiñ pyrthei bapher bapher bad kum ki kyrtong shimet ruh.
Ka jingthep vote ka lah dep long ha ka 27 tarik u Rymphang 2023 bad kiba la poi ban thep vote ha baroh kawei ka jylla ki long 85.51 %.
“Ngi la dep pynbiang lut nadong shadong na ka bynta ka jingñiew vote lashai ka sngi.
Ki don 13 tylli ki jaka niew vote 12 tylli kin dei ha ki nongbah jong ki District bapher bapher bad kawei ka dei ha ka Sohra Civil Sub Division" ïathuh u CEO ka jylla u bah F.R Kharkongnor mynta ka sngi Balang.
U la ïathuh la buh 22 pyrton ki CAPF ban pahara baroh 24 kynta ïa ka kamra ba kyrpang ne Strong Rooms kaba la buh ïa ki EVM na ki 3419 tylli ki Polling Station ha ki 59 tylli ki Constituency.
La pynkhreh ba ka rukom pahara kan long ha ki lai syrtap, ka bynta ba shapoh ne kaba nyngkong duh yn pahara da ki CAPF bad ïa ki bynta ba shabar kata ka syrtap ba ar bad ba lai yn pahara da ki bor pulit ka jylla.
La buh ïa ki CCTV ha baroh ki miej ban ñiew ïa ki vote.
Ka jingñiew kan long haduh 383 sien bad kaba bunsien tam kan long 9 sien ïa ka Constituency ba heh tam ka Mawlai, East Khasi Hills bad 4 sien ñiew ïa ka constituency ba rit tam ka Dalu, West Garo Hills.
“ Ka jingñiew vote ha baroh kine ki 13 tylli ki jaka ñiew kan sdang naduh ka por 8 baje mynstep bad ha kaba sdang yn ñiew shwa ïa ki Postal Ballot kumba 30 minit ei ei bad hadien kane yn sa sdang ïa ki EVM" ong u CEO.U CEO haka jingsynran lang u DEO bad SP u la leit jurip da lade ïa ka jaka ñiew vote ha East Khasi Hills kaba la pynkhreh ha madan Polo, Shillong.
Kin don haduh 14 tylli ki kamra ban ñiew bad kawei ka kamra kan long na ka bynta kawei ka constituency.
Kaba bud ka dei ka West Garo Hills kata ha Tura ha kaba yn niew ïa ki 11 tylli ki constituency.
Ka ECI ka la buh 27 ngut ki Observer ki ban peitngor bha ïa ka jingñiew vote bad kin don haduh 500 ngut pat ki ban ïarap ïa ki.
Kine kin peit bniah bad peit thuh ïa ka rukom ñiew ha man la ki miej niew vote.
U la ïathuh ba la bthah ruh ïa ki DEO ha baroh ki district ba kin peit ba kan ym don ka jingïaïaid paidbah hadien ba la jop khnang ba kan ym ktah ïa ka leit ka wan jong ki paidbah.
Mawkyrwat, Lber 02: Ka long kaei kaei ka jing-i-jah burom bad tat dor namar ka jingbym lah ban ñiewkor ne leh bym suidñiew jong ki paidbah ïa ka mariang, ha kaba mynta ka sngi ka 02 tarik u Lber, 2023 kaba dei ka sngi ñiew vote jong ki kyrtong kiba ïa khun ha ka MLA Elestion 2023 ha kaba ki paidbah nongkyrshan na kylleng ki shnong ki la wan tuid bad la pyndap smam ïa ka surok hajan DC’s ophis Laitlawsang.
Kane ka jingdap jong ki paidbah ka la long kaba bun bha namar ki la ap ïa ka jingjop jong ki kyrtong ba ki ki kyrshan hynrei phew se ha kata ka jingap jong ki pat kim shym la don shuh ïa kata ka mynsiem jong ka jingñiew kor ïa ka mei mariang khamtam eh ha ka khuid ka suba namar baroh kiba la wan ha kane ka sngi ki la shu ïa bret kat shaba lap shaba shem bad kim shym la ñiew kor shuh.
Halor kane ka bynta, mano pat ban tam ïa ki jakhlia ne don ïa kata ka jingkitkhlieh ban pynkhuid?Lymda ma nga ma phi ngim don ïa kata ka jingkitkhlieh naduh ba sdang.
Ka jingsaphrang jong ki plsatik la sakhi ba ka dei naduh ba sdang bad kaba pyni jaboh ka dei tang hadien ba ki ki paidbah ki la leit phai bad kynriah na kane ka surok namar ki la leit ban synran noh ïa la ki jong ki kyrtong ba ki la pynjop.
Ka jingjop bun ki nongïalam ba thymmai ha kane ka elekshon MLA kaban dang shu dep ñiew ha kane ka sngi Palei ka la pynkyndit ïa baroh ki nongshong shnong jong ka jylla khamtam eh ha Mawlai, kaba dei ka constituency kaba hapdeng eh jong ka jylla.
Ka jingjop jong u kyrtong ka VPP, Bah Brightstar Marbaniang da kaba tam haduh 15648 vote ka la kylla long ka jingjop kaba bun tam eh na baroh 59 ngut ki kyrtong kiba aireng ha kane ka elekshon.
Kumban shu kdew hangne, dei tang ka National People’s Party (NPP) kaba jop bun tam eh na baroh ki party kiba ïakhun ha kane ka elekshon kata haduh 26 ngut, bud sa ka United Democratic Party da ki 11 ngut, nangta ka All India Trinamool Congress bad ka Congress mar 5 seat, ka Voice of the People’s Party 4 ngut, katba ki don lai tylli ki party kata ka BJP, HSPDP, bad PDF kiba ïoh mar ar ngut ki nongjop, bud pat sa ki kyrtong shimet kiba jop arngut.
Mynta ka jingkylli kaba mih ka long la ka NPP kan dang ïatreilang biang neem pat bad ka UDP kaba don 11 seat.
Khlem pep lada kitei ki ar tylli ki party ki treilang lehse yn ym donkam shuh ïa kiwei pat ki party namar ka la poi haduh 37 ngut bad lada kynthup lang sa ïa ka BJP la poi sha ka 39 ngut.
Kumba ka long mynta ym pat ïoh jingtip satia la katei ka jingpynkhreh thaw sorkar shano kan poi namar na ka liang ka UDP ruh kam pat kren shai lait noh tang ka BJP kaba la leit ban tyrwa bad kynduh ïa u National President ka NPP, Conrad K Sangma ba dei ruh u Myntri Rangbah ka jylla.
Hynrei lada jia pat ba ka UDP kam treh ban treilang, ka lynti ka long sa tang ba ka NPP kan khroh ïa ka Congress kaba jop san ngut bad ruh la kumno kumno ïa ka PDF ne HSPDP bad ruh ïa ka BJP.Lada leh kumta ka sorkar ba thymmai kan poi beit sha ka 37 ngut.
Lada long katba long, kane ka sorkar ba thymmai kan kynthup lang ia ka BJP kumjuh ruh ia kine ki party riewlum kiba don lang kajuh ka jingmut.
Ha kawei pat ka liang, lada ka UDP kaba don 11 ngut, kumjuh ka VPP kaba don saw ngut bad ruh ka TMC kaba don saw ngut kim lah ban khring paralok lane kim sngew ïahap ban ïatrei lang, lehse kin lah ban thaw ïa ka Liang Pyrshah kaba khlaiñ bha namar bun ki MLA kiba don ha kitei ki kynhun ki dei ki nongïalam ba la shemphang, kiba nep ka jabieng bad ruh ki bym riej ban kren.
Watla ka Iing Dorbar Thawaiñ kan ym ïohi shuh mynta ka samoi san snem ïa u MLA ka Mawsynram, Bah HM Shangpliang bad ruh u MLA ka Umroi, Bah George Lyngdoh hynrei ka la sei bad pynjop biang ïa ki arngut ki nongïalam sengbhalang ba rim kiba dei ruh ki MLA barim kata u nongïalam barim ka KSU Bah Paul Lyngdoh bad ruh u nongïalam barim ka FKJGP Bah Ardent Miller Basaïawmoit.
Ym lah ruh ban tip ba ïoh lehse kan poi pynban haduh u pud ba kiwei ki party kin ïatrei lang bad pynshong ïa ka NPP ha ka Liang Pyrshah.
Kitei ki party lada ki nud shisha ban leh kumta khlem pep kan thaw ïa ka rekod ha kane ka jylla ba ka party kaba don bun ki MLA kan ngat ha kata ka apot.
Tangba ha kane ka liang ruh lehse kan ym lah ban long kumta namar da lei lei ruh ka TMC bad ka BJP kin ym lah ban treilang.
Kumta, katba ym pat lah ban pynbeit, baroh ki nongshong shnong ka jylla kin sah haka umduh bad ka lyngoh namar kim tip kaba kumno ka sorkar kin ïoh bad mano ban ïalam ïa ka.
Nongstoiñ, Lber 2: U MLA ba thymmai ka Rambrai Jyrngam Constituency u Bah R.G Momin, u lah ban pynïasoh noh ïalade sha ka party NPP, namar katkum ka jingpynpaw jong u sha ki lad pathai khubor u la ong ba kaba hakhmat eh ka long ban don ban ha ka liang jong ka sorkar.
“Nga ai nguh nyngkong eh ïa u Blei u ba la ibit ïa nga ban shim ïa kane ka lyngkor ban shakri na ka bynta ki paidbah ka Rambrai Constituency baroh kawei.
Ngan pyrshang ban rung sha ka sorkar, namar ban don ha ka sorkar ka long kaba kongsan eh na ka bynta ban shakri ïa ki paidbah.
Kata la ka long ha kaba wanrah ïa ki surok kiba bha, ki lynti syngkieng, ka koit ka khiah, ka pule puthi, ka rep ka riang bad kiwei kiwei pat, kiba u Blei u ai ha nga ba nga dei ban leh", ong u Momin.
“Ha ka jingïadei bad ka kam khappud, ngan ïatreilang bad ki paidbah kumno ban leh ban pynbeit.
Ka khubor ba nga don ban ong sha ki paidbah Rambrai ka long wad shwa ïa u Blei, namar kiei kiei baroh kin sa wan hi".
U la ong.
Lah ban kdew hangne ba u Bah R.G Momin kum u kyrtong shimet u la rynsied sha ka kam saiñ pyrthei bad ieh noh ïa ka kam Ophisar ha ka tnad pule puthi ha West Khasi Hills.
Na ka bynta kiba bun ba lang, lehse ka long ka khubor kaba pynkyndit haduh katta, namar kum u kyrtong shimet u la lah ban khur haduh 9057 vote bad pynliem noh ïa u President rangbah ka Party HSPDP Bah K.P Pangniang da 110 vote, u kyrtong ba la ïoh khur 8947 vote.
Na ka bynta u Bah Kimfa Marbaniang u MLA barim ka Congress u ba la rung sha ka party NPP bad ba don jingkyrmen ban jop namar ïa ka sorkar ruh la ïalam da ka NPP.Pynban, imat ka Jersey thymmai ba u phong jong ka NPP ha Rambrai hi ki paidbah kim pdiang satia.
Namarkata u la wan ha ka kyrdan kaba lai.
Mawkyrwat, Lber, 02: U bah Pius Marweiñ na ka 35 – Ranikor Constituency bad u bah Renikton Lyngdoh Tongkhar ki la long ki ar ngut ki nongmihkhmat na ka United Democratic Party (UDP) kiba la poi sha ka thong jong ka jingjop hadien ba la dep ban pyntip ïa ka jingïoh jong ki ïa ki jingñiew ïa ki vote hapoh ka Multipurpose Hall jong ka DC’s office, Laitlawsang, South West Khasi Hills District.
Haba phai ha ka jingïoh ïa ki vote kaba dei hapoh ka 35 – Ranikor ka long u bah Pius Marweiñ u la jop da 16502 u la jop pyrshah ïa u Martin M.Danggo na ka BJP da 5649 vote namar ka jingïoh vote jong u ka long 10853, u bah Mighter Marweiñ u kyrtong shimet 3055.
Katba ha ka 36 – Mawkyrwat Constituency pat u bah Renikton Lyngdoh Tongkhar u la jop da 10678 bad tam ïa u bah Carness Sohshang na ka INC da 1272 vote uba ïoh 9406, u Medalsing Lyngdoh na ka Hill State People’s Democratic Party u ïoh 6082.
Ki ar ngut ki kyrtong haba kren ha ki lad pathai khubor ki la pynpaw ka jingsngewnguh bad jingaikhublei na ka bynta baroh ki paidbah nongkyrshan kiba na kylleng ki shnong kiba hapoh jong ka South West Khasi Hills District kiba la ai ka kti kamon ka kti kadiang ban pynjop don burom na ka bynta jong ki ha kane ka MLA Election 2023 bad ba ki long ki nongmihkhmat mynta ym tang jong ka United Democratic Party (UDP) hynrei jong ki paidbah hapoh ka Mawkyrwat bad Ranikor Constituencies.
Ha kaba ïa dei bad ki kam pynroi kumba ki la kular ba kin sa pynrep, kine ki kyrtong ki la pynpaw ba kin sa pyntreikam ïa ki ha ka rukom kaba dei da kaba ki la khot lang ïa ki paidbah kiba la kyrshan bad ki bym shym la kyrshan ba kin ai lem ka kti kamon ka kti kadiang khnang ba yn lah ban pyntyllun ïa ki kam ha ka rukom kaba dei namar ha ka jingïakhun ki don shibun ki jingïakynthoh hynrei mynta pat ka dei ban don ka jingïatreilang ba baroh ki jingkular kin urlong.
Nongstoiñ, Lber 2: U kyrtong ka HSPDP Mawshynrut Bah Methodios Dkharu la jop kput haduh 6286 vote pyrshah ïa u bah Gigur Myrthong sitting MLA jong ka NPP.Ha ka jingïakhun hapdeng kine ar kaba la shongshit bha naduh kine ki bnai bad ki por ba la leit, ka jubab ba ki paidbah ka Mawshynrut hi ki la ai ka long haduh 19368 vote sha u Bah Methodios Dkhar.
Toi watla ka lyer ka beh bha naduh kine ki bnai ba la dep naduh ba ai tiket ka HSPDP sha u Bah Methodios, hynrei u Bah Gigur Myrthong u dang khur pat haduh 13082 vote.
Haba shu peit ïa ka jingshah rem kaba long haduh 6286 vote, ka pynpaw shai ba ki paidbah hi ki la ngiah la kdang ïa u sitting MLA bad ki da kwah eh ban don noh da uwei u nongmihkhmat ban ïalam na ka bynta jong ki ha kine ki san snem ban wan.
Na ka liang u Bah Methodios Dkhar haba kren sha ki lad pathai khubor hadien ba u la shimti ïa ka kam kum u MLA ba thymmai na Mawshynrut Constituency, u la ong, “Nga ai khublei kaba kyrpang eh sha baroh ki nongkyrshan bad ki nongtrei bad ki nongïalam jong ka Mawshynrut Constituency, kiba la trei shitrhem naduh ba sdang bad ïaishah ruh ïa ki jingeh kiba bun haduh ban da kheit ïa une u soh jingjop ba don burom".
“Haba ngi la jop ngin nang ïai trei bad ïai pynbha ïa kiei kiba ki MLA barim ki la leh bad ban wanrah shuh shuh ïa ki kam pynroi bad ki jingkylla ki ban long ka jingmyntoi ïa ka dong ka thaiñ baroh kawei.
Namar ka Mawshynrut shisha hi ka dang donkam shibun ki jingkylla namar ngi dang sahdien palat ha baroh ki liang, la ka long ha ka liang ka koit ka khiah, ka pule puthi bad bun bah kiwei pat", u la ong bad bynrap, “Kaei kaba ki paidbah Mawshynrut ki angnud kata hi ruh ka dei ka jingangnud jong nga bad ïa kata hi ngan leh", u la ong.
Khliehriat, Lber 2 : U bah Kyrmen Shylla, u kyrtong ka United Democratic Party, uba na ka shnong Byndihati, uba la ju long mynshwa kum u myntri ka sorkar jylla, ha kane ka kynti ruh u la jop donburom biang ha kane ka Meghalaya Legislative Assembly Election 2023, na ka 6 Khliehriat Constituency, ha kaba u la ïoh haduh 23514 vote, u tam haduh 5606 ki vote ïa u kyrtong ba ïaleh pyrshah, u bah Nehlang Lyngdoh, jong ka party NPP uba la ïoh 17908 ki vote, kumba u la dep ong, ba um artatien eiei ban ïoh ïa ka jingjop namar ki paidbah jong ka constituency hi ki dang ieid bad shaniah ïa u kum u nongmihkhmat.
“Sngewkmen ban ong ba ha ka jingïaleh, nga ïoh ban ïakhun lang bad kiwei kiwei ki kyrtong, ha ka jingïaleh ngi don la ka jong ka jong ka jingthmu, ka jingkyrmen, hynrei ha kaba kut kane ka dei hi ka lad ba u paidbah u ai biang ka lad ïa nga bad na ka liang jong nga , nga kular ba ngan ïai trei shitom katba lah na ka bynta ka bha ka miat jong ka constituency bad nga khot bad wer lang ïa kine kiwei ki kyrtong kiba ïaleh pyrshah ha kane ka election ba kin sngewbha ban pyni lem ïa ki lynti namar ha ka jingïaid lynti jong ki ruh, ki don la ki jong ki jingthmu kiba bha jong ki, nga ngeit skhem ba da ka jingïa don ryngkat lang bad ki , kumjuh ruh bad kito kiba kyrshan bad kito ki ba khlem kyrshan ruh ngeit skhem ba ka bha ka miat kan wan ha kane ka constituency jong ngi" ong u bah Kyrmen Shylla.
U la bynrap ruh ba “Haba ïoh kum kane ka jingjop, kane ka pyni shynna ïa ka jingtreishitom ki nongkitkam kiba ha ka 6 khliehriat constituency, ha baroh kine ki sngi, ha kaba ki la duh thiah, duh dem, te kane ka jingieid jong ki paidbah kan nang iaineh bad ïai skhem ha baroh ki por"U don ruh ka jingkyrmen ba da ka jingtreilang sa ha kine ki san snem ki ba dang wan, ka constituency ka dang ïai kiew shuh shuh.
U bah Kyrmen Shylla, naduh ki por ba la leit ruh, u la ju pynpaw ba u dang don ka jingkyrmen ban jop, namar ba u dang don ka jingïatreilang bad ki paidbah, kumjuh ruh bad ki nongïalam ka party na East Jaiñtia Hills District, kumjuh ruh u ju pynpaw ba ki paidbah ki dang don ka jingieid bad jingshaniah ha u bad kane ka la urlong shisha ha kaba u la ioh ïa ka jingjop donburom ha kane ka kynti ruh.
Ki kyrtong kiba la ïakhun na ka 6-Khliehriat Constituency, kiba khlem poi sha ka thong, ki kynthup u bah Nehlang Lyngdoh, na ka party NPP, uba la ïoh 17908 ki vote, u bah Damewanhi Rymbai, na ka party VPP, uba la ïoh 861 vote, u bah Bhayes Chyrmang na ka party BJP, uba la ïoh tang 174, u bah Sunida Bareh , na ka TMC uba la ïoh 109 vote bad i kong jhanika siangshai, na ka party Congress, iba la ïoh 114 vote bad ki 115 tylli ki vote ki dei ki NOTA.Nongstoiñ, Lber 2: Lyngba ki 13847 ngut ki nongkyrshan u Bah Gabriel Wahlang u la long u MLA ba nyngkong eh ba ka party Congress kan sei ha ki phew tylli ki snem jong ka jingïaleh elekshon.
Lehse kan long ha ka khana sah kynmaw na ka bynta ka party hi baroh kawei, namar hadien ba u la jop ïa ka elekshon MDC, mynta pat u la jop don burom pat sa ha ka elekshon MLA sha ïing dorbar thaw aiñ ka Jylla.
Kumba beh ka lyer bad ka sur na kiba bun balang ha kine ki bnai bad ki por ba la leit, u Bah Gabriel Wahlang mynta ka kynti u la lah ban pynliem noh toiñ ïa u Bah Mac Millan Byrsat sitting MLA na ka NPP da 2624 vote, namar na ka liang u bah Mac Millan u la ïoh 11223 vote.
Lehse kan dei ruh ka sien ba nyngkong ba ka jingkylla vote kan shim por haduh ka por 3 baje ei ei janmiet na Nongstoiñ Constituency.
Hynrei, haba kheiñ kyllum lang ïa ki vote na ki EVM bad ki postal ballot, u Bah Gabriel Wahlang u la khur ïa ka jingjop bad long mynta u nongmihkhmat ba la jied tylli khnang da ki paidbah.
Haba kren sha ki lad pathai khubor hadien ba u la shimti ïa ka kam kum u MLA, u Bah Gabriel Wahlang u la ong, “Nga ai nguh ïa u Blei trai kynrad u ba la plie ïa kane ka lad ka lynti ba ngan poi sha kane ka thong.
Ka jingkhublei ka long kyrpang sha ki nongkitkam ka party kiba la trei shitrhem met bad mynsiem miet la bad sngi.
Nga ai khublei kyrpang ruh ïa ki paidbah baieit jong nga, kiba la kyrshan bad don bynta lang ha kaba ai ïa kane ka jingjop don burom".
U la ong ruh, “Kumba nga la ju kren ha ki rynsan bapher bapher, ka thong kaba hakhmat ka long ban don ka jingïadei kaba ïa jan bad ki paidbah.
Ngan pyrshang katba lah ban ai ka jingshakri kaba bha sha baroh, da kaba ngan wanrah ïa ki thong kiba nga lah don, kata la ka long ha ka roi ka par, ka ïoh kam ïoh jam, ka rep ka riang, ka jingnang jingstad bad kiwei kiwei kiba I donkam".
“Kaei kaba donkam nangne shakhmat ka long ban ïatreilang ryngkat bad ki paidbah, la ka long ha ka khia ka shon ka sngewsih ne sngewbha bad ban ai ïa kata ka jingshakri kaba ai jinghun sha ki paidbah jong ka Constituency hi baroh kawei kumba baroh ki angnud ïa kata", u la ong.
Kane ka jingjop jong u Bah Gabriel Wahlang ka long ka bym shym la poi pyrkhat satia namarba u kyrtong ka NPP u Bah Macmillan Byrsat u la kop ba u la trei bha baroh san snem ban wanrah ia ki song pynroi hapoh ka Nongstoiñ Constituency.
Ka jingjop jong u Bah Gabriel ka jingkyrkhu ia ki paidbah ka Nongstoiñ.
Nongpoh, Lber 02: Ha kane ka kynti jong u snem 2023 ba ki paidbah ka jylla ki la pynthymmai ban jied biang ïa kita ki nongmihkhmat sha ka ïing Dorbar thaw aiñ ka jylla bad kumba long ha Ri Bhoi District hadien ba la pynbna noh mynta ka sngi ïa ka Result ka party Congress bad ka Party NPP ki la ioh ban khur mar 2 seat bad ka UDP ka la jop tang shi seat na ki 5 tylli ki Constituency kiba don ha Ri Bhoi.
Kiba bun balang ki la ïa kren ka dei ka jingbym poi pyrkhat ba u MLA ka Umroi, u Bah George B.Lyngdoh u la shah pynrem noh ha u kyrtong ka NPP, u Bah Damanbait Lamare.
Ki kyrtong kiba la jop ha kane ka kynti hadien ba la jied thymmai da ki paidbah ki kynthup ïa u kyrtong ka UDP bad uba dei ruh u Sitting MLA ka Nongpoh, u Bah Mayral Born Syiem uba la ioh khur haduh 14940 votes bad kaba wan baar ka dei ka Kyrtong ka Congress, ka Kong Rona Khymdeit kaba la ioh ba khur 8254 vote.
U Kyrtong ka NPP na Umroi, u Bah Damanbait Lamare u la pynrem noh ïa u Bah George B.Lyngdoh da kaba u la ioh ban khur haduh 13943 vote ba u Bah George B.Lyngdoh u la ioh ban khur tang 12311 vote.
Ha Jirang Constituency, u Bah Sosthenes Sohtun, Sitting MLA ka Jirang bad u kyrtong ka NPP u la shah jied biang kum u nongmihkhmat ha ka sien kaba ar da kaba u la pynrem noh ïa u kyrtong ka Congress da ka 12690 vote bad u kyrtong ka Congress, u Bah Adrian L.Mylliem u la ioh khur tang 11067 vote.
Kiwei dei ki kyrtong kiba la ioh khur ïa ka nap jop ha kane ka election ki kynthup ïa u MLA barim ka Umsning, u Dr.Celestine Lyngdoh uba la ioh khur haduh 9907 vote bad uba wan baar pat u dei u kyrtong ka UDP, u bah Sunshine Makri uba la ioh ban khur 8743 votes.
Na ka liang u kyrtong ka Congress bad MDC ka Mawhati u la ioh ban khur bun bha ka jingjop da kaba u la ioh khur haduh 13273 vote bad u kyrtong ka NPP, u Bah Shemphang Lyngdoh uba wan ha ka kyrdan kaba ar u la ioh ban khur ïa ka 8029 vote.
Shuh shuh, kitei ki kyrtong kiba la jop ha kane ka kynti ki dei kiba la ai rai da ki paidbah jong ki 5 tylli ki Constituency bad kumba long ha Ri Bhoi District, ha kane ka kynti ba la pynbna ïa ka result jong ka election 2023 mynta ka sngi baroh ki paidbah ki pdiang ïa ka jingai rai ki paidbah ba ki la pynjop ïa kita ki kyrtong bad haba phai sha ka Umroi Constituency kiba bun ki paidbah ki don hapdeng ka jinglyngngoh ha kaba kim poi pyrkhat ba u kyrtong ka NPP, u bah Damanbait Lamare un pynrem ïa u Bah George B.Lyngdoh, uba dei u kyrtong ka TMC bad uba baroh ki khmih lynti ba un dang jop biang ha kane ka kynti na Umroi Constituency.
Na ka liang kitei ki kyrtong kiba jop kila kren ruh halor ka jingangnud jong ki ban trei naka bynta ka constituency, khamtam ïaka roi ka par haki constituency bad ka district hi baroh kawei.
Khliehriat, Lber 2 : Ka kong Santa Mary Shylla, kaba na ka shnong Byndihati, kaba dei ruh ka kyrtong jong ka party National People’s Party, ka la jop donburom ïa kane ka Meghalaya Legislative Assembly election 2023, na ka 5- Sutnga Saipung Constituency, ha kaba ka la pynliem ïa u bah Vincent H Pala, uba dei u MP jong ka Loksabha bad u MLA ba rim u bah Shitlang Pale.
Katei ka kyrtong ba jop, ka la ïoh ïa ka vote haduh 16974, ka la pynrem ïa u MP, Vincent H Pala, da kaba ka la ïoh tam ïa ki vote haduh 1828, ha kaba u bah Vincent Pala u la ïoh 15146 ki vote na ki paidbah ka constituency.
Haba kren sha ki pathai khubor, ka kong Santa Mary Shylla, ka la ai khublei ïa ki paidbah nongkyrshan, kiba la kyrshan radbah ïa ka bad kiba la iatrei shitom shisha na ka bynta jong ka, kiba la ailad ruh ïa ka kum ka longkmie bad ka la kular ruh ba kan trei shitom na ka bynta ki paidbah.
Ki don saw ngut ki kyrtong kiba la iakhun ïa kane ka election na ka 5 Sutnga Saipung Constituency ba kynthup katei ka kyrtong kaba jop, ka kong Santa Mary Shylla, NPP, u bah Vincent H Pala, uba ïakhun na ka party Congress, u MLA ba rim, u bah Shitlang Pale, uba la ïoh 10453 vote, u bah Krison Langstand, na ka party BJP, uba la ïoh 424 vote bad ki 416 vote ki leit sha ka NOTA.Jowai, Lber 02: Ha ka sien kaba ar hapoh ka West Jaiñtia Hills District ki MLA na ki 5 tylli ki Constituency kila jop biang ïa kane ka Election mynta ka snem 2023, ha kaba ki paidbah jong kitei ki Constituency kila shaniah biang ha ki ban kit ïa kane ka lyngkor sa 5 snem lynter hadien ka jingjop jong ki naduh u snem 2018.
Kine ki 5 ngut ki MLA ba la jop biang ki kynthup ïa u ma Sniawbhalang Dhar (NPP) na ka 1-Nartiang Constituency uba la tam 2123 vote, u ma Wailadmiki Shylla (NPP) na ka 2-Jowai Constituency uba la tam da 2667 votes, u ma Coming-one Ymbon (NPP na ka 3-Raliang Constituency) uba la tam 5337 votes, u ma Nujorki Sungoh (UDP) na ka 4-Mowkaiaw uba la tam 3901 votes bad u ma Lahkmen Rymbui (UDP) na ka 7-Amlarem Constituency ula tam 58 VotesHaba phai sha ka jingïoh vote jong ki kyrtong na ka 1-Nartiang Constituency; u ma Sniawbhalang Dhar (NPP)-16,969, ma Emlang Laloo (INC)-14,846 votes, ma Generous Pasleiñ (IND)-7404 votes, ma Dawan Lyngdoh (UDP)-893 votes, ma Rimiki Sari (BJP) -282 votes, katba u NOTA ula ioh haduh 433 votes.
Ka jingioh vote jong ki kyrtong na ka 4-Mowkaiaw Constituency ka long kumne; ma Nujorki Sungoh (UDP)-14,508 votes, ma Habahun Dkhar (NPP) – 10,607 votes, ma Nehemaya Tungkan (INC) – 10,290 votes, ma Lasting Suchiang (TMC)- 872 votes, ma Currentis Rabon (BJP) – 110 votes, u NOTA – 360 votes.
Ka jingïoh vote jong ki kyrtong na ka 2-Jowai Constituency ka long; u ma Wailadmiki Shylla (NPP)-14,079 votes, ma Awhai Andrew Shullai (TMC)- 11,412 votes, ma Moonlight Pariat (UDP) – 10,260 votes, ma Allan K.Suchiang (BJP) – 326 votes, ma Daniel Dan (INC) – 216 votes, NOTA – 423 votes.
Ka jingïoh vote jong ki kyrtong na ka 3-Raliang Constituency ka long kumne ma Coming-one Ymbon (NPP) -13,626 votes, ma Lakhon Biam (BJP) – 8289 votes, ma J.Treilang Suchiang (UDP) – 5250 votes, ma Richard S.Lyngdoh (INC) – 4154 votes, ma Shemhok Garod (PDF) – 2513 votes, ma Robinus Syngkon (TMC) – 1269 votes, NOTA – 359 votes.
Ka jingïoh vote jong ki kyrtong na 7-Amlarem ka long kumne ma Lahkmen Rymbui (UDP)-17,803 votes, ma Stephanson Mukhim (NPP) – 17,746 votes, ma Alban K Gashnga (TMC) – 100 votes, ma Arbiangkam Kharsohmat (INC) -138 votes, ma Firstborn Manner (BJP) -108 votes, NOTA-298 votes.
Na ka liang kitei ki 5 ngut ki MLA haba ai jingkren hadien ba kila jop, kila kular ban ai ka jingshakri kaba bha tam ïa ki paidbah ka Constituency ha baroh ki liang bad kila kular ban wanroh ïa ki project ba thymmai bad ban pyndep ïa ki kam pynroi kiba dang sahteng.
Ha kane ka sngi jong ka jingñiew Vote na ka liang ki bor pynïaid elekshon kim ailad satia ïa ki paidbah ban ïatur sha jan ka D.C.Ophis, Jowai khnang ban lait na ki jinghuri hura, ka jinghalla, jingpyrta na ki paidbah bad ka jingñiew vote kala long kaba jai jia.
Ïa ki paidbah nongkyrshan ruh la khang lynti ban rung sha ki bynta ka Iawmusiang naduh lad Wahnangbah, lad SP Police, na lad Pohskur (Mission Compound) bad najan ka ïaw shyiap Jowai hajan JHADC.Shillong, Lber, 02: U kyrtong ka Seng Congress na Pynthorumkhrah Constituency u Bah Pynshngaiñ N.Syiem ha ka sngi Palei u la kyntait war halor ka jingkynnoh ba u donkti ban shoh ïa ki nongkyrshan jong ka BJP kumba la pynsaprhiang ha ka rynsan jong ka Social Media.
Ha ka video ba la pynsaphriang ha ka Social Media, la ïohi ba ki nongkyrshan ka BJP ki la shah byrngem byrsit ha ki nongkyrshan ka seng Congress katba ki dang ïaid da ki kali na ka shnong Chandmari hadien ba la wan phai na ka jaka ñiew vote na madan Polo ha ka por janmiet bad tem pynheh ïa ka sur jingrwai da ka jingkmen hadien ka jingjop jong u Bah Alexander L.Hek.
U Bah Pynshngaiñ haba pynshai halor kane ka jingshah kynnoh u la ong, “halor ka jingpynsaphriang (ïa ka video) ha ka Social Media ba jrong kti u Bah Pynshngaiñ bad ki nongkyrshan jong u, na ka liang jong nga, nga don ban pynshai kumne ha ka jingshisha kam don kano kano ka jingjrong kti na ka liang jong nga hynrei ka don ka jingïakajia hapdeng ki nongkyrshan jong ka Congress party bad jong ka BJP bad na ka liang jong nga, nga la mareh wut wut ban tem ïa kane ka jingïakajia khnang ba kan ym don kano ka jingsngewsih.
"“Ha kajuh ka por nga pynrem jur ïa kine kiba pynsaphriang ïa kine ki social media ki bym don nongrim bad kiba ktah ïa ka burom jong nga kum u rangbah," la bynrap u Bah PN Syiem.
Shillong, Lber, 02: Arngut ki MLA jong ka BJP, u Bah AL Hek bad u Bah Sanbor Shullai ha ka sngi Palei ki la jop biang ïa ka elekshon sha ka Iingdorbar Thawaiñ Jylla na Pynthorumkhrah bad South Shillong Constituency.
Ha ka jingïakren bad ki lad pathai khubor u Bah AL Hek u la ong, ‘nga sngewkmen haduh katta katta ïa ka jingjop jong ka BJP watla ngi la khmihlynti ban jop kham bun ki Seat.
"U Bah AL Hek u la jop ïa u kyrtong ka Seng Congress u Bah PN Syiem.
U la kyntait ruh mardor ban kynthoh eiei halor ka jingpynrem ïa la u jong u pyrsa kur u Bah Rocky Hek uba la ïakhun na ka NPP.“Kane ka dei ka kam iing kam se bad kan sah ruh bad ka iing ka sem," ong u Bah AL Hek.
Ha kaba ïadei bad ka jingthaw ïa ka Sorkar, u Bah AL Hek u la ong, ïa ka rai yn sa shim da ki nongïalam bahalor jong ka Party.
Haba pynpaw ïa ka jingsngew kmen halor ka jingjop biang ha ka sien kaba saw, u Bah Sanbor Shullai, u la ong, “nga sngewkmen bad nga duwa ïa u Blei lyngba ki jingkyrkhu jong u, nga la jop biang sa shisien ha kane ka elekshon MLA da kaba ïoh 11,600 vote bad nga dei ban ai khublei bad nga sngewnguh shikatdei eh ïa ki nongthep vote jong ka South Shillong kiba la ai ka jingshahniah hapoh ka jingïalam jong nga.
"“Namarba ki paidbah nongthep vote ki dei kiba stad, ki la ai jingkyrkhu ïa nga bad ki long kiba laitluid ban ïakynduh ruh ïa nga ha kano kano ka por ba ki donkam.
Ngam ju ri ksew lane pynap pahara da ki Pulit ha ka ing jong nga, ki paidbah ki long kiba laitluid ban rung wat haduh ka kamra thiah jong nga, ha kamra shetja, ha ka ophis treikam jong nga khnang ba kin dup lah ban pynpaw ïa ki jingeh markhmat bad nga," u la ong.
U la ong shuh shuh ba ki paidbah ka jylla Meghalaya ki la pdiang ïa ka BJP bad ka jingïoh vote jong ka Party ka la nang kiew.
“Nga kyrmen ba ha ki snem ki ban sa wan, ka BJP kan ïoh thaw beit ïa ka Sorkar,"u la bynrap.
Shillong, Lber 02: Ka Voice of People Party (VPP) ha ka sngi Palei ka la pynpaw ïa ka jingbym hun halor ka rukom ñiew ïa ka vote ha Mylliem Constituency ha kaba ka kyrtong ka party ka Kong Aibandaplin F Lyngdoh ka la shah rem noh ha u kyrtong ka Congress u Bah Ronnie V Lyngdoh.
Ha ka shithi sha u Chief Electoral Officer (CEO) u Bah FR Kharkongor, u General Secretary ka VPP u Dr Ricky AJ Syngkon u la ong, “ha ka kyrteng ka kyrtong ka party na Mylliem k Kong Aibandaplin F Lyngdoh, Nga kyrpad ïa phi ban ñiew biang ïa ka vote na Mylliem Constituency na ka daw ka jingdkhoh ka rukom ïa ka jingdon ki vote kiba wan thep bad ka jingñiew pat ïa ki.
"U la ong ba kat kum ka jingai jingtip u counting agent na ka miej no 4 ba ka kor EVM na ka polling station no 44 Mawrie B la lap ba ka don ha ka ON mode kaba ha ka jingshisha ka dei ban long ha ka OFF mode.
Shuh shuh u la ong ba, ha ka polling station No 8 Nongkseh Pyrda bad Lumpdeng B, ba u returning officer u la bthah ba ka jingñiew ïa ka vote kan dei da ka VVPAT slip ha ka jaka ban ñiew na ka EVM hana ba la aidaw ba ka don ka jingthut ka kor EVM.“Ha ka jingshisha ka dei ban pynbeit ïa kane ka jingtut ka kor EVM, bad ba ka jingñiew kan dei na ka EVM kumba leh sha kiwei pat," ong shuh shuh u Dr Ricky.
“Dei halor katei ka daw ba ka la pynartatien halor ka jingñiew ïa ki vote kiba ka kyrtong jong ngi ka ïoh, namarkata, ngi sngewdei ban kyrpad ba phin leh ïa kaba donkam halor kane kumba ngi la kdew sha khmat," u la bynrap.
Shillong, Lber, 02: Lai ngut ki President jong ki seng saiñpyrthei ki la shah pynliem lyndang ha ka elekshon sha ka Ingdorbar Thawaiñ ha ka jingpynbna resol ha ka sngi Palei.
U President ka Meghalaya Pradesh Congress Committee (MPCC) u Bah Vincent H.Pala uba long ruh u MP jong ka Shillong Lok Sabha Constituency u la shah pynliem lyndang ha ka kyrtong jong ka National People’s Party (NPP) ka Santa Mary Shylla kaba la ïoh khur vote da 16974.
Katba u Shitlang Pale uba long u kyrtong ka United Democratic Party (UDP) bad u MLA ka Sutnga-Saipung u la poi ha ka kyrdan kaba lai da kaba ïoh khur vote 10453, katba u Bah Pala u la poi ha ka kyrdan kaba ar da kaba ïoh 15146.
Ha Rambrai-Jyrngam Constituency, u kyrtong Independent u la ïoh ïa ka jingjop da kaba ïoh khur vote 9057 hajar, katba u Bah K.Phlastingwell Pangniang uba long u President ka Hill State People’s Democratic Party (HSPDP) u la poi ha ka kyrdna kaba ar bad ïoh khur vote 8947 hajar bad u MLA barim u Bah Kimfa S.Marbaniang uba long u kyrtong ka NPP u la poi ha ka kyrdan kaba lai bad ïoh khur vote 7272 hajar.
U State President ka BJP u Bah Ernest Mawrie uba long u kyrtong ka seng BJP na West Shillong Constituency u la shah pynliem lyndang da kaba ïoh khur vote 3771 hajar katba u Bah Paul Lyngdoh uba long u kyrtong ka UDP uba la long u lahduh ha kane ka kynti u la ïoh khur vote 7917 hajar bad u MLA barim u Bah Mahendro Rapsang uba long u kyrtong ka NPP u la ïoh 4432 hajar bad poi ha ka kyrdan kaba ar.
Katba ki President jong ki seng saiñpyrthei kiba la ïoh ïa ka jingjop ha kane ka elekshon ki long u National President ka NPP u Conrad Kongkal Sangma uba la jop na South Tura, u President ka Voice of the People Party u Bah Ardent M.Basaïamoit uba la jop na Nongkrem, u State President ka All India Trinamool Congress u Bah Charles Pyngrope na Nongthymmai, u President ka UDP u Bah Metbah Lyngdoh na Mairang bad u President ka PDF u Bah Gavin M.Mylliem na Sohra.
Shillong, Lber 02: Hadien ba ki paidbah ka jong ka jylla ki la pyndep ban thep ïa ka vote jong ki bad ha kaba ïa ka jingñiew ïa ka vote la pyndep ha ka sngi Palei la ïohi ba ka Mawlai ka thaw ïa ka khana pateng jong ka namar u kyrtong jong ka VPP u Bah Brightstarwell Marbaniang u la lah ban pynjem khnap ïa ki arngut ki kyrtong radbah ba kynthup ïa u MLA barim ba la hiar shuki noh u Bah PT Sawkmie bad u MDC u Bah Teibor Pathaw da kaba pynliem ïa u kyrtong ka NPP uba dei ruh u MDC haduh 15648 vote kaba la pynkyndit ruh ïa kiba bun ki paidbah ka jylla.
Lah ban kdew ba kane ka jingjop u Bah Brightstarwell u kyrtong ka VPP uba baroh kim khmih lynti ka la pynshaïong hi ngaiñ ym tang ïa ki paidbah hynrei khamtam eh ïa ki kyrtong kiba u ïakhun pyrshah.
Haba u Mawphor u ïoh ban ïakren hadien ba la dep ban pynbna ïa ka jingjop jong u na Mawlai, u Bah Brighstarwell u la ong ba ka dei ka jingjop ki nongrim ïa ki bor pisa, ka jingjop u paidbah.
Haba kylli la ha ka jingïaid lynti jong u ha kane ka elskhon haduh ban un da lah ban pynmliem ïa ki ar ngut ki ramhaha saiñ hima na Mawlai u lap ne em ba ka don ka jingtreikam ka bor pisa u Bah Brightstarwell u la jubab, “Ha ka jingïaid lynti nga lap ba ka don ka jingthhe pisa hynrei phi la ïohi ka resol kaba la pynbna bad kane hi ka kren shai kdar ba ki bor tyngka kim treikam shuh ha Mawlai namar ki paidbah ki la sngewthuh ïa la ka iktiar ban jied nongthaw aiñ".
Shuh shuh haba kylli la kane ka jingjop ka dei ka jingjia ryngkat ne ka dei kaba u la khim lynti lupa, “Ngam dei ba nga shu shong kli kti ne ba nga shu mih kynsan kynsan shuwa ka elekshon hynrei nga la trei ha la ka bor barit ym duna shuh ïa ka shisnem shiteng," u la jubab.
“Ka jingjop jong ngi kum ka kynhun ïa ka case ba ngi ai pyrshah ïa ka sorkar kaba la khang ba ngin shim bynta ha ka kam saiñ hima sima ka ïarap ruh shi bynta ba ki paidbah ka Mawlai kin ithuh ïa nga," ong u bah Brightstarwell.
Haba kylli la un dang bteng ne sahngeh noh ban hikai, “Ngin peit kat kuj ki kyndon la ka shah ne em hynrei nga kwah ban ïathuh ba ym dei ba nga hikai tang ha St Anthony’s College hynrei naduh ka por ba nga leit klas ha St Anthony’s College ruh nga la don bynta ban hikai skul," u la ïathuh.
Haba kylli ïa ka thong kaba u don na ka bynta ka Mawlai, “Ka pule puthi, ka koit ka khiah, ka surok bad ki lynti synkien bad ka um ki dei kiba donkam kyrkieh eh ha ha Mawlai hynrei nga kwah ban ong ba kum u nongthaw aiñ ba la jied da u paidbah Mawlai ngan kren bad pyrshang ruh ban peit ïa ka jylla baroh namar lada kiew ka Mawlai sa katba kiew hynrei lda ka jylla ka ngam ka Mawlai ruh kan ngat ha kata ka apot bad namar kata ngan ym ong eh ba ngan trei tang na bynta ka Mawlai hynrei na bynta ka jylla hi baroh kawei," u la ong.
Shillong, Lber, 02: Ka National People’s Party (NPP) ha ka sngi Palei ka la smai ban trei shitom na ka bynta ki paidbah jong ka Jylla Meghalaya hadien ba ka la ïoh ïa ka jingjop kaba bun paid ha ka elekshon sha ka Iingdorbar Thawaiñ ka Jylla.
“Nga ai khublei ïa ki paidbah jong ka Jylla kiba la pynjop ïa ka party jong ngi," ong u National President ka NPP u Conrad K.Sangma haba ïakren bad ki lad pathai khubor hadien ka jingshah jied biang kum u MLA jong ka South Tura bad pynliem lyndang ïa u nongïakhun pyrshah u Bernard N.Marak uba la ïakhun na ka tiket jong ka BJP.U la ong ba ka Party kan sa rai kumno ban ïaid shakhmat hadien ba ladep pynbna ïa ka result mynta ka sngi.
Sa shisien pat hadien ka jingjop ha ka kylla kaba san mynta ka kynti na Pynursla Constituency u National Vice President jong ka NPP, u Bah Prestone Tynsong u la ong, “nga ai khublei ïa ki paidbah kiba la ai biang ïa ka jingshahniah ha ngi.
Ngin sa nang trei kham bha shuh shuh.
"Haba pynpaw ba u don ka jingsngewsih khyndiat namarba ka Party kam shym la lah ban jop haduh 31 ngut, u Bah Prestone u la ong, “hynrei, ngi smai ban trei shitom na ka bynta ki paidbah nongshong shnong jong ka jylla.
"Haba kylli hato ka NPP ka kloi neem ban ïatreilang bad ka BJP ha kane ka kynti, u Bah Prestone u la ong, “peit ngan ïathuh ïa phi bad kam shym don kano kano ka jingïateh soskular kum ka MDA hynrei ïa kata ngin sa rai hadien.
Kaba nyngkong, nga dang ap tad haduh ban da wan poi u Conrad Sangma na Tura.
Un sa wan poi (sha Shillong) mynta ka miet bad hadien kata ngin sa shong ban ïathir ïatai sani.
"Halor ka jingkylli, hato u nongïalam ka BJP u Himanta Biswa Sarma uba long u nongpynwandur ïa ka sorkar ba ladep ha Meghalaya, un dang don bynta neem mynta ka kynti, u Bah Prestone u la ïathuh, “u Myntri Rangbah ka Jylla Assam u dei ruh u Chairman jong ka NEDA bad uba peit ïa ki jylla ha ka thaiñ Shatei Lammihngi bad u Conrad Sangma ruh u ladep ïakynduh ïa u tangba kam mut pat ba un (Himanta Sarma) dei u nongpynwandur ha ka jingthaw ïa ka Sorkar.
Kam long kumta.
Kumba nga ladep ïathuh ïa phi, mynta ngin sa shong na ka liang jong ngi bad ngin sa rai badno ban ïatreilang sa ha kane ka kynti.
"Ha kaba ïadei bad ka jingdawa ban sei Myntri Rangbah na rilum Khasi-Jaiñtia, u Bah Tynsong u la ong, “ki paidbah ki ladep ai ïa la ka jong ka rai ha rilum Khasi-Jaiñitia bad nga kyntu ba kim dei ban wanrah ïa ka jingsngew ïapher jaidbynriew halor ka ishu ban jied Myntri Rangbah.
"“Wat ka party ba thymmai kaba dang shu pynkha dang kumba ar ne lai bnai mynshwa ruh ki ïoh haduh 4 Seat lada ngam bakla namarkata, ban phohsniew ba ngi dei ban ïoh beit ïa u Myntri Rangbah da u Khasi lane Jaiñtia, ha ka jingsngew jong nga shimet ngim dei ban kdew eiei shaphang kata namarba ngi dei baroh ki nong Meghalaya la ka long ki Khasi, la ka long ki Jaiñtia bad ngi dei baroh ki nong Meghalaya te balei pat ban wanrah ïa ka jingsngew ïapher jaidbynriew, ngim dei ban pynlong ishu ïapher jaidbynriew halor ka shuki Myntri Rangbah," la bynrap u Bah Prestone.
Halor ka jingkylli, hato yn thaw neem ïa ka sorkar MDA-II da kaba ïatreilang bad ki seng saiñpyrthei kiba ladep ïatreilang mynshwa, u Bah Prestone u la ong, “ka sorkar khleh khaw lang ka dei ban don lada ka dei ka MDA-II lane da kano kano ka kyrteng ruh bad ïa kata ngin sa shim ïa ka rai bad ngin sa pyntip sha phi.
"U la pyntip ruh ba ïa ki MLA jong ka party kiba la shah jied thymmai kin sa ïakynduh lang ban shim ïa ka rai ha kaba ïadei bad ka jingïatreilang bad paralok seng saiñpyrthei bad ban shim rai ïano ban pynkhamti ïa ka shuki Myntri Rangbah.
Shillong, Lber 02: “U Blei U la jubab ïa ka jingduwai jong ngi".
Kine kidei ki kyntien sngewnguh jong u Bah Ardent Miller Basaiawmoit, President ka VPP bad MLA ba thymmai ka Nongkrem, haba la kylli da u Nongthohkhubor.
“Kadei shispah percent kaba phi ong,namar kum ka Party naduh ba sdang, ngi la buh jingduwai bad shaniah ha U Blei", la ong u Ardent.
U la ong ruh ba ha ka jingshisha ka Party ka khmih lynti ban jop khambun, hynrei namar ka jinglyngkot ka por ym shym la ioh lad bha ban leit pynshai sha kiba bun tylli ki Shnong.
Nalorkata ruh ki Kyrtong jong ka Seng ki dang dei kiba thymmai.
Hynrei kum ka Party ka kmen pat ba ki paidbah ki la pdiang ia kane ka Seng kaba thymmai.
Haba la kylli pat la kane ka jingjop saw ngut ki MLA jong ka Party kadei ne em ka dak ba ki paidbah ki la kwah ïa ka jingkylla, u Bah Ardent u la ong ba ka VPP ka pynïakhun tang 18 ngut ki Kyrtong, hynrei ka la jop saw ngut, kaba pyni ba ki paidbah hi ki angnud ïa ka jingkylla.
Halor ka jingkylli kaei ba ka Seng kan leh ha kaba ìadei bad ka jingthaw Sorkar, u Bah Ardent u la ong ba ka Seng kam pat pyrkhat ïa kane, hynrei kan sa shong pyrkhat ban ïakren halor kaneU Bah Ardent u la pynpaw ruh ka jingai khublei bad sngewnguh ïa ki paidbah kiba la ai ka jingkyrshan ia ka VPP bad kyntu ia ki ba kin dang ïa ka jingkyrshan bad ka jingieit khnang ba kum ki nongïalam kin nang ïai trei na ka bynta ka ri bad ka jaidbynriew.
Shillong, Lber 02 : Ka National People’s Party (NPP) ba ïalam da u Conrad K Sangma kum u National President, kala ïoh khur ïa ka jingjop ba bun eh kaba la jop haduh 26 ngut ki MLA na ki 59 tylli ha kane ka elekshon MLA-2023 ba ïathep vote myn ha ka 27 tarik Rymphang.
Kaba bud pat ka dei ka UDP kaba la jop haduh 11 ngut ki MLA bad kaba pynkyndit bynriew thret pat ïa ki paidbah ka dei ka VPP namar ka la jop haduh 4 ngut ki MLA khamtam lei lei ka jingtam bun eh ha ka Mawlai Constituency pyrshah ïa u MLA bah P.T Sawkmie bad MDC bah Teibor Pathaw.
Ka AITC kaba la ïaid kylleng ki jaka lyngba ka kynhun IPAC da ki bun bun bnai ban pynkhreh ïa ka elekshon bad ruh da ka jingpynbang ïa ki kular kum ka WE Card bad MYE Card, kala ïoh jingjop tang 5 seat.
Kaba pyndiaw ïa ka AITC ka dei ka jingshah rem jongka kurim jong u Dr Mukul Sangma ka Dikkanchi D Shira bad u para jong u u Zenith Sangma.
Kine ki kyrtong ka AITC ba jop ki dei u Bah Charles Pyngrope President ka Meghalaya Pradesh Trinamool Congress na Nongthymmai, ka Miani D Shira na Ampati u Rupa M Marak na Dadenggre, bad u Dr Mizanur Rahman na Rajabala.
U Dr Mukul Sangma Nongïalam ka AITC ula shu jop da ka said na Songsak constituency bad tam tang 372 vote ïa u kyrtong ka NPP u Nihim D Shira.
Une u Nongïalam ka AITC ula shah pynrem ha Tikrikilla ha u MLA barim bad kyrtong ka NPP u Jimmy D Sangma.
Ka BJP kaba la ther bha ha Ri-lum Garo, kaba la pyni ruh ïa ka jingshimkhia jongki Nongïalam na Delhi naduh u Myntri Rangbah Duh ka Ri Narendra Modi, u Myntri kam pohïing Amit Shah bad u President JP Nadda bad kiwei kiwei, ka khlem lah thaw pyrthei satia bad kala ïoh ban khur hi tang artylli ki seat kiba dei na Nongbah Shillong.
Kine ki dei tang ka Pynthorumkhrah bad ka South Shillong Constituency.
Ki Nongïalam ka BJP Bah A.L.Hek bad Bah Sanbor Shullai kila jop na kine ki constituency ban pynneh ïa ka jinglong MLA.Ka Congress party ruh kala ïoh khur tang shi seat ha Ri-Lum Garo kaba long san ngut baroh lang kynthup ïa 4 ngut na Ri-lum Khasi bad Jaintia.
U President ka Meghalaya Pradesh Congress Committee bad MP ka Shillong sha Lok Sabha ma Vincent H pala, ula shah pynliem ha ka kyrtong ka NPP kong Santa Mary Shylla na Sutnga Saipung Constituency.
Ka Party kaba wan ba-ar ha ka jingjop bun ki MLA ka dei ka United Democratic Party (UDP) kaba la jop 11 seat.
Kiwei pat ki seng riewlum ki dei ka VPP-4, PDF-2, HSPDP-2.
U Myntri Rangbah ka Jylla uba la jop ïalade na South Tura Constituency, ula wan phai mynta sha Shillong ban ïakynduh ïa ki Nongïalam jong kiwei pat ki seng saiñ pyrthei ha kaban ïapynbeit ïa ki kam ki jam ba ïadei bad ka jingthaw ïa ka sorkar thymmai ha Jylla.
Kumba long hi man la ka election u Sing da long kumno kumno ruh u kyrhuh beit ha West Khasi Hills namar mynta ka kynti u la kyrhuh ha kawei ka ktem ha West Khasi Hills bad ha kawei pat ka ktem ha Eastern West Khasi Hills.
Katba lada phai sha ka VPP pat ka jingtrei shitom bad borbah jong i Kongdeng Kongnah bad Meinah Panah ka la pynkhihwin ïa ka lyer jongka VPP kaba la sar haduh saw tylli ki constituency ha kane ka sien mih pyrthei kaba nyngkong jongka.
Shillong, Lber, 02: Tang hapoh khyndiat kynta ba ka ophis jong u Deputy Commissioner ka Eastern West Khasi Hills District ka la pynbna ïa ka result jong ka elekshon MLA ha ka sngi Palei, ki paidbah nongshong shnong jong ka Mairang Constituency ki bym hun satia ïa kane ka jingpynbna ïa ka result ki la tur paidbah sha ka ophis jong u Deputy Commissioner bad thaw jingkulmar kat haduh ban da wiang ding wat ïa ki kali kiba don ha phyllaw jong ka ophis u Deputy Commissioner.
Ha ka jingñiew vote, u Bah Metbah Lyngdoh uba long u kyrtong ka United Democratic Party (UDP) u la ïoh khur vote da 19066 katba u Bah Batskhem Ryntathiang u la ïoh khur vote da 18911.
Ha kane ka jingjia, ki bor Pulit bad ki shipai BSF ki la ïada tyngeh ïa ka ophis u Deputy Commissioner ban lait na kano kano ka jingshah pynjulor ha ki paidbah kiba la dap da ka jingbitar wat hadien ba ki la shah kawang da ki maw ha ki paidbah.
Ban pynpra ïa ki paidbhur kiba la thaw jingkulmar bad kiba la pynjulor ïa ki nongkynti ka sorkar da kaba wiang ding, ki Pulit bad ki shipai BSF ki la hap ban siat da ki bom pynsat khmat sha ki paidbah.
Kat haduh ba la thoh ïa kane ka khubor ym pat shym la ïoh jingkheiñ satia haduh katno tylli ki kali ki la shah wiangding bad ym pat shym la ïoh jingtip satia la ki bor synshar District ki la pynjari neem da ka Section 144 CrPC ban tem ïa kane ka jingkulmar.
U Mawphor haba ïakren bad u Superintendent of Police ka Eastern West Khasi Hills u Bah M.Syiem u la ïathuh ba la lap ïa uwei u briew uba la thiah lyngktar ha surok hapdeng ka jingphlei snam.
U la ïathuh ruh hadien ba ki bor pahara ki la siat pyntieng sha suiñ ban pynpra ïa u paidbhur bad ha kane ka por ki paidbah ki la phet ruma bad ynda la kham thanda ki paidbah ki la lap ïa une u rangbah uba la kyllon hapdeng surok bad pynkit noh marmar sha Hosital Mairang.
U SP u la ïathuh ruh ba ki bor synshar district ki la thung ïa ka jingtohkit halor kane ka jingjia.
Ka jinghuri hura ka la jia ruh ha ka shnong Sahsniang kaba dang hap hapoh ka Mowkaïaw Constituency tang hadien ba ladep ka jingñiew vote bad hadien ba u kyrtong ka UDP u Bah Nujorki Sungoh u la shah jied biang kum u MLA jong ka Mowkaïaw Constituency.
Katkum ka khubor ba la ïoh lum la ïathuh kynnoh ba ki nongkyrshan jong ka NPP kiba la khie bitar bad ki bym lah satia ban pdiang ïa kane ka jingshah rem ki la lun maw ïa ki ïing ki sem jong ki nongkyrshan ka UDP ha ka shnong Sahsniang ha ka sngi Palei.
Ka tyllong khubor ka ïathuh ruh ba ki nongkyrshan ka NPP ki la pakhang lynti ïa ki nongkyrshan jong ka UDP bad pyni bor ruh wat ïa ki Pulit CRPF kiba ap pahara ha ka shnong Sahsniang.
La ïathuh ruh ba ka la don ka jingthmu wat ban wiang ding ïa ki kali jong ki nongkyrshan ka UDP.Ban tem ïa kane ka jinghuri hura ha ka shong Sahsniang u District Magistrate jong ka West Jaiñtia Hills District u Bah B.S Sohliya u la pynjari da ka Curfew hapoh ka Section 144 CrPC tad haduh ban da pynbna da kumwei pat.
Ka jinglong jingman mynta ha ka shnong Sahsniang ka la shong syier bha hadien kane ka jingjia.
Kum ban shu pynkynmaw ha u snem 2019 ha ka elekshon MDC ka jinghuri hura ka la jia ha ka shnong Mowkaïaw hadien ka jingjop jong u kyrtong ka UDP ha kaba ki nongkyrshan jong ka NPP ki la pynjulor ïa ki ïing ha kane ka shnong.
Ha Sohra, ki paidbah kiba la dap da ka jingbitar shla halor ka jingbym hun ïa ka jingpynbna resol ïa ka Shella Constituency ki la thaw jingkulmar da kaba kawang maw ïa ka ophis jong u Sub Divisional Officer ka Sohra Civil Sub-division bad ïa ka District and Session Court bad wiang ding ruh ïa ka lum kaba don markhap bad ka ophis jong u Sub Divisional Officer.
Kane ka jingjia kaba la neh katto katne ka la thanda noh hadien ba ki paidbah ki la leit phai noh sha la ki jong ki shnong ki thaw.
Ka kynhun jong u kyrtong ka NPP na Amlarem Constituency u Bah Stephanson Mukhim ki la dawa ïa u Deputy Commissioner ka West Jaiñtia Hills District ban ñiew biang ïa ka Vote hadien ba ki la kam ba ka vote ka la jah jin haduh 200 tylli.
Shillong, Lber 2 : Tang hadien katto katne kynta ba la dep ñiew vote bad ba ka NPP ka la jop bun eh da 26 ngut ki MLA, mynta hi ka miet ki nongïalam ba hakhmat ka NPP ba kynthup ïa u Conrad K Sangma, bah Prestone Tynsong, ma Sniawbha Dhar, ma Comming Ymbon bad kiwei kiwei, ki la ïakynduh lang ha ïing jong u Myntri Rangbah u Conrad K Sangma ban ïakren na ka bynta ban thaw ïa ka sorkar ba thymmai.
Ha kane ka jingïakynduh na ka liang ka BJP lyngba u President jongka u bah Earnest Mawrie u la wan ban ai ïa ka shithi ba ka BJP kan ai ka jingkyrshan ïa ka NPP ban ïalam ban thaw sorkar.
Ka jingïakren pat bad ki nongïalam ka UDP, HSPDP, PDF bad ki kyrtong shimet ruh ka dang ïaid shakhmat.
Hato kine ki party kin pynskhem ban ïatrei lang biang ha ka lama MDA-II ne kin thaw noh da kawei ka kynhun?.
Kat haduh ba thoh ïa ka khubor ym pat ïoh jingtip la ka don ne em ka jingpyrshang ban ïakren bad ka VPP ruh namar haba pyrshang ban phone ïa ki nongïalam ruh ym ïoh satia ban ïakren.
Na ka liang u Conrad K Sangma Sangma un leit ïa kynduh ïa u Lat ka jylla u Phagu Chauhan na ka bynta ban ïakren ban thaw sorkar.
Namar kum ka Party kaba jop bun paid eh ka NPP ka don ha hok ban leit kam thaw sorkar hakhmat u Lat.
Ka khubor napoh ka Party ka pyntip ba ka kynhun ban ïalam da u National President ka NPP Conrad K Sangma, kan sa leit ïakynduh lashai mynstep ha ka por 11.30 ïa u Lat ka Jylla ha Raj Bhavan ban kam thaw ïa ka sorkar ba thymmai.
Ka BJP pat ka la wan ban ïatrei lang bad ka NPP hadien ba ka la ïoh ka jingbthah na u President ka seng kmie u JP Nadda.
Na ka liang u Myntri Rangbah u Conrad K Sangma u la ong “ Nga ai khublei ïa ki paidbah ka jylla kiba la ai ka jingshaniah ha ka NPP bad nga kular ruh ba ka NPP kan ai ka jingshakri hok ïa ki paidbah ha ki por ban wan da kaba kan wanrah ïaka roi ka par, kan ïarap ïa ki nongrep, ïaki kup shilliang ki sem shilliang, ban kyntiew ïa ki kam ïalehkai sport, ban pynïasoh ïa ki shnong da ki surok, kan pynbiang ïaka umdih, ka bording bad bun kiwei kiwei ki jingdonkam jong ki paidbah".
Shillong, Lber 03 : Ka kynhun ïalehkai phutbol jong ka Meghalaya ka la nang ïoh mynsiem shuh shuh hadien ba u kapten jong ka u Fullmoon Mukhim u la wanphai sha la ka jong ka kynhun hashuwa ban ïakhun phainal pyrshah ïa ka Karnataka ha ka Santosh Trophy (78th National Football Championship for Santosh Trophy) ha ka sngi Saitjaiñ ha King Fahd International Stadium.
Ka Meghalaya kaba dei ka kynhun ka ka thaiñ shatei lam mihngi ka ri India kan sa mih madan da ka jingangnud ban ïoh rah ïa ka nam lahduh.
Na ka liang u Bah Khlaiñpyrkhat uba dei u coach u la pynpaw ba kam don ka jingartatien ba ki khynnah kin ïoh ban ïalehkaki bha ha ka phainal.
“Kumba nga la kren shuwa ka jingïakhun semifinal, ban poi sha kane ka kyrdan hangi ngi sngew ba ka la long kum ka jingjop, kumta ngin ïai bteng ban ai mynsiem ïa ki khynnah da kaba bthah ïa ki ba kin leit ban ïalehkai da ka jingkmen bad ban jop ïa ka jingïalehkai.
Kata kaba ngi ju ong bad ai mynsiem na ka bynta jong ki," ong u Bah Khlaiñ Pyrkhat ha ka sngi Thohdieng shuwa ban poi ka sngi ïakhun phainal.
U Bah Khlaiñ u la ong ruh ba ka Karnataka ka dei ka kynhun kaba khlaiñ bad ba ka Meghalaya kan pyrshang ban ïalehkai bha ha ki liang baroh bad hooid, kumba u kapten jong ngi u la ong ba ka Karnataka kadei ka kynhun kaba khlaiñ, ki don ki nongïalehkai kiba la kham tbit.
Kiba bun ki player kidei kiba ïalehkai ha ka Bangalore League kaba dei kawei na ki league ïalehkai ba biang bha ha India.
Hynrei ngi la ïoh ban peit bha ïa ka rukom ïalehkai ka jong ki watla ki don ki bynta ba katei ka kynhun ka tlot, hynrei ngin pyrshang shim kabu ïa katei ka jingtlot jong ki.
Ka Meghalaya ka la nang kham ïoh mynsiem hadien ba u Fullmoon Mukhim uba dei ruh u kapten u la lah ban wanphai ha ka jingïakhun phainal.
U Fullmoon Mukhim u la duh ban mih madan ha ka jingïalehkai semifinal pyrshah ïa ka Punjab na ka daw ka jingmynsaw.
“Baroh ki player ki long kiba biang, bad wat u kapten ruh kumjuh.
Lashai un sdang ban mih madan bad sngew-kmen ban ïohi ba lashai ka sngi ngin ïoh ban ïalehkai pura kum kawei ka kynhun," ong u Bah Khlaiñ.
Kumba long ka Karna-taka, ka Meghalaya ruh ka la shah thep shi kol ha baroh ki jingïalehkai.
“Hooid ngi la shah thep kol, kumba long ha ka jingïalehkai bad ka Punjab da shi kol.
Hynrei kane ka pynshisha ba ki player jong ngi ki long kiba biang ban wanphai da kaba pynphai kol.
"“Ha ka round kaba nyng-kong ba ngi ïakhun pyrshah ïa ka Orissa ka jingïalehkai ka long da 2-1.
Lada ngi la rem ha ka jingïalehkai ngin ym ïoh rung mynta u snem.
Bad ha ka kylla ïalehkai kaba khatduh, ngi shah thep shi kol bad ka Bengal, hynrei ngi la wanphai da ka jingkhlaiñ.
Bad ha ka jingïalehkai semifinal ruh ngi shah thep shi kol bad ngi la ïoh ban pynphai.
Kine kidei ki jingpynshisha ba ki player jong ngi ki long kiba biang bad kiba la pynkhreh na ka bynta ban ïakhun pyrshah ïa ka Karnataka ha ka phainal lashai ka sngi," la ong u Bah Khlaiñ Pyrkhat.
Shillong, Lber 03 : Hadien ka Mumbai Indians bad ka Gujarat Giants, ka UP Warriorz ka la long sa kawei pat ka kynhun kaba la pyllait ïa ka jersey ïalehkai jong ka na ka bynta ka Women’s Premier League.
Ïa kane ka jersey la pyllait ha ka sngi ba-ar hapoh ka social media jong ka Warriorz.
Ka rong jong kane ka jersey ka long sa ka rong stem bad purple ryngkat ka shap jong u riew khraw ïaleh laitluid.
Ïa ka UP Warriorz yn ïalam da ka khlur ïalehkai ka Australia kaba la ïadon bynta ban khur jingjop haduh san sien ha ka T20 World Cup, ka Alyssa Healy.
Ki bor pynïaid ki la shaniah tylli ha katei ka khlur ïalehkai ban pynurlong ïa ka jingjop ban ïa ka Deepti Sharma.
Ka Warriorz ka la donkam ban wanrah ïa ka ha ka dor 70 Lak.
Ka Warriorz kan sdang ban ïakhun nyngkong eh ha ka 5 tarik pyrshah ïa ka Gujarat Giants ha DY Patil Stadium, Mumbai.
Hynnin ka sngi hadien ba la dep ñiew ïa ki vote bad hadien ba ka la don ka jingshah rem, la jia ki jingkulmar ha ki katto katne ki jaka namar kito ki nongkyrshan jong u ne ka kyrtong uba shah rem kim lah ngeit ba kin shah rem wat hadien ba ki la thikna bha ban jop.
Hynrei yn leh kumno haba ym pat poi sha ka thong hap ban pdiang ïa ka jingshah rem bad ka jingshah jop.
Kynmaw ha kane ka ri synshar paidbah la kdew shai ba ka jingsynshar ka dei jong ki paidbah, ïa ki paidbah da ki paidbah bad ka election ka dei ka por ba ki paidbah kin don ka bor ban pyntreikam ïa kane namar dei ki paidbah ki ban ai jop bad ai rem ïa u kyrtong.
Dei ki paidbah ki ban jied ïa ki nongthaw aiñ kiba kumno kin phah sha ka ïing dorbar thawaiñ.
Dei ki paidbah ki ban shim ïa ka rai kaba khatduh hadien ba ki kyrtong ki la dep ïa ka kamram jong ki ban wan pynsngewthuh halor ki nongrim ba ki ïeng ban ïakhun ïa ka election.
Ka dei ha ka sngi thep vote bad ka sekhon kaba nion ïa u budam jong ka EVM kaba rai ïa ka lawei jongka jylla ha kine ki san snem ban wan.
Lada bakla ha ito i sekhon te la hap ban shu babe sansnem lynter hynrei lada dei ba nion da ka jingrai kut bad jied ïa kiba dei ban jied ruh ka la pynhun mynsiem san snem lynter.
Hooid ym lah ban len ki kyrtong ki don la ki jong ki jong ki nongkyrshan bad haba ïa kyrshan khmih lynti hi ïa kata ka jingjop ym ju khmih lynti ïa ka jingrem.
Hynrei ki paidbah kum kiba la nang la shai kim dei ban shu ïaleh bieij tang namar ba shah rem thaw sa ki jingkulmar, leit kawang maw ïa ki ïing ki briew, leit ïashoh ïadat, leit thang ïing thang kali bad pynjulor ïa ki ophis sorkar.
Hato kane kan ai jingmyntoi ne kan pynjop ïa uto u ne ka kyrtong ba ki kyrshan.
Eam kam ai jingmyntoi khyndiat ruh, kaba sah ka long tang ki jingbabe hadien ba la dep pynjulor lehse ïa ki ïing ki sem ki briew, ki ophis sorkar, ki kali sorkar bad paidbah bad ter ter.
Kynmaw haba la dep jied haba u kyrtong um poi sha ka thong hap ban shu hun noh namar ha kane ka juk ba mynta ban ïaleh thok ruh ym lah shuh namar ka rukom shon ruh ka long beit da ki mashin bad ha ka jaka ñiew vote ruh la don lang ki CCTV.Kumta ki paidbah kim dei ban shah ïalam bakla haki katto katne ki riew shim kabu khwan myntoi shimet kiba ïalam bakla ban ai da ki khana thok khana lamler.
Bunsien kine ki jingkulmar ki dei na ka daw ba don ki nong pynsaphriang ïa ki khubor thok ba sa khih win ki paidbah.
Ha kum kato ka por ba dang jur ka jingsngewsih ba shah rem te da don lei lei kiba pynsaphriang ïa ki khubor thok tang katta la sngewdei bad la ïakhih win ban ïa tur puk sha kano kano ka jaka khlem da pyrkhat ei ei ruh.
Hynrei kymaw tang kawei kum ki briew kiba la nang la shai, da bishar bniah bha ïa ki khubor hamsaia bad kiba ïalam bakla ym dei ban shu ïa leh bieij bad leh shongshit namar kumba la long shakhmat ba kaba kut kan long beit tang ka jingbabe.
Balei ban ïaleh khluit ka por ka dang don lada phi ïohi ba uta uba shah jied um ai ka jingshakri hok, jied noh da uwei ne pynjop don burom ïa u kyrtong uba phi kyrshan mynta bad lehse u bym pat poi sha ka thong namar ki jingpynkulmar kin ym poi shano shano ruh bad kin ym wanrah kino kino ki jingmyntoi ruh.
Shillong, Lber 03 : Ka Khasi Student Union (KSU) lashai ka sngi Saitjaiñ kan pynïeng giant screen ha ki khyndai tylli ki shnong ban pyni ïa ka jingïalehkai phainal Santosh Trophy ha kaba ka Meghalaya kan ïakhun pyrshah ïa ka Karnataka ban ïaknieh ïa ka nam lahduh.
Ka jingïalehkai phainal jong katei ka lympung Santosh Trophy kan sdang ha ka por 9 baje mynmiet ha King Fahd International Stadium, Riyadh, Saudi Arabia.
Ki jaka ba ka KSU ka la pynbeit ban buh ïa ki Giant Screen, ki kynthup ha Mawlai (Basic School, Nongkwar), Mawkasiang (ha phyllaw ophis Shnong), Laban (Ïewdak), Lawsohtun Block 5, Nongmensong (hajan SBI), ÏewPohkseh (habar ophis jong ka KSU Nongthymmai Circle kaba don hajan Children’s Hospital), Mawkyrwat (ha phyllaw Ferdinand Iawphniaw hajan Post Office), Umsning (Town auditorium) bad ha Nongpoh (Sajer).
Hashuwa ka jingïakhun phainal hapdeng ka Meghalaya bad Karnataka, ka Punjab bad ka Services kin ïaknieh ïa ka nam ba lai.
Kum ban pynkynmaw hangne ba ka Meghalaya ka la ïoh ban rung sha ka phainal jong ka Santosh Trophy hadien ba ka la lah ban pynphai kylla da kaba pynliem da 2-1 kol pyrshah ïa ka Punjab ha ka jingïakhun semifinal, katba ka Karnataka ka la pynliem da 3-1 kol ïa ka Services.
Nongstoiñ, Lber, 3: Kiba bun ki shnong nongkyn-dong ha West Khasi Hills haduh kine ki sngi, ki dang pyndonkam ban kit jingkit da ki kulai na ki steshon kali ban pynpoi shaduh sha ki shnong ki thaw jong ki.
Ka daw ka dei namar ka jingbym pat don ïa ki surok kali kiba bïang kiba lah ban poi sha ki shnong ki jong ki.
Ha kine ki khyndïat sngi ha ka jingleit jurip jong u nongthoh khubor jong ka Shlem ïa ki shnong ha ka thaiñ Ri Lyngngam, la lap ba ki dang don bun tylli ki shnong ha katei ka than ki bym pat don surok bad ïa ki marbam mar dih kum u khaw, shini, mluh bad kiwei kiwei la pynpoi sha ki shnong da kaba kit da ki kulai.
Nalorkata la lap ruh ba ki don ki shnong kiba la don ki surok, hynrei tang shu wan u slap ki kali kim lah shuh ban ïaid, namar ka jingsniew ba palat lïam.
Haba ïakren bad ki katto katne ki paid nongshong shnong, ki la ïathuh ba teng teng ki don ki kali kiba shu ïaid jubor, hynrei ki hap ban khreh lypa la ki nar lyngka, mohkhiew ban khyllie maw bad tih khyndew, na ka bynta ban pyndap ïa ki thliew ki syar tang ban pynpoi sha ki jaka ba ki mut ban leit buh bad pynpoi ïa ki mar bam mar dih bad kiwei kiwei.
Kiba bun ki paidbah nongshong shnong ki la ong ba na ka lïang jong ki, ki la leit ud leit nam man ka por sha ki Nongmihkhmat, ba kin kyntu ïa ka sorkar ba kan ïarap lem ban pynbha ïa ki surok, khnang ba ki paidbah kin ym jynjar sah, hynrei ka jubab jong ka sorkar ka long ba kam don pisa.
Ki paidbah nongkyn-dong ki la pynpaw ba imat kata ka sorkar ka kham duk ban ïa ki paidbah nongkyn-dong ka thaiñ Ri Lyngngam.
Hynrei ki la dawa ruh ba ka sorkar ka dei ban pynshai balei ba kam don pisa.
Lada dei ba ka sorkar na Delhi kam ai pisa shuh ruh, ka dei ban pynshai lada dei ba ka ai khyndïat eh ruh ka sorkar ka dei ban pan na ka bynta ban pynbïang ïa ki jingdon-kam jong ki paidbah.
Mawkyrwat, Lber, 03: Ka Seng Samla Shnong Mawlangwir (SSSM), South West Khasi Hills District ka ai jingkitbok ïa baroh ki khynnah bad ki samla pule kiba don mynta hapdeng ka jingïaleh ha ki eksam jong ka SSLC bad HSSLC.Ha kyrwoh khubor, na ka lïang ka Seng Samla Shnong Mawlangwir (SSSM) ka ai ka jingkyrkhu kyrdoh ïa ki samla pule jong ka shnong Mawlangwir bad kumjuh ruh jong kiwei de ki shnong ba kin sa leh bha ha ka jingïakhun jong ki khnang ba kin ïoh kheit ïa u soh jong ka jingjop.
Ka SSSM ka dwai ruh ba kin ïoh ïa ki met kiba koit ba khïah bad ba U Blei Un don ryngkat lyngba ki egsam baroh kawei.
“Ka jingtrei shitom jong phi kan nym long kaba leh noh ei, hynrei ba phin sa ïoh kheit ïa u soh jingjop ynda dei ka por ban pynmih ïa ka result", pynkut ka kyrwoh na ka Seng Samla Shnong Mawlangwir.
Shillong, Lber 03: San tylli ki kali sorkar bad kawei ka kali jong ki riewshimet ki la ingkhong hadieng ka jingshah wiangding ha ki paidbhur kiba la kawang maw ruh ïa ka ophis treikam jong u Deputy Commis-sioner ka Eastern West Khasi Hills District ha ka 2 tarik, Lber, 2023.
Ban tem ïa kano kano ka huri hura bad ban wanrah biang ïa ka shongsuk hapoh ka District u Deputy Commissioner ka Eastern West Khasi Hills District u la pynjari da ka Section 144 CrPC bad ka Curfew Miet ka ban sdang naduh ka por 6 baje janmiet haduh ka por 6 baje mynstep bad ha kajuh ka por la mana ruh ban ïalum briew palat san ngut shaneng ha baroh ki ophis sorkar kiba don ha ka dong Mawsawa, ha ka shnong Sangshong, ha ka dong Umwiehsup bad ha ka dong Mairang Mission naduh ka 3 tarik Lber, 2023 tad haduh ban da pynbna da kumwei pat.
Kane ka la jia hadien ba ki paidbah nongkyrshan jong ka Congress ki bym lah ban pdiang ia ka jingjop jong u kyrtong ka seng UDP u Bah Metbah Lyngdoh ki la thaw jingkul-mar da kaba kawang maw ïa ki shipai BSF bad ia ki Pulit kiba ap pahara ha khyrdop bad hadien kata ki la kawang maw sa ïa ka ophis u DC bad wiang ding ïa ki kali.
Nongstoiñ, Lber, 3: Ki tyllong khubor kiba la ïoh lum mynta ka sngi na kylleng ki jaka ka Mawthad-raishan bad Mawshynrut Constituency, la ong ba ki paidbah nongkyrshan kiba la pynjop don burom ïa ki ar ngut ki MLA ka HSPDP kata u Bah Methodius Dkhar na Mawshynrut bad Bah Shaklïar Warjri na Mawthad-raishan, mar ïa ka ïoh jingtip ki la khih bitar bad ong ba kine ki MLA ki la shet kylla kyndit kynsan bad jied ïa ka shuki ban ïa ka jaidbynriew.
Ki tyllong khubor na Mawshynrut ki ïathuh ba ki nongkyrshan ki la kren bitar da kaba ong ba lada u Bah Methodius Dkhar na ka HSPDP, un leit pynïasoh ïalade sha ka sorkar NPP, balei um shu ong ban ïa thep vote beit ha u Bah Gigur Myrthong u ba dei na ka party NPP.Hato balei ban pynjynjar pynbiej kai ïa ki paidbah, kiba la jied khnang ïa u ha ka jaka u Bah Gigur.
Kajuh kane ka sur ka la long ha Mawthadraishan, ha kaba ki nongkyrshan ki la ong ba lada u Bah Shaklïar Warjri na ka HSPDP u leit pynïasoh sorkar, balei um ong lypa naduh ba sdang ka elekshon ba kin shu kyrshan beit ïa ka kong Biolinda Lyngdoh Nonglait kaba dei na ka party NPP.Ki khubor ki la sawa bha ha ka por janmiet jong ka sngi thohdieng ha ki ar tylli ki Constituency, ba lada ym don jingkylla na ka rai ba kine ki MLA HSPDP ki shim, ka lah ban don ka jingïalang jong ki nongïalam party ban ïakren ïa pyrkhat kaei kaba dei ban leh pyrshah ïa kine ki ar ngut ki MLA.Lah ban kdew ruh hangne ba ha ka sngi thohdieng hi, na ka lïang u Bah K.P Pangnïang President rangbah ka HSPDP, mar ïa ïoh jingtip halor ka jingleit pynïasoh sop sop jong kitei ki ar ngut ki MLA sha ka sorkar ba la ïalam da ka NPP, mar mar u la phah da ka shithi sha u President ka NPP u Conrad Sangma, ba ka party hi kam don jingtip ba kam treh hi tdot ban ïa thaw sorkar lang bad ka NPP.Nongstoiñ, Lber, 3: Ka risol elekshon MLA 2023 ka la sakhi ïa ka jingkhuid syndon plaiñ jong ka party NPP ha ri lum jong ki lai tylli ki District ha West Khasi, kata ka Eastern West Khasi Hills, West Khasi Hills bad South West Khasi Hills.
Ka jingshisha hi ka paw ba ha ki Constituency bapher bapher kiba don ha ki lai District, kane ka party NPP ba la ïalam da u Conrad Sangma ka la thylli lut, kaba pynpaw ba ki paidbah West Khasi Hills hi kim pdïang da lei lei ïa kane ka party.
Kumba la sakhi ha Eastern West Khasi Hills ïa ka risol elekshon, ha Mairang Constituency u Bah Metbah Lyngdoh shongknor barim ka sorkar MDA u la jop bïang na ka party UDP.Ha Mawthad-raishan ruh u Bah Shaklïar Warjri u la jop na ka HSPDP.Kumjuh ruh ha West Khasi Hills kaba don lai tylli ki Constituency, ar ngut ki MLA ka NPP kata u Bah Mac Millan Byrsat na Nongstoiñ bad u Bah Gigur Myrthong na Mawshynrut, ki la liem lyndang.
Nangta ha Rambrai u Bah Kimfa Marbanïang u ba la rung NPP shwa ka elekshon, u la shah rem noh.
Kiba mih bujli ki long na Nongstoiñ u Bah Gabriel Wahlang na ka seng Congress, ha Mawshynrut u Bah Methodius Dkhar na ka seng HSPDP.Ha Rambrai pat u Bah R.G Momin kyrtong shimet u la jop, tangba imat une u rangbah um slem shuh ban rung syndon sha ka NPP bad ka por hi kan sa batai lano.
Ha South West Khasi Hills ruh, ki ar ngut ki MLA barim na ka seng UDP kata u Bah Pius Marweiñ bad u bah Renikton Lyngdoh Tongkhar ki la wan phai bïang sha ïing dorbar thaw aiñ da ka jingjop.
Lah ban kdew hangne ba wat ha East Khasi Hills ruh, satang u Bah Prestone Tynsong na Pynursla bad kong Ampareen Lyngdoh na East Shillong, kiba dang don ha ka party NPP.Lait nangta, la sakhi ba ki paidbah hi kim mon shuh ïa kane ka party bad man ki jaka hi, ki kyrtong kiba ïaleh na ka party NPP ki liem lyndang lut.
Khliehriat, Lber 3 : Ki nongïalam bad ki dkhot jong ka Hynñiewtrep Achik National Movement Narpuh Circle, kaba hapoh ja jingïalam u President, u bah P.Syiemlieh, myn ha ka 1 tarik u lber 2023, ki la leit ban noh syniang da ki tiar skul sha ki khynnah skul ha shnong Chiehruphi, East Jaiñtia Hills District, ha kajuh ka por ki nongïalam ka seng na Narpuh ki pam map na ki kmie ki kpa ba kim lah ban ïarap shibun hynrei ki la pyrshang ban ïarap katba lah la ka bor namar kane ka dei ruh ka sien ba nyngkong ba ka HANM Narpuh Circle ka pyrshang ban kner ïa ki kti ban ïarap bad la khmihlynti ba ka seng kan sa nang lah ban leh shuh shuh ïa kum kine ki kam nohsyniang ha ki por ki ban wan.
U bah P.Syiemlieh, u pynpaw ka jingsngewkmen ba ka seng ka la lah ban noh syniang lem sha ka imlang ka sahlang watla ka long ka tang da ki jingai kiba rit ruh, u kyrpad ïa ki kmie ki kpa ba kin sngewbha ban nym thew ïa ki jingduna ka seng, namar kane ka dang dei tang ka synjam kaba nyngkong jong ka seng na kane ka circle ban noh jingïarap, u la ai ki kyntien sneng kyntu ïa ki khynnah skul ba ki dei ban long kiba trei shitom ha ki jingpule jong ki ba kin kiew shaphrang ha ka jingnang jingstad, u la kyntu ruh ba ki dei ban long kiba minot, kiba don akor, donburom, kumjuh ruh ban long ki khynnah kiba kongnguh ïa ki kmie ki kpa bad kumjuh ruh ïa ki nonghikai.
Kumjuh ruh na ka liang u Secretary Shnong ba rim jong ka Chiehruphi, u bah Dametreyo Rymbai, uba la ïa don ryngkat lang bad ki dkhot ka HANM Narpuh Circle ha katei ka sngi, u la ai ka jingkhublei sngewnguh bad sngewburom ïa ka HANM Narpuh Circle, kaba la shim ïa kane ka synjam ban wan ban noh jingïarap ïa ki khynnah skul, u la ai ruh ka jingkitbok kitrwiang ïa ka seng ba kan nang ïai kiew shaphrang ba kan nang lah shuh shuh ruh ban ai ka jingshakri ïa ka imlang ka sahlang ha ka thaiñ ha baroh ki liang, ha kajuh ka por, u la kyntu ïa ki khynnah ba kin long kiba trei shitom, kiba minot ha ki jingpule ba kin kiew shaphrang ha ka jingnang jingstad bad kumjuh ruh ha ka akor ka burom, ba kin long ruh ki khlur ba phyrnai jong ka ri bad ka jaitbynriew.
Ha katei ka sngi ka seng ka la sam da ki copy, ki let, eraser, ki pencil box sah ki khynnah, kiba dei ki tiar donkam jong ki ha skul.
Ha ka jingïalang la ïa don lang ruh u Publicity Secretary ka HANM Narpuh Circle, u bah S.Pala lem bad ki dkhot lem bad ki khynnah skul, ki kmie ki kpa.
Nongpoh, Rymphang 03: U Dr C Lyngdoh u ba dei u MLA barim ka Umsning u ba la shah pynrem noh haka elekshon 2018 ha u Bah Jason S Mawlong, bad uba la jop biang ha kane ka kynti ba mynta u la pynpaw ka jingsngew-kmen kaba khraw ba ki paidbah sa shisien kila phai biang ki khmat sha u, bad kane ka jingjop jong u ka paw shai baka pisa kam treikam satia ha Umsning Constituency ha kane ka elekshon ba mynta, hynrei ka dei ka jingïeid bad ka jingsha-niah jong ki paidbah ban wanrah ïa ki jingkylla bad ki kam pynroi.
Haba kren sha ki lad pathai khubor mynta ka sngi hadien bala dep pynbna ïa ka result jong ka elekshon ban jied ïaki nongmihkhmat sha ka ïing Dobar thawaiñ ka jylla, u Dr.C Lyngdoh u la kren shai ba ha kane ka kynti ba mynta ka jingtreikam kan long kaba kham janai ban pynkylladur ïaka Umsning Constituency bad ki kam pynroi.
U la ong ruh ba ka thong bad ka jingangnud hi ka jong u ka long ban wanrah ïa ki kam pynroi haka Constituency bad kumjuh ruh haka jylla hi baroh kawei khamtam ban shna ïa ki policy bapher bapher ha ïing Dorbar thawaiñ ka jylla.
Kum u nongmihkhmat ba ki paidbah kila pynjop ha kane ka kynti ba mynta na ka liang u Dr.C.Lyngdoh kumba u dang don shibun ki jingangnud ban pynkylla dur ïaka Umsning Constituency un trei shitom bad ai ka jingkhublei ba kyrpang sha baroh ki paidbah nongkyrshan bad kito ki bym shym la kyrshan ha kane ka kynti ba mynta ba kin ïatreilang na ka bynta ki kam pynroi.
Kum ban shu pynpaw ba u Dr.C.Lyngdoh naka party Congress u la ioh haduh 9907 vote pyrshah ïa u Bah Sunshine Makri na ka seng UDP u ba la ïoh 8743 vote, katba u Bah Jason S Mawlong u ba dei u MLA ba ki paidbah kila pynjop ha u 2018, u la ïoh ban khur 7945 vote.
Nongpoh, Lber 03: Ka KSU Nongpoh Town Unit lyngba kane ka kyrwoh bala phah da u President Samla Ïabhalang Nongrum ka ai khublei bad kitbok kitrwiang ïa baroh ki khynnah bad ki samla pule ka dong Ri-Bhoi bad haka jylla hi baroh kawei ki ban ïakhun ïaka eksamin SSLC bad HSSLC ha une u snem 2023.
Naka liang ka seng ka phah ïa kane ka kyrwoh sha baroh ki samla pule ba kin ïakhun tyngeh ïa ki eksamin ba kin sa leit ban shimbynta ban thoh ha kine ki khyndiat sngi, ba kin minot thop khlem da pynlut kai ïa ka por khnang ba kin wanrah ka nam bad ka burom ïaka ïing ka sem ka shnong ka thaw bad khamtam ba kin poi sha ka thong haka jingim jong ki, kumba ka pule ka puthi bad ka jingnang jingstad ka dei ka atiar ha kane ka juk ba mynta.
U Samla Iabhalang Nongrum ula ong ruh ba kum ki samla pule kim dei ban shu buh thong ïalade tang ban pass, hynrei ban ïabeh ïaki kyrdan ba kham shakhmat, namar wat ki skul bad ki college bapher bapher ki pdiang shuwa ïa ki samla pule kiba wan shakhmat ha ki result jong ki.
Kumta naka liang ka seng ka ai ka kitbok kitrwiang sha baroh ki samla pule ka jylla ba kin trei shitom ban minot thop haka jingpule jong ki khnang ka jingangnud jong ki ban bteng ïaki jingpule ba kham shalor kan long kaba seisoh khamtam baka jaitbynriew ruh ka shngaiñ haba don ki samla khasi kiba khraw pyrkhat bad proh jabieng.
Jowai, Lber 03: U District Magistrate jong ka West Jaiñtia hadien bala ïoh jingtip ba ki don katto katne ki kynhun kiba la wan poi sha khmat jong ka ophis DC ha Jowai, kumta ban lait na kano kano ka jingjulor ki mar sorkar, ne ka jingduhnoh ki mynsiem briew kumta u DM ula pynjari noh da ka kyndon 144 CrPC ban khang ia ka jingïalum ki paidbah ha khmat jong ka katei ka ophis.
La khang ruh ban ïalum palat ïa ka 5 ngut ki briew hapoh ka jingjngai kaba 100 metre na ka ophis jong u Deputy Commissioner ka Jowai.
Kane ka hukum kan treikam mardor naduh hala pynmih ïa ka hynnin ka miet bad kan bteng haduh ban da pynmih da kawei pat.
Jowai, Lber 03 : Hynnin ka miet ha ka por kumba 7 shiteng eiei ki katto katne ki riew shim kabu kila wanrah pynban ka jingshong syir ïa kiba bun ba lang kiba la kawang da ki maw, ki bilor, ki dieng sha ki ïing briew kiba don ha ka shnong Nangbah West Jaiñtia Hills District.
Kane ka jingklumar kala jia hadien ba la dep ka jingñiew Vote MLA bad kane ka jinghuri hara ka lah ban mih na ka daw jong ka jingshah rem jong ki kyrtong ba ki kyrshan ha kane ka Election haduh ba la pynlong ïa kitei ki riew shim kabu ban pynmih ïa ki jingklumar hapoh ka shnong ka thaw.
La sakhi ba ka ïing kaba la shah pynjulor buh eh ka dei ka ïing jong u Dolloi ka Elaka Nangbah kaba don ha Iawmusiang Nangbah, kaba la shah pynlymthem maw bad ki jingkhang it kila pait, ha ki bynta jong ka baranda bad ka phyllaw ïing kila dap satang da ki bilor kyiad ba pait, ki maw bad ki dieng.
Sa kiwei de ki lai tylli ki ïing kiba sha kawang maw ki kynthuh ïa ar tylli ha Lumkyndong bad kawei ha kyntoit Sieñraij kiba la julor ki jingkhang ït.
Halor kane ka jingjia na ka liang ki trai ïing kila leit ban ujor syndon da ka FIR mynta ka sngi sha Jowai Police Station ban ïoh leh ïa kaba donkam bad ban pynshitom ïa kiba donkti.
Katkum ka jingtip ba la ïoh lum ha ka por ba kawang maw, bilor ïa katei ka ïing u Dolloi kala don ruh ka jingkren pynrem kiba lai phew jait napdeng kitei ki riew shim kabu la don lang bad ki kynthei kiba hala bad kane kala buh ïa kitei ki ïing ba shah lynthem maw ha ka jingshong syir mynsiem bad ka jingtieng ïa ki kynthei bad ki khynnah khyllung kiba don hapoh ïing.
Hadien jong kane ka jingjia mar mar ki pulit kila wampoi hapoh jong katei ka shnong bad kumba long mynta ka shnong kala long kaba jai jai.
Shillong, Lber : Na ka liang ka tnat Social Welfare ha ryngkat ka jingïatreilang bad ka Meghalaya State Commission for Women hynne ka sngi Thohdieng ki la pynlong ïa ka prokram aijingpynshai na ka bynta ki dkhot ka tnat pulit bad ki NGO ha kaba ïadei bad ka phang ka jingïalong mar ïa ryngkat hapdeng ki kynthei bad shynrang bad halor ki kam thombor pyrshah ïa ki kynthei hapoh Conference Hall, KJP Assembly, Shillong.
Ha kane ka sngi ki nongai jingkren ki la kren halor ka mat “Under standing Gender and Power Relation and issues related to Women" bad “Role of Police in addressing Violence against Women and immediate Police response".
Shillong, Lber : Ka Seng Samla Mawlai Phudmuri (SSMP) ka ai ka jingkhublei kitbok kitrwiang ïa baroh ki samla kynthei bad shynrang kiba ïaleh ia ki eksamin bapher bapher ha kane ka por naduh ka SSLC, HSSLC bad kiwei kiwei.
“To ai ba U Blei Trai Kynrad Un kyrkhu ïa phi ba phin ioh pdiang ïa ka jngkoit jingkhiah kaba long kaba donkam eh ha kane ka por na ka bynta jong phi bad to ai ba phin trei shitom bha ha kane ka khyllipmat khnang ba phin ïoh kheit pat ïa u soh ba thiang hadien habud," ong ka SSMP lyngba ka kyrwoh ba la phah.
Ka Seng ka pyntip ruh ba kan sa pynkup burom ïa kito ki khynnah kiba pass kham shakhmat ha ki Exam bapher bapher.
Kumjuh ruh ka Seng Samla Mawlai Phudmuri ka maham ruh ïa kito kiba pynthut ïa ka shongsuk shongsaiñ kum kiba pynheh tape ha ki kali, hylla shnong khamtam ha kane ka por ba don ka exam ki khynnah samla, pynkut ka kyrwoh na u samla Shngainborlang Warparpih, Publicity Secretary ka SSMP.Nongpoh, Lber 03: Haba phai sha ka result elekshon ba dang shu dep pynbna hynnin ka sngi, bun na ki paidbah ki dap da ka jinglyngngoh bad kyndit ban iohi halor ka jingkiew kynsan u Prah ha Ri-Bhoi ha kaba la don tang uwei u kyrtong na Umsning Constituency u Dr.Ricky AJ Syngkon, hynrei bun naki paidbah ki kyndit ban iohi ba utei u kyrtong u la ioh ban khur haduh 5456 vote bad wan ruh haka kyrdan ba saw napdeng 8 ngut ki kyrtong kiba ïakhun.
Kumba la sakhi hadien ka jingpynbna ïaka result bad ka rai jong ki paidbah ban jied ïa ki nongmihkhmat ka lyer u Prah ka beh kynsan wat ha Umsning Constituency ha kaba la iohi ïaka jingkiew kynsan ki nongthep vote khlem da pynlong kino kino ki jingïalang paidbah ne rally.
Haba phai sha ka jingïoh vote ki kyrtong ha Umsning, u Dr.Celestine Lyngdoh na ka seng Congress uba dei u nongjop u la ïoh ban khur haduh 9907 vote, u Sunshine Makri na ka UDP u la ïoh haduh 8743 vote, u Jason S Mawlong naka NPP u ba dei u sitting MLA u la ïoh khur 7945 vote, u Dr.Ricky AJ Syngkon naka VPP u la ïoh khur 5456 vote, u Donlang Sohkhlet naka PDF u la ïoh khur 585 vote, u Bah Primson Makdoh naka HSPDP u la ïoh ban khur 353 vote, u Duruth Majaw naka BJP u ïoh 324 vote, u Gilbert Nongrum u la ïoh 296 vote bad u NOTA ula ïoh 195 vote.
Shillong, Lber 03 : U National President ka NPP u Conrad K Sangma ula kyntu ïa ki paidbah ban long kiba jai jai noh bad ban kiar na ki jingpynkulmar na ka kam saiñ pyrthei namar ka elekshon kala kut.
Kane ka jingkyntu ka la mih halor ki jingkulmar kiba mih ha ki lai tylli ki Constituency-ka Mairang, Shella bad Mowkaiaw tang hadien ba dep ñiew vote hynnin ka sngi.
“Ka jingkulmar kam dei ban mih.
Ngi sngewthuh ïa ka jing sngew, hooid ki paidbah ki sngewsih ha kum kane ka por ta ka daw kala mih ki jingkulmar ha ki jaka bapher bapher hynrei kiei kiei baroh ki la jai jai noh" ong u Conrad.
“Nga kyrpad ïa ki briew jong ki seng saiñ pyrthei bapher bapher ba ka elekshon ka la kut bad ngi la pyndep ïa ki kam ki jam kat kum ka riti synshar paidbah ka Ri bad ka huri hura kam dei ka lynti.
Nga kyrpad ïa ki Party ban nym ïashim bynta ha kino kino ki jingpynkulmar shnong " ula bynrap.
Ha kajuh ka por, u Conrad ula ong ba ka Party kala trei shitom khlem shongthait na ka bynta u paidbah ha kine ki san snem bala leit noh bad ka jingjop ka dei namar ki paidbah kila ailad biang ïa ka party ba kan nang jam shakhmat.
Shillong, Lber, 03: Ki nongïalam jong ka Hill State Peoples Democratic Party kiba la shah pynap shabar haduh 45 minit shabar khyrdop jong ka iingsah u National President ka National Peoples Party (NPP) u Conrad K.Sangma ha ka sngi Thohdieng ki la hap ban phet ïam rem katba ki dang thmu ban aiti ïa ka shithi ba ka Party ka la weng ïa ka jingai jingkyrshan ïa ka kynhun jong ka NPP-BJP ban thaw ïa ka Sorkar.
Kane ka pynpaw shai ba u Conrad Sangma um burom satia wat ïa u President jong ka HSPDP bad ïa ki nongïalam jong ka party.
Katkum ka shithi ba la thmu ban aiti sha u Conrad, ka HSPDP ka la pynpaw ba kam shym la aibor ïa ki arngut ki MLA jong ka party, kata u Bah Methodious Dkhar bad u Bah Shakliar Warjri ban ai jingkyrshan na ka bynta ban thaw ïa ka Sorkar katkum ba la paw ha ki lad pathai khubor.
“Ka Party kam don bynta eiei ruh em ha kane ka kam bad namarkata, ngi la weng noh ïa ka jingkyrshan ïa ka party jong phi," ong ka shithi na ka HSPDP ba la phah sha u Conrad Sangma bad bynrap, ‘sngewbha ban shim khia noh mardor ba ka party ka la weng ïa ka jingkyrshan naduh kane ka 3 tarik, Lber, 2023.
"Hapdeng ka jingbym banse na ka jingshah kynthoh bad ka jingshah beiñ ha ki paidbah, ki nongïalam ka HSPDP ki la leit rah ïa kane ka shithi da ka jingthmu ban aiti ha u Conrad Sangma hynrei la sakhi pynban ba kine ki nongïalam ka HSPDP ki la shah pynap shabar haduh 45 minit watla kiba wan nadien jong ki, ki la rung beit beit shapoh ka ingsah jong u Conrad khlem kano kano ka jingshah pynap shabar.
Da ka jingsngewdukha mynsiem ïa kane ka jingshah leh ibeiñ ki nongïalam jong ka HSPDP hapoh ka jingïalam jong u President u Bah KP Pangniang ki la hap ban shu aiti noh ïa ka shithi ba la weng ïa ka jingkyrshan na ka kynhun NPP-BJP lyngba ka WhatsApp.
U Bah KP Pangniang ha ka jingïakren bad ki lad pathai khubor shabar ka khyrdop jong ka ingsah u Conrad Sangma u la ong, “ngim sngew eiei wat lada ngim ïoh rung shapoh hynrei ngi la shu phah ïa ka shithi lyngba ka WhatsApp.
Ïano ïano ruh ngi burom bad na ka liang jong ngi, ngi kwah hi ban ai markhmat.
"Haba kylli, hato na ka liang jong ki arngut ki MLA ki la phah ktien neem sha ka Party, u Bah Pangniang u la ong, “na ka liang jong ki arngut (ki MLA ka party) ki la ai ktien ba kin ïa pynbeit da kaba suk basaiñ hapoh ka party, ban tehsong ïa ki, ban burom ïa ki bad ngim kano kano ka jingpyrshah lada ki don ka jingbakla bad ka kamram jong ngi ka party ka long tang ban shu pynbeit.
"U la ïathuh ruh ba ka jingïakren pynbeit ka long ban don beit bad kino kino ki seng saiñpyrthei hynrei lait noh na ka NPP bad ka BJP.“Mynta ka sngi ka la don ka jingkhot lyngba ka UDP bad kiwei kiwei ki party bad hynne na ka liang ka party ngi la don ka jingïapynbeit hynrei ngi sngew kyndit ban ïohi ha ki lad pathai khubor ba ki arngut ki MLA jong ka party ki la ai ïa ka jingkyrshan shimet jong ki ïa ka NPP.Ngi don ki kyndon treikam jong ka party, lada dei ba ngin ai jingkyrshan hadien ba ngi la shai bad ngin da lah mynjur lang da ka party ngin hap ban da phah da ka jingthoh.
Haoid, ka lah ban long ka jingbakla kyrkieh ka jong ki bad na ka liang jong ngi, ngim banse ban hap thoh da ka party baroh kawei ban weng shwa ïa kane ka jingai jingkyrshan (ïa ka NPP) bad ngi kwah ruh ba ma ki (arngut ki MLA) kin da wan ïa pynbeit shwa," ong shuh shuh u Bah Pangniang.
Shillong, Lber, 03: Ka ophis Meda Infrastructures Private Limited kaba don ha Laitumkhrah ka la shah wiang ding ha ka miet sngi Thohdieng ha ki runar ki bym lah satia ban tip.
Kane ka ophis treikam ka dei kaba khmih ïa ki kam tei jingtei la 12 snem kynthih.
Ïa kane ka kompeni la khlieh da ka Kong Anastasia Kharlyngdoh kum ka Board Member bad u Bah Methodius Dkhar uba dang shu jop kum u MLA na Mawshynrut Constituency u la long kum u Director.
Ha kaba ïadei bad kane ka jingjia, ki pulit jong ka tnat Fire and Emergency Services (F&ES) ki la leit mar mar ban tem ïa ka jingpluh jong kane ka ophis.
Ïa ka jingpluh jong kane ka shlem treikam ym pat lah satia ban tip ïa ka daw, hynrei la suba ba kane ka jingshah wiang-ding ka dei na ka jingbitar jong ki paidbah ïa ka jingai jingkyrshan jong u Bah Methodius Dkhar ïa ka party NPP ban thaw ïa ka Sorkar ba thymmai ha kane ka jylla.
Shillong, Lber 3 : U Lat ka Jylla Phagu Chauhan mynta ka Sngi Thohdieng, ula khot ïa ka National People’s Party (NPP), kaba don bun paid eh ha ka ïing Dorbar da 26 seat, ba kan thaw ia ka Sorkar thymmai ha Jylla.
“U Lat ka Jylla ula khot ïa ngi (ban thaw sorkar)" ong u Nongïalam ka Parliamentary Party ba dang shu shah jied ka NPP Conrad K Sangma haba ïakren bad ki nongthoh khubor hadien ba ïakynduh ïa u Lat ka Jylla.
U Conrad ula aiti ruh ïa ka shithi ïehnohkam kum u Myntri Rangbah ka Jylla ha u Lat.
ïa u Conrad la synran da ki MLA ka NPP, ki 2 ngut, ki MLA ka BJP bah Sanbor Shullai bad Bah AL Hek bad u MLA ka Baghmara Kartush R Marak.
Kumba long mynta ka NPP ka don 32 ngut ki MLA, 26 ngut ki MLA ka NPP, 2 ngut BJP, 2 ngut HSPDP bad 2 ngut ki MLA shimet.
U Conrad u pyntip ba ka NPP kan sa aiti noh ïa ka thup kyrteng jong ki MLA mynta ka janmiet.
Kat kum ka jingong jong u, kiba bun ki MLA ka NPP ki dang don ha lynti sha Shillong namar ïa ka result dang shu dep pynbna hynnin ka Sngi Palei.
Shuwa ban leit sha ïing u Lat, ka NPP kala shong ïa ka jingialang Parliamentary Party ha ryngkat ki MLA ka BJP bad u MLA shimet.
U National Vice President ka NPP bah Prestone Tynsong bad MLA ka Pynursla ula pynbna ïa ka rai jong ka Party ba la jied biang ïa u Conrad K Sangma kum u nongialam ka Parliamentary Party (PP).
Shillong, Lber 03: Shisngi hadien ba u General Secretary jong ka VPP u Dr Ricky AJ Syngkon u la dawa na u Chief Electoral Officer (CEO) u Bah FR Kharkongor ban ñiew biang ïa ka vote na Mylliem Constituency na ka daw ka jingdkhoh ka rukom ñiew namar ka jingdon kiba thep vote kaba la pyni da ka ophis jong u ka kham duna ïa ka jingdon ki vote kiba mih ha ka sngi Chief Electoral Officer (CEO) u Bah FR Kharkongor, u General Secretary ka VPP u Dr Ricky AJ Syngkon u la ong, “ha ka kyrteng ka kyrtong ka party na Mylliem k Kong Aibandaplin F Lyngdoh, Nga kyrpad ïa phi ban ñiew biang ïa ka vote na Mylliem Constituency na ka daw ba ka jingdon ki vote kiba wan thep ka kham duna lada kheiñ lang ïa ka jingïoh vote baroh ki kyrtong.
Ha ka shithi sha u Dr Ricky u District Election Officer ka East Khasi Hills u la pyntip ba na ka liang ka ophis ka la rai ban shong jingïalang halor kane ka bynta.
“Nga kwah ban pyntip ba na ka liang ka ophis ka la buh ba ha ka 6 tarik Lber ha ka por 12:30 kan don ka jingïakren halor ka jingdawa ñiew biang ïa ka vote ha Mylliem," ong ka shithi u DEO sha u Dr Ricky.
Shuh shuh haba ïadei bad ka jingdawa u kyrtong ka UDP na Sohra u Bah Titosstarwell Chyne ban ñiew biang ïa ka vote ha Sohra namar na ka liang jong u um hun satia ïa ka resol kaba la pynbna ha ka sngi Palei.
Na ka liang u Joint Chief Electoral officer u Bah AS Mukhim ha ka shithi sha u Sub Divisional Officer (EI) u la btah ïa u SDO ka Sohra ban lum ïa ka jingïalang bad u kyrtong ka UDP ban pynshai ia ki kyndon, ki rukom, ki jingbthah ha kaba ïadei bad ka jingdawa ñiew biang ïa ka vote namar ka jingbym hun ïa ka jingpynbna jop ïa u Bah Gavin Mylliem kum u MLA ka Sohra.
Katba ka jingïaknieh ban thaw Sorkar ha Meghalaya ka dang thnem bha namarba ka NPP+BJP ka la dawa ban thaw Sorkar, ki kynhun liang pyrshah kiba kynthup ïa ka Congress,TMC bad ki Regional Parties lem bad ki Independent ruh ki la pynkhreh ban leit dawa lem ban thaw Sorkar na u Lat ka Jylla.
Katei ka kynhun pyrshah NPP+BJP kan sa jied ïa uno uno u nongïalam napdeng jong ki u ban un long kum u Chief Minister na kano kano ka party u ban ïalam ïa ka Sorkar synrop kat uba ki kham ïa ibit bad ïa pdiang lang ban ïalam ïa ka Sorkar synrop kaba thymmai.
Napdeng ki nongïalam kiba lah ban long Chief Minister jong ka kynhun pyrshah NPP & BJP, u Bah Ardent Miller Basaïawmoit na ka party VPP u la long lypa iwei uba kham hakhmat eh ban ïalam ïa ka Sorkar kum u Chief Minister ba thymmai ka Sorkar synrop ha Meghalaya.
Jin lada ki ar ngut ki MLA u Sing kim shet kylla, u paidbah ka Bri u Hynñiewtrep Hynniew Wasa un jin da la kmen bad shongshit shisha da ka jingkyrmen ïa ka lawei ba phyrnai na ka bynta ka jingkylla thymmai shisha ka synshar khadar ha kane ka ri jong ngi.
Hynrei,ka jingkhmih lynti ki paidbah ka la kylla pyrdet plak namar ar ngut ki MLA jong u sing (HSPDP) ki la shet kylla bad jah klep khlem da pyntip ne burom shuh wat ïa ki nongïalam jong ka party HSPDP.Nalor ba ki dang jop thymmai, nalor ba ki shah shet bad shah pynbiej ha ka jingthong bad shah khring ba laiphew jait ha ki party heh spah kiba nabar ka jylla kum na Assam bad Delhi na ka bynta ka jingmyntoi jong ki.
Lada ka sorkar bym don ka NPP & BJP ka wan shisha hapoh ka jingïalam jong u Bah Ardent, ka jingangnud ki paidbah ban ïoh ïa ka Sorkar kaba khuid, ka bym shah shiliang bad kaba lait shisha na ka bam sap bam pong.
Ki samla khlem kam khlem jam kan urlong shisha namar ka State Reservation Policy kan kylla noh sha 80% ïa ki trai shnong jong ka Meghalaya, kam pher la ki dei ki Khasi-Jaiñtia ne Garo da kaba bishar bad pynshong nongrim katkum ka jingstad bad jinglah ne jingtbit jong ki ïa ka kam.
Lada kane ka urlong, khlem pep ki khun samla jong ngi kin ïohkam sorkar shisha ha manla ki tnad sorkar kum ka tnat Pulit, ka tnat Koit ka Khiah bad ha manla ki tnat sorkar ki samla jong ngi kin ïohkam shisha ha kane ka jylla lajong.
Ym tang kata, ka Iewduh kan kylla long biang ka Iew ba long trai shisha ki Khasi-Jaiñtia bad ka Land Transfer Act, ka aiñ bym shah ban thied jaka ïa ki dkhar ha ri Khasi-Jaiñtia yn pynjanai bad pynkhlaiñ shuh shuh ïa ka hok longtrai ki trai shnong trai muluk.
Ka jingshet kylla ki MLA u Sing ka la wanrah ka jingkthang bad ka jingtim ïa ka lawei ka shynshar khaddar ha ka ri Khasi-Jaiñtia jong ngi.
Kumno ki paidbah ki pyrkhat halor kane? Don sengbhalang ne kynhun kum ha ki por mynshwa kiba lum ban lang ïa ki paidbah ban ïa pyrshah lang ïa kane ka sorkar NPP+BJP kaba la pynïaid nadien (remote control) na ki bor kiba nabar ïa ka shynshar ka khadar ha ri jong ngi?Lada don ba ïalam ki paidbah imat, ki la long kiba kloi ban bud nadien khnang ban ïoh shisha noh da ka Sorkar lajong da ki briew lajong khamtam ha kum kane ka por ba dang khluit bad dang ih bha ka por ban thaw ïa ka sorkar thymmai.
Lada bakla mynta ka taiew, ym lah shuh ban khyllie ne kyndit bynriew hadien kane ka taiew, namar ka la dier ka por.
Wat ïa pyrkhat shuh da kumwei shisien ba la lait ka skei na ktem.
Shillong, Lber, 03: Tang katto katne kynta ba ki arngut ki MLA jong ka Hill State Peoples Democratic Party (HSPDP), kata u Bah Methodius Dkhar bad u Bah Shakliar Warjri ki la leit ai jingkyrshan ïa ka NPP ban thaw ïa ka Sorkar ba thymmai hapoh ka Jylla, ka shnong ka thaw ka la khihwin da ki jingbeiñ bad ka jingkynthoh ba laiphew jait ïa kine ki arngut ki nongmihkhmat kiba dang shu jop ha ka sien kaba nyngkong eh na Mawshynrut Constituency bad na Mawthadraishan Constituency.
Ha ka janmiet sngi Thohdieng, ka HSPDP ka la aiti da ka jingthoh sha u Conrad Sangma ba ka HSPDP ka la weng noh ïa ka jingai jingkyrshan jong kine ki arngut ïa ka NPP ban thaw ïa ka Sorkar halor ka nongrim ba ka party kam shym la ai bor ïa ki ban ai jingkyrshan ïa ka NPP.Kine ki arngut ki MLA jong ka HSPDP ki la jahrngai kynsan ha ka por shiteng sngi na ka jingïalang ba la khot da ka UDP ha kaba la ïadonlang ki MLA jong ka TMC, Congress, VPP, ka PDF bad u MLA Independent ka Rambrai Jyrngam Constituency u Remington G.Momin.
Tang ha ka por jammiet la lap ba kine ki lai ngut ki la leit ai da ka jingthoh ha iingsah jong u Conrad Sangma ban ai jingkyrshan ïa ka NPP ba kan thaw ïa ka Sorkar kaba thymmai ha ka jylla.
Tang shu ïoh ïa ka jingkyrshan jong kine ki lai ngut, mar mar u Conrad Sangma u la leit ïakynduh ïa u Lat ka Jylla u Phagu Chauhan ban aiti ïa ka shithi ba la soi da ki 32 ngut ki MLP jong ka NPP, BJP, HSPDP bad arngut ki MLA Independent ban kam thaw sorkar bad ban bam smai noh ha ka 7 tarik mynta u bnai.
Kine ki jingleh lyndet jong kine ki arngut ki MLA ka HSPDP ki la pynbitar lep ïa ki paidbah kiba la kynthoh laiphew jait ïa kine ki arngut ki MLA hapoh ka rynsan jong ka Social Media.
Ka Hynñiewtrep Youths’ Council (HYC) ka la pynbna syndon ban pynlong da ka jingïalang paidbah ha Motphran ha ka sngi Saitjaiñ ban pynrem halor ka jingshet kylla jong u Bah Shakliar Warjri bad u Bah Methodious Dkhar ïa ka jaidbynriew Hynñiewtrep ha kaba kim shym la treh ban ïadon lang bad ki seng Riewlum ban thaw ïa ka Sorkar khlem ka NPP.“Kan don ruh ka jingthang ïa ki tyngshop jong ki (arngut ki MLA) ha kane ka jingïalang paidbah bad ban dawa ba ki dei ban weng mardor ïa ka shithi ai jingkyrshan jong ki ïa ka seng NPP," ong u kyrwoh ba la phah da ka HYC sha ki lad pathai khubor.
“Kumta, ngi khot ngi wer ïa baroh ki dkhot jong ka jaidbynriew kiba sngewkhia halor kane ka kam shet kylla jong kine ki arngut ki ingkhong shyllangmat ban ïamih paidbah ha ka por 1:00 baje nohphai sngi ha Motphran," la wer ka seng.
Ha kajuh ka por u Bah Erwin K.Sutnga uba long u nongïalam jong ka Sur u Paidbah u Hynñiewtrep u la pyntip ba kan kan ka jingïalang ha ophis jong ka Maroda hajan madan Heh Mawlai Phudmawri ha ka por 10:00 baje mynstep ban ïakren ïa ka jingthaw Sorkar trai ri bad ka jingshet kylla jong ki arngut ki MLA ka HSPDP.Shillong, Lber 03 : Ha ka jingkynjoh artad ïa ka jingshakri ba 25 snem lynter kum u MLA jong ka Pynursla Constituency, ki paidbah ki la pynjop don burom ïa une u nongmihkhmat jongki u bah Prestone Tynsong uba dei ruh u Symbud Myntri Rangbah ka jylla da kaba ula ïoh haduh 13745 vote bad tam haduh 8140 vote ïa ki kyrtong kiba ïaleh pyrshah ïa u khamtam ia u kyrtong ka UDP uba ïoh tang 5377 vote.
Hangne keiñ ka paw kata ka jingong “ ïa u phi lah ban beiñ, ïa u phi lah khoh hynrei ïa u phim lah ban rat noh".
Namar lada phai sha ki social media ka jingshah kynthoh, jingshahbeiñ, jingshah thaw dur bula ba har rukom da ki briew kiba shu bud dien ban wohdong woh daw beit ïa une u nongïalam bad nongmihkhmat paidbah.
Hynrei kiwei ki lah ban beiñ ban khoh hynrei ka jingieit kaba ula ïoh na ki paid ka Pynursla ka long kaba ym don ba lah ban pynïakhlad bad na kata ka daw ki pynpaw syndon da ka kam ban pynjop don burom syndon ha kane ka kynti.
Ym lah ruh ban len u bah Prestone Tynsong kumba long mynta u dei uwei na ki nongïalam ba hakhmat duh na ka jaidbynriew Khasi Pnar bad u dei ma u uba ïashan bad ïada ïa ka burom bad iktiar jongka jaidbynriew ha kiba bun ki bynta.
Hynrei kaba lyngngoh pat ka long ba kum ka jaidbynriew kam ïohi ïa kata shu lap miet ka ïabeiñ ïakhoh beit.
Kane ka long hi ïa baroh na kata ka daw ba ki longshwa man shwa ki ai ïa ka khana pharshi shaphang u Thlen uba bam tang ïa ka snam Khasi Pnar kane ka thew beit ba kum ka jaidbynriew ym ju ïa ailad ïa ki nongïalam ba kin kiew, ki tang shu la kiew la ïatan patlun ba kin hap noh shapoh.
Ka jingkhot bad jingkyntu ka long ban kyndit bynriew noh kum ka jaidbynriew ban iehnoh ïakine ki jinglong kiba rim bad shim noh da ki jinglong ba thymmai ban ïatei bad ïa ai mynsiem ïa ki nongïalam kiba shakri ha kano kano ka bynta ruh.
Shillong, Lber 03 : U National President ka National People’s Party (NPP) Conrad K Sangma, un bamsmai kum u Myntri Rangbah ka Jylla ha ka sien ba-ar, ka ban long ha ka 7 tarik mynta u bnai.
Kat kum ka khubor ba la ïoh, u Myntri Rangbah Duh ka Ri u Narendra Modi bad u Myntri kam Pohïing ka Ri Amit Shah, kin wan lang sha Shillong ban pynshngaiñ ïa kane ka jingbamsmai, ka ban long ha Raj Bhavan, Shillong.
Ka BJP kala ai ïa ka shithi ai jingkyrshan ïa ka NPP ba kan thaw ïa ka Sorkar Thymmai ha Jylla.
Kumjuh ruh u Kyrtong Shimet na Baghmara ula ai ka jingkyrshan.
Ki arngut ki MLA ka BJP bah Sanbor Shullai bad Bah AL Hek lem bad une u MLA shimet ki la ïashim bynta lang ha ka jingïalang jong ka NPP Parliamentary Party ba long hynne ka step Sngi Thohdieng.
Kumba long mynta, ka NPP ka la ïoh 32 ngut ki MLA, 26 ki jong la jong, 2 ngut ki MLA ka BJP, 2 ngut ki MLA ka HSPDP bad 2 ngut ki kyrtong shimet (Independent).
Haba ïakren bad ki Nongthoh khubor, U Conrad ula pynpaw ïa ka jingsngewskhem ba ka sorkar ban thaw da ka NPP kan don 32-34 ngut ki MLA.Hynrei ula kyntait ban ïathuh ïa kiei ki MLA bad ki party aiu ki ban wan kyrshan ïa ka NPP.Haba kylli ïa ka HSPDP bad PDF, u Conrad ula ong “Ngin ïoh 32 tam… Ngin ïai ap bad ïai peit".
Shillong, Lber 03: U Parliamentary Party Leader jong ka AITC u Dr Mukul Sangma ha ka sngi Thohdieng u la ong ba na ka liang jong um don kano kano ka jingsngew pyrshah lada ka wan Myntri Rangbah napdeng ki Khasi bad ba kat kum ka jingdon ki MLA lada dei ba thaw ïa ka sorkar bym don NPP bad BJP ka UDP ka dei hok ban ïoh ïa u Myntri Rangbah.
Haba kren sha ki lad pathai khubor hadien ka jingïalang jong baroh ki seng saiñ pyrthei bymdei na ka NPP bad BJP u Dr Mukul u ong ba ka jingïalang hi ka long da kawei ka sur ka rai ban tylli mlon ban long ka bor kaban lah ban ïakhun pyrshah ïa ka NPP bad BJP bad ruh ban ïa phylliew jingmut hapdeng ki party bym dei na kine ki ar party.
“Lada phi peit kaei kaba la jia ha kine ki san snem kiba la leit ki kam kiba kane ka sorkar ka la leh ka la wanrah ïa ka jingkordit kaba khraw ïa ki paidbah ka jylla bad ka jingbym pynjop ïa ka NPP haduh ban da ïoh thaw sorkar ruh lehse lah ban ong ba dei ba kim kwah shuh ban dang shah synshar ha ka," u la ong.
“ka thong ruh ka dei ban ïatrei lang na bynta ka bha ka miat u paidbah bad ka roi ka kiew jong u ym shuh ban ailad ïa kine ki party kiba la pynhiar shatrai ïa ka jylla haduh ban da ïoh ïa ka nam kaba nyngkong eh kum ka jylla bamsap," u la bynrap.
Haba kylli lada kine ki party bym dei NPP bad BJP ki lah ban thaw sorkar u don jingsngew pyrshah ne em ïa ka jingshimti da ki Khasi ban longMyntri Rangbah, “Ngim ju don ka jingsngew pher lada u Khasi u shimti ïa kane ka kyrdan ruh namar ha kine ki snem kiba la leit ngi ïohi ba u Bah BB Lyngdoh, u Bah EK Mawlong bad kiwei pat ki la shimti ïa kane ka kyrdan na kata ka daw ngam don jingsngew khohñioh lada dei ba u CM un dei na pdeng ki Khasi ruh," jubab u Dr Mukul.
Haba jubab pat mano napdeng kine ki party ban ïoh sei ïa u Myntri Rangbah u Dr Mukul u la ong ba ka party kaba la ïoh bun tam ki MLA ka dei kata hi ka party kaban sei ïa u Myntri Rangbah.
“Na ki nombor phi la ïohi ba dei ka UDP kaba la jop bun eh ki MLA bad ka dei maka hi ban ïoh Myntri Rangbah lada dei ba ngi lah ban thaw sorkar," ong u Dr Mukul.
Shillong, Lber 03 : Ka jingpyrshang jong ki party riewlum kynthup lang ïa ka Congress bad Trinamool Congress ban thaw ïa ka sorkar ba thymmai khlem ka NPP bad BJP kam shym la poi shaei shaei ruh hadien ba katto katne ngut ki MLA kiba dei ban donlang ha katei ka kynhun kim shym la wanphai biang sha ka jingïalang.
Ha kane ka sngi, jan baroh nongïalam jong ki party bapher bapher kynthup naduh ka UDP kaba don 11 ngut ki MLA, nangta ka Congress bad Trinamool Congress mar san ngut, ka VPP kaba don sawngut, PDF bad HSPDP mar arngut bad ruh arngut ki MLA shimet ki la poi lang sha ka jingïalang kaba long ha iingsah jong u nongïalam ka UDP, Bah Lahkmen Rymbui ha Laitumkhrah.
Pynban, kitei ki nongïalam jong kitei ki party ki la ïathuh ba ha shwa ban sdang ka jingïalang kitei ki MLA ki la mih shwa ban leit donkam hynrei tad haduh ban da wai ka jingïalang kim shym la wanphai shuh.
“Na ka liang ki nongïalam ka party ryngkat bad arngut ki MLA ngi la wan sha kane ka jaka ban kynduh lang ïa baroh ki nongïalam jong kiwei kiwei ki party ban ïatai na ka bynta ban thaw ïa ka sorkar ba thymmai.
Hynrei hadien ar ne lai kynta ba ki don hangne ki la leit noh shawei pat bad ngim tip shaei ki don mynta," ong u President ka HSPDP, Bah KP Pangniang haba kren bad ki lad pathai khubor.
Lah ban kdew hangne ba kitei ki arngut ki MLA jong ka HSPDP ki kynthup ïa u Bah Methodius Dkhar na Mawshynrut bad uwei pat dei u Bah Shakliar Warjri na Mawthadraishan.
Na ka liang u nongïalam ka VPP, Bah Ardent M Basaïawmoit pat u la ong ba katei ka jingkynduh lang jong ki khrui hangtei kadei namar ki kwah ban wanrah ïa ka sorkar kaba khlem ka NPP.Haba kren halor ka jingjah jong ki MLA ka HSPDP, u la ong ba ki sngewsih ban ïoh ba watla ka don ka aiñ kaba khang kyntiap seng hynrei ym shym la burom ïa ka.
Wat na ka liang u nongïalam jong ki MLA ka Congress, Bah RV Lyngdoh ruh u la ïathuh ba kin ïai bteng ban kynduh biang na ka bynta katei ka kam bad ba ki don ruh ïa ka jingbun paid ban thaw ïa ka sorkar ba thymmai.
Shwa kane, u President rangbah ka UDP, Bah Metbah Lyngdoh u la ïathuh ba ki don 31 ngut ki MLA kiba la ai ka jingkyrshan na ka bynta ban thaw ïa ka sorkar ba thymmai.
“Kadei ka jingthrang jong baroh ban ïohi ïa ka sorkar ba ïalam da ki party riewlum ba kan wan ha ka jylla," u la ong da kaba pyntip ruh ba baroh ki party ki la mynjur lang ban pyntyllun beit ïa ka kam shakhmat.
Haba jubab halor ka jingkylli kaba ïadei bad ka jingbym donlang jong kitei ki arngut ki MLA ka HSPDP, u Bah Metbah u la ong, “Kadei ka jingkwah jong ki ngam don ei ei ban ong.
Kata kadei ka rai jong uwei pa uwei u dkhot, ki lah ban shim kano kano ka rai ba ki kwah hynrei ha kaba khatduh tang kiba wan bad kiba don bad ngi, tang kata nga lah ban ong.
"Nalorkata, u ong ruh ba kitei ki MLA ka HSPDP ki khlem pynpaw kano kano ka jingpyrshah ba kim sngew tynnad ban ïatrei lang bad ka Congress lane bad ka TMC.U ong ruh ba ka UDP ka long kaba kloi wat ban shong ha ka Liang Pyrshah lada kim ïoh ïa ka jingbun paid bad ïa kane ruh kin sa shong biang kum ka party shwa ban shim ïa ka rai.
Shwa kane haba jubab halor ka jingkylli, u la ïathuh ba kam dei satia ka jingkwah ne ka rai ba kin leit ne ym leit treilang bad ka NPP hynrei kaba hakhmat hi kadei ba kito kiba kwah ban donlang kawei ki la pynpaw ïa ka jingkwah ban don lang.
Shillong, Lber 03 : Ka kynhun ba ïalam da ka NPP ban thaw ïa ka sorkar thymmai ka la kiew kynsan na ka 29 ngut sha ka 32 ngut tang hadien khyndiat kynta ba ki la wan ban kynduh ïa u Lat ka Jylla, u Phagu Chauhan ha Raj Bhavan ban pyni ïa ka jingbun paid.
Katei ka kynhun kaba la jop haduh 26 ngut ki MLA ha ka step sngi Thohdieng ryngkat bad arngut ki MLA ka BJP bad uwei u MLA shimet ki la kynduh ïa u Lat uba la khot ïa ki kum ka kynhun kaba jop bun ngut eh ki MLA ha kane ka elekshon MLA kaba long ha ka jylla.
Ka jingkiew jong ka kynhun NPP sha ka 32 ngut kadei hadien ba arngut ki MLA ka HSPDP ba kynthup ïa u Bah Shakliar Warjri na Mawthadraishan bad u Bah Methodius Dkhar na Mawshynrut ki la leit ban kyrshan lang noh ïa katei ka kynhun ryngkat u MLA shimet na Rambrai.
Haba kren bad ki lad pathai khubor hadien ba la dep ban kynduh ïa u Lat, u Conrad K Sangma ba dei u nongïalam ka kynhun u la pyntip ba ka BJP ryngkat kiwei ki party ki la ai ka jingkyrshan na ka bynta ban thaw ïa ka sorkar.
“Hooid, ngi la biang ka jingbun paid ban thaw ïa ka sorkar," u la ong.
Nalorkata, utei u heh ka NPP u la ong ruh ba la pyntip ïa ki ba wat u Myntri Rangbahduh ka Ri u Narendra Modi bad ruh u Myntri ka tnad Kampohïing, u Amit Shah ba kin wan sakhi lang ïa ka jingpynbam smai ïa ka kynhun Myntri.
“Kumta ngi dang ap shwa ïa ka jingpyntikna na ka ophis u Myntri Rangbahduh ba lun wan neem ha katei ka sngi bad kumta ngi hap ban ap shwa ïa ka tarik," u la ong.
Haba jubab pat halor ka jingkylli la na ka liang ka NPP ka la leit neem ban tyrwa treilang bad ka TMC ne ka Congress, u Conrad u la ong, “Ngim pat kwah ban ong ei ei mynta hynrei ap bad peit shwa.
"Kumta da kane ka jingkynjoh ka jingbun paid sha ka 32 ngut ka National People’s Party (NPP) kala pynkhreh mynta ban wanphai biang ha ka bor bad ban ïalam ïa ka sorkar synrop kaba thymmai ban synshar hapoh ka Jylla.
Shillong, Lber 05 : Ka phainal jong ka lympung ïalehkai kriket 2nd District League T20 Cricket Touranament ba la pynïaid da ka East Khasi Hills Cricket Association (EKHCA) kan long mynta ka sngi Nyngkong (6-03-3023).
KA Hurldles CC Mawsynram bad ka Laitjem CC ki la ïoh ban rung sha ka phainal jong katei ka lympung bad kin ïaknieh ïa ka nam lahduh ha ka jingïalehkai kaban ha Shortimai Syiem Stadium, Smit ha ka por 10 baje mynstep.
Ka Hurdles CC ka la ïoh rung sha ka phainal hadien ba ka la khur jingjop da kaba pynliem da 36 ron ha ka jingïakhun pyrshah ïa ka Nongdawah CC katba ka Laitjem CC ka la pynliem da 15 ron ïa ka Cricket Lovers CC ha ki jingïakhun semifinal ha ka sngi Saitjaiñ.
Ym lah ban len ha kine ki sngi bun na ki samla pule ha ka jylla ki hap ban mad ïa ka jingjynjar jong ka jingkyrduhkam kyrduhjam bad bun ruh na ki samla kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Ka jingkylli ka mih hangne, hato? ka sorkar jylla kan dang lah neem ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la dangkiew katba dangmih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la i duh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïa kren lei lei ïa ki samla kiba la pyndep tang ïa ka degree level ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satia ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki briew na ka jylla kim pat lah ban trei ha kaba la hap ban wan na ki briew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Lahr uh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khia na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam.
Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingïarap na ka bynta ki khun samla da kaba ïarap lyngba ki skhim sorkar bapher bapher, khang ban a ka bynta kito ki samla kiba ym donkam donjam ka long ka lad ka kabu ïa ki ba kin lah ban ieng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat banlen ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam misteri haba pyntrei ïa kino kino ki kam kiba la kham heh la hap ban wan rah ïa ki briew kiba nabar namar shem jingeh ïa ki samla kiba la tbit ban trei wat kum ha kitei ki jaidkam ruh bad kawei kadei ruh namar ka jingduna ïa ki tiar trei.
Bun ruh na ki samla ki dang lehrain ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit baria.
Hynrei bunsien pat ki samla kim juh phohsniew da kaba trei ïa ki kamrit kam ria ruh ka long kawei na ki lad ban aikam ïa ki samla ba kin lah ban ieng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam ria.
Bunsien pat lada jyllei ki bar jylla ngi ïa ud bad ngi ïa kynshi ba ka sorkar kam shim khia ban ïada ïa ki mynder.
Kumta la sngewdei ïa ka sorkar kaba thymmai la kadei na kano kano ka party ba kan shim ïa ka jingkitkhlieh ba kan peit kyrpang ïa ka lawei jong ki samla da kaba plie ïa ka lad ka lynti la ka long ha ka sengkam sengjam bad ruh ha kiwei pat ki liang kiba kum ki nongïalam ki la dep ban pyrkhat ne buh jingmut lypa ban leh.
Shillong, Lber 05 : Ka Meghalaya ka la rem noh ha ka jingïalehkai phainal jong ka Santosh Trophy (76th National Football Championships) da 2-3 kol ha ka Karnataka kaba la ïoh rah ïa ka nam lahduh ha ka jingïalehkai phainal kaba ïakhaid bha ha ka miet sngi Saitjaiñ ha King Fahd International Stadium.
Ka Karnataka kaba kynthup lang ki player pynap (reserve) jong ka Bengaluru FC bad ki katto katne ki player donsap na ka Bengaluru District Football Association kaba ïalehkai Super Division League ka la thaw history da kaba jop nam lahduh ha ka sien kaba nyngkong ha ka Santosh Trophy kaba la pynïalehkai shabar na la ka jong ka ri.
Ka sien kaba khatduh ba ka Karnataka ka la khur nam lahduh sien ba saw kadei ha Mysore kata ha u 1968-69 ha Banglore bad naduh katei ka samoi ka la poi phainal tang ha u 1974-75, ha kaba ka la mad nam rem noh.
Hynrei katei ka kynhun ba la ïalam da u Ravi Babu Raju kum u head coach ka la lah ban ïalehkai bha ha kane ka samoi da kaba lah ban pynurlong ïa ka jingphohsniew hadien ba ka la pynliem noh ïa ka Meghalaya bad rah ïa ka nam lahduh kaban sah jingkynmaw shirta.
Haba phai sha ka jingïalehkai phainal ha kane ka lympung ha ka miet sngi Saitjaiñ ka la long ka jingïalehkai kaba itynnad bad ïakhaid bha, ka Karnataka ka la plie pyrda nyngkong ïa ka shi kol ha ka jingïalehkai ba dang ïaid 2 minit lyngba u M Sunil Kumar.
Ka jingïakhun ka la nang itynnad shuh shuh dei hadien ba ka Meghalaya ka la ïoh ban pynphai kylla lyngba u Brolington Warlarpih uba la thep ïa ka kol pynïakhaid ha ka minit ïalehkai kaba 7.
Lyngba katei ka jingïakhaid, baroh arliang ki la ïakhun tyngeh ban ïoh thep kol.
Katba ki minit ïalehkai ki dang ïaid, ka jingïalehkai ka la nang stet ha baorh arliang kiba la ïoh katto katne ki kabu ban thep kol, bad dei ha ka minit ïalehkai kaba la ïaid 10 minit, ka Karnataka ka la ïoh biang ban pynkhih ïa ka jar ba la thep da u Bekey Oram.
Ki rangïalehkai ka Meghalaya watla ka kynhun ka la shah thep tam kol pynban kim shym la duh mynsiem bad ïakhun beit triang hynrei ki katto katne ki kabu ki la pynlehnoh ei.
Ha ka jingïalehkai kaba la jan poi sha kaba kut jong ka kylla step u Robin Yadav (44 min) u la thep ïa ka kol kaba lai na ka bynta ka Karnataka kaba la lah ban lamkhmat da 3-1 kol ha kaba kut jong ka kylla step.
Haba wanphai sha ka jingïalehkai jong ka kylla miet, ka jingïakhun ka la nang ïathnem ha baroh arliang, ka Karnataka ka la ïalehkai ban khanglad sha kaba bynta ba shadien bad khlem da ailad ïa ka Meghalaya ban tur sha ka kut jong ka.
Hapdeng ka jingïalehkai kaba ïakhaid bha, ka Meghalaya ka la ïoh ban pynhiar mynsiem hadien ba u Sheen Stevenson u la thep ïa ka kol kaba ar na ka bynta ka kynhun ha ka minit ïalehkai ba 60.
Katei ka shi kol ba ka Meghalaya ka la ïoh ban thep ha katei ka minit ka la pynsmiej ïa ki rangïalehkai jong ka Karnataka, hynrei namar ba ka por ka la lyngkot na ka liang ki rangïalehkai ka Meghalaya kim ïoh shuh ban thep kol ha kaba ka Karnataka ka la lah ban pynliem syndon da 3-2 kol bad ïoh rah ïa ka nam lahduh.
Ha kaba kut jong ka jingïalehkai, la sam ïa ka trophy kumjuh ruh ki khusnam shimet ba kynthup ka khusnam Best Goalkeeper ba la ïoh da u Rajat Paul Lyngdoh (Meghalaya) uba la ïoh ban pynlait 6 sien na ka jingshah thep kol ha ki 12 sien ïalehkai katba u Robin Yadav (Karnataka), uba ïoh thep hynriew kol kynthup ha katei ka jingïakhun phainal u ïoh ka khusnam Player of the Championship.
Nongstoiñ : Ka synshar khaddar kaba khuid ba suba ka dei ka mat kaba la ju ïakren la slem bha ha kane ka jylla jong ngi, hynrei haduh mynta kam pat urlong satia namar ba naduh ki nongmihkhmat haduh ki paitbah, kim pat sngewthuh satia kaei kata ka jingsynshar kaba khuid.
Haba phai ha katei ka mat, ym lah ban len ba ha ki snem ba la dep u bah Ardent Miller Basaïawmoit u dei uwei na ki rangbah, kiba la sdang ban pynshai sha ki paitbah halor katei ka mat lyngba ka “Clean politics" bad u la ïaid ha kylleng ki jaka ban pynsngewthuh, da kaba pynlong ïa ki jingïalang paitbah ban pynsngewthuh, hynrei imat ka jingpyrshang jong u kam shym la treikam satia.
Nalor kata ki la don ruh ki nongïalam jong ki kynhun balang Khristan kiba la thaw da ka kynhun kaba la tip kum ka Khasi Jaiñtia Church Leader Forum, kiba la pyrshang katba kot la ka bor ban pynsngewthuh sha ki paitbah, ba kim dei ban jied ïa ki nongmihkhmat da kaba khmih lynti ba kin ïoh pisa.
Hynrei katei ka jingpyr-shang jong ki nongïalam balang ruh kam pat treikam satia ha uwei pa uwei, lait noh tang ha ki katto katne ngut.
Kumba ka long ha kine ki snem ba la dep ba ka sorkar MDA ba la lam khmat da ka NPP ka dang synshar ïa ka jylla, ki paitbah ki la ud ki la thnum, ki la tim la tla haduh ba ym sngew ïahap shuh.
Pynban hadien kane ka election kaba dang shu dep, ka NPP ka dei ka party kaba jop bun tam ki MLA bad kan dang ïalam hi ïa ka sorkar, namar ka BJP kam lah da lei lei ban khlad na ka NPP, namar ka dei ka juh ka party, ka don ki juh ki nongrim bad ki juh ki jingthmu.
Ka NPP ka la jop bun tam ki MLA ka dei na Garo Hills namar shuwa ban poi ka sngi thep vote u Amit Shah u la wan ïalap election ha Tura.
Haba phai pat ha Khasi bad Jaiñtia Hills, ka NPP ka la jop tang hynñiew ngut na ki laiphew san tylli ki constituency kata saw ngut ha Jaiñtia hilla bad ar ngut ha them Ribhoi katba ha East, West South West bad Eastern West Khasi Hills ki kyrtong ka NPP ki la shah rem lut.
Haba phai sha ka jinglong jingman ha Khasi Jaiñtia, la ïohi ruh ba ka party ba dang thymmai kaba la seng da u bah Ardent Miller Basaïawmoit ka Voice of Peoples Party, kaba don ïa ka thong b an wanrah ïa ka synshar khaddar kaba khuid ba suba wat la ka dang shu sdang ruh ka la lah ban pynjop haduh saw ngut ki kyrtong.
Kane ka pynishai ba ki paitbah ha Khasi Hills ki la sdang ban sngewthuh ba ka jingsynshar kaba khuid ka la don kam eh ha kane ka pateng mynta.
Ki katto katne ki jingshisha kiba la paw ha kane ka election ba la dep ki long kumne, baroh ngi tip ba ka United Democratic Party (UDP) ha kane ka election ba la dep, ka la pynïeng saw ngut ki kyrtong na Garo Hills hynrei ym don wat uwei u ba jop.
Kane ka pynishai kdar ba ki paitbah Gro kin ym pdiang da lei lei ïa ki party Khasi, katba ki Khasi Jaiñtia pat ki pdiang bad kyrshan tyngeh ïa ka party kaba na Garo Hills.
Ym lah ruh ban len ba ha West Khasi Hills, dei tang ki paitbah jong ka Rambrai Jyrngam Constituency, kiba dang sahdien tam bad ki bym pat sngewthuh kumno ban jied nongmihkhmat, namar ha katei ka Constituency ki don san ngut ki Khasi kiba dei ki kyrtong ha ka election kata u bah Kimfa S Marbañiang, u bah Fernandes Dkhar, u bah K.P Pangñiang, u bah Spastarlin Nongrem bad u bah Goldenstar Nonglong bad na ki Garo pat ki don lai ngut u R.G.Momin u Francis Pondit R Sangma bad u Silash R Marak.
Ha ka jingshisha ki paitbah ka Rambrai Jyrngam, ki la dei ban pynjop uwei napdeng kitei ki saw ngut kampher la u dei na kano kano ka party ruh, lait noh ïa u kyrtong ka BJP bad NPP, namar ki dei na ka juh ka ïing.
Hynrei ka jingbiej jong ki ka la paw pyrthei da kaba ki la pynjop pynban ïa u R,G Momin u ba dei u kyrtong shimet bad u bym nang bha wat ban kren Khasi ruh.
Nangne sha khmat lada ki paitbah ka Rambrai Jyrngam kim pyrkhat bha kin sa shem jingeh kiba bun ki liang.
Mairang, Lber, 15: U Assistant Secretary jong ka seng HSPDP Maw-thadraishan Constituency u Bah Kotbor Warjri u la pynpaw ba ka jingleit ai jingkyrshan jong MLA u Bah Shakliar Warjri ïa ka NPP ban thaw ïa ka Sorkar ka dei na ka bynta ba un lah ban wanrah ïa ki kam pynroi ki bapher bapher hapoh ka Constituency bad ba un dup lah ban ïarap na ka bynta ki jingdonkam kiba bun jong u paidbah.
U la ong ba u Bah Warjri haba u leit ban ai ïa ka jingkyrshan ïa ka NPP ban thaw Sorkar u leit ruh ha ryngkat ki nongrim kiba skhem jong ka party ban ïada ïa ka ri bad ka jaitbynriew ym kumba la mih ki jingkren ba u dei u nongdie ïa ka ri.
U Bah Kotbor u la kyrpad ruh ïa ki nongshong shnong jong ka Mawthad-raishan ban shah ïa u Bah Shakliar ba un don lang ha ka Sorkar ban ïalam da ka National Peoples Party (NPP) bad ban peit aiu kane ka sorkar ka trei bad lada ka bakla na kaei kaei kaba ki paidbah ki sngewpyrshah ïa ka jingtreikam jong ka na ka liang u MLA bad ka party ki kloi ban weng ïa ka jingkyrshan na ka sorkar.
U la ong ruh ba u kyrmen ba kane ka Sorkar kaba thymmai kan dei ka Sorkar kaba trei bha na ka bynta ka jylla.
Nongstoiñ, Lber, 5: Ki paidbah nongshong shnong jong ka thaiñ Kyrshai ba kynthup ïa ka Nongumbah, Darephang, Nongspung bad kiwei kiwei ki dei ki shnong kiba don ha khappud bad ka jylla Assam, kata ka shnong Kyrshai bad Nongspung ki dei kiba hap ha ka hima Rambrai katba ka Darephang bad ka Nongumbah, ki dei ki shnong kiba hap ha ka Raidmynsaw.
Hynrei, haduh mynta ym pat don satia ki surok kiba biang naduh kitei ki thaiñ haduh Rambrai bad Langpih, kiba dei ki Headquarter jong ki bad kiba peit ba khmih ïa ka synshar khaddar bad ka khia ka shon jong ki paidbah nongshong shnong.
U bah P.Syiem uwei na ki riew rangbah na ka shnong Kyrshai haba ïakren bad u nongthoh khubor, u la ong ba ka jingbym don ïa ki surok kiba biang na katei ka thaiñ shaduh Rambrai bad Langpih, ka la buh jingeh haduh katta katta ïa ki paidbah haba ki donkam ban ïakynduh ïa ki nongsynshar hima haba ki donkam.
U la ong ruh ba naduh Kyrshai haduh Rambrai, ka la don ka surok ba ki trok kit dieng ki ju ïaid.
Hynrei ki lah ban ïaid tang ha ka por tlang bad ha ki por lyiur pat kim lah ban ïaid namar ki thiep kiba jrong bad kim lah ban kiew.
U la ong ruh ba u la ïoh jingtip ba ka sorkar ka la dep khot Tender ban pyntrei ïa ka surok na Nongstoiñ Rambrai haduh Kyrshai, hynrei u la ïoh jingtip ba ka jingpyntrei ka long tang 37 kilomitar katba ka jingjrong jong ka surok na Nongstoiñ haduh Kyrshai ka don kumba 70 kilomitar tam.
U Bah Syiem u la ïathuh ruh ba na Kyrshai haduh Langpih pat lada dei kiba khlaiñ ban ïaid kjat ka shim por san haduh Hynriew kynta.
U la ong ruh ba ka jingleh klet jong ka sorkar jylla ban pynpoi surok ha katei ka thaiñ naduh ki por ba mynshuwa, ka pynlong ïa ki paidbah nongshong shnong kiba don kham shakhmat ïa ka Kyrshai kata naduh ka Ïew Ukiam ter ter haduh Borjhar kiba don harud ka surok ban leit sha Chaygaon, ban kham sngew tynnad bad longtrai shnong ha Assam ban ïa kaba don ha Meghalaya, namar ki kham ïoh shibun ki jingmyntoi na Assam ha ki liang baroh.
U la ong ruh ba wat la katta ruh ki jingïarap na Meghalaya kum ka jingpyntrei ïa ka skhim MNREGS ki ïoh kumba ïoh kiwei.
U la ong ruh ba ki paidbah jong katei ka thaiñ haba ki donkam ban leit sha Nongstoiñ na ka bynta ki kam kiba ïadei ba ki ophis sorkar, ki hap ban leit haduh Chaygaon bad hiar sha Boko shaduh Hahim Athiabari haduh Riangdo bad ha kine ki sngi tang na Athiabari haduh Riangdo, ka dang shim por bun kynta ïa ki kali ban ïaid.
U la ong ba lada ka sorkar ka pyntrei ïa ka surok na Nongstoiñ shaduh Kyrshai ha ka jingjngai kaba tang 37 kilomitar, kam pat don jingmut satia bad kat haduh ba kan da pyntrei ïa kaba dang sah lei lei ym lah ban tip sa hadien katno phew snem kan lah ban pynurlong.
U la ong ba lada ka sorkar ka shimkhia, ka la dei ban pan jingïarap na ka sorkar pdeng ban shna surok na Kyrshai shaduh Langpih, khnang ba ki paitbah kin lait na ka jingeh ba ki la mad ha baroh ki snem.
Khliehriat, Lber 5 : Ki khynnah pule jong ka Star Public Schook Lumshnong, ki la leit ban ïa shim bynta lang ha ka jingrakhe ïa ka taiew ba kyrpang ka Mines Safty Week kaba la pynlong ha Guahati naduh ka 6 tarik u rymphang haduh 12 tarik u rymphang 2023 bad ki la don haduh san phew ngut ki khynnah skul na kane ka skul kiba la leit ïashim bynta bad ki la ïoh rah ruh ïa ki prize ha kaba ïadei bad ka jingïakop thoh slogan bad poster.
Ïa katei ka prokram kaba shi taïew lynter la khot pynlong da ka ophis jong u Director General Mines Safety (DGMS), Guwahati Region.
Kum shi bynta jong ka jingrakhe la pyni ruh ïa kawei ka poster ba la rah da ki nongtrei jong ka company Star Cement Pvt Ltd Lumshnong, ha ka jingrakhe jong ki ïa ka 52nd National Safty Week ba la sdang naduh ka 4 tarik u lber 2013 bad yn pynkut ha ka 10 tarik u lber 2023, kaba la thoh “ Our Aim-Zro Harm’, kaba mut ba ka thong ne ka jingthmu jong ki ka long ban nym wanrah kano kano ka jingmynsaw.
Katei ka jingrakhe National Safty Week ka dang bteng haduh mynta bad yn pynkut ïa kane ka prokram ha ka 10 tarik u lber 2023.
Jowai, Lber 05: Ka Dorbar shnong Pdengshakap kaba pynïaid ïaka jingïalehkai football jong ka ïakaba la tip kum ka 9th Secondary School Football Knock- out Tournament 2022-23, ha kane ka sngi saitjainñ bala dep kala ïoh ban pynïalehkai ïaki artylli ki jingïalehkai Quarter final ba khatduh.
Ka jingïalehkai Quarter final ba nyngkong ka long hapdeng ka Lakashiang FC pyrshah ïaka Thangbuli Yswc hakaba ka Lakashiang fc kala lah ban pynliem noh ïaka Thangbuli Yswc da ka jingïashut Tie-breaker da 4-1.
Haka jingïalehkai ba ar pat ka Pdengkarong Utd kala lah ban pynliem noh ïaka Amlarem social club daka jingiashut Tie-breaker hi.
Hapdeng jong ka jingïalehkai ka Amlarem sc kala lah ban pynkhih jar nyngkong eh lyngba u Nikhil Rymbai haka 20 minit hynrei ka Pdengkarong Utd pat kala lah ban pynphai pat ïakane ka shikol lyngba u Diah Lamare u player jong ka Amlarem hi kaba u la kum thep hi shaka kol lajong(own goal).
Haba u referee u la rah shaka jingïashut Tie-breker ka Pdengkarong Utd kala jop da 7-6.
Te naka liang jong ka Tournament committee ka pynbna baka jingïalehkai Semi-Final ba nyngkong kan long haka 11tarik mynta u bnai(sngi saitjaiñ) hakaba ka Tariang fc kan ïaleh pyrshah ïaka Lakashiang FC haka por 2baje nohphai sngi.
Te naka liang jong ka Tournament committee Pdengshakap sa shisien ka khot bad wer lang ïa baroh ki pait ieit football ban wan sakhi lang ïakane ka jingïalehkai Semi-Final.
Kane kalong katkum na u kyrwoh bala phah da u Sports Secretary bah Oriswell Khyriem.
Khliehriat Lber 5: U woh Tep Kyndait u dei u wei na ki khlawait ka ri lum Jaiñtia uba na ka shnong Tuber Kmaishnong, u dei u wei uba ïeng pyrshah ïa u Syiem Jaiñtia uba kyrteng u Amratap Sing namar ba une u syiem u la phah kylla niam Hindu ïa baroh ki khun ki raiot ka ri lum khat ar Doloi.
U tei u syiem u la phah da u syiem khynnah jong u, u Rapo Ram Sing ban ïaleh pyrshah ïa u Tep Kyndait ha kaba ki la ïaleh da ka thma ba la khot ka thma Nongsyntoiñ ha u snem 1669 bad ha kane ka thma u woh Tep Kyndait u ka pynrem ïa utei u syiem khynnah.
Hynrei, ha ka por ba ïakren ïasuk hapdeng u woh Tep Kyndait bad u Syiem ka Hima Jaiñtia, une u Syiem u la pyniap ïa u woh Tep Kyndait.
Kum ka dak ka jingkynmaw burom ïa utei u khlawait, ka Seiñ Raij Tuber ka la tei nam da u mot sah kynmaw ha shnong Tuber Kmaishnong bad une u mot u don ha rud ka surok nationla highway, u long uba itynnad bad wandur bha, ha kaba kiba bun ki briew kiba na jan bad kiba na jngai ki ju sngewtynnad ban leit kiew kai sha duh kliar utei u mot.
Nongpoh, Lber 05: U wei naki shakri jong u Blei haka rta ba 45 snem u la iehnoh shadien ïaka ïing ka sem bad kiba ïeid ba thoiñ baroh hadien ka jingpang bala neh kham slem bad khlad noh syndon hynne ka step jong ka 5 tarik haka por 4 baje mynstep ha ïing sah jong u ha Umran Dairy.
U Rev.Presley Mawnai u dei u khun phrangsngi jong ka Kong (L) Lorisa Mawnai bad u Broholat Sangma bad u shong u sah haka shnong Umran Dairy ha Ri-Bhoi bad u dei ruh u ba peit ïaka Umshiaw Pastorate, District Lasaiapngar, Ri-Bhoi Mihngi Presbytery, bad bat ruh kum u Mission Director ka Ri-Bhoi Presbyterian Synod.
La ïathuh ha kaba ïadei bad katei ka jingjia, u Rev.Presley Mawnai u la don ruh ka jingshitom haka met kaba la neh kham slem bad ka jingkhlad noh jong utei u shakri jong u Blei ka long ruh ka jingduhnong kaba khraw ïaka Ri-Bhoi Synod baroh kawei ban lur ïaki lyngkha ba sah shrah namar u dei u shakri uba trei hok bad khia ka jingkit.
Shuh shuh la pyntip ruh ba ka jingleit ontep ïa u Rev Presley Mawnai kan long haka 7 tarik Lber naduh ka por 12:30 baje nohphai sngi ha u lum jingtep ka Balang Presbyterian Umran Dairy.
Nongpoh, Lber 05: Haba sam ïa ka ktien ka Jong u Blei mynta ka sngi ha ka jingïaseng noh phai sngi jong ka Jingïaseng ba 25 ka Ri Bhoi Presbyterian Synod Christian Endeavor Union kaba la long ha ka CE.Society Balang Kyrdem, ka Ri Bhoi Mihngi Presbyterian CE Union, u Rev.K.E Rympeit u la ther jur da kaba ong,"Bun ki briew ha kane ka pyrthei ki la pyrshang ban thied wat ïa ka burom lyngba ka spah, hynrei kim tip ba kane ka burom kaba shu thied da ka spah kam long ei ei bad kim don dor ha khmat u Blei".
Haba sam ne pharia ïa ka ktien ka jong u Blei ha kane ka jingïaseng noh phai sngi jong kane ka jingïaseng Synod ka Ri Bhoi Presbyterian Synod C.E Union halor ka phang, ‘Ka Burom’, u Rev.K.E Rympeit u la sot lyngba ka Kitbab Zakharia na ka lynnong kaba 3:4 ter ter kiba kren shaphang ka burom bad bun ha ki sngi kiba mynta ki briew ki pyrshang ban thied da ka spah ïa ka burom bad kim tip pat ba ka burom kaba thied da ka spah kam long ei ei hakhmat u Blei.
U la ong ruh ka burom kaba la pynkup da u Blei ka dei ka burom kaba ym lah shuh ban knieh ne pynduh ïa ka bad lada ka dei ka burom kaba ka pyrthei ka pynjup ïa phi da ka spah kane kan jah noh bad kam larkam satia.
Haba kren halor ka burom, u Rev.K.E Rympeit u la kyntu jur sha ki paid riengeit ba ngim dei ban beh ïa ka burom pyrthei bad kum kiba Ngeit ha Jisu Christ uba long u khun jong u Blei ngi dei ban beh sha ka burom jong u Blei da kaba ngi im ka jingim kaba khuid bad kaba don dor hakhmat u Blei.
U la bynrap ruh da kaba ong, lada ngi phai sha u Blei bad ngi lah ban leh ïa ka mon ka jong u Blei, u Blei un pynkup ïa ngi da kata ka burom kaba neh shi junom bad ba ki bor jong ka pyrthei kin nym lah ban leh ei ei ïa ka burom ba la pynkup da u Blei.
La sngewthuh shai ruh lyngba katei ka jingkren u Rev.K.E Rympeit, u angnud ba kum kiba ngeit ha U Blei bad ruh kum kita kiba khot ïa lade ba ki dei ki khun Khristan kim dei ban lehkai ïa ka burom ba la pynkup da u Blei.
Kawei na ka nuksa kaba u la shim ka dei lyngba ka jingsneng na U Khun Sarong Awria ha kaba ha kaba nyngkong eh ka burom kaba u la ioh na u Kpa ka dei ka burom jong ka spah kaba u sngew ba u la ioh lut ha kane ka pyrthei, hynrei kane ka long tang shi por bad ha kaba khatduh u hap ban wan phai biang sha la u Kpa ban pan map bad ban ong ruh, “Ko pa nga la leh pop pyrshah ïa phi bad ïa ka Bneng bad ngam dawa shuh ba phin dang khot ïa nga kum u khun jong phi" kaba u sngewthuh shai kdar ba ka burom pyrthei kam long ei ei bad dei tang ka burom Blei kaba neh shi junom.
Namar kata, kum uwei na u Pastor rangbah ka Ri Bhoi Synod, u la kyntu ïa ki paid riewngeit ka Balang Presbyterian synod Ri Bhoi, ba ki dei ban phai sha u Blei ha kaba ha ka jingïaid lynti jong ka jingim kin ïa kynduh shibun ki jingtynjuh bad ki jingeh, hynrei kim dei ban duh jingkyrmen bad ki dei ban phai sha u Blei ban ioh ïa kata ka burom Blei bad dei tang ka burom Blei kaba lah ban pynkup ïa kata ka burom ba shi junom ha ka jingim, u la bynrap.
Lyngba jong kane ka sngi la sakhi ruh da ki hajar ngut ki paid riewngeit ka Balang Presbyterian ba hap ha Ri Bhoi Presbyterian Synod mynta ka sngi ki la ïa tuid ban leit sakhi sha ka Jingïaseng ba 25 jong ka CE Society Balang Kyrdem, Kyrdem District CE Union, ka Ri Bhoi Mihngi Prebytery CE Union jong ka Ri bhoi Prebyterian Synod Christian Endeavor Union kaba la long ha ka CE Society Balang Kyrdem.
Kane ka jingïaseng synod ba 25 ka Ri Bhoi Presbyterian Synod Christian Endeavor Union ka dei kaba la sdang naduh ka 3 tarik u Lber 2023 lyngba ki prorkam bad ki nongkren bapher bapher hapoh kane ka lai sngi bad la pynkut noh mynta ka sngi U Blei ha kaba ki nongkren ki kynthup ïa u Rev.B Syiem uba la sam ïa ka ktien ka jong u Blei ha ka jingïaseng mynstep bad u Rev.K.E Rympeit u la sam ïa ka ktien ka joing u Blei ha ka jingïaseng noh phai sngi bad bud sa u Tbn.N.B Myrsing uba la sam ïa ka ktien ka jong U Blei ha ka jingïaseng mynmiet jong kane ka Sngi U Blei.
Haba pynkut pynwai noh ïa kane ka jingïaseng Synod ki khun samla ka Ri Bhoi Presbyrian Synod la pynphuh pynphieng ruh da ka jingdon lang kiwei kiwei ki pastor bad ki nongsharai Balang, ki paid riewngeit bad khamtam ki jingwai Choir na ki Choir bapher bapher lyngba ki sur ba syiang bad ba bang ka la pynum mynsiem kiba bun ki paid riewngeit kiba la wan ban sakhi sha kane ka jingïasengbah ki Khun Samla ka Ri Bhoi Synod ha Kyrdem.
Shillong, Lber :Ka Seng Ieng Rasong Sports Social And Cultural Club, Shillong ha u kyrwoh lyngba u publicity secretary Bah S.Lyngdoh ka ai ka jingkhublei sha baroh ki samla kiba ïakhun ïa ka eksamin SSLC bad HSSLC bapher bapher ba kin lah ban lehbha ha kane ka eksamin bad ba kin ïoh ban kheit ïa u soh jong ka jingjop.
Ha kajuh ka por ka Seng ka duwai ruh ba U Blei Trai Kynrad Un pynïoh ha ki ïa ki met kiba koit ba khiah khnang ba kin lah ban pynleit jingmut ha ki jingpule ki jong ki haduh ba kin da pyndep ïa ka eksam.
Ka kyntien sawangka kam dei ka kynthoh pynrem ïa kaei kaba la jia ha ka jylli saiñhima ha ka Jylla saw phew san snem thik mynshwa.
Ka snem 1978 ka dei ka khep histori kaba sah kynmaw pateng pakit ba ka dei ka jingsdang jong ka saiñ synshar syrop lang (Coalition Government) hapoh ka Jylla.
San snem hadien ba ïoh ïa ka Jylla bad ha ka Election kaba ar sha ka ïing Dorbar Thaw Aiñ kaba la long ha ka 25 Rymphang 1978, ki nongshong shnong ka Jylla kim shym la ai ne jied tang ïa kawei ka seng saiñhima bad ka jingjied ne jingïoh vote la pharia hapdeng bun tylli ki seng saiñhima bad ki kyrtong shimet.
Katkum ka khubor kaba la mih ha u Nongsaiñhima Lber, 4 1978 la phiah ïa ki seng saiñhima bad ki kyrtong shimet katkum ki nombar ba ki shah jied kumne- “Ha ka Dorbar Thaw Aiñ kaba 60 ngut, 20 ngut la jop da ka seng Congress (kaba kynthup 9 ngut na Khasi bad Jaiñtia Hills bad 11 ngut na Garo Hills), 16 ngut da ka APHLC (kaba kynthup 8 ngut na Khasi bad Jaiñtia Hills bad 8 ngut na Garo Hills), 14 ngut ka HSPDP, 2 ngut ka seng PDIC, 1 na ka seng Jaiñtia National Union bad 7 ngut ki kyrtong shimet.
" Kane ka long ka dur jong ka ïing Dorbar Thaw Aiñ bad ka jingdon jong ki seng saiñhima bad ki kyrtong shimet kiba la shah jied kum ki MLA ha ka snem 1978.
Ka Jylla Meghalaya ka kynthup ïa ki ar tylli ki thaiñ, ka East Meghalaya kaba kdup ïa ka Bri Hynñiewtrep bad ka West Meghalaya ne ka Ri Achik.
La pynlong ïa ka Jylla Meghalaya ha ka snem 1972 da ka jingïamynjur lang ki ar kynhun ki jaitbynriew trai ri nalor kiwei pat ki jaitbynriew bad ki para shnong bapher kiba la shong shnong ha ka Jylla.
Ha kane ka Election kaba dang shu dep long ha ka 27 Rymphang 2023 ka la don hangne hangtai ka jingïakren, ka jingkyan kaba napoh bad kaba la paw penryngkew ruh ha ki jingïalang ïalap Election ba ka la dei sa ka pali jong u/ka nongmihkhmat (MLA) na East Meghalaya ban shong ha ka shuki Chief Minister bad la ban jur ba ki Seng saiñhima kum ka UDP, HSPDP bad kiwei kiba kham bun paid na East Meghalaya ki dei ban ïatylli mlon bad trei borbah ban sei ïa u ne ka MLA ki ban shong ha ka shuki Myntri Rangbah ka Jylla.
La ñiew bad pynbna ïa ki kyrtong kiba shah jied kum ki MLA ha ka 2 Lber 2023 bad sa shisien ka jingïoh vote bad jingjied ki MLA la pharia hapdeng ki seng saiñhima bapher bad ki kyrtong shimet.
Ha kane ka kynti ka dur jong ka ïing Dorbar Thaw Aiñ ka long kumne- “Ha ka jingïaleh election kaba la long ha ki 59 tylli ki constituency, 26 ngut la jop da ka NPP, 11 ngut la jop da ka UDP, mar 5 ngut la jop da ka TMC bad Congress, 4 ngut la jop da ka VPP, mar 2 ngut la jop da ka HSPDP, BJP bad PDF nalor ki kyrtong shimet.
"Tang shi sngi hadien ba la dep ñiew ïa ki vote bad pynbna ïa ki kyrtong ba shah jied bluit la mih kawei ka kyrwoh kaba la saphriang stet bad kylla long khubor kaba ong kumne, “Ha ki mla udp, congress, aitc, hspdp, vpp, pdf bad independent.
Subject: ïa form sorkar khlem ka npp& Bjp".
Katkum kane ka kyrwoh la kam ba ki paidbah ka Bri Hynñiewtrep ki kwah ban lait na ki tyrsim High Level bad nongshun rit paid…"pyrkhat lem ïa ngi kiba jied ïa phi…ngi jied ïa phi ba ngi isih NPP BPP…ïatrei para Seng barit ai ka udp kan sei Chief Minister vpp home minister pdf sport minister congress education tmc urban affairs hspdp pwd bad independent ai PHE…"Kane ka kyrwoh ka khot ïa ka jingïatreilang jong ki seng saiñhima kiba jop duna MLA naduh ka Congress, TMC haduh ka UDP, VPP, HSPDP, PDF bad ki kyrtong shimet ban ïasynrop lang bad thaw ïa ka Sorkar khnang ban lait na ki tyrsim jong ka NPP bad BJP.Hadien ba la saphriang kane ka kyrwoh ka la don ruh ka jingkhih phaloh kaba shyrkhei ha ka jylli saiñhima bad ki paidbah ruh, khamtam ha ki rynsan social media ki la ïatai-ïakren bad kynnoh-kynthoh lai phew jait.
Ki MLA jong kine ki seng saiñhima bym dei NPP bad BJP ki la ïashong jingïalang bad kiwei ki seng bhalang, kum ka HYC bad riewshimet ki la phah kyrwoh ban pynlong jingïalang ban ïakren halor kane ka phang.
Ban shu sot kyllum na ki jingïakren la sngewthuh ba ki daw kiba pynlong ïa kane ka jingkhih phaloh ki bun bah, hynrei lah ban kdew hangne tang katto katne tylli- (i) ki don kiba pynpaw jur ba ki kwah ban long Chief Minister da u Khasi (ii) ki don pat kiba la bitar shla ïa ka jingbam sap jong ka Sorkar MDA ba rim bad ka jingleh hanga mei jong ki katto katne kiba kam ba ki dei kita ki “high level" bad (iii) ki don kiba pyrshah jur ïa ka BJP kaba thombor bad ïiew beiï ïa ki rit paid.
Hynrei ki don ruh kiba pynphai nia kumne, hato ka jingkwah ban ïoh long Chief Minister da u Khasi kam wanrah ïa ka jingkynad jaitbynriewï bad kam sngew shong nia namar ha kata ka jingïakhun ban ïoh Chief Minister da u Khasi hap don lang bad kyrshan da ki seng saiñhima kiba heh kiba don lang kiwei pat ki jaitbynriew kum ki Garo bad ki non-tribal.
Wat ka seng saiñhima riewlum kum ka UDP ruh ka pynïeng kyrtong bad don ki dkhot ha Garo Hills, katno tam ki National Party kum ka Congress bad TMC kin pynksan ïa kane ka jingdawaï Nalor nangta kam don nongrim ha ka Parliamentary Democracy ne ka Synshar Paidbah namar ka hok ban jied nongïalam ka shong ha ki MLA jong kano kano ka party.
Halor ka jingbamsap jong ka Sorkar MDA ba rim pat ka mih ka jingkylli ba ki seng saiñhima kum ka UDP, HSPDP, PDF bad kiwei ki dei kiba ïadon lang hapoh ka Sorkar MDA, te kumno kin khyllie ïa ka pyut.
Katba na ka liang ka BJP bad ki nongkyrshan jong ka ki kren kopia ba yn ym don ba lah ban thaw Sorkar khlem ka jingkyrshan bad jingkyrkhu jong ka.
Kaei kaba la jia ha ka snem 1978? U Allan Lyndem uba long uwei na ki samla rit uba la sakhi da la ki jong ki khmat u don kumne ban ïathuhkhana- “Ha ka snem 1978 ka don ka Assembly Election ba ar jong ka jylla, kaba long ha ka 25 Rymphang 1978.
Kum u volunteer jong ka seng HSPDP nga ïoh lad ban don ha counting hall, ha State Central Library.
Katba dang don kumta ha counting hall, lah sngewthuh ba ka seng Congress ka lah jop 20 tylli ki seat bad ki seng riewlum jong ka Meghalaya pat ki jop ïa ki seat kumne- 16 ka APHLC, 14 ka HSPDP, 2 ka PDIC, 1 ka Jaiñtia National Union bad 7 ki kyrtong shimet.
Ha ka counting hall, i Bah Deng Shylla bad ki kiwei ki paralok samla rangbah ki pisa lyng-a bad ki ïa phylliew jingmut ba kine ki seng riewlum jong ka Meghalaya ki dei ban snoh-kti lang kawei ban thaw sorkar wat lada ïa pher ki manifesto ruh.
Ha ka por kumba 5.30 PM ha ka sngi ïiew vote, i Bah Deng Shylla i ong ïa nga ba ngan lum ïa ki lai tylli ki lama – ki lama APHLC, HSPDP bad PDIC.Ka lama HSPDP te ka don bad nga ha pla, katba ïa ka lama APHLC te kham shitom ban ïoh namar kim treh ai namar nga dei party u ‘Sing’.
Ïa ka lama PDIC nga ïoh na i wei i Bah iba na Sohryngkham.
Nangta nga leit sha i Bah Deng Shylla ryngkat bad u seij uba nga lah bsuh ïa ka lama PDIC bad ka lama HSPDP.I Bah Deng nangta i ai ha nga ïa ka lama APHLC ban bsuh ha uta u siej uba la don lypa ki lama HSPDP bad PDIC.Te, kumta hi i Bah Deng Shylla i shim ïa uta u siej LAI LAMA (APHLC, HSPDP, PDIC) bad i ong ia nga ban bud ïa i….
ngi mareh shabar sha phyllaw ka counting hall……… Mar ïa poi ha phyllaw shu puk wan ïa snoh kti lang u paidbah tylli byllien na ki lai tylli ki party bad ki phawer artat “Ki Lai Lama , Sorkar kin shna-Congress nabar, wat nym synshar.
"Ha ka Editorial jong u Nongsaiñhima Lber 11, 1978 la thoh kumne, “Ka jingïaleh ban pynkhun bad pynwan ba ki seng jylla kin ïa synrop lang ban ïoh ïa uba bun uba lang haduh ban ïoh pynlong sorkar ka long kaba shitom haduh katta bad ka la shim por naduh ka 4 tarik une u bnai Lber haduh ka 8 tarik mynstep.
U paidbah uba la ap pakhang hakhmat ka khyrdop ka Iing Thaw Aiñ um shym la shah ba ki rangbah nongïalam kin mih tad haduh kin da rai kut.
"I Bah Justman Kharmih ha Ka Pansara jong u bnai August 1978 i kynthoh kumne, “Ka Shillong kaba long ka jabieng ka Meghalaya ka la shitom jingmut ba ym lah ban pynlong sorkar.
Ka State ka la pynpaw ha ka elekshon ba ka mon ïa ki seng trai ri ban synshar halor la ka jong jong ka State.
Kane ka paw shai ba ka Congress ka ïoh tang 20 ngut na ki 60.
Da ka bor ki samla ka ri ki nongïalam jong kine ki party ki la mynjur ban pynlong Sorkar synrop (United Legislature Party) bad ban ym ïadei bad ka Congress la ha kano kano ka dur…"Nangta shuh shuh i Bah Bindo Lanong ha ka kot Golden Meghalaya i ïathuh ba “haba ym don ba lah ban thaw Sorkar ki samla ha kato ka por kaba kynthup ïa H.S Shylla, Hamboy Shullai.
M.N Syiem bad kiwei ki la lum ïa ki paidbah ha madan Malki ban pynbor ïa ki MLA jong ki seng riewlum ban thaw ïa ka Sorkar Lai Lama.
Ka la don ruh ka jingïalang jong ki nongïalam ha ka kamra ba 14 jong ka Meghalaya Legislative Assembly ha ka 8 Lber 1978 bad ha kane ka jingïalang la ïadon ryngkat ki Nongïalam Balang, i Rev Fr.Sngi Lyngdoh bad Rev W.Manners, kiba long kum ki nongpeit pyrman na ka liang ki paidbah bad kiba ai ruh ïa ki kyntien ïasyllok bad jingdwai phirat na ka bynta ka jingbha jong ka kam.
Ha kawei pat ka liang , la tip ruh ïa i Rev Fr.Sngi Lyngdoh kum u nongsaiñdur jong ka synshar synrop lang ki seng saiñhima ha ka Jylla bad ryngkat bad i Rev W Manners ki la donkti ha kaba pynthaw ia ka Sorkar Lai Lama ha ka snem 1978.
Hapdeng ka snem 1978 bad 2023 ki la don shibun ki jingjia bad jingkylla ha ka synshar khadar, katba ka Jylla pat ka nang hiar.
Ka bamsap ka nang jur bad ka hanga mei ka nang kiew skong.
Ngi sahdien ha kiba bun ki bynta.
Mynta kumne ka jingïatan tyllai ban thaw sorkar ka long kaba jur bad ki jingdawa na shabar ruh ki beh kyrthep.
Ka la jia teng saw phew san snem mynshuwa bad mynta ka wan phai kylla.
Nga pyrshang ban wanrah sha phi ïa ki symboh histori bad nga ieh ha phi ki nongpule ban bishar bad pynshong nia.
Shillong, Lber :Ki katto katne ki jingbthah ba donkam na ka bynta ki dkhot bad delegate jong ka KJP Synod Sepngi ki ban wan sha ka jingïaseng Synod Sepngi kaba 21 ka ban long ha ka Balang Presbyterian Lyngkhoi naduh ka 9 tarik haduh ka 12 tarik Lber 2023.
Ka shnong Lyngkhoi ka dei ka shnong kaba khriat bha bad kumta la kyntu ba kin sngewbha ban wanrah ki jaiñ syaid ban phong bad ki jaiñ kup thiah.
Ki kali ki ba wan na Shillong kin rung na Sohïong bad ïaid lyngba ka Sohïong – Parïong Road, ka jingjngai na Sohiong sha Lyngkhoi ka long 14 KM.Ki kali kiba wan na Mawmaram bad Mairang kin lad na ka Shnong Umthied Bynther.
Ka jingjngai na Mairang sha Lyngkhoi ka long 8 KM.4.
Ki kali ba wan na ka surok Nongstoiñ kin rung na Kynshi – Lawbyrtun Road.
Ka jingjngai na Kynshi lyngba kane ka surok ka long 16 KM.Ki kali kiba wan na Nongstoiñ ki lah ruh ban rung lyngba ka Shyrwang ha ki Sngi Pohia, lait noh ka Sngi U Trai.
Ka jingjngai na Shyrwang sha Lyngkhoi ka long 5 KM.Ki kali kiba wan na Mawkyrwat lyngba ka Parïong kin ïaid na ka Sohiong Parïong Road lyngba ka shnong Nonglait.
Ka jingjngai na Pariong sha Lyngkhoi ka long 22 Km.
Ki kali KALI RIT kiba wan na Mawkyrwat ki lah ruh ban ïaid lyngba ka Laitnongrim, kin lad naUmjarain.
Ka jingjngai na Umjarain sha Lyngkhoi ka long 22 KM.Ki kali kiba wan na Weiloi kin rung lyngba ka Laitmawsiang Nongpung Road.
Ka jingjngai na Nongspung sha Lyngkhoi ka long 10 KM.Kane ka long katkum u kyrwoh lyngba u Rev.T.K.Iawphniaw, Secretary Committee Pdiang Synod Lyngkhoi.
Shillong, Lber :Ka New Testament Restoration Church ka ïa wer bad khot sngewbha ïa ki paid Khristan bad bym long Khristan sha ka jingïaseng (37th ANNUAL GENERAL CONVENTION) jong ka Balang kaba la ai kyrteng ka “Festival of Hope and Peace" ka ban long naduh ka 9 haduh ka 12 tarik Lber 2023 ha Wahiajer, West Jaintia Hills.
U nongkren ba kongsan ha kane ka jingïaseng un long I Apostle R.R Khongkrom.
Kan don ka jingïalap bad jingduwai kyrpang ïa kiba donkam jingduwai bad ïa kiba ba pang ba shitom ha kane ka jingïaseng.
Ka por long jingïaseng kan long manla ka janmiet 6:00 P.M bad ha ka Sngi U Trai kin don lai tylli ki jingïaseng kata ha ka por 10:30 A.M, 1:30 P.M bad 6:00 P.M.Nalor ki jingïalap kin don ruh ki jinghikai Ktien Blei kynthup ki prokram kyrpang na ka bynta ki samla bad ki kynthei ha ka 10 bad 11tarik naduh 8:00 A.M haduh 1:00 P.M.Kan don ruh ka Musical Celebration (Gospel Concert) ha ka Sngi Saitjaiñ (11/3/2023) naduh ka por 5:30 jan miet ter ter.
Na ka bynta ki jingtip ba bniah lah ban pyntip sha kine ki mobile number: 9856007031/7085923614/6909535949.
Kane ka long katkum u kyrwoh lyngba u General Secretary, New Testament Restoration Church.
Shillong, Ïaïong 14: Ka surok kaba pynïasnoh ïa ki shnong kiba don ha ki sharing jong ka Riwar Mihngi ha ka sngi Thohdieng ki la dkut syndon thui da ka jingtwa jong u lum ba don ha Rngaiñ ha ka janmiet sngi Thohdieng ha kaba da ki spah tylli ki kali ki la sahkut ha katei ka jaka kiba thmu ban leit Pynursla ne leit Shillong.
Kat kum ka tyllong khubor kaba u Mawphor u la ïoh lum la ïathuh ba ha kane ka jingtwa khyndew ki don ar tylli ki kali ba julor kawei ka Mahindra Max ba julor malu mala bad kawei pat ka Datsun Go kaba don ïa u registration no ML 05 T 7892 kaba la suba ba dei ka kali u Rangbah Shnong jong ka Wahlyngkhat bad la suba ba don arngut kiba shong ha kane ka kali Dastun ki la shah ban ha kane ka jingtwa ka surok.
Kat haduh ba la thoh ïa kane ka khubor kaba ym pat shym la lapdien ïa kane ka kali ba la shah ban hynrei la lap tang ïa ka bumper ba sha khmat ryngkat bad u Number Plate bad na ka liang ki pulit ki la pyrshang ïa kaba bha tam ban weng ïa ka khyndew bad wad ïa kane ka kali kaba shah ban.
Haba pyrshang ban ïakren lyngba ka phone bad kiba sakhi ïa kane ka jingjia ki la ïathuh ba kim shu ïohi beit ba ka twa kynsan ka khyndew bad la ïohi ba ka twa ka la ban ïa kane ka kali Datsun katba ka kali Max ka la lait da ka said.
Shuh ha ka jingïakren bad kiba sahkut ha katei ka jaka ki la ïathuh ba kan shimpor na bynta ban weng ïa katei ka kyndew bad ki maw kiba la twa namar ka jingtwa ka la jur haduh katta katta.
Lah ban kdew hangne ba ha ka 4 tarik u Ïaïong ka Federation of Khasi, Jaiñtia and Garo People (FKJGP) Riwar Mihngi Circle ka la leit ban ujor ha u Sub Divisional Officer (SDO) jong ka Pynursla Civil Sub Divison pyrshah ïa ka kompeni ARSS Infrastructure Projects Limited kawei na ki kompeni ba pyntrei ïa ka surok Shillong-Dawki namar ka jingpyntrei torti jong ka.
Ha ka shithi sha u SDO (C) ka FKJGP ka la kdew ba ka jingpyntrei torti kane ka kompeni ïa ka jingpyntrei ïa kane ka surok ka buh jingma ïa ki nongshong shnong kiba don kham sha rum jog kane ka surok ba dang tih ban kham pynheh namar ka rukom tih bad ka rukom bret khyndew ka long kaba i don jingma ïa ka leit ka wan.
“Kane ka jingtrei torti kane ka kompeni lah ban sakhi tang da kaba shu peit ïa ki rukom trei jong ka bad jin lada ka don ka jingshimkhia kumba ngi dawa lehse kane ka jingjia kan ym da jia bad ngi kyrmen ba kan ym jia eiei ïa kito ki lanot ba shah ban kali," ong u Information Secretary ka FKJGP Riwar Mihngi Circle u Bah Evanfield Khonglam haba kren bad u Mawphor.
Shillong, Ïaïong 14: Ka jingmih khubor ba ki arngut ki MLA jong ka Seng PDF, u Bah Banteidor Lyngdoh, MLA ka Mawkynrew bad u Bah Gavin Manuel Mylliem, MLA Sohra ki lah ban pynïasoh noh bad ka Seng NPP, kala pynduh thiah pynduh dem ïa kiwei pat ki artylli ki Seng Riewlum, kata ka UDP bad ka HSPDP.Baroh arngut ki MLA ka PDF ki la don lypa ha ka sorkar MDA-2, hynrei kim shym la don pat ha ka Kynhun Myntri bad ka khubor ka ong ba kane ka rai jong ki ban pynïasoh noh sha ka NPP ka lah ban dei namar ba ki kwah ban don ha ka Kynhun Myntri.
U Bah Banteidor ha ka MDA-1, udei u Myntri ka tnad Argiculture, Sports bad kiwei kiwei.
Hynrei mynta ha ka MDA-2 u don shabar ka Kynhun Myntri.
Kane ka jingmih khubor ba ka jingrung ka PDF sha ka NPP bad ka jingkwah ban don ha ka kynhun Myntri lane ka jingtyrwa hi ka NPP ka dang dei tang ka jingantad jong ki lad pathai khubor, hynrei u President jong ka BJP, u Bah Ernest Mawrie, u la pynpaw ba hadien ka elekshon ha Sohïong ka lah ban don ka jingkylla shuki ha ka kynhun Myntri jong ka sorkar jylla.
Ki tyllong khubor ki antad ruh ba kane ka jingkylla kynsan ki PDF ban leit sha ka NPP ka lah ban dei namar ba ka NPP ka kwah ban ïoh bun ki MLA khnang ban ïoh hi marwei ïa ka majority khamtam ha kane ka por ba jur bha ka jingkyan na ka Reservation Policy bad ka Roster System.
Hynrei ki khubor ki ong ruh ba kan shem jingeh ïa ka NPP ba kan shu weng kumto ïano ïano na ka kynhun Myntri namar ba ka la ïatreilang hapoh ka sorkar.
Ym tip la ka NPP kan weng na ki Myntri kiba dei napdeng ki Seng Riewlum, kata na ka UDP ne HSPDP ne kan weng napdeng ki ki Myntri kiba dei na ka NPP hi.
Hynrei ki khubor ki ïathuh ba kiba bun hi ki MLA ka NPP kim kwah ba u Myntri Rangbah un weng ïano ïano na ka NPP, namar ba ka Seng ka la bun bha ki MLA bad ka dei hok ban ïoh bun ki Myntri ha ka Sorkar.
La ïathuh ruh ba katba kine ki jingantad ki dang ïaid katba nang mih ki sngi, ki Myntri kiba don ha ki Seng Riewlum ki la nang syier thot thot ïoh shah weng noh na ka shuki Myntri.
Shillong, Ïaïong 16 : Ka lympung ïalehkai phutbol jong ki heprit kiba hapoh ka shiphew snem kaba la tip kum ka Under-10 (Boys) Football League 2023 ba pynïaid da Shillong Sports Association (SSA) ka dang ïai bteng haduh ka sngi Saitjaiñ ha kaba la ïoh ban pynïalehkai ïa ki shipew tylli ki team.
Ha katei ka sngi ha ka jingïalehkai ha madan Polo, Shillong, ka Them Rangshken A.C.C, Mawlai SC, Mawreng SC, Sohryngkham SC bad Mylliem Grassroot ki la ïoh ban khur ïa la ki jong ki jingjop.
Ka Them Rangskhen A.C.C ka la khur jingjop da kaba pynliem da 9-1 kol pyrshah ïa ka Rangdajied United FC ha ka jingïalehkai kaba nyngkong, ka Mawlai SC ka la pynliem da 2-0 pyrshah ïa ka Madanryting SC ha ka jingïalehkai kaba ar, ka Mawreng SC ka la pynliem kput da 11-0 kol pyrshah ïa ka Summit Academy ha ka jingïalehkai kaba lai.
Ka Sohryngkham SC ka la khur jingjop da kaba pynliem da 2-0 kol pyrshah ïa ka Kick Start FT ha ka jingïalehkai kaba saw bad ha ka jingïalehkai kaba khatduh jong kane ka sngi, ka Mylliem Grassroot ka la khur jingjop da kaba ïoh ban pynliem da 2-0 kol pyrshah ïa ka Mawpat SC.Haba phai sha ka jingïalehkai kaba nyngkong hapdeng ka Rangdajied United FC bad Them Rangshken A.C.C, dei ka Them Rangskhen kaba la ïoh ban thep kol nyngkong ha ka minit ïalehkai ba dang ïaid san minit lyngba u Manbha Mawlong uba la thep ruh lai kol, katba ka Rangdajied United FC ka la ïoh ban pynphai tang shi kol ha ka minit ba 23 lyngba u F.M Kharkongor.
Kiwei pat kiba la thep kol na bynta ka Them Rangskhen ki kynthup u I.Kharbuli uba ïoh ban thep lai kol (20, 24, 31min), N.Kharphuli (25, 26 min) bad u J.Kharphuli (33min).
Ha ka jingïalehkai kaba ar, ïa ki ar kol na ka bynta ka Mawlai SC la thep da u M.Khongwir (11min) bad u H.Lynrah (49min).
Ïa ki 11 kol na ka bynta ka Mawreng SC la thep da u P.Nongbri uba la thep san kol (8,31,40,42,46min), u S.Sohlang u thep saw kol (1,14,18,34min) bad u R.Thabah u thep ar kol (17,50min).
Ha ka jingïalehkai kaba saw, ïa ki ar kol na ka bynta ka Sohryngkham SC la thep marwei da u P.Kharbuki (15,48min) bad ha ka jingïalehkai kaba san bad kaba khatduh jong kane ka sngi, u D.Kharbudnah (13,28min) u la ïoh ban thep marwei ïa ki ar kol na ka bynta ka Mylliem Grassroot ha ka jingïakhun pyrshah ïa ka Mawpat SC.Jowai, Ïaïong 16 : Ka jingïalehkai phutbol na ka bynta ki khynnah shynrang bad kynthei kaba la tip kum ka “Chief Minister U-12 Open Football Tournament 2023", ba la pynlong da ka ophis jong u District Sports Officer, West Jaiñtia Hills District, Jowai na ka bynta ka Thadlaskeiñ Block kala poi noh sha ka jingïakhun phainal mynta ka sngi.
Ha kane ka jingïakhun phainal ha ka liang ki khynnah kynthei ka Mukhla Grassroot Centre kala lah ban pynliem da 3-0 kol ïa ka Moodymmai Sporting Union.
Katba ha ka liang ki shynrang ka Ummulong Grassroot Center kala pynliem da 1-0 kol ïa ka kynhun ïalehkai jong ka Sabahmuswang SC.Ïa ki khunsam sha ki nongjop la sam da u kongsan jong kane ka sngi u ma H.Shylla President Raij SC, haka jingdonlang u ma T.Phawa Waheh Shnong Sabahmuswang, u DSO ma K.Passah, ki nonghikai nalor kiwei kiwei de.
La ïathuh ha kane ka lympung “Chief Minister U-12 Open Football Tournament 2023" kiba jop na ki Block Level kin ïoh mihkhmat sha ka District Level bad kiba jop na ka District Level kin leit ban mihkhmat sha ka State Level.
Ngi im ha ki sngi jong ki jingïakob bad ba ka jingstad ka la roi stet shisha bad ngim lah ban len ïa kawei ka jingshisha ba ka jingstad jong ki khun kiba dang rit ka la beh pass ïa ka jingstad jong ki kmie ki kpa khamtam ha kaba ïadei bad ki jingnang jingtip bad jingshemphang ba ïadei bad ka teknoloji ne ki media.
Ki Mobile bad Computers ki dei kawei na ki nuksa kaba suk eh ban ïohi kumno ba ki riew rangbah ki shem ba kam long kaba suk ban pyndonkam ïa ki, hynrei ki khynnah wat ki bym pat leit skul ruh kim shem jingeh ei ei ban pyndonkam ïa ki.
Hynrei kine ki jingstad jong kane ka juk ki la beh pass noh wat ïa ka burom ka akor kaba dei ka bynta kaba kongsan eh ha ka jingim jong ki briew.
Ngi ïohi ïa ka jinghiar jong ka akor ka burom katba ki sngi ki nangïaid.
Hynrei ka la long kaba donkam ban kynmaw ba lada ki kmie ki kpa bad ki longïing kim shim khia ïa kane ka bynta ban ai ïa ka por bad hikai ïa ki khun ïa ka akor ka burom, kin ym lah ban ïoh jinghikai nabar ha kaba ïadei bad kane, namar ka long kaba shisha ba ka jingbha ka sdang na la rympei ïing- ne Charity begins at home kumba ong ka ktien nongwei.
Kawei ka phang kaba ktah ïa ki long iing longsem ka dei ka jinghiar jong ka jingshakri Blei, hynrei ka jngkiew jong ka jingïabeh ïa ka spah pyrthei, ka burom pyrthei bad ka bor pyrthei.
Kane ka juk ka don ha ka kompitishon kaba khraw ha kaba baroh baroh la ïakwah ban ïadon lut ïa kaba kiwei ruh ki don bad ruh ban kham don khamtam ban ïa kiwei.
Ka jingbuhkam ha kaba ïabeh ïa kane ka spah pyrthei ka ktah pat ïa ka por ban pyrkhat na ka bynta ka akor ka burom ha ka imlang sahlang.
Kum ki kmie ki kpa bunsien ka la long pynban ka jingïalam bakla ïa ki khun ki kti da kaba ki pyrkhat da kaba ailut ïa baroh kaba ki khun ki kwah kan pynlong tip sngi ïa ki.
Hynrei kane ka don pynban ha ka jingma kaba khraw ïa ka lawei ym tang ka jong ki hynrei ka imlang sahlang hi baroh kawei.
Jan baroh ki longïing ki ud ïa ka jinglong ki khynnah kane ka juk mynta ba ki long kiba saitlah bad kiba ym ñiew kor shuh ïa ki kmie ki kpa.
Hooid shisha kane ka juk kam dei kaba suk bad wat ki khun jong ki kmie ki kpa kiba pynlut por ban shakri Blei ruh kim don jingpher na ki khun jong kito kiba lap miet tang bad ka pyrthei.
Wat kito ki kmie ki kpa kiba smat bad beh bha sha ka kam shakri Blei ruh la ju ïoh sngew bad ki ud shisha ïa ka jinglong jingman jong ki khun ha kine ki sngi ba mynta.
Kane ka dei kata ka juk kaba ka por hi ka ïalam sha ka jingim kaba eh, ym lah ban len ba kane ka jia ryngkat jong ka jingroi ki jingnang jingstad teknoloji bad social media.
Kumta kam dei tang kito kiba im riew pyrthei hynrei wat kiba im riewblei ruh ki kyndu marsiang.
Hato kadei shisha mo ba kidei kita ki sngi kiba khatduh kumba ka Bible ka kren.
Kaei kaba lah ban ïohi, ka long ba kane ka por ka la dawa shisha ïa kiei kiei kiba long kham tam ne extra, ba ka long kaba kum ki kmie ki kpa ki donkam ban phikir bha ïa la ka jong ka longïing khnang ba yn lah ban tei ïa ka long ryngieng jong ki khun ki kti ha kane ka imlang sahlang.
Shisha ha kine ki sngi ki don bun ki kmie ki kpa kiba shim khia ban phikir ïa la ki jong ki khun ki kti bad haduh ba ki khun ki pule haduh Class 10, ruh ki dang leit on bad leit shaw skul ïa ki, kawei ka long namar ba ki ima ïa kane ka pyrthei kaba dap bad ker tawiar da ki jingsniew suda namar tang shu bakla tiar ki lah ban mih shibun ki jingeh kiba lah ban long ba yn ym lah ban khyllie pat ïa ka jingduhnong na ki.
Hynrei ka long kaba shisha, lada U Blei um tei ïa ka ïing ki minot leh nohei kiba tei ïa ka bad lada u Blei um sumar ïa ka nongbah, u nongap u peit leh nohei.
(Psalm 127), kum ki briew ngi lah ban leh ïa kaei kaba bha tam na ka bynta la ka ïing ka sem bad ka longïing- Hynrei katta ruh ka lawei ka long ka bymthikna.
Wat la ngim lah ban tip ïa kei kaban sa jia hadien habud hynrei ka long kaba donkam ban pyrshang ïa kaei kaei kaba bha bad kaba ngim lah don kam ban shu shaniah ha ka bor jong u nongthaw.
Hynrei lada ngim shym la shim khia ne leh ei ei lada wan jia kaei kaei kaba sngewsih ngin sa babe kylla ma ngi hi.
Namar kata ngi donkam ban pyrshang ïa kiei kiei kiba bha na ka rympei ïing hi bad khmih lynti ha kaba shabar kan biang, khamtam haba ngi im ha kane ka juk jong ki jingïakob suda.
Mawkyrwat, Ïaïong, 15: Ka long kaei kaei ka jingpynduh mynsiem na ka bynta ki paidbah jong ka dong ka thaiñ namar hadien ba la ïohi ïa ki maw, ki dieng thang la slem bah ban phah maramot noh ïa ka surok kaba dei ïaid na Thiep-Bamon sha Nongnah bad kiwei de ki bynta jong ka surok Nongnah-Ranikor ba ki dob ki bynta la sniew palat, hynrei haduh mynta ki long tang ki jingpyni ha ki paidbah nongïaid lynti ïa ka kam kin sa leh noh, hynrei em haduh mynta.
