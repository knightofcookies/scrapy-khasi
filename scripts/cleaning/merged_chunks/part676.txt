Hadien shi minit ba la bteng biang ïa ka jingïakhun jong ka kylla miet, ka Nongthymmai ka la tam biang sa shi kol lyngba u Sambor-lang Nongbsap ha ka minit 46.
Hadien 5 minit ka Lajong ka la lah ban pynïakhaid biang lyngba u Babysunday.
Ka Lajong ka la bteng biang ban ïakhun tyngeh bad dei ha ka minit kaba 61 ka la ïoh ban thep ïa ka kol kaba saw lyngba u Shano Tariang ha ka minit kaba 61.
U Deibormame u la khur syndon ïa ka hat-trick hadien ba u la ïoh ban thep biang ïa ka kol kaba lai ha ka minit kaba 70.
Kumta shwa ban wai artad ka jingïalehkai, u Babysunday u la thep biang sa shi kol ha ka minit kaba 90+2 na ka bynta ban pynlong ïa ka Lajong ban khur ïa ka jingjop kaba lai ha kane ka lympung.
Da kane ka jingjop, ka Lajong ka la ïalam ïa ka kyrdan ba hakhlieh ha kaba ka la ïaryngkat mar 9 point bad ka Rangdajied United, kaba la hiar sha ka kyrdan ba-ar.
Katba ka Nongthymmai ka dang ïai sah ha ka kyrdan ba-ar na shatrai bad kamai 3 point na ki saw sien ïakhun.
Ka jingïalehkai ha ka sngi Balang kan long hapdeng ka Sawmer pyrshah ïa ka Langsning FC ha ka por 3 baje janmiet.
“Jied ïa nga, ngan leh kumta…" – “Em, jied ïa nga, ngan leh kumta…" Kine ki dei ki rukom ïalap ilekshon naduh mynshwa haduh mynta.
Ki jingkular halor ki jingkular.
Kawei halor kawei.
Ynda la bun ki kyrtong, ki paidbah ruh ki thap klet mano ba kular kumno.
Hynrei, ki paidbah bapli namar ki sngewtynnad ban ïashim bynta ha ki kam saiñpyrthei kaba wan tang shisien ha ka san snem, ki leit thep ‘vote’ beit.
Don ruh ki bym ju leit bad ki pyndonkam ïa ka sngi thep ‘vote’ kum ka sngi shongkai, sngi leit khwai, sngi leit peit bahaïing bahasem bad kumta ter-ter.
Kim sngewdon shuh kata ka jingsngewtynnad ban thep ‘vote’ lehse namar ki la sngewthait ba la bun tang ki ‘Bah bad ki Kong Kular’ lane ba kim I don jingmyntoi na ka daw ba ki jingkylla kim ju wan lane ba ki la shu shaniah tang ha kiwei ba kin pynbunkam ban jied ïa kita ki nongthaw aiñ.
Ki kyrtong bad nongïalap ilekshon ruh kim don lynti da kumwei, hynrei ban long kita ki ‘Bah bad ki Kong Kular’.
Lada kim kular ruh ym long, lada kular rum ym long.
Shong ruh jhieh, ïeng ruh takhuh.
Ki paidbah kin pynshong nongrim kumno lada kim tip kaei ba ki kyrtong bad ki seng saiñpyrthei ki kular ban leh ynda ki la poi sha ka thong.
Don napdeng ki paidbah kiba shimkhia ïa ki jingkular, bad don ruh kiba kdew ba ki dei tang ki kamkai suda kiba shu pynthame.
Kine kiei-kiei  baroh ki long shi bynta na kata kaba ki ong ka jingsynshar paidbah kaba ma ngi ki thap ki dap ngi donbor tang shi khyllipmat ha man ka san snem.
Ynda la mih na ka jaka thep ‘vote’, yn ym don shuh ki ban kynmaw ïa ngi.
Kiba sah ha ka jingkynmaw jong ki nongjop kin dei tang kito kiba don ha syndah jong ki.
Kiwei-kiwei kim don dor eiei shuh namar ba la kut ka tamasa.
Namarkata, ban shu ïaleh shongshit than kam don jingmut na ka daw ba ngin sa kylla dukha mynsiem ynda ki kyrtong ki ban jop kin leh kumba kim ithuh shuh ynda la dep ka ilekshon.
Watla katta ruh, ngi don ka hok bad ka kamram ban jied ïano ban phah sha Dorbar Parliament ne Assembly ne District Council.
Na ka bynta ka ilekshon MP Lok Sabha 2024 kaba ka jingthep ‘vote’ banyngkong kan long ha ka 19 tarik Ïaïong, ka Election Commission jong ka Ri India (ECI) ka la pynbna ba ki nongthep ‘vote’ ha ki 543 tylli ki konstitwensi ki don haduh 96.8 klur katba ha u snem 2019 ki la don 89.6 klur.
Kane ka pyni ba hapoh san snem, ka jingdon ki nongthep ‘vote’ ka la kiew da 7.28 klur.
Ki don haduh 1.84 klur ngut ki nongthep ‘vote’ ha ka rta ba hapdeng 18-19 snem katba ki ‘Third Gender’ ki don 48,044 ngut.
Hadien ba ka Parliament ka la pynkylla ïa ka Representation of the People Act, 1950, ban ailad ïa ki nong India kiba shong sa sah shabar ri ba kin thep ‘vote’, kiba la pynrung kyrteng ki don 1,18,439 ngut.
Nalorkata, ki don 88,35,449 ngut ki nongthep ‘vote’ kiba don jingduna ha ki dkhot met bad haduh ka 10 tarik Lber, 2024, ki don 81,87,999 ngut ki nongthep ‘vote’ kiba la palat 85 snem ka rta bad 2,18,442 ngut kiba la palat 100 snem ha ka rta.
Ha Meghalaya, ka jingdon jong baroh ki nongthep ‘vote’ ka long 22,17,100 ngut, bad na kine, ha ka Shillong Parliamentary Constituency kaba kynthup ïa ki 36 tylli ki konstitwensi MLA, ki don 13,96,054 ngut ki nongthep vote, katba ki nongthep ‘vote’ ha Tura Parliamentary Constituency kaba kynthup ïa ki 24 tylli ki konstitwensi MLA ki don 8,21,046 ngut ki nongthep ‘vote’.
Kane ka long katkum ka thup kyrteng jong ki nongthep ‘vote’ kaba la pynmih ha ka 5 tarik Kyllalyngkot, 2024.
Ha Shillong, ki shynrang ki don 6,81,769 ngut bad ki kynthei ki don 7,14,283 ngut.
Ha Tura pat, ki shynrang ki don 4,13,178 ngut katba ki kynthei ki kham duna ban ïa ki shynrang bad ki don 4,07,867.
Ngim tip katno ngut ki ban wan thep ‘vote’ napdeng kitei ki 22 lak tam kiba la don ïa ka hok.
Lada wan tang 90 na ka 100 ruh la ïa bun.
Hynrei bunsien ha ka ilekshon MP, khamtam ha Ri Khasi Jaiñtia, ka jingwan ki nongthep ‘vote’ ka duna haba ïanujor bad ka ilekshon MLA ne MDC.Lada ki paidbah kim kheiñ snep ïa la ka jong ka kamram bad ka hok, ki ban sa shah jied ruh kin leh kumta, kin ym kheiñ snep ïa ki paidbah la ki dei kiba kyrshan ne kiba khlem kyrshan.
Namarkata, ka shong ha ngi iwei pa iwei ban puson kaei ka bynta jong ngi ha kane ka lympung baïar kaba ki khot ka synshar paidbah.
Lada ngi lah ban pynshong nongrim bha, ngin sa lah ban shim ïa ka rai kaba bha tam.
Ngim dei ban duh jingkyrmen than watla ka dei tang shisien ha ka san snem.
Ngi lah ban kem bad risa san snem hadien namarba ngi khlem pynlehnohei ïa ka kabu kaba mynta lane ngi lah ban tim ban tla ïalade namar ngi la kyntait haba ka kabu ka la don hakhmat jong ngi.
Rai bha aïu kaba phi dei ban leh ha ka 19 tarik Ïaïong.
Shong ïing, leit khwai ne leit thep.
Ka khlur mareh marathon ka Jylla, ka Glorify Kurbah ka la khur ïa ka jingjop ha ka jingïakop mareh jong ka Guwahati Half Marathon kaba la long myn ha ka sngi U Blei ha Karmabir Nabin Chandra Bordoloi Stadium, Sarusajai kaba ha Guwahati.
Ha kane ka jingïakop ba la pynïaid da ka IIT Guwahati, la wan ïashim bynta kumba 4000 ngut ki nongïalehkai kaba la phiah ha ki ar bynta ki jingïakop kata ka ‘Spirit Run’ kaba 6 kilometre bad ka ‘Glory Run’ kaba 21km.
Kumta ka Glorify ka la ïashim bynta ha ka Spirit Run’s jong ki kynthei ha kaba ka la lah ban khur ïa ka jingjop, katba ïa ka kyrdan ba-ar bad balai la jop da ka Sangita Bordoloi bad ka Padmini Das.
Ha ka liang ki shynrang la jop da u Nitish Kumar, Sandeep Yadav bad u Dinesh Kumar kiba la wan ha ka kyrdan ba nyngkong, ba-ar bad balai.
Haba ïakren bad u nongthoh khubor, ka Glorify ka la pynpaw ka jingsngewkmen halor kane ka jinglah ban kynjoh sha ka thong.
“Hadien ba nga la wanphai na ka North East Games kaba la long ha Nagaland, nga la ngat ha ka jingmynsaw, hynrei nga sngewkmen pat ba la lah ban ïalehkai bha pyrshah ïa ki nongïa-lehkai kiba kynsai kiba ba kiwei pat ki jylla.
"Wat la na ka liang ki bor pynïaid kim shym la lah ban pynpaw ïa ka por halor ka jinglah ban pyndep ki nongïalehkai, hynrei kat kum ka jingbuh rekod hi da katei ka nongïalehkai ka la lah ban pyndep ha ki 22 minit.
Kumta kane ka khlur ïalehkai kan pynkhreh sa ïa kawei pat jingïakop jong ka U-23 National Athletics Competition ka ban long ha u Risaw mynta u snem ha Kolkata.
Haba phai sha ka Glory Run ha ka liang ki shynrang la jop da u Chandan Yadav, Pawan Singh bad u Bijay Deka, kiba la wan ha ka kyrdan ba nyngkong, ba-ar bad balai.
Ha ka liang ki kynthei la jop da ka Syamali Singh kaba la kham hashwa ïa ka Rinky Kumari Chauhan bad ka Anita Das.
U nongïalam ka National People’s Party (NPP), Bah Pynïaid Sing Syiem uba dei ruh u Chief Executive Member (CEM) ka KHADC, u la ong ba ka jingïakhih ïa ka mat MUDA ha u snem 2015, ka dei tang ka jingleh ‘drama’ hapdeng u Dr Mukul Sangma uba long u Myntri Rangbah ha kito ki por bad u Bah Ardent M Basaïawmoit.
U Bah Pynïaid u la kren ïa kane ha ka jingïalang ïalap ilekshon na ka bynta ka Kong Ampareen Lyngdoh kaba la long ha ka Lah Sngi U Blei ha ïew Umsning bad ha kaba u la ong, ba ym dei tang ka VPP kaba ieid jaidbynriew, ha kaba kat kaba ki ïakhih ka long tang shiteng lynti bad iehnoh ïa ka jingïakhih.
Une u nongïalam ka NPP u la ong, “Ka jingïakhih ïa ka mat MUDA ha u snem 2015, ka long beit tang ka ‘drama’ namar ngi tip ba u Bah Ardent u dei u paralok ba jan bha bad u Mukul bad ngi tip ruh hadien ba kane ka jingïakhih ka dei tang ka ‘drama’ hapdeng u Dr Mukul bad u Bah Ardent.
Balei yn dang pynbiej biang ïa u paidbah, lada dang biej ha kane ka kynti shano shuh ka ri bad ka jaidbynriew kan poi.
"Shuh shuh u Bah Pynïaid u la ong, sngewsih ba ïa ka mat MUDA ha ka por ba dei ban ïatai hapoh ka ïingdorbar kata ha ka 19 tarik u Nailur, 2015, hynrei ka mih ka khubor ba jah klep u Bah Ardent na ïingdorbar por ba ïakren MUDA, kum ki paidbah ki dei ban bishar bad rai hi halor kane.
Ka Voice of the People Party (VPP) ka pynrem bad kyntait ïa ka jingkynnoh u nongïalam ka NPP, u Bah Pynïaid Sing Syiem ba ka seng ka wan ban pynthut ïa ka jingïalang paidbah jong ka NPP.“Kine baroh ki dei ka jingkren lamler ba khlem ïasnoh bad ka jingshisha ba tang shi saphit ruh.
Kum ka seng, ngi dawa ba u dei ban sei ïa ki sakhi ban pynsabut ba kito kiba wan ban pyrta ‘Ha U Prah’ ki dei ki dkhot jong ka seng ne ki dei kiba la bthah da ngi kum ka seng," la ong u nongaiktien ka VPP, Dr.Batskhem Myrboh ha ka kyrwoh.
U la ong ruh ba ka long kaba sngewsih ban ïohi ba tang na ka jingpyrta ‘Ha U Prah’ jong uwei ne ar ngut ki briew ki bym tip ki wan naei, kan wanlam pynban shaduh u pud ba kin shah ktah kti.
“Ngi dawa ba kito kiba donkti ban ktah kti ïa kito ki ‘riew paidbah ban pynshitom katkum ki kyndon jong ka aiñ.
Kaei kaba ki nongïalam ka NPP kiba don ha kato ka jaka ki leh ruh ka paw shynna ïa ka jingdukha mynsiem jong ki bad ka jinglong khynnah ka bym lah ban tehlakam kum ïa ito i jingjia barit eh," u la ong.
Ha kawei ka liang, u Dr.Myrboh u la ong ba kaba kham buh jingma ka long ka jingai hukum da utei u nongïalam ka NPP ban kem mardor khlem da bud satia ïa ki kyndon jong ka aiñ ïa kito ki ‘riew paidbah kiba shu pyrta ‘slogan’.
“Kane ka pyni shai kdar sha ka pyrthei ïa ka jingpyndonkam bakla ïa ka bor da ki nongïalam ka NPP bad kam phylla shuh ba u paidbah un pynpaw ïa ka jingsngewbitar ïa ka jingleh jong ki," la ong u nongaiktien.
“Kum ka seng ngi kyntu jur ïa ki nongkyrshan jong ka seng ba kin ym pyrta ki ‘slogan’ pyrshah ïa kino-kino ki nongïalam jong kiwei pat ki seng saiñ pyrthei kiba kim kyrshan hynrei ban bat ïa ka akor babha.
Ngi kwah ban pynkynmaw ba ka kput bakhraw tam ïa ki nongsynshar donbor jong ki ka dei beit lyngba ka ‘vote’ ba ngin thep," la ong u Dr.Myboh.
Shuh shuh u la bynrap, “Ngi kwah ban kyntu ïa ki nongkyrshan ka seng ba ki dei ban peitngor bha ïa ka jingleh ba la suh buit lupa ki seng ba don ha ka MDA ban pynjah burom ïa ngi khnang ba kin ïoh ‘vote’ sngewsynei".
U President ka National People’s Party (NPP) ha Meghalaya, Bah Prestone Tynsong, u la ong ba lada ka VPP ka pan sabut ban pynshisha ba kiba leit pynthut ïa ka jingïalang ka NPP ha Umsning da kaba pyrta ‘Ha U Prah! Ha U Prah’ ki dei ki dkhot ka VPP, nangne shakhmat ieh kan ïaid noh da ka aiñ.
Kane ka jingkren u Bah Prestone ka la long hadien ba u nongaiktien ka Voice of the People Party (VPP) Bah Batskhem Myrboh lyngba ka kyrwoh u la pynrem bad kyntait ïa ka jingkynnoh u nongïalam ka NPP Bah Pynïaid Sing Syiem ba ka VPP ka wan ban pynthut ïa ka jingïalang ka NPP.U Bah Batskhem u la ong ba kine baroh ki dei ka jingkren lamler ba khlem ïasnoh bad ka jingshisha bad ka VPP ka dawa ba dei ban sei ïa ki sakhi ba kito kiba leit ban pyrta ‘Ha U Prah’ ki dei ki dkhot ka seng ne ki dei kiba la don kiba la bthah.
Halor kane, u Bah Prestone u la ong ba lada ka VPP ka buh ïa kum kata ka jingdawa, ieh lada ka jia biang kum kata yn phah kem noh ha ki pulit khnang ban ïaid ka jingtohkit bad ban lah pynshisha phah mano ïa kita ki briew.
U la ong ba lada ong ban ïaid ka sakhi-satar ieh kan ïaid ka aiñ.
U la ong shuh shuh ba lada kim pynmih ïa ka ktien ‘Prah’ ka dang biang, hynrei ban pyrta beit ‘Ha U Prah! Ha U Prah’, hato kim dei mo ki nongkyrshan, bad bynrap ba ki paidbah kin bishar bad ki paidbah ki ïohi, namar ym tang ïa ka NPP hynrei wat u President ka UDP ruh u la shah kren bad shah pynthut hakhmat-hakhmat.
Ka Usha International, kaba dei kompeni suhjaiñ ba heh tam ha India ka la ïatehlok mynta bad ka Fashion Institute ba bna nam ha ka ri, ka NIFT (National Institute of Fashion Technology) shi bynta ban ai khusnam ïa ki nongsuh riam ba tbit kiba la pyndep ïa ka jingai jinghikai ba pura na ki jaka pule bapher bapher kynthup na Bengaluru, Bhubaneswar, Bhopal, Chennai, Gandhinagar, Hyderabad, Jodhpur, Kangra, Kannur, Kolkata, Mumbai, New Delhi, Panchkula, Patna, Raebareli, bad Shillong.
Ha ka jingpynkup burom ha Shillong, ka Ledaroi Laloo ka la ïohrah ïa ka nam lahduh bad ka la ïohrah ïa ka Usha NIFT ‘Best Garment Construction Award 2024’ award da ka Ms Jesmina Zeliang, Founder – Heirloom Naga & Cane Concept ha ka jingdonlang ka Ms Tanu Kashyap, I.A.S, Director General,  xxxx, Dean (academics) NIFT, bad Mr Shankar Kumar Jha, Director NIFT Shillong.
Ka Ledaroi Laloo ka la ïohpdiang ruh ïa ka Usha Janome Allure DLX Automatic Sewing Machine, ka syrnod bad ka khusnam pisa T.10,000.
Ha ka por janmiet ka la don sa ka jingïakynduh lang ki dkhot ka NIFT bad ki samla pule ha ryngkat ki kmie ki kpa.
Ka Usha ka ju pynlong beit man u snem ban sam ïa kane ka khusnam naduh u 2000.
Haba kren shaphang ka Association,  u nongaiktien ka Usha u la ong, “kum ka dak ka jingïatehlok bad ka NIFT, ngi mynjur ban ai jinghikai kaba kyrpang ïa kito ki samla nongpynwan dur riam ba donsap bad ban ithuh ïa ka jingtbit jong ki.
"Ka Usha Janome Allure DLX, ka nongshem lad, State-of-the-art Sewing Machine la jop da ka Ledaroi Laloo ka don ïa ki Automatic Needle Threading, ryngkat ka LED Sewing Light, Feed Drop Lever ha ka kam suh kam thaiñ, 13 Built-in stitch Function, bad 21 ki aplikeshon kiba kynthup ïa ka Buttonhole Stitch, Rolled Hemming, Stretch Stitching, Embroidery, Zip Fixing, Quilting, Smocking, bad kiwei kiwei.
Ka don ruh ïa ki rukom suh 3x bad kiwei kiwei ki jait kor.
Ka Usha Janome Allure DLX Sewing Machine ka dei ka kor suh kaba biang na bynta ki Patern bad kiwei kiwei.
Ban tip kham bniah leit ha ka: www.
ushasew.
com.
Ka jingïalap ilekshon katba nang jan ki sngi ban poi sha ka jingthep ‘vote’ ka la nang khluit.
Ïa kane la sakhi ha ka janmiet jong ka Lah Sngi U Blei ha kaba ki nongkyrshan jong ka Voice of the People Party (VPP) ki la poi shaduh u pud ban ïashoh-ïadat pyrshah ïa ki nongkyrshan jong ka National People’s Party (NPP) ha ka jingïalang ïalap ilekshon jong ka Kong Ampareen Lyng-doh kaba la pynlong ha ïew Umsning.
Kane ka jingkulmar ka la sdang ha ka por kumba 6 baje eiei janmiet, katba ka Kong Ampareen Lyngdoh, ka kyrtong jong ka NPP ka dang ai jingkren ïalap ilekshon ban pynshai sha ki paidbah halor ka nongrim ba ka la mih shakhmat ban ïakhun ïa kane ka ilekshon bad ruh ban pan ïa ka jingkyrshan.
Dei ha kane ka por ba katba ka Kong Ampareen ka dang ai jingkren, la wan katto-katne ki nongkyrshan jong ka VPP kiba la pyrta ‘Ha u Prah’ bad na ka liang ka Kong Ampareen ruh ka jubab ïa kitei ki nongkyrshan ka VPP ba ka por ka jong ki ka la kut bad ki dei ban leit noh sha la ki ïing ki sem ban lait na kano-kano ka huri-hura.
Tang khyndiat minit hadien katei ka jingkyntu jong ka Kong Ampareen ïa ki nongkyrshan jong ka VPP ba ki dei ban leit noh sha la ki ïing ki sem, ka la mih ruh ka jingïania ktien kaba jur hapdeng ki nongkyrshan jong ka NPP kiba la khluit tar halor katei ka jingwan pynwit jong ki nongkyrshan ka VPP kaba la poi shaduh u pud ban ïasoh-ïadat mar met.
Kane ka huri-hura hapdeng ki nongkyrshan jong ka VPP bad NPP la lah noh ban tehlakam da ka jingshimkhia jong ki pulit ka thanat Umsning.
Na ka liang ki pulit ki la rah ruh ïa katto-katne ki briew kiba donkti ha kane ka jingpynkulmar sha thanat Umsning ban pynlong ïa ka jingtohkit.
Kum ban shu kdew hangne, ha kane kajuh ka sngi, lai tylli ki seng saiñ hima ki la pynlong ïa ka jingïalap ilekshon ha ïew Umsning kaba kynthup ïa u kyrtong ka Regional Democratic Alliance kaba la pynlong ha ka por 10 baje mynstep, ka VPP ha ka por 1 baje mynsngi bad ka NPP pat ha ka por 5 baje janmiet.
Ka Russia ha ka Sngi Nyngkong ka la pyntip biang ba ki shipai Russia ki la ioh ban siat pynbthei sa ia kawei ka drone na Ukraine kaba thmu ban leit thombor ia katei ka shlem Nuclear kaba heh tam hapoh ka dew-bah Europe bad kaba don ha Zaporizhzhia, ha kaba katei ka shlem Nuclear ka dei kaba la shimti bad hap hapoh ka kti ki shipai Russia.
Ka Russia ha katei ka sngi ka la iathuh ba kawei ka drone ‘Kamikaze’ ka la leit poi sha ka bynta ba shalor jong katei ka shlem nuclear ha Zaporizhzhia, ha kaba ki shipai katei ka thaiñ ki la ioh ban siat pynbthei bad katei ka drone ka la leit hap ha ka bynta kaba 6 (Unit 6) jong katei ka shlem Nuclear.
Shuh shuh ruh ka Russia ka la iathuh ba ka Ukraine ka la pyrshang haduh lai sien ban leit thombor ia katei ka shlem Nuclear kaba long ka jingma kaba khraw ym tang ia ka Ukraine ne ia ka Russia hynrei ia ki ri ba marjan kiba don hajan ka Russia bad Ukraine lada katei ka jaka kan bthei ne julor.
Namar la ong ba katei ka shlem pynmih Nuclear ka dei kaba la shah kurup ha ki shipai ka Russia naduh u snem 2022 hadien ba ki la ioh ban pynliem ia ki shipai ka Ukraine ha katei ka nongbah bad ki la ioh knieh syndon ia katei ka shlem Nuclear kaba heh tam hapoh ka dew-bah Europe bad haduh mynta, katei ka shlem Nuclear ka dang hap hapoh ka jingkhmih bad ka bor jingpyniaid jong ka Russia.
Ka rukom dud sabuit ka long ba kita ki briew ba tbit ban dud sabuit ki shim ka shun na ka dabia ne tyndong shun bad ki jyrthiaw kyllaiñ ha ki shympriah kti da kaba thnum artat ban beh ksuid ïa kata ka sabuit ba pynpang pynjhia ïa ki briew.
Kata ka ktien thnum ka long kumba ïasaid ban law ban loit ïa ka sabuit sakai na ki nongpang, bad teng teng lada dei kaba ngat ha ka sabuit sakai ba khlaiñ bor, kata ka sabuit ka ju leit rung ha kita ki nongsabuit.
Bunsien ki nongsabuit ki ju jyreh lane ksem da ka jingsma kum kata kaba ngat sabuit.
ïa kata ka jingsma na kaba ngat sabuit la ju tip kum ka sma sapoh, namar ba ka syriem ka jingsma iwtung kum ka sapoh ba mih na ka jyndem ba pdem kyiad.
Haba dei hi ka sabuit kiba ngat ki ju lynga, pdu, jyreh bad ksem da kaba sma iwtung kaba lah ban sngewthuh shai ba dei na kaba shah ai sabuit ha ki briew lane ba jia ryngkhat na kaba peit shin mano mano kiba don sabuit.
Nalor kaba ktah na ka bam ka ju don ruh ka sabuit ba kita kiba don sabuit ki ïaroh ïa ka dur bhabriew jong ki khyllung khlem dei lyngba ka bam ruh ki lah ban ngat sabuit.
Kiba don sabuit ki lah ban long kiba thmu khnang ban aisniew lane ka lah ban jia ryngkhat na ki briew ba khlem thmu ha ba ki don sabuit ha lade.
Kumta ki trai khun jong kita ki khyllung barabor ki ju kynphuit haba don mano mano ba iaroh ïa ki khyllung, ym dei ba suba sniew ïano ïano, hynrei ban ïada na ka bor jong ka sabuit kaba lah ban hap shop ha ki khyllung.
Wat lada ym don kum kata ka rukom ha kiwei kiwei ki jaitbynriew, hynrei ka ktien phareng ba kham jan ka dei ‘Anathemise’ ne ‘Accurse’ kaba syriem jingmut kum ka sabuit sakai.
Haba pdu ne jyreh ha ka ktien phareng ka dei ‘Belch’ bad kaba ksem pat dei ‘Flatus’ lane ka tien synlar ba tohmet ka dei ‘Fart’.
Kane ka rukom ban beh krad ïa ka jingsniew kaba hap shop ha ka met briew ka don bun rukom ba tang da ki riew rangbah ne riew tymmen kiba tbit bad don sap ruh ka la biang ban law ban loit.
Hynrei ki don ki kam leh sniew kiba donkam da ki nongswar nongïasaid kiba da tbit thikna ha la ka kam bad kiba la mlien barabor lyngba ki ryta.
Kaba kham shaniah bad sngew skhem ha ki paidbah ka dei ïa ki kynja Syiem kiba law ba loit ban pynkhiah na kaba shah khap thlen.
Katkum ka jingngeit Khasi ka don ka khanatang ba ki Syiem, khamtam ki syiemblei ki dei kiba la pynkup bor da ka Meihukum ban long kiba lum ba lang ïa ka nap ka bili ban khur khyrdong ïa baroh ki jyrsieh ha ka imlang sahlang ban pynkhuid na ka lyngwiar jong ka longbriew manbriew.
Ka don ka saiñpyrkhat ba jylliew haba la aiti ha ka iktiar jong ki syiemblei ban sait pynkhuid, ban law ban loit ïa baroh plaiñ ki syrdoh ki sohkyrdot jong ka pang ka jhia, ka kyrdit ka shempap lane kino kino ki shitom shipa ha ka longïing longsem, ka imlang shalang.
Katkum ki khanatang ki syiemblei ha Ri Khasi ki dei kiba hiar pateng na ka Pahsyntiew jong ka Hima Shyllong, kiba hiar pateng na ka Li Dohkha jong ka Hima Sutnga, hynrei na ka Saia Nongum jong ka Hima Madur Maskut khlem mihpli pateng shuh naduh ba ka Saia Nongum ka la um hin-ly-hin ka longrynñieng jongka na ka apot ba ka la shem.
Jar la katta, katkum ka nongrim kiwei kiwei ki jait syiem ruh la ñiew ba ki don ka bor ka iktiar ban pynkhiah, ban law ban loit kum ki syiemblei namar ba ki dei kiba la shah jied ban shimti ïa ka longsyiem mansyiem lyngba ka ktien kaba da ïapan na ki blei ki dken.
Kane ka riti dustur ka long katkum ba la ïathuh pateng ki tymmen ki kro, kiba la hiar pateng na ki longshwa manshwa.
Jar la katta, lada don kaei kaei kaba lymbiang, la nguhlet ban ym bat ïa kano kano ka lait ka let bad khmihlynti ka jingshai kaba pura na kano kano ka liang.
Shuh shuh la sngewthuh ba ki don ki jha kiba tbit bad kiba lah ban law ban loit na la ka sapthaw ka buitthaw lajong wat lada kim dei na ka kpoh longsyiem, kumjuh ruh ki don pat ki pateng longsyiem kiba ym tip shuh la ka riti ban law ban loit ne ban pynkhiah ïa kiba shah khap thlen ne kino kino ki kam aiksuid aikhrei.
Ha ka ktien phareng ïa ka kam rithlen lah ban pynïakop bad ka ktien ‘Sorcery’ lane ‘Necromancy’, wat lada kam da dei thik kumta.
Ha ba shim kyllum pat lah ban jer ‘Witchcraft’ lane ‘Vampirism’ ruh tangba ki la kham jngai na ka jingmut ba shisha.
ïa u Thlen la ju tip ym tang kum uta u ksuid ban klun ïa ka rngiew jong ki briew haduh ba kin da khrew bad iap jynduh, hynrei ka dei ïa u kynja bseiñ baheh uba ym ju puh da ka sni, hynrei uba klun ban bam ïa kaei kaei.
Namar ba ka ktien thlen ka la shynna haduh katta katta kum uta u ksuid u ba klun tylli marmet ïa kiba jemrngiew naduh mynnor, kumta ki briew ha ka imlang sahlang ki la sngewthuh beit thik kumta.
Kum ïa uta u mrad kynshia batriem bad shyrkhei, ha ka ktien phareng lah ban jer ‘Mammon Serpent’.
Ha ka sien nyngkong hadien da ki snem, la ong ba ka Israel ha kane ka por ka la pyntreikam biang ia ka rukom iada na ki namding kaba la ju tip kum ka ‘C-Dome’ ban iada bad tehlakam ia ki ‘namding kiba thmu ban leit thombor ia ka thaiñ Southern jong ka nongbah Eilad ha katei ka sngi.
Ka C-Dome ka long ka bynta jong ka ‘Iron Dome Air Defence System’ ba la pyndonkam da ka Israel ban tehlakam bad pynbthei ia ki ‘namding (Missile) kiba wan poi nalor suiñ khlem da ailad ia kitei ki ‘namding ba kin tyngkhuh ia ka sla khyndew ne ban leit poi sha ki bynta jong ka Israel hynrei kin shu bthei noh tang shiteng suiñ da ka bor jong kitei ki lad jing-iada ba kyrpang ba ka Israel ka pyndonkam.
Ha ka janmiet Sngi Nyngkong, la ong ba ka Israel Defence Force (IDF) ka la pyntip halor ka jingma kaba ap ia katto-katne ki bynta jong ka nongbah Eilat, kaba la shah thmu thombor ha u Rymphang ha ki lehnoh Houthi kiba don na Yemen, bad kiba long ruh ki lehnoh kiba ju ai jingkyrshan ia ki lehnoh Hamas jong ka Palestine.
Ngi kren da kano ka ktien keiñ haba ïa ka ktien Khasi ngim pat ioh jingithuh ha ka riti synshar ka ri India.
Lada kren da ka ktien Hindi ruh ki Riew saiñ hima-sima ki ong kim kwah ban kren hapoh ka Jylla.
Lada kren da ka phareng (English) ruh katno ngut eh kiba sngewthuh ha u paid knup paid trep ka ri Khasi.
Te ngi sngewdei ban kyntu ïa ki paidbah Khasi baïar to ngin kren beit da ka ktien shnong la jong kum ka ktien Maram, Lyngngam, Pnar bad kiwei kiwei ki ktien shnong kiba la ju kren naduh ki longshuwa-manshuwa jongngi.
Ha ka dorbar kaba dang pynlong shen jong ka Delhi Assembly, ki MLA jong ka seng AAP  ki la pynpaw ka jingsngewkhia haba ki la ïoh jingtip ba ka seng BJP ka la thmu ban pyntreikam da ka President’s Rule ne ka jingsynshar President ha ka nongbah Delhi hadien ka jingshahkem jong u Myntri Rangbah u Arvind Kejriwal.
U Madan Lal, uba long u MLA jong ka seng AAP na Kasturba Nagar, u la buh ka jingkynnoh ha ka por ba don ka dorbar, ha kaba u la ong ba kine baroh ki la pynbor ïa u Kejriwal ba hadien ka jingshahkem ba un hiar shuki.
Kumba la paw hashwa, la ong ba u Lieutenant Governor jong ka Delhi u VK Saxena u la pynpaw ba u sngew artatien ban ai jingbit ïa u Kejriwal ba un treikam bad synshar na patok.
Kane baroh ka la wanrah ka jingïatai nia ha kaba ïadei bad ki rukom treikam kiba long aiñ bad halor ka hok katkum ka Riti synshar haba phai sha u Myntri Rangbah ba un synshar ha kane ka por ba u don ha patok.
U Arvind Kejriwal u la shahkem ha ka 21 tarik, Lber ha ka Enforcement Directorate (ED) ha kaba ïadei bad ka jingshah kynnoh donkti ha ka jingkamai ïa ka spah bymhok kaba la mih na ka kam bamsap halor ki jingpyndkoh treikam hapoh ka tnat Excise ha kaba kane ka la pynlong ïa ka ïingbishar ban rai set patok ïa u haduh ka 15 tarik, Ïaïong.
Hapdeng kane ka por, ki MLA jong ka seng AAP ki la ïeng tylli lang ban ai ka jingkyrshan ïa u Kejriwal, ha kaba ki la ïai ban da kaba ong ba kam shym don kano-kano ka aiñ ban khanglad ïa u ban ïalam ïa ka sorkar katba u dang don ha patok.
U Myntri ka tnat kam bar ri jong ka Iran, ha ka Sngi Nyngkong u la plie thymmai biang ia kawei ka tnat ba dei khmih ia ki nong Iran hapoh ka nongbah Damascus jong ka Syria hadien shi taiew ba shlem treikam jong katei ka tnat ka la shah pynjulor ha ki bom bad ki ‘namding jong ka Israel.
Ha kajuh ka por ruh, ka Iran ka la smai ba kan pynhiar kput ia ka Israel halor katei ka kam thombor ba la leh da ki shipai ka Israel ha ka taiew ba la leit, ha kaba 7 ngut ki dkhot ka Islamic Revolutionary Guard Corps (IRGC) ki la duh ei ia ka jingim ha katei ka jingjia.
Katei ka jingleit thombor jong ka Israel sha Syria ka long ruh ha kum kane ka por ba ka Israel ka dang bteng ban leit hiar thma khlem sangeh ia ki lehnoh Hamas kiba synshar ia ka nongbah Gaza mynta da ki phew snem.
Namar la ong ba ka Syria bad ka Iran ki la pharep bad kdew kti beit-beit ia ka Israel halor katei ka kam thombor kaba la jia ha katei ka nongbah ha katei ka taiew ba la leit.
Kumta, la ong ba u Myntri kam bar ri jong ka Iran, u Hossein Amir-Abdollahian ha katei ka sngi u la ioh ban plie thymmai pat ia katei ka tnat treikam ba thymmai jong ka Iran hapoh Syria ka ban khmih ia ki nong Iran kiba don hapoh katei ka ri Syria.
Ha katei ka sngi, la ïadon ryngkat ruh da ki heh ka Syria kiba kynthup ia u Faisal Mekdad bad kiwei de ki heh na katei ka ri.
Ha katei ka sngi la pynbeit ruh ba u Amir-Abdollahian un leit kynduh ia u President- Bashar al-Assad bad la ong ba ka jingiakren jong kitei ki heh na kitei ki ri, kan long beit kumno ban pynhiar kput bad pynphai kylliang ia ka jingleh jong ka Israel ha katei ka taiew ba la leit.
La ong ba utei u Myntri ka tnat kam bar ri jong ka Iran u la sdang ia katei ka jingleit jurip ba kyrpang jong u sha Oman ha ka Sngi U Blei.
Ka MP jong ka seng BJP ka Pragya Singh Thakur, kaba la shah kynnoh donkti ha ka jingpynbthei bom kaba la jai ha Malegaon ha u snem 2008, mynta kam don ha ka met kaba shait bakhlaiñ bad ki doktor ki la ai jingmut ba ka la donkam ban thiah bad shah sumar shwa, la ong ka kynhun National Investigation Agency (NIA) ha ka kaiphot ba la phah sha ka ïingbishar bakyrpang ha ka lah sngi U Blei.
Hadien ba la khmih bniah halor kane ka kaiphot, u nongbishar bakyrpang jong ka kynhun NIA u AK Lahoti u la pdiang ïa ka jingkyrpad jong ka Thakur ba kan shah map ha kaba leit mih dalade sha ïingbishar ha ka Lah Sngi U Blei.
Ka Thakur kaba la shah kynnoh ba ka la long ka snar nongïalam ha kaba ïadei bad jingjia, ka la kyrpad ban shah pyllait ha ka ban leit mih hi dalade namar ka jingshitom bad ka ïingbishar ka la bthah ïa ka kynhun tohkit ba ka la dei ban tohkit bniah halor ki jingshitom jong ka bad ban phah ïa ka kaiphot.
Ka ïingbishar ka la hukum ïa ka Thakur ba ka la dei ban leit mih hi dalade sha ïingbishar ha ka 20 tarik, Ïaïong bad ha kiwei pat ki sngi ban sa wan na ka bynta ban shah tohkit.
Ka ïingbishar ka la buh jingthoh halor ki jingphla jong kane kaba la shah kynnoh hapoh ka jingtreikam jong ka kyndon 313 jong ka Criminal Procedure Code (CrPC).
Ha kaba ïadei bad ka jingbthei bom, ki la don kumba 6 ngut ki briew kiba la ïap bad palat 100 ngut kiwei pat ki la mynsaw, ïa une u bom uba la bthei la buh ha ka kali arshaka hajan ka jaka mane blei ki Muslim ha Malegaon, ka jaka sor kaba don 200 km na Mumbai ha ka bynta ba shaphang Shatei jong ka Maharashtra, kaba la jia ha ka 29 tarik, Nailur, 2008.
Ka kynhun Anti Terror Squad (ATS), Maharashtra ka la tohkit bniah halor kane ka jingjia hashwa ban aiti ïa ka jingtohkit sha ka kynhun NIA ha u snem 2011.
Ka tnat shipai suiñ (IAF) kan sa pynbiang san tylli ki M 17 V5 Helicopter na Raipur bad Nagpur na ka bynta ban ai jingkyrshan halor ki rukom pyntreikam ha kaba ïadei bad ka ilekshon ha Gadchiroli bad ha kiwei pat ki bynta jong ka ri.
Ki bor pynïaid distrik jong ka Gadchiroli ki la buh ka jingkyrpad na ka bynta ban pynbiang san tylli ki liengsuiñ jong ki shipai Indian Air Force (IAF) kum shi bynta ban pyntikna ban pynïaid beit ïaid ryntih ïa ka Lok Sabha ka ban long ha ka 19 tarik, Ïaïong, naba kane ka thaiñ ka ju ïakynduh jingeh na ki jingbyrngem jong ki lehnoh Maoist.
Kumba la mang la ong ba lah buh ryntih ban pynbiang kawei ne ar tylli ki  helicopter na ka bynta ki jingpyntreikam kiba ïadei bad ka ilekshon.
Ka rai halor ka jingpyntreikam shuh shuh ïa ki helicopter ka la long naba ki seng saiñ pyrthei ki sheptieng ïohba don kiba shah thombor ha ka lynti ban leit sha ki jaka thep vote.
Katkum ka jingïathuh jong u Collector ka Gadchiroli u Sanjay Daine, u la ong ba kin sa don 205 tylli ki kynhun treikam halor ki jingthep vote ki ban sa shah wan buh da ki helicopter na ki lai tylli ki jaka kiba kynthup ïa ka Gadchiroli, Aheri, bad Wadse.
Ki heh ba dei khmih ki la shna ïa ki jaka hiar ryngkew jong ki helicopter ha kiba bun ki jaka bad la ai jaka ha ki katto katne ki jaka rep na ka bynta ka jaka hiar jong kine ki liengsuiñ.
Hadien ba la dep ka jingthep vote, ïa kine ki kynhun ba shah pyntreikam na ka bynta ka ilekshon yn sa kit biang ha ka 20 bad 21 tarik, Ïaïong, ha kaba ki shipai IAF kumba la pynbeit, kin sa mih na Gadchiroli ha ka 22 tarik, Ïaïong.
U Myntri Rangbah jong ka Tripura u Manik Saha, dang shen u la pynbna ïa ka song tyngka kaba T.100 klur ba la mang da ka sorkar kmie na ka bynta ki lehnoh kiba la leit pyndem jong ka kynhun Nationalist Liberation Front of Tripura (NLFT).
Ka kynhun lehnoh NLFT, kaba la shah ñiew beaiñ ha ka sorkar, kumba la ïoh jingtip la ong ba ka la treikam na ki ktem kiba don ha ki thaiñ ri lum jong ka Bangladesh.
Kane ka song tyngka ka long shi bynta jong ka Special Economic Development Package ne na ka bynta ki trai shnong jong ka Tripura bad kaba don jingthmu ban ai jingkyrshan na ka bynta ki dkhot jong ka kynhun NLFT kiba la don bynta ha kiba bun ki kam thombor kiba thmu ban phai sha ka jingim kaba thymmai.
U Saha u la pynsngew ïa kane ka jingpynbna ha ka jingïalang kaba la long ha Gabordi, West Tripura distrik, ha ka por ba u la don bynta ban ïalap ilekshon na ka bynta u kyrtong ban ïakhun ha ka ilekshon Lok Sabha u Biplab Kumar Deb.
U Myntri Rangbah u la ai ka jingïaroh ïa u Myntri Rangbahduh u Narendra Modi na ka bynta ka jingweng jong u ïa ki jingeh hapoh ka jylla, da kaba soi ïa ki 12 tylli ki dorkhas ba ïadei halor ka jingthmu ban wanrah ka jingsuk ha ka thaiñ North East naduh u snem 2014.
Ka Voice of the People Party (VPP) ha ka Sngi Ba-ar ka la kyrpad ïa u Chief Electoral Officer (CEO) ka Jylla ban pynshitom ïa u Bah Pynïaid Sing Syiem, nongïalam ka National People’s Party (NPP) katkum ki kyndon halor ki jingkynnoh ba khlem nongrim jong u pyrshah ïa ka seng.
“Nga kwah ban pynphai khmat ïa phi sha ki jingkynnoh ba khlem nongrim jong u Bah Pynïaid Sing Syiem, u nongïalam ka NPP, ba ka VPP ka la wanrah ne pynthut ïa ka shongsuk-shongsaiñ ha ka por ba long ki jingïalang ka NPP," la ong u Election Agent ka VPP, Bah Danny Langstieh ha ka kyrwoh ba la phah sha u CEO.U Bah Langstieh u la ong ruh ba u Bah Syiem u la pynmih ïa kitei ki jingkynnoh ha ka 6 bad 8 tarik u Ïaïong, 2024 katba dang ïashim bynta ha ka jingïalap ilekshon na bynta ka seng jong u ha Rynjah, East Khasi Hills bad Umsning, Ri-Bhoi.
“Ngi kyrpad ïa ka shlem treikam jong phi ban pynshitom katkum ki kyndon," u la ong.
Ha kajuh ka por, u la ong ba ka seng ka kwah ban ujor pyrshah halor ka jingleh bor bad ka jingktah kti jong ki briew kiba don ha ka jingïalang ka NPP pyrshah ïa ki ‘riew paidbah tang namar ba ki pyrta ïa ka shap jong ka VPP.U Chief Executive Member (CEM) ka KHADC, Bah Pynïaid Sing Syiem, u la ong ba katkum ka jingkren jong ka Voice of the People Party(VPP) ha ka 8 tarik u Ïaïong 2024 ha ka por shiteng sngi ha ka jingïalang ïalap ilekshon kaba la pynlong ha Umsning, Ribhoi District ha kaba ki la pynpaw ba kin sa ujor pyrshah ïa u sha ka Election Commission ka India (ECI) halor ka jingkynnoh jong u ba ki nongkyrshan ka VPP ki donkti ban pynkulmar ha ki jingïalang ïalap ilekshon jong ka NPP ka long ka bym lah ban pynshong nongrim bad ka bym lah ban pdiang satia.
Kum ban shu kdew hangne, na ka liang ka VPP ha ka Sngi Ba-ar ka 9 tarik u Ïaïong 2024, ka la phah da ka jingujor sha u CEO ka jylla, u Dr.B.D.R Tiwari pyrshah ïa u Bah Pynïaid Sing Syiem halor ka jingkynnoh jong u ba ka VPP ka la phah khnang ïa ki nongkyrshan jong ka ban wan pyrta “Prah" ha ka sngi ba pynlong jingïalang ka seng NPP ha Ïew Umsning.
Na ka liang ka VPP ka la ong ba ka jingkynnoh jong u Bah Pynïaid ïa ka seng ka dei ha ka 6 tarik u Ïaïong 2024 ha ka jingïalang kaba la long ha Rynjah bad ha ka 8 tarik u Ïaïong 2024 ha ka jingïalang kaba la long ha Umsning.
Ka seng VPP ka la ujor ruh ha kaba ïadei bad jingktah kti ki paidbah kiba lah don ha ka jingïalang jong ka NPP ha Umsning pyrshah ïa katto-katne tang namar ba ki ïa pyrta ïa ka shap jong ka VPP.Haba kren sha ki lad pathai ha ka Sngi Ba-ar, u Bah Pynïaid u la ong ba kam lei-lei lada ka VPP ka kwah ban ujor sha u CEO hynrei kam lah pat ban pynshong nongrim ïa kiei-kiei namar ba ha ka por mynmiet pat jong ka 8 tarik u bnai Ïaïong 2024, la ïoh ban ring dur ïa ki nongpynkulmar katba ka jingïalang ïalap ilekshon jong ka NPP ka dang ïaid shakhmat.
“Kane ka long ka bym lah ban pdiang ïa kata ka jingujor jong ki, lada ki kwah ban ujor ruh ym lei-lei, lehse ka Election of Commission kan pdiang hynrei kin nym lah pat ban pynshong nongrim namarba la ïoh ban ring da ki dur khih ïa kine ki nongpynkulmar", la bynrap u Bah Pynïaid.
Shuh shuh u Bah Pynïaid u la ong ba man ka por ba ju pynlong ïa ki jingïalang ïalap ilekshon jong kiwei pat ki seng saiñ pyrthei, la kyntu ïa ki nongkyrshan lajong ba kin long kiba donakor hynrei ka jingjia kaba la jia pat ha ka janmiet jong ka 8 tarik u Ïaïong 2024, ka la pynpaw pyrthei mano ba sdang ban kynshoit bad pynshit ïa ki briew lajong.
“Lada ka long ka Congress ne ka UDP ne ki kyrtong shimet, ngi burom markylliang da kaba ngi kyntu ïa ki briew nongkyrshan lajong ba kin long kiba jai-jai hynrei kaba sngewsih ka long ba kum ka Jaitbynriew Khasi bad kum ka Ri kaba tipbriew-tipblei, ka Ri donakor-donburom, mynnin ka la pawshai ba mano kiba la sdang ban kynshoit ïa ki briew jong ki ban pynkulmar bad pynthut ha ki jingïalang jong ngi", la ong u Bah Pynïaid.
U Bah Pynïaid u la ïathuh ruh ba ka jingpynthut jong ki nongkyrshan ka VPP ïa ka jingïalang kam dei tang ïa ka seng NPP, hynrei ka dei wat ïa ka seng UDP ruh kaba la pynlong ïa ka jingïalang ha ka por mynsngi.
U MLA jong ka Jowai, Bah Wailadmiki Shylla uba dei ruh u Working President jong ka NPP Meghalaya, u la ong ba u la jop ïa ka ilekshon da ka jingieid jong ki paidbah ym da ka bor jong ka pisa.
Ïa kane, u MLA ka Jowai u la ong hadien ka jingkynnoh jong u President ka VPP u Bah Ardent M Basaïawmoit ba ki nong Jaiñtia ki jied nongmihkhmat da ka jingthong pisa.
“Ha Jowai ngam ïoh ban ai pisa ïa ki paidbah, ki kyrshan ïa nga da ka jingieid bad ha ka por ba nga ïakhun ïa ka ilekshon, dei ki paidbah kiba ïarap ban pynpoi khaw, pathaw, dai, shini bad dieng sha ïing jong nga," la ong u Bah Wailadmiki bad bynrap ba katei ka jingkynnoh u Bah Ardent ka pynbudnam bad pynhiar dor ïa ka rilum Jaiñtia.
Haba phai sha ka jingkiew jong ka NPP, u Bah Wailadmiki u la ong, ka NPP ka la jop 26 ngut ki MLA ha ka ilekshon MLA ha u snem 2023 bad 2 ngut ki MLA jong ka PDF ki la pynïasoh ïalade bad ka NPP bad mynta ki don 28 ngut ki MLA.U la ïathuh lypa ba ha ka ilekshon 2028, ka NPP kan jop bun tylli ki ‘seat’ bad kan thaw sorkar marwei.
Halor ka Reservation Policy, u MLA ka Jowai u la batai ba na ka daw jong u Bah Ardent, ki samla Khasi Jaiñtia kiba wad kam wad jam ki la duhnong namar shwa ban tuklar u Bah Ardent ki samla Khasi Jaiñtia ki ïoh tam na ka bhah jong kiwei nalor ka bhah ba la mang ïa ki, hynrei mynta na ka daw jong u Bah Ardent ki la duhnong noh.
Kiwei kiba la ai jingkren ki kynthup ïa u Bah Habahun Dkhar bad Bah Aiborlang Shadap MDC-JHADC kumjuh u Bah Nehemayah Tyngkan, Lasting Suchiang nalor kiwei-kiwei ki la kyntu ïa ki nongshong ïew kumjuh ïa ki nongleit-nongwan ïew ban kyrshan bad pynjop donburom ïa ka Kong Ampareen Lyngdoh ha kane kynti khnang ba kan mihkhmat na ka bynta ka jingangnud jong ki paidbah jong ka Shillong Parliamentary Constituency.
U Chairman ka Regional Democratic Alliance (RDA), Bah Metbah Lyngdoh, u la ong ba um don por ban peit ïa kiwei pat ki seng saiñ pyrthei hynrei ka jingpynleit jingmut jong u ka long beit thik tang ïa ka kynhun lajong (RDA).
“Nga pynleit jingmut tang ïa ka RDA, kane ka dei kaba hakhmat eh.
Ngan ym pynlut por ban peit ïa kiwei pat ki seng saiñ pyrthei ki leh aïu," la ong u Bah Lyngdoh haba jubab halor ka jingnang kiew jong ka Voice of the People Party (VPP) khamtam ha ki jaka nongkyndong jong ka Jylla.
U la ong ruh ba kumba ka long mynta, ka kynhun ka biang ha ki shnong ki thaw bad ki paidbah ki khmih lynti ïa ka RDA ban kner sha man la ki jaka kyndong ba hap hapoh ka Shillong Parliamentary konstitwensi, bad kum ka kynhun ka ïaid shakhmat bad kane.
Haba kylli, u la ong, “Ai ba ki paidbah kin rai, ngam don ban ong eiei.
Na bynta jong ngi, ngin ïaid katkum ki mat treikam bad ngin pynshai sha ki paidbah halor kine ki mat.
Halor ka jingbym pynïeng kyrtong ka BJP…ngam don eiei ban ong haba ïadei bad kiwei ki seng, hynrei kaei kaba kham khraw ïa nga kaba nga dei ban leh, ka long ban peit shuwa ïa ka RDA bad u kyrtong jong ka.
"Shuh shuh u la ong ba ïa mynta, ka RDA ka leit sha ki paidbah ban pynsngew ïa ki mat bad haba ïalap ilekshon ruh ka kham pynlut por ban batai bad pynshai sha ki paidbah haba ïadei bad kine ki mat kiba la sahteng da ki phew tylli ki snem.
“Ngi sngew ba la donkam ban pynthymmai ïa u nongmihkhmat ha Delhi bad ngi sngew ba u kyrtong jong ngi u long uba biang bad uba dei," u la ong.
Halor ka jingjia kaba la jia ha Umsning, Ri-Bhoi ha ka miet Lah Sngi U Blei, u Bah Metbah u la bynrap, “Ngam don jingtip kumno kane ka la sdang bad kan ym ïahap ïa nga ban ong eiei.
Hynrei ha ka por ilekshon, baroh ki seng saiñ pyrthei ki don ïa ka hok ban ïalap na bynta u/ka kyrtong lajong bad kumta dei ban ai sha ki ka hok, la u dei u/ka kyrtong ne mano-mano kiba ïalap na bynta jong ki…ka rynsan kaba ki lah ban pynpaw kano-kano kaba ki kwah kren sha u paidbah na bynta u kyrtong lajong.
".
U President ka National People’s Party (NPP) Meghalaya,  Bah Prestone Tynsong uba dei ruh u Symbud Myntri Rangbah ka Jylla, u la kyrpad ïa ki nongkyrshan ‘Prah’ ba kim dei ban ïaleh biej kumne namar kam long kaba itynnat naba ka ilekshon ka la kut ha ka 19 tarik.
“Nga kyrpad ïa ki nongkyrshan u Prah ba sngewbha ynnai ïaleh biej kumne, kam itynnat, ka ilekshon ka la kut 19 tarik, ynda la dep ngin hap ïa ïaid ïa ïeng, ïa trei ïa ktah para ma ki, sngewbha ïa burom, kam ju don kano-kano ka huri-hura ha ka por ilekshon, la phi ong ka MLA, MDC ne MP hynrei balei mynta ka kynti khamtam ha kane ka ilekshon MP kaba ym itynnat ban jia kumne," la ong u Bah Prestone haba kren sha ki lad pathai khubor ha ka Sngi Ba-ar.
U Bah Prestone u la ong, ka kamram jong ki paidbah ka long ban sngap ïa ka nia ka jutang jong ki kyrtong ne ïa ki nongrim jong ki seng bapher-bapher.
“Nga kyrpad ïa ki paidbah sngewbha ba lada don ha kano-kano ka seng ruh, sngewbha ynnai pynthut ne ynnai leit hi ruh ban peit ne ban sngap ïa ka jingïalap ilekshon lada phi la don lypa ka jingmut bad kyrshan ïa kaba phi la mon," u la ong.
U la ong ba kane ka jingleh ki nongkyrshan ka VPP ban pynthut ïa ki jingïalang ïalap ilekshon jong ka NPP ka dei tang ka ‘kam kutlad’ namar ki tip ba kin rem ha ka ilekshon.
“Ngam tip balei ki briew ki sngew kutlad.
Hato dei namar ki tip ba ki la shah rem, balei ba kin leh ïa kum kine ki kam?" la ong u Bah Prestone.
Une u nongïalam ka NPP u la pynpaw ïa kane halor ki jingjia kiba jia ha Mairang, Umsning, Jaïaw bad kiwei kiwei ki jaka ha kaba ki nongkyrshan ka VPP ki la leit ban pynthut ïa ki jingïalang ka NPP.“Nga la sakhi da lade, ïa kine ki jingpynwit la ka dei ha Mairang ha ka por ba kren u Bah Batskhem Ryntathiang, MDC bad ha Umsning por ba kren ka Kong Ampareen Lyngdoh, bad ngam tip ba kine kiba pyrta ki dei kiba buaid ne kumno," u la ong.
“Kane ka long ka bym itynnat ka rukom long, lada kwah ban pyrta, pyrta shano-shano ka jaka bym long jingïalang, wat kren ha ka jaka ba dang long jingïalang," u la ong bad bynrap baroh ki seng saiñ pyrthei ki hap ban burom, namar kane kam dei ka akor ki Khasi, imat kine na ka liang ka VPP i ba ki long kutlad, kumba ka umsaw la jan hiar bad kut pynban, kin hylla kin kren kin pyndik, ka jingmut ka long kumta.
" la bynrap u Bah Prestone.
Kumta na ka liang u Bah Prestone u la ong ba ka NPP kan sa thoh sha u Returning Officer (RO) ka Shillong Parliamentary Constituency ban shimkhia ïa kane namar ba kam itynnat bad ïoh ka poi sha ka jingïashoh-jingïadat.
Haba kyntu ïa baroh ki seng saiñ pyrthei ba kin kiar na kum kine ki kam ki bym lah ban pdiang, u Bah Prestone u la ong, “To ngin pynthikna ba ka burom jong ka Jylla ka kham long kongsan ban ïa kiei-kiei baroh.
Kino-kino kiba kwah ban thep ‘vote’ ïano-ïano ruh, ngin ieh ha ka jingstad jong ki nongthep ‘vote'".
U MLA barim ka Mylliem bad uba dei ruh u General Secretary barim ka Khasi Students’ Union (KSU), Bah Hamlet Dohling, u la pynbna paidbah ba un lum ïa ka jingïalang ha ka 15 tarik u Ïaïong ha Umlyngka ban pyni ïa ka bor hadien ba u Bah Ardent Basaïawmoit kum u President ka VPP u la wan ban ai jingkynthoh ha kajuh ka jaka ha Umlyngka.
Haba leit pan jingkyrshan na ki paidbah ha Mylliem Madan Ïingsyiem ha ka janmiet jong ka 9 tarik Ïaïong 2024 na ka bynta ka kyrtong NPP ka Kong Ampareen Lyngdoh, u Bah Hamlet Dohling u la ong ba don ki nongkyrshan kiba la ong ban sngap beit ïa kane ka jingkynthoh u Bah Ardent hynrei ma u pat un nym sngap namar um kwah ban shah kren jemdaw ha u Bah Ardent.
“U dei uei u Bah Ardent u wan kob ïa ka Mylliem constituency, u la leit ban ïalam bakla ïa ka jaidbynriew hynñiewtrep hynrei lada ki paidbah ki ngop ïa une u briew ka jaidbynriew kan sa jot" u la ong.
U la ong u Bah Ardent u dei uba tieng eit, u wan jingïalang ha Lummawbah u wan kob ban ïatai nia ïa ka MUDA hynrei ha ka 17 tarik Nailur 2015 haba wanrah u Bah Paul Lyngdoh ïa ka jingïakren u mih shabar ka ïingdorbar.
“Hadien ba nga la jop kum u MLA bad long Myntri ha ka sorkar jylla nga la weng ïa ka jingkyntur pud ka MUDA sha ki shnong  kiba hap ha Khyrnit Hynriew bad kane keiñ ym dei ban kob da ka ktien hynrei dei ban pyni da ki kam" u la ong.
Ha kane ka janmiet la ïoh jingkren na u Bah Embhah Syiemlieh, MLA barim ka Mawlai, Bah Kansing Lynshïang ha ka jingïadonlang ki nongkyrshan ka NPP.U Symbud Myntri Rangbah ka Jylla, Bah Prestone Tynsong bad uba khmih ïa ka tnat Kam Pohïing, u la ong u Bah Adelbert Nongrum u khlem pule bha ïa ka Office Memorandum (OM) ba la pynmih ha ka 3 tarik u Rymphang 2022, ha kaba ïadei bad ka rta thung kam.
Lah ban pynkynmaw ba u MLA ka VPP na North Shillong, Bah Adelbert Nongrum, u la kynthoh ba ka rukom khot ban thep kam pulit da ka Central Recruitment Board ka long kaba be-aiñ bad kaba khlem ïaid satia katkum ka Office Memorandum jong u snem 2022.
Haba kren sha ki lad pathai khubor ha ka Sngi Ba-ar, u Bah Prestone u la ong ba ka OM ka la batai shai ba ha baroh ki kam sorkar la pynjlan ïa ka rta sha ka 32+5 snem, kaba mut haduh 37 snem ka rta.
Hynrei u MLA ka VPP u khlem pule pat ïa kaei kaba la kdew lang ha kato ka OM, kaba ong lait noh ïa ki katto-katne tylli ki tnat ba kynthup ïa ka Home Police, Excise Registration Taxation & Stamps, Home Guard & Civil Defence bad ka Forest and Environment.
“U Bah Adelbert u la pule tang ïa ka paragraph kaba nyngkong bad u la iehnoh ïa ka paragraph kaba khatduh, kaba pyni shai kdar ba katei ka OM kan ym treikam na ka bynta ki katto-katne ki tnat sorkar kum ka Home (Police), Forest and environment, ERTS bad kiwei kiwei".
U Bah Prestone u la ong ba ka Physical Fitness lane ka jingbiang ha ka met ka phad bad bor met, ka long kaba kongsan tam ha ka jingthung kam ha ka tnat Meghalaya Police.
U la ong, na ka bynta ka kam pulit ka Sorkar ka la rai ban pynbeit thymmai ïa ka rta thep kam, ha kaba ïadei bad ka kam Sub Inspector (SI), ka Kynhun Myntri (cabinet) ka la mynjur ban ailad haduh 27+5 snem ka jingpynjlan, kaba mut haduh 32 snem na ka bynta ki Schedule Tribe.
Na ka bynta ki constable, u la ong ba la buh naduh 18 snem haduh 21+5 snem ka jingpynjlan, kaba mut la ailad haduh 26 snem ka rta.
Kane ka rai ka long namar ka long ka kam kaba eh bad donkam ruh ban pyndep ïa ka jingshah hikai kilan met.
Na ka bynta ka kam Followers u la ong ba la shim naduh 18 snem haduh 27+5 snem, kane ka kam ruh ka dei haduh 32 snem.
U Bah Prestone u la ong ba kane kam dei kaba la leh khyllah tang ha kane ka Jylla, bad u la kyntu ïa ki samla ba kim dei ban sngewthuh bakla ïa ka jingkren u Bah Adelbert, bad ki dei ban thep ïa ki kam ba lait katkum ka jingpynbna (advertisement).
U Symbud Myntri Rangbah u la kyntait ïa ka jingkynnoh u Bah Adelbert Nongrum, ba ong ba ka jingpynmih ïa ka jingpynbna lait kam pulit ha Meghalaya ka long kaba be-aiñ.
U Bah Prestone u la ong ba ka Sorkar ka dang ap ïa ka jubab na ka Election Commission ban ai jingbit ban plie noh ïa ka ‘online application’ kaba la dei ban sdang naduh ka 8 tarik Ïaïong, hynrei haduh mynta ka ECI kam pat ai kano-kano ka jubab.
“Nga kyntu biang sa shisien ïa ki samla kynthei bad shynrang ba kim dei ban sngap ïa ka jingkren u MLA, hynrei ki dei ban ïeng skhem beit bad ban long kiba la pynkhreh ban thep ïa ki aplikeshon ki jong ki lyngba ka online," u la ong.
U Chairman ka Umsning Town Dorbar, Bah Rocky Kylla, u la kyntu ïa ki seng saiñpyrthei naduh ka Voice of the People Party (VPP) bad ka National People’s Party (NPP) ba kim dei ban pynheh ïa ka jingjia ha ka janmiet jong ka 8 tarik Ïaïong na jingmih ka jingïakajia ha ïew Umsning namar ka dei kaba rit bad na ka liang ka Town Dorbar ka la dep pynbeit.
Haba buddien ïa katei ka jingjia, u nongthoh khubor u la ïoh ban ïakren kyrpang bad u Bah Rocky ha shlem treikam ha Umsning, Ri Bhoi District uba la ïathuh ba kito ki briew kiba shah rah ha ki pulit kiba wan pyrta ‘Ha U Prah’ ha jingïalang NPP ki la lait noh ha kajuh ka miet hi.
U la ïathuh ba hynnin ka sngi, la don uwei uba la wan pyrta ‘Ha U Prah’ katba dang kren ka kyrtong ka NPP, ka Kong M Ampareen Lyngdoh, bad wan sa kawei ka kali kaba la pyrta ‘Ha U Prah’ kaba la pynthut haba dang ai jingkren bad ïa kine la rah noh da ki pulit.
Namarkata, u la kyntu ïa baroh ar tylli ki seng saiñpyrthei ba kim dei ban pynheh ïa kane ka jingjia kaba rit khnang ban wanrah ka jingshongsuk hapoh ka thaiñ Umsning bad ha baroh ka jylla.
Ha kawei pat ka liang, u la ong ka jinghylla ‘Ha U Prah’ ka dei ka jingsngewtynnad jong ki briew, hynrei kam long kaba dei ban leit hylla ha kano-kano ka jingïalang jong kiwei ki seng namar kan pynwit.
U la pyntip ruh ba wat ha ka por mynstep kaba dei ka jingïalang ka UDP, u la don uwei uba pyrta arsien ‘Ha U Prah’ bad haba u la leit kren ïa u, uta u briew ruh u la sngewthuh ïa ka jingbakla bad u la leit panmap na u Bah Metbah Lyngdoh uba dei u President ka UDP.Halor kane ka jingjia, na ka liang ka NPP ha ka Sngi Ba-ar, ka la thalaiñ tyngeh ïa ka VPP namar ka jingpynsaphriang ïa ka jingkynshoit politik ban isih ha Ri-lum Khasi bad Jaiñtia namar ka jingbym lah ban pynkohnguh ïa ki paidbah da ki jingkular ba thylli jong ka seng.
Kane ka la jia shisngi hadien ba ki nongkyrshan ka VPP ki la leit pynthut ïa ka jingïalap ilekshon jong ka NPP kaba long ha Umsning, Ri-Bhoi District, Mairang, Eastern West Khasi Hills, Jaïaw bad Rynjah ha Shillong.
Ha ka kyrwoh ba la pyllait mynta ka sngi da u Nongaiktien ka NPP, Bah Himalaya M Shangpliang, u la ong ba ka seng ka pynrem jur ïa ki jingleh jong ka VPP bad ki nongkyrshan ban pynthut ïa ki jingïalap ilekshon jong ka seng bad ruh ban kren ïa ki ktien sih ktien sang pyrshah ïa ka kyrtong jong ka NPP.U la pyntip ba ka seng ka la dawa ban tuklar mardor da ka Election Commission ka India (ECI) pyrshah ïa ki nongïalam jong ka VPP namar ka jingpynthut ïa ki jingïalap ilekshon jong ka NPP.U la ong ba kane ka pyni shai ba ka VPP ka la nang blaw na ka jingduna ka jingwan kyrshan na ki paidbah.
Ka VPP kam shym la lah ban pynkohnguh ïa ki paidbah da ki jingkular ba thylli.
Kumta, ka la shim ïa ka lynti ban pynkulmar bad pynthut ïa ki jingïalang ïalap ilekshon jong ka NPP.U la ong biang ba jingjia ha ka janmiet 8 tarik mynta u bnai ka dei kaba pynpaw shai kdar ba ka VPP ka sngewthuh ba ki jingkynnoh jong ka, kim shym la treikam satia pyrshah ïa ka NPP.Dei na kata ka daw mynta ka la pyrshang ban pyneh da ki dohksah pyrshah ïa ka NPP.U nongïalam ka NPP na Mawryngkneng, Bah Pynïaid Sing Syiem u la kdew ba ka VPP ka pyrshang ban wanrah ïa u khñiang na West Bengal ha kane ka ilekshon namar kine ki jingjia ki pynshisha ba kam lah shuh ban buhrieh ïa ka jingshisha ba ka VPP ka dei ka Team B jong ka TMC.U Bah Shangpliang u la dawa ruh ban leh eiei pyrshah ïa ka VPP namar ka jingpynthud ïa ki jingïalap ilekshon jong kiwei ki seng kaba long ka jingpynkheiñ ïa ki kyndon ka ECI bad ka jingthmu ban pynlong ïa ka ilekshon kaba khuid bad suba.
Nalor nangta, u la ïathuh ba ka NPP kan sa buh ïa ka jingujor pyrshah ïa ki nongïalam ka VPP namar ka dei ïa ki ban shim ïa ka jingbahkhlieh lada mih kano-kano ka jingkulmar ba pynthut ïa ka shongsuk-shongsaiñ.
Ha kawei ka liang u la pynpaw ruh ka jingsngewsih ba kine ki dei kijuh ki briew kiba ïalap halor ka Clean Politics (saiñ hima-sima bakhuid) hynrei ki kam pat ki long da pyrdet.
U Bah Ardent u dei ban leh ïa kaei kaba u ïalap bad sangeh ban ïalam bakla ïa ki paidbah ba ieid jingsuk da ki buit politik ba arsap jong u, u la ong.
Na ka liang u nongaiktien ka VPP, Dr.Batskhem Myrboh, u la ong balei ki nongïalam NPP ki da shoh bad byrngem phah kem ha ki pulit ïa uwei ar ngut ki ‘riew paidbah haba pyrta ‘prah’ katba dang ïaid ka jingïalang ka NPP ha Umsning.
U Dr Myrboh u la ong ba ki paidbah ki sngewtynnad ban pyrta ïa ka shap u prah da ki shu kren da ka ktien ka la biang, hynrei ban da shoh bad byrngem phah kem kam lah ban long.
U la ong ba kane ka jingpyrta prah ki paidbah ka lah ban dei ba ki bitar ïa kane ka sorkar NPP.Ka Regional Democratic Alliance (RDA) ha ka Sngi Ba-ar ka la pyllait paidbah ïa ki mat treikam jong ka kynhun na bynta kane ka ilekshon ban wan sha ka Lok Sabha.
Ïa kitei ki mat treikam jong ka RDA la pyllait da u Chairman, Bah Metbah Lyngdoh, ha ryngkat ka jingdonlang  u Working President ka UDP bad Myntri Sorkar Jylla, Bah Paul Lyngdoh, General Secretary, Dr.Jemino Mawthoh nalor kiwei-kiwei ki nongïalam jong ka seng.
Kitei ki mat treikam ki kynthup ïa ka jingpynkupbor ïa ki Autonomous District Council (ADC) ha kaba ka kynhun ka la kdew ban pynkhlaiñ shuh-shuh ïa ki District Council, donkam ban wanrah jingkylla ha ka Khyrnit ba 6 jong ka Riti Synshar ka Ri lyngba ka jingpynkhlaiñ ïa ka Para 3, da kaba pynkylla ïa ka Para 12 A ka ban kdew shai ba ki aiñ jong ka Sorkar Pdeng bad ka Sorkar Jylla, haba ïadei bad ki riti dustur, ki rukom ïoh bad ai pateng, ka khyndew ka shyiap, ka rukom synshar trai-ri bad kumta ter-ter kin ym treikam ha ki jaka jong ki ‘riewlum trai-ri da kaba bsuh ïa ka kyntien ‘Governor’ ha ka jaka ka kyntien ‘President’ ha ka Para 12 A (b) jong ka Riti Synshar ka Ri.
Haba phai sha ka mat halor ka ïoh kam ïoh jam, ka kynhun ka la kular ban shimkhia ïa ka jingpyntreikam ka polisi bhah kam kaba 44% na bynta ki kam ha ka Group C & D ha ki ophis bad jaka treikam ka Sorkar Pdeng, kumjuh ka jingbhah kam kaba 100 na ka 100 ïa ki trai-ri trai-muluk na bynta ki kam kontrak ha ki shlem treikam Sorkar bad ka bhah thung kam ha ki jaka trei ki ‘riew shimet ne kompeni shimet.
Ha kajuh ka por, halor ka jingrung kyrthep ki mynder ri, ka RDA ka la kdew ba kum shi bynta ban tehlakam ïa ka jingrung kyrthep ki mynder, ka kynhun baroh kawei kynthup ïa u kyrtong MP, Bah Robertjune Kharjahrin kan ïai buddien ban pynbor ïa ka Sorkar India ba kan pyntreikam ïa ka Inner Line Permit (ILP) ha ka Jylla.
Haba ïadei bad ka jingkyntiew ïa ka ktien Khasi bad Garo, ka kynhun ka la kular ban buddien halor ka jingpynrung ïa ka ktien Khasi bad Garo ha ka Khyrnit ba 8 jong ka Riti Synshar ka Ri India, nalor ban pyrshang ruh ban pynlong ïa kine ki ktien ban pyndonkam ha ka ban thoh ïa ki eksamin na bynta ki kam ha ki ophis Sorkar Pdeng kiba don tnad treikam hapoh ka Jylla.
Halor ka mat ba ïadei bad u pud u sam, nalor ka jingban jur ïa ka jingdonkam kyrkieh ban khmih bniah ïa ka jingïakut halor ki kam khappud hapdeng ka India bad Bangladesh, ka RDA kan shimkhia ruh ban ïakren bad ka Sorkar India ban pynbeit noh ïa u pud u sam hapdeng ka Meghalaya bad Assam – ka ban ïadei dur bad ka Khyrnit ba 6 jong ka Riti Synshar ka Ri.
Na ka liang ka RDA ka la kynthup ruh ïa ka mat halor ka shongsuk-shongsaiñ ha kaba ka la kdew ïa ka jingdonkam ban plie lynti ïa ka jingïakren ïasuk hapdeng ka Sorkar bad ka kynhun kieng atiar – HNLC ne kiwei-kiwei ki kynhun lehnoh ka Jylla.
Ka RDA kan shimkhia ruh ban pyrshah ïa ka jingpyntreikam ïa ka Uniform Civil Code (UCC), ka jingpyrshah ban khlong ïa u marpoh khyndew – Uranium, kumjuh ban pynsngew sha ka Sorkar India kan ym pyntreikam ïa ka Citizenship Amendment Act (CAA) ha baroh shi lynter u pud u sam jong ka Jylla nalor ka jingpyrshah halor kano-kano ka jingpyrshang ban pynbor ïa ki mat bapher-bapher.
Shuh shuh ki mat treikam ka RDA ha kane ka ilekshon MP ki kynthup ruh ïa ka jingpynkup bor ïa ki samla, pule-puthi, ka jingkyntiew ïa ki nongrep bad ka rep ka riang, ka jingkyntiew ïa ki ‘riewlum trai-ri, ka roi ka kiew jong ki niam tynrai, ki ‘riewshlur ïaleh laitluid ka ri, ki kam korbar ri, ‘Civil Service’, ka synshar-khaddar kaba khuid, ka India kum ka ‘Welfare State’, ka hok kiba duna dkhot met, ka koit ka khiah, ka hok halor ka khyndew ka shyiap bad ki mar pohkhyndew bad ka jingkyntiew ïa ki kynthei.
Ka Voice of the People Party (VPP) ha ka Sngi Ba-ar ka la kyntu ïa u Chief Electoral Officer (CEO) ka Jylla ban pyntikna ba kan ym don kano-kano ka jingpynthut haba ïadei bad ka jingïaid beit jingïaid ryntih jong ka ilekshon ban wan sha ka Lok Sabha.
“Da ka jingsngewkhia, nga kwah ban ong ba katkum ki jingtip ba la ïoh lum da ki nongtrei jong ka seng, ki lah ban don ki jingpyrshang ban tuklar haba ïadei bad ka jingïaid beit jingïaid ryntih jong ka ilekshon hapoh ka Jylla khamtam ha ki distrik jong ka Ri-lum Jaiñtia da ki runar kiba thmu myntoi shimet," la ong u Election Agent ka VPP, Bah Danny Langstieh ha ka kyrwoh ba la phah sha u CEO.U la ong ba ka lah ruh ban don ka jingthep ‘vote’ tuh (Proxy) lada ki ‘Polling Official’ kim long kiba peitngor bad minot ïa ka kam ba la bynshet ha ki na bynta ka jingpyntikna ïa ka ilekshon kaba ïaid beit ïaid ryntih.
“Haba ïadei bad katei ka jingkdew haneng, ka seng ka kyntu jur ïa phi ban shim ki sienjam kiba donkam bad ban pyntikna ba ka ilekshon kaba ïaid beit ïaid ryntih kam dei ban shah pynthut bad ba ki nongthep ‘vote’ kin lah ban thep ïa ka ‘vote’ jong ki khlem kano-kano ka jingtieng bad ba ka jingthep ‘vote’ tuh kam dei ban jia," la ong u Bah Langstieh.
Ka jingpyrta ‘Ha U Prah’ ka la sawa sa ha ka jingïalang ïalap ilekshon ka Congress kaba la pynlong ha ka janmiet Sngi Ba-ar ha Mawlai Phudmuri Stand Bus ha kaba ki nongïalam ka Congress kynthup ïa u President, Bah Vincent H Pala ki la ai jingkren bad pynsngew ïa ki nongrim ka Congress bad ki kam ba ka la leh ha ka por ba la leit khamtam ka jinglaitluid bad bym tuklar ïa ka niam ka rukom bad ki riti ki dustur jong ki jaitbynriew bapher bapher da kaba ai nuksa ruh ïa ka jingjia ha Manipur ha kaba ka Sorkar BJP kam shimkhia ei ei ïa ki riewlum bad ki ritpaid.
Kane ka jingsawa ka sur pyrta ‘Ha U Prah’ ka dei ha ka por ba dang ai jingkren ki nongïalam ka Congress ha ka por ba ai jingkren u Bah Pynshngaiñlang N Syiem, u MP uba dei ruh u kyrtong ka Congress u Bah Vincent H Pala bad kiwei kiwei.
Hynrei kine ki nongïalam ka Congress ki la kren la ka phang khlem pynsngap ïa ki nongpyrta bad ki la kren ban pynsngew ïa ki mat ilekshon sha ki paidbah kiba wan ban sngap ha Stand Bus kynthup ruh ïa kiba shong dukan naduh kiba die doh bad kiwei kiwei ki jingdie bad kiwei kiba shong na la ïing.
Haba ai jingkren, u Bah Pala u la pynkynmaw ïa ki nongrim ba ka Congress ka ïeng khamtam ban kynthup lang ïa baroh hapoh ka ri.
U Bah Pala u la pynpaw ruh ïa ki jingeh kiba ka ri ka mad ha kine ki 10 snem naduh ba synshar ka BJP bad ka ka jingbymshngaiñ jong ki jaitbynriew bapher-bapher kiba don ha la ki jong ki jingngeit niam bad ka jinghiar ha ka ïoh ka kot jong ki nongshong shnong.
Une u MP u la pynsngew ruh ïa ki mat ilekshon kiba ka Congress ka la pyllait paidbah, naduh ki lad jingïarap ïa ki samla hapoh ka ri, ka jingshimkhia ban ïakhun pyrshah ïa u drok, bad ki jingmyntoi na ki skhim bapher bapher kiba yn sa pyntreikam ynda ïoh biang ka Congress ban lamkhmat ïa ka jingsynshar ha ka ri.
U Bah Pala u la ong ba ka jingbuhthong ka BJP ban ïoh 400 ngut ki MP ha kane ka ilekshon ka dei ka jingsyier namar ka la sngewthuh ba ki paidbah kim shaniah shuh bad ka BJP ka don ruh hapdeng ka jingïapait para nongïalam da kaba pynduh tiket ruh ïa kiba bun ki MP.Kumta u Bah Pala u la kyrpad ïa ki paidbah ka Mawlai konstitwensi ban ai ka jingkyrshan ïa ka Congress khnang ba ka jingjop kan long ka jingshngaiñ sa shisien pat ïa ka ri bad ka jylla khamtam ïa ki ritpaid kiba im hapdeng ka jingsyier.
Kiwei ki nongïalam kiba la ai jingkren ki kynthup ruh u Bah Pynshngaiñlang N Syiem, u Bah Manuel Badwar, Bah JA Lyngdoh bad kiwei pat ki nongkitkam ka Congress ha Mawlai kiba la kren shaphang ki kam babha ba u MP bad ka Sorkar Congress ka la leh naduh ba ïoh laitluid ka ri India haduh ba ïoh ïa ka Jylla Meghalaya.
Ki nongkren ki la pynsngew sha ki paidbah ïa ki kam kiba ka Sorkar BJP ka leh ha kine ki snem ban pynsaja ïa ki paid nongshong shnong da kaba wanrah ki mat treikam kiba har rukom kiba wanrah ka jingïapher jaitbynriew, ka jingsngew niam bad pynshong syier ka ki ritpaid da kaba pyni nuksa ïa ka jing umsnam ha Manipur ha kaba ka jingïakynad ka ïai bteng namar ka jingleh bym salia ka BJP.Ki la ai nuksa ïa ki aiñ kiba ka Sorkar BJP ka la wanrah kum ka CAA, bad ka jingsdang ban pynïaid shakhmat sa ïa ka Uniform Civil Code (UCC).
Kumta ki la kyrpad ïa ki paidbah nong Mawlai ban ai ka jingkyrshan ha kane ka ilekshon MP bad jied ïa ka Congress bad ïa u Bah Pala ban don biang ka jingshngaiñ.
Ki nongkren ki la ong ruh ba ka ilekshon MP ka ïapher na ka ilekshon MLA ne MDC bad ki paidbah ruh ki sngewthuh bha ban pynïapher bad tip ruh ïano ban jied ban phah leit sha Parliament namar ki sngewthuh ba dei ka Congress kaba biang eh ban ïasaid na ka bynta ka ri bad ka Jylla Meghalaya.
Ka Langsning FC ka la bteng biang ïa ka jingjop kaba ar ha ka lympung ïalehkai Shillong Premier League 2023-24 ba la pynïaid da ka Shillong Sports Association, hadien ba ka la lah ban pynliem noh ïa ka Sawmer SC da 1-0 kol ha ka Sngi Ba-ar.
Kane ka nam jop ka la wan urlong lyngba u Damanbhalang Chyne na ka bynta ban pynlong ïa kane ka kynhun ban khur ïa ki lai point.
Ha kane ka jingïakhun baroh ar ki kynhun ki la pyrshang ban ïakhun tyngeh naduh kaba sdang.
Wat la kine ki kynhun ki la ïoh ïa ki kabu ksiar kiba biang, hynrei kim shym la lah ban thep kol haduh kaba kut jong ka kylla step.
Hadien ba la bteng ïa kane ka jingïakhun jong ka kylla miet, kine ki kynhun ki la pyrshang biang ban ïakhun tyngeh, hynrei kim shym la lah ban pynurlong.
Ka Langsning kaba la lah ban pynliem ïa ka Nangkiew Irat da 4-1 kol ha ka jingïalehkai ba la lah, ka la ïoh ban pynkhihjar shwa ban kut ka jingïalehkai lyngba u Damanbhalang ha ka minit kaba 86.
Haduh kaba kut ka Sawmer kam shym ka la lah ban pynphai bad ka la mad ïa ka jingshah rem.
Lyngba kane ka nam jop ka Langsning ka la jam sha ka kyrdan basaw bad kamai 6 point na ki lai sien ïakhun, katba ka Sawmer ka dangïai sah ha ka kyrdan ba shatrai namar kam pat shym ïoh jingjop na ki saw sien ïakhun.
Kane ka lympung kan bteng biang ha ka Sngi Balang ha kaba ka Ryntih SC kan ïakhun pyrshah ïa ka Nongkiew Irat SC ha ka por 3 baje janmiet.
Ha ryngkat ka thong treikam ban teh song ïa la ka tynrai da ka jingïeid bad jingïatylli hapdeng ki khun samla, ka Raid Nongbri jong ka Hima Khyrim ka la plie ïa ka lympung ïalehkai phutbol ba la tip kum ka 1st Inter Raid Nongbri Knockout Football Tour -nament 2024 ha ka 5 tarik mynta u bnai ha Thynroit.
Ïa kane ka lympung la wan ban plie da u Syiem ka Hima Khyrim, u Dr.Balajied Sing Syiem ha ryngkat ka jingïadonlang u Bah K.Lyngdoh Nong-bri, Lyngdoh ka Raid Nongbri.
Kiwei pat kiba la ïa donlang ki kynthup ïa u Myntri Kharum-nuid, u Myntri Nongrum bad u Myntri Swer nalor u Bah Dengbok Kurkalang, Secretary ka Raid, ki nongïalam shnong na ki shnong ba hap ha katei ka Raid.
Ha kane ka sngi, la pynlong ruh ïa ka jingïakob March Pass  shwa ban sdang ka jingïalehkai kaba nyngkong jong ka phutbol ha kaba la ïashim bynta da 9 tylli ki skul ha ka thaiñ Thynroit.
Ïa ka nam lahduh na ka jingïakob March Pass na ka liang ki Senior, la rah da ka Shining Adventist Secondary School, katba ha ka liang ki Junior la rah da ka Thynroit Government LP School.
Ha kane ka lympung ki don baroh 16 tylli ki kynhun ki ban ïaknieh ïa ka song pisa ba T.30,000 kum ka lahduh bad T.15,000 ïa kaba wan ba-ar.
Ki kynhun kiba la ïa aireng ha ka sngi plie ïa ka lympung ki long ka Umphrup Sports Club A pyrshah ïa ka Thynroit Sports Club A, ha kaba ka Umphrup Sports Club A ka la jop da 2-0 kol.
Ha kane ka lympung ïa kaba yn pynkut ha une u bnai kin don ruh ki jingïakob ïalehkai phutbol hapdeng ki kynthei.
Ka prokram wad khynnah ïalehkai ba kynsai lane ka Talent Identification Pro -gram balai sngi kaba hap hapoh ka Khelo India Rising Talent Hunt (KIRTI-MyBharat) ka la poi sha kaba kut ha ka Sngi Balang ha Sports Authority India (SAI) Training Centre, Shillong.
Haduh kaba kut jong kine lai sngi ki la don haduh 1,006 ngut ki khynnah kiba la wan sha kane ka prokram ban shim bynta ha lai tylli ki jingïa-lehkai kiba kynthup ïa ka Athletics, Boxing bad ka Football.
Ha ka jingïalehkai Athletics ki la don haduh 249, Boxing ki don 146 ngut bad ha ka Football ki la don haduh 611 ngut.
Kumba ka paw kitei ki khynnah ki la ïoh ban ïashim bynta shitrhem ha kitei ki jingïalehkai hapoh ka jingkhmih ki coach jong ka SAI na ka bynta ban ithuh ïa ki sap ïalehkai ba kyrpang jong ki khnang ba ki lah ban shah khot ban ïoh ka jingshah hikai kaba paka ha ki shlem ai jinghikai kiba don ha kylleng jong ka ri India.
Ka jingthmu jong ka tnat ïalehkai jong ka Sorkar Pdeng ka long ban ithuh ïa ki sap ba kyrpang jong ki khynnah bad ban ai jinghikai pura ïa ki lyngba ka jingdon ïa ki jaka ïalehkai kiba paka namar ka jingangnud hi ka long ban sei ïa ki khynnah ïalehkai ki ban paw haduh ki lympung ïalehkai shabar ri kum ka Olympic bad kiwei.
Lah ban pynkynmaw ba ha ka sngi kaba nyngkong ki la don haduh 527 ngut ki khynnah (Athletics 141 ngut, Boxing 55 ngut bad Football 331 ngut).
Ha ka sngi kaba ar ki la don 204 ngut (Athletics 37 ngut, Boxing 17 ngut & Football 150 ngut).
Katba ha ka sngi kaba khatduh ki la don 130 ngut ki khynnah (Athletics 71 ngut, Boxing 74 ngut bad Football 130 ngut).
Ka Phramer Cricket Club ka la pynliem da 1 wiket ïa ka Cultural Youth Club Mookaiaw ha ka lympung ïalehkai District Cricket League 2024 ba la pynïaid da ka West Jaiñtia Hills District Cricket Association ha madan Khliehtyrshi Mini Stadium ha ka Sngi Balang.
Ïa ka jingkynting pisa la jop da ka Cultural Youth Club Mookaiaw bad ka la jied ban tied nyngkong ha kaba ka la kamai 134 run ha  31.1 over bad shah pynhap wiket baroh ki nongtied.
U Ardakirang Rymbai ula tied 62 run na ki 86 bol bad u Grateful Lyngkhoi u la ïoh 22 run na ki 27 bol.
Katba na ka liang ka Phramer u Ïaineh Suchiang bad u Ebormi Laloo ki la khur mar 4 wiket na ki 7 over bad 5.1 over.
Haba wan shimti ïa ka pali kaba ar, ka Phramer ka la lah ban kynjoh sha ka thong da kaba kamai 135 run ha ki 28 over bad shah pynhap 9 wiket.
U Deimiki Rabon ula tied 48 run na ki 36 bol bad u Pyrkhat Sari ula ïoh 23 run na ki 25 bol.
Katba na ka liang ka CYC u Spaining Pyrhut u la khur 6 wiket na ki 7 over.
Ïa ka nam ‘Man of the Match’ la khur da u Ïaineh Suchiang jong ka Phramer Cricket Club.
Ha ka Sngi U Blei jong ka taïew, ka St.John Mary Vianney Parish Nongkasen ka la ïoh ban sei biang sa uwei u Lyngdoh Sohblei uba dei uwei na ki Dikon jong ka Balang uba la tip kum u Dikon Desing John Nongphud, CSC.Ha katei ka sngi, ïa utei u Dikon la ïoh ban pynkyntang Lyngdoh noh lyngba ka jinglehniam da u Lyngdoh Sad ka Nongstoiñ Jyllaniam u Most Rev Wilbert Marweiñ (Bishop) ïa kaba la pynlong ha St.John Mary Vianney Parish Nongkasen.
Ha katei ka sngi la sakhi lang ïa katei ka sngi da ki hajar ngut ki riewngeit ka Balang Katholik kiba la wan sha katei ka sngi kyrpang jong ka Balang.
U Lyngdoh Sohblei bathymmai kata u Phadar Desing John Nongphud u dei u khun jong ka Kong Mistoril Nongphud bad u Bah Twosstar Peiñlang na ka shnong Tiehsaw Khyllem bad u dei u khun ba 4 napdeng 9 ngut shipara.
Ym tang katta, ha katei ka sngi la ïoh ruh ban rakhe lehkmen ïa ka jubili rupa jong ka jingkynjoh sha u mawmer ba 25 snem jong ka Parish.
Shuh shuh ha katei ka sngi la sdang ïa ka jinglehniam da ka proseshon jong ki Lyngdoh bad u Lyngdoh Sad u la ïoh ban pyndep ïa ki niam ki rukom naduh kaba pynsleh da ka umphniang, ban pynsmai, ban pynkhamti ïa ka khuri jong ka Sakrament Bakhuid sha u Phadar Desing John Nongphud bad kiwei kiwei jinglehniam.
Hadien kata, ki kmie ki kpa bad ki bahaïing hasem jong u Lyngdoh thymmai ki la ïoh ban pynphong ïa ka jaiñphong ki Lyngdoh ïa la u khun.
Hadien katei, u Phadar Desing John Nongphud u la ïoh ban shim ïa ki jingtyrwa bad u la ïashimbynta lang ryngkat u Lyngdoh Sad ban pyndep ïa ka jingkñia ïa ka Mass Bakhuid.
Ha ka jingïaseng nohphai sngi pat u Lyngdoh Sohblei bathymmai u la ïoh ban pyndep ïa ka jingmane Sakrament Bakhuid bad kyrkhu pynwai.
Ha katei ka sngi la ïadonlang ruh u Phadar John Albert Ryntathiang Parish Priest ka Nongkasen Parish, Phadar Anselm Nonglang Vicar General, bad kiwei kiwei ki sister ki brother bad ki riewngeit kiba wan na ki shnong bapher bapher ban wan sakhi lang ïa katei ka sngi rakhe jubili rupa bad sngi Pynkyntang Lyngdoh Sohblei jong ka St.John Mary Vianney Nongkasen Parish.
Ka Synjuk ki Seng Samla Shnong (SSSS) Byrnihat Area ka la kyntu ïa ka Khasi Hills Autonomous District Council (KHADC) ba kam dei ban pdiang ïa ka jingdawa jong ki Garo ban ïoh bat kam Rangbah Shnong ha ki shnong khappud khamtam ha Raid Marwet.
Kane ka jingkyntu na ka liang ka SSSS hapoh ka jingïalam u samla Kitbor Suting kum u Chairman ka la long ha ka Sngi Ba-ar, hadien ba ki nongïalam ki la leit ban ïakynduh ïa u Chief Executive Member (CEM) ka KHADC u Bah Pynïaid Sing Syiem.
Ka SSSS ka la kyntu ruh ïa u Syiem ka Hima Mylliem bad aiti ïa ka dorkhas ba pynpaw ka jingpyrshah ïa ka jingdawa ki Garo.
Ïa ka SSSS Byrnihat Area la synran ruh da u Chairman ka Synjuk ki Rangbah Shnong ka Ri-Bhoi District, Bah BB Makdoh bad ruh ki nongïalam ka Synjuk ki Seng Samla Shnong Shillong City.
Lah ban pynkynmaw ba ki paid Garo lyngba ka All Ri-Bhoi Garo Headmen Association bad ka All Khasi Hills Achik Federation (AKHAF) ki la dawa ban ailad ïa ki Garo ba kin bat kam Rangbah Shnong ha ki shnong ba shong ba sah ki Garo bad ha kaba ki la dep ruh ban ïakynduh ïa u Myntri Rangbah ka Jylla u Conrad K Sangma ba un tuklar halor kane ka kam.
U Chairman ka SSSS, samla Kitbor Suting haba kren sha ki lad pathai khubor hadien ka jingïakynduh ïa u CEM bad Syiem Mylliem, u la ong ba kane ka jingdawa jong ki Garo ka dei ka bym don nongrim satia bad kaba ïaid pyrshah ïa ka Mylliem Act, 2007 bad kumjuh ruh ïa ka United Khasi Jaiñtia Autonomous District Council (Appointment and succession of Chiefs and Headmen) Act, 1959.
U la ong, katkum ka Mylliem Act, ki Garo ki dei tang ki raïot bad kim dei satia ki khun ki hajar ka Hima kiba lah ban bat ïa ka kam Rangbah Shnong.
Nalor kane, ka SSSS-Byrnihat Area ka la mudui ruh ha u CEM bad Syiem Mylliem halor ka jingdon ki Rangbah Shnong Garo kiba dang pyndonkam ïa ka muhor bad ka Letter Head Rangbah Shnong wat hadien ba la pynmih hukum da ka shlem treikam ka Dorbar Hima Mylliem lyngba ka shithi No.MS/V-15/2023/804-13 dated 16/05/2023.
Ka Election Commission of India (ECI) lyngba u Chief Electoral Officer (CEO) ka jylla kan hap ban shimkhia bha ïa ka ilekshon MP Lok Sabha ka ban long ha ka 19 tarik Ïaïong ha Meghalaya hadien ba la ïohi ba ha kane ka sien, ka jingïalap ilekshon ka kham khluit khamtam hapdeng ki katto katne ki seng saiñpyrthei.
Nalorkata, dei ruh ban khmih bniah ïa ka jingkyntu ka Voice of the People Party (VPP) ïa u CEO ban pyntikna ba kan ym don kano-kano ka jingpynthut haba ïadei bad ka jingïaid beit jingïaid ryntih jong ka ilekshon khamtam ba kane ka seng ka la pynpaw ba katkum ki jingtip ba la ïoh lum da ki nongtrei jong ka seng, ki lah ban don ki jingpyrshang ban tuklar ha kaba ïadei bad ka jingïaid beit jingïaid ryntih jong ka ilekshon hapoh ka jylla khamtam ha ki distrik jong ka Ri-lum Jaiñtia da ki runar kiba thmu myntoi shimet.
Ha kajuh ka por, ka VPP ka la pynpaw ba ka lah ruh ban don ka jingthep ‘vote’ tuh (Proxy) lada ki nongpynïaid ïa ka jingthep ‘vote’ kim long kiba peitngor bad minot ïa ka kam ba la bynshet ha ki na bynta ka jingpyntikna ïa ka ilekshon kaba ïaid beit ïaid ryntih.
Kum ban shu pynpaw biang hangne, ym pat ju ïohi ïa ka ilekshon MP kaba shongshit bad khluit kumba ngi ïohi mynta.
Ka jingshongshit ka khlem don ha u snem 2019 lane 2014 lane 2009.
Baroh kito ki ilekshon kiba la dep, ki long kiba jai-jai.
Hynrei ha kane ka sien ba mynta, ka kham pher.
La I kumba ka long kum ka ilekshon jied MLA sha Assembly.
Na Shillong Lok Sabha konstitwensi, ki don hynriew ngut ki kyrtong kiba la thep kyrteng kiba kynthup ai u MP bad mynta uba dei u kyrtong ka Indian National Congress (INC), u Bah Vincent H Pala, u Bah Robertjune Kharjahrin uba dei u kyrtong ka United Democratic Party (UDP) bad Hill State People’s Democratic Party (HSPDP), ka Kong Ampareen Lyngdoh kaba dei ka kyrtong ka National People’s Party (NPP), u Dr Ricky AJ Syngkon u kyrtong ka VPP, nalor ki kyrtong shimet kiba kynthup ïa u Prof Lakhon Kma bad u Bah Peter Shallam.
Na Tura Lok Sabha konstitwensi, ki saw ngut ki kyrtong ki kynthup ïa ka MP ba mynta ka Agatha K Sangma kaba dei ka kyrtong National People’s Party (NPP), u Saleng A Sangma, u kyrtong ka Indian National Congress (INC), u Zenith Sangma u kyrtong ka Trinamool Congress (TMC) nalor u Labenn Ch Marak kum u kyrtong shimet.
Ngi ïohi ba ha Rilum Garo, ka jingïalap ilekshon kam da I shongshit kumba long ha Ri Khasi Jaiñtia watla sah sa tang phra sngi ba ki paidbah kin leit thep ‘vote’.
Lehse shathie kim da don than ki mat ki jura ban ïakren ha ki rynsan ïalap ilekshon bad ka jingjar-jar ka kham kynrei ha kane ka sien haba ïanujor bad ka jinglong jingman sha Ri Khasi Jaiñtia.
Ha Meghalaya, ka jingdon jong baroh ki nongthep ‘vote’ ka long 22,17,100 ngut, bad na kine, ha ka Shillong Parliamentary Constituency kaba kynthup ïa ki 36 tylli ki konstitwensi MLA, ki don 13,96,054 ngut ki nongthep vote, katba ki nongthep ‘vote’ ha Tura Parliamentary Constituency kaba kynthup ïa ki 24 tylli ki konstitwensi MLA ki don 8,21,046 ngut ki nongthep ‘vote’.
Kane ka long katkum ka thup kyrteng jong ki nongthep ‘vote’ kaba la pynmih ha ka 5 tarik Kyllalyngkot, 2024.
Ha Shillong, ki shynrang ki don 6,81,769 ngut bad ki kynthei ki don 7,14,283 ngut.
Ha Tura pat, ki shynrang ki don 4,13,178 ngut katba ki kynthei ki kham duna ban ïa ki shynrang bad ki don 4,07,867.
Long katba long, jia katba jia, ka dei ka kamram bad jingkitkhlieh jong ka ECI bad ka shlem treikam jong u CEO ka jylla ban pynthikna ba ka ilekshon kan long kaba ïaid beit ha kaba ki paidbah kin ïoh shisha ïa ka kabu ban jied ïa la ki jong ki MP sha Lok Sabha khlem ka jingshah pynbor, jingshah byrngem, jingshah thong pisa, bad kiwei-kiwei ki jingsniew.
Ngi kyrmen ruh ba kiba kham bun napdeng ki paidbah kin ym ailad ïa kine ki kam be-aiñ ba kin treikam ha kane ka ilekshon.
Baroh kin hap long kiba husiar khamtam ha ki ar-lai sngi shwa ban poi ka jingthep ‘vote’.
Kan ym don jingmyntoi lada ngi kam ba ngi don ha ka synshar paidbah lada kan ym don pat ka jingïoh thep ‘vote’ da ka lynti kaba beit bad kaba lait na ki jingsniew.
Ka Hynñiewtrep Integrated Territorial Organisation (HITO) Sengkmie hapoh ka jingïalam u President, Bah Donbok Dkhar, ha ka Sngi Ba-ar jong ka taïew ka 9 tarik Ïaïong 2024 ka la leit ban ïakynduh ïa u Chief Executive Member (CEM) ka KHADC, u Bah Pynïaid Sing Syiem bad ban aiti ruh ha u ïa ka dorkhas halor ka jingdon jong ki bar jylla ki bym ju wad jingtip shaphang ka ‘Trading License’ kiba shong ba sah hapoh ka Ri Khasi baroh kawei.
Haba kren sha ki lad pathai khubor hadien ka jingwan ïakynduh ïa u CEM ka KHADC, u Bah Donbok u la pyntip ba kum ka seng ka la dep ban pynlong ïa ka jingkhynra na ka bynta ban peit ïa ki briew kiba dei ki bar jylla kiba shong ba sah hapoh u pud u sam jong ka Ri Khasi la ki don ne em ïa ki kot ki sla kiba biang kiba kynthup naduh ki Labour License bad ki Trading License.
Ha kajuh ka por, na ka liang ka HITO ka la kyntu ruh ïa u CEM ka KHADC ba un shimkha ban pynlong ïa ka jingjurip bad talasi ha kaba ïadei bad ki nongñiah kali kiba dei ki bar jylla kiba don hapoh ka Ri Khasi ba ki dei ban pynrung kyrteng hapoh ki seng bapher-bapher, nangta ïa ki kali ba ki ñiah ruh kiba dei napoh ka jylla Meghalaya ki dei ban da ïoh ïa ka Labour License napoh ka Council, ki trai kali ki dei ruh ban ïoh ïa ka No Objection Certificate (NOC) napoh ka Council ha ryngkat ka jingpynshisha na ki pulit ne ka ‘Police Verification’ bad ruh kiba buh ïa ki shnat treikam ban leit jingleit ne ki ‘Tour Agency’ kiba long trai da ki bar jylla ki dei ban ïoh ïa ka NOC na ka Council namar ki don bun ki riew shim kabu kiba buh ïa ki ‘Agency’ khlem ki kot ki sla kiba biang.
“Ka khubor jong ngi na ka liang ka seng ïa ki barjylla ka long ba haba phi wan khaïi shapoh ka jylla jong ngi, ngi pdiang ïaphi hynrei phi dei ban pynbiang ki kot ki sla kiba biang bad da kynmaw ruh ba ka Ri Khasi kam dei ka tamasa ïalehkmen ba phin shu wan rung katba mon bad ba phin kamai katba mon hynrei kane ka dei ka jylla jong ngi, na ka liang jong ngi ha ryngkat ka jingïatreilang bad ka KHADC, ngin kyndang ha kano-kano ka por lada phi wan khaïi beaiñ hapoh kane ka jylla baieid jong ngi", la ong u Bah Donbok.
Na ka liang u President ka HITO Shillong City, u samla Banpyntngenlang Syiemlieh, u la ong ba ha ka Ri Khasi hi ki ‘Touring Agency’ ba la seng da ki bar jylla ki la nang kharoi bad lyngba ka jingbun jong kine ki shnat treikam ki bym don ïa ki kot ki sla kiba biang bad kiba khlem ïaid ruh lyngba katkum ki kyndon jong ka aiñ ka KHADC ka la pynlong ïa ki nongniah kali kamai napoh ka jylla ba kin jynjar bad duh kamai namar ïa ki nongwan jngohkai la shu shim beit da kine ki ‘Agency’ kiba khlem ki kot ki sla kiba biang.
Shuh shuh u samla Banpyntngen u la ïathuh ruh ba katkum ki jingtip bad ki jingwad bniah la antad ba ki don haduh 10 tylli kine ki Agency hynrei kiba la lap hi da ka seng pat ki don haduh 5 ne 6 tylli bad ka seng ka la pyntip ruh ba lada kine ki shnat treikam kim lah ban pynbiang ïa ki kot ki sla, kum ka seng kam banse ban phah khang shisyndon ïa kine ki ‘Agency’.
Na ka liang ki nongïalam ka HITO ki la pyntip ruh ba u CEM u la ai ka jingkular ba un sa shimkhia ha kaba ïadei bad kane ka bynta bad u la bthah ruh ïa ki ba kin pynpoi ïa ki kyrteng jong ki nongñiah kali bad ki ‘Agency’ ki bym don ïa ki kot ki sla kiba biang.
Ka Hynñiewtrep National Youth Movement (HNYM) ha ka jinghiar jurip ha ka Sngi Ba-ar ïa ka jaka pynlang umbam-umdih jong ka tnat PHE kaba don ha ka shnong Mawkaïang, ka la lap ba katei ka jaka ka long kaba dap da ki jaboh-jabaiñ.
Ka HNYM hapoh ka jingïalam u Bah Shormandar Sohshang, President ka HNYM Lailyngdoh Pyllun bad u Bah Jimverson Blah, President ka HNYM Nongkhlaw Unit lem bad ki nongshong shnong ha kane ka jinghiar jurip ki la lap ba naduh ki jingjiar (filter) ym shym la don ka jingtap, ka top um ruh khlem tap, ki jingkhang la pyut lut bad ka khyrdop ruh khlem don shuh, bad ki jingkhang ruh kim long kiba bit kiba biang la shu jot pathar.
Kitei ki nongïalam ka HNYM ki la ong, ha katei ka jaka namar ka jingbymdon shuh u nongap, ka la kylla long pynban ka jaka leh kam jakhlia ne ktem awria bad ïa kata la ithuh lyngba ki dak ki shin kiba la don ha katei ka ïing ap bad ka top um.
Ki la ong ruh ba katei ka um ka dei kaba pyndonkam ne dih da 5 bad 6 tylli ki shnong kaba kynthup ïa ka Nonglwai, Nongkhlaw, Pingbah, Mawkaïang, Nonglwai 2 bad kiwei kiwei.
Ïa katei ka top ne jaka pynïoh um la khmih da ka JAC jong 5 ngut sordar shnong.
U MLA ka Voice of the People Party (VPP) napoh ka North Shillong, Bah Adelbert Nongrum, u la ong ba um ngeit ba kan don shisha kata ka jingpynkulmar kaba dang shen kaba la jia ha Jaïaw ha ka por ba la pynlong jingïalang da ka seng National People’s Party (NPP) kumba la kynnoh da ki nongïalam ka NPP ba ki dei ki nongkyrshan ka VPP kiba la thaw jingkulmar ha katei ka sngi namar kane ka dei ka kam saiñ pyrthei bad kaba kiwei ki ju ngeit ba ka dei ka kam saiñ pyrthei kaba jaboh.
Haba kren sha ki lad pathai ha ka Sngi Balang, u la ong ba ka VPP hi ka ngeit beit ha kata ka “Clean Politics" lane ha kata ka synshar-khadar kaba khuid bad kum ka seng kam ju pynshlur ne hikai ïa ki nongkyrshan jong ka ba kin leh ïa ki kam ki bym dei.
U Bah Adelbert u la pynrem jur ruh halor ka jingjia leit pynthut ïa ka jingïalang leit ïalap ilekshon kaba la pynlong da ka seng NPP ha Jaïaw, bad u la kyntu ruh ïa ki nongkyrshan jong ka VPP ba kim dei ban leit pynthut ne pynkulmar ïa ka jingïalang jong kiwei pat ki seng saiñ pyrthei.
“Kum kine ki jingjia kim dei ban don ha kano-kano ka liang jong ka seng ban pynthut ïa kawei pat ka seng kaba dang ïaid ban pynlong ïa ka jingïalap ilekshon", la ong u Bah Adelbert.
U la pynshai ruh ba ha ka kam saiñ hima-sima ki ju don beit ki jingjia bapher-bapher hynrei ym tip pat la ka don ne em ka jingshisha ba kiwei ki seng ki la kynnoh pyrshah ïa ka VPP.“Mynta ka lah ban long ba kiwei-kiwei ki paidbah kiba kyrshan ïa kiwei ki seng ki lah ban pyrta kumjuh ha ka jingïalang kaba ngi pynlong ma ngi ka VPP, hynrei ngim lah ban ong ne pynshisha pat ba ki dei ki briew jong kiwei pat ki seng", la bynrap u Bah Adelbert.
Namar kata, u Bah Adelbert u la kyntu ruh ïa ki nongkyrshan ka VPP ba ha kum kane ka por ilekshon kim dei ban leh shongshit hynrei ki dei ban long kiba shitrhem bad ba kin ri ïa la ka akor ka burom.
U la ong ba ki paidbah nongkyrshan ka VPP ki dei ban long kiba jai-jai namar kaba kham khraw ban pynpaw ïa ka jingpyrshah ïa kita kiba kynnoh kan dei ha ka 19 tarik u Ïaïong 2024 kaba dei ka sngi thep ‘vote’ na ka bynta ka ilekshon MP shapoh ka ïingdorbar Lok Sabha.
U la ong ruh ba kiba kynnoh hi ïa ka VPP ki dei kiba la kut lad kut lynti namar kim donkam shuh ban leh da kumno-kumno ruh.
“Kine kiba kynnoh hi im-im peit-peit ïa ngi kum ka VPP, nga ong ba ka dei ka jingleh kaba la leh da ka jingkut lad kut lynti kaba ki ïohi ba ym don lad shuh da kumwei pat", la bynrap u Bah Adelbert.
Shuh shuh u Bah Adelbert u la ong ba ki paidbah ki la dap da ka jingdom bad ka jingbitar ban ïohi na kawei ka sorkar sha kawei pat ka sorkar kaba bat ïa u lakam synshar, hynrei ki khlem don kino-kino ki dak jingkyrmen.
U la ong ba lehse, kine ki paidbah ki sngewthuh ba dei sa tang ha ka kti jong ka VPP kaba lah ban wanrah ïa ki jingkylla hapoh kane ka jylla.
Ka Election Commission of India (ECI) ka la pynkynriah kam ïa u Superintendent of Police (SP) ka North Garo Hills, u Bruno A.Sangma lyngba ka hukum kaba la pynmih ha ka Sngi Balang.
Ha jaka u Bruno la bujli da u Abraham T.Sangma, Commandant ka 2nd MLP Battalion.
Ha ka hukum ba la pynmih da u Secretary ka ECI, u Santosh Kumar Dubey sha u Chief Electoral Officer, Meghalaya, katei ka hukum ka ong ba ka Commission ka la pyrkhat halor ka thup ophisar ba la tyrwa da ka tnad kam pohïing ka Sorkar Jylla bad mynjur ïa ka kyrteng u Abraham T.Sangma.
Ha kajuh ka por, la bthah ïa u Abraham T.Sangma ban pynïasoh noh mar-mar sha ka kam.
Ka jingbujli ïa u SP ka North Garo Hills, u Bruno A.Sangma ka la wan hadien ka jingujor kaba la ujor sha ka ECI, kaba kdew ba utei u ophisar u ïadei bahaïing bad ka kyrtong ka NPP bad MP ka Tura, ka Agatha K.Sangma bad kan long pyrshah ïa ka rukom ïaid beit ïaid ryntih jong ka ilekshon kaba khuid bad suba.
U Bruno Sangma u dei shi kynum bad u kurim ka Agatha.
Kawei ka longkmie na ka nongbah Texas jong ka United States, ka la shah kem noh hadien ba la shem ia ka jingleh be-aiñ jong ka da kaba paring jubor ia u khynnah rit sha ka kamra leit bar bad pynbor ba un dih ia ka um na ka paiñkhana.
Katkum ka khubor na ka Woodway Public Safety Department, ki pulit ki la bat noh ia katei ka briew kaba la ithuh kum ka Claudia Velediaz-Bonifazi na ka bynta ki jingtohkit ba bniah halor katei ka jingpyni bor jongka pyrshah ia utei u khynnah rit.
Na ka liang ki pulit bad bor ka aiñ ki la ioh ban kem noh ia katei ka briew ha ka 3 tarik u Iaiong hadien ba ki la ioh ia ka khubor ba utei u khynnah u leit poi sha skul ha ryngkat ki ummat kthang bad kaba la pynlong ia ki nonghikai bad ki bor pyniaid skul ba kin ngam jylliew bad tih bniah halor kaei kaba la jia ia utei u khynnah ha katei ka sngi.
Ki pulit ki iathuh ba utei u khynnah u la phla lut ha ki nonghikai ba katei ka briew ka la paring bad tan jubor ia u sha ka kamra sum jong ka iing bad ka la pynngam ia ka khlieh jong u hapoh ka paiñkhana ban phah dih ia u ia ka um na ka paiñkhana ha ka iing jong ka.
Nalor kata, hadien ba ki pulit ki la tohkit bniah bha ia utei u khynnah, ki shem ba utei u khynnah u ju shah pynshitom beit bad shah synshar donbor ha katei ka briew la slem bah bad u ju shah shoh-shah tied ruh da ki tiar kiba pynmynsaw ia u la bun sien.
Ki pulit ki la kem noh ia ka Claudia bad ki la phah noh pat ia utei u khynnah sha ka jaka sah ki bahaiing jong u na ka bynta ban ai jingiada bad sumar ia u na ka jingleh torti jong katei ka briew.
Kat ia mynta ki bor pyniaid bad ki pulit ruh kim shym la ai jingpynshai halor ka jingiadei hapdeng utei u khynnah bad katei ka briew.
Hynrei ha u Rymphang ruh, ka la don kawei ka jingjia ha kaba ka kmie jong uwei u khynnah 7 snem kaba la tan jubor ia u na skul ban pynshitom namar ki jingsaitlah jong u kum u khynnah rit.
Ha kaba ka la kynhied ia u ban rung hapoh ka kali, katba utei u khynnah u dang bat ia ka kti ha ka jingkhang jong katei ka kali, katei ka kmie ka la pyniaid kynsan ia katei ka kali, ha kaba utei u khynnah u la shah tylliat ha ka shaka ba nadien jong katei ka kali katba u dang pyrshang ban plie ia ka jingkhang bad ban rung hapoh ka kali hadien ba u la shah kynhied ha katei ka kmie jong u ha katei ka por.
Katei ka longkmie ruh ka la shah kem noh ha ka 8 tarik u Rymphang jong une u snem 2024 bad la pynngat ia ka hapoh ki kyndon pynkheiñ aiñ bad jingbuh jingma ia ka jingim kiwei pat namar ka jingleh donbor jongka.
Ka East Khasi Hills District ka la rah ïa ka nam lahduh ha ka lympung ïalehkai 2nd Meghalaya State Level Karate-Do Championship ba la pynïaid da ka Meghalaya State Karate-Do Federation (MSKDF).
Ïa ka kyrdan ba-ar la khur da ka East Jaiñtia hills District, katba ïa ka nam Best Karate ka la khur da u Pynïohnam Myrboh.
Ïa kane ka lympung la pynlong ha ka 2 bad 3 tarik mynta u bnai ha Community Hall Laitkor, Lumheh.
Kat kum ka kyrwoh la ong ba ka MSKDF ka la long tang ma ka, ka synjuk kaba la ïoh jingithuh da ka North East Karate-Do Association bad ka Karate lndia Organization (KlO).
Ki nongïalehkai kiba la khur ïa ka takma ksiar ha ka ‘Kata’ ki long ka Alfinia Warjri, Rijanai Ryndong, Lavinia Shadap, Pynïohnam Myrboh, Banmankhraw Dkhar bad u Bijoy Deb.
Ïa ki takma rupa la khur da u Samuel Warjri, EdakaWarjri, Jyntialin Warbah, llawankmen Nongbri, Bansahnam Nongbet bad u Same-emlang Ïawim.
Ïa ki takma rnong la khur da ka Feliza Hujon, Phibakordor Kurbah, Bashisha Nongrum, Wanpynkhraw Marboh, Jefferson Ryndong, Arkinkhraw R.Dkhar bad u Daomanm Mynsong.
Ha ka Sub-Junior Cadet Girls -22kg, la rah da ka Edaka Warjri, ïa ka takma rupa la khur da ka Ngibanylla Ïawim bad takma rnong la khur da ka Rideimaïa Ïakai.
Ha ka Sub-Junior Cadet Girls – 37kg, la rah da ka Phibakordor Kurbah, ïa ka takma rupa la khur da ka Feroniabe jingkmen Warlarpih.
Ha ka Junior Cadet Gurls – 43kg, la rah da ka Lavinia Shadap bad ïa ka takma rupa la khur da ka Riwa Kyndait.
Ha ka Junior Cadet Girls – 48kg la rah da ka Rijanai Ryndong, ïa ka takma rupa la khur da ka Bashisha Nongrum, katba ïa ka takma rnong la khur da ka Lififirst Dkhar bad ka Medaker Kharbyngar.
Ha ka Junior Cadet Girls – 53kg la rah da ka Feliza Hujon, ïa ka takma rupa la khur da ka Daiarlbha Nongrum bad takma rnong la ïoh da ka Jyntialyn Warbah.
Ha ka Senior Cadet Girls 45kg, la rah da ka llawankmeen Nongbri, ïa ka takma rupa la khur da ka Evadahunshisha Kharmudai bad takma rnong la khur da ka Monalisa Marak.
Ha ka Senior Cadet Girls – 50kg la rah da ka Espiranza S.Songthiang, ïa ka takma rupa la khur da ka Naphisabet Sun Lyngdoh bad takma rnong la ïoh da ka Hammyllienki Dkhar.
Ha ka Sub-Junior Cadet Boys -17kg, la rah da u Fullshai Myrboh ïa ka takma rupa la khur da u Ebhameki Warjri.
Ha ka Sub-Junior Cadet Boys -22kg la rah da u Arkinkhraw R.Dkhar bad ïa ka takma rupa la khur da u Sameemlang Ïawim.
Ha ka Sub- Junior Cadet Boys -27kg la rah da u Sammarbiang Kharsahnoh bad ba-ar u Daomanmi Mynsong.
Ha ka Sub-junior Cadet Boys -32kg la rah da u Pynïohnam Myrboh, ïa ka takma rupa la khur da u Bansahnam Nongbet, katba ïa ka takma rnong la khur da u Jefferson Ryndong bad u Elijackson Kurbah.
Ha ka Sub-Junior Cadet Boys – 37kg la rah da u Bashanskhemkupar Nongkhlaw, ïa ka takma rupa la khur da u Wanpynkhraw Marboh bad takma rnong da u Nakishwa Marboh.
Ha ka Sub-Junior Cadet Boys – 42kg la rah da u Steven K.Thabah bad ïa ka takma rupa la khur da u Wadladbanteilang Kharsahnoh.
Ha ka Sub-Junior Cadet Boys – 47kg la rah da u Pyndaplang Marak bad ba-ar u Luckystar Kharmudai.
Ha ka Junior Cadet Boys -41kg la rah da u Aibanroi Kharbihkhiew, ba-ar u Pynïohlad Ïakai bad balai u Damebynkyrshan Thangkiew.
Ha ka Junior Cadet Boys -48kg la rah da u Phaibok Rabon, ba-ar u Bankerlang Myrthong bad balai u Mekhih Dkhar.
Ha ka Junior Cadet Boys – 55kg la rah da u Banteiboklang Songthiang, ba-ar u Delbert Adrian Wankhar bad balai u Salmi Phawa lem bad u Josiah Hynñiewta.
Ha ka Junior Cadet Boys – 62 kg la rah da u Kyrshanbor R.Songthiang, ba-ar u Bijoy Deb, katba ia ka kyrdan balai la ioh da u Banshanborlang Marbaniang bad u Mebanpaia Wankhar.
Ha ka Senior Men – 46kg la rah da u Terensius Khyllait bad ba-ar u Wanblajiedskhem Marboh.
Ha ka Senior Men – 60kg la rah da u Pynhunborlang Lyngdoh, ba-ar u Fibetstar Songthiang, katba ia ka kyrdan balai la khur da u Pndapbiang Kshiar bad u Wanpherbha Kharkongor.
Ha ka Senior Men – 67kg la rah da u Samuel Warjri, ba-ar u Nehtre Pdien.
Kane ka Elekshon sha ka Dorbarbah Lok Sabha jong ka ri India, ka long kaba donkam haduh katta katta ïa ka ri India khamtam ïa kane ka jaitbynriew Khasi-Jaiñtia bad Garo.
Hadien u snem 2019, ngi ïoh biang ïa kane ka Elekshon jong ka ri India hadien san snem kaba ngi dei ban jied ïa ki Member of Parliament jong ka Dorbarbah Lok Sabha.
Ki seng saiñ pyrthei bapher bapher ki la mih ban ïakhun ïa kane ka Elekshon ha ka ri bad hangne hapoh Meghalaya jong ngi.
Katba la ïatip, la don haduh 10 ngut ki Nongïakhun bad san tylli ki seng saiñ pyrthei sha kane ka Dorbarbah Lok Sabha.
Hangne ha Meghalaya, don tang artylli ki shuki ne ki seat ban ïoh shong ha ka Dorbarbah Parliament Lok Sabha.
Katba ki seng saiñ pyrthei ki pynïeng ïa haduh 10 ngut ki kyrtong ban ïakhun.
Ka UDP-HSPDP hapoh ka Regional Democratic Alliance ne RDA ka pynïeng ïa u Bah Robertjune Kharjahrin, ka National People’s Party ne NPP ïa ka Kong Ampareen Lyngdoh na Shillong constituency bad ïa ka Agatha K.Sangma na Tura Parliamentary Seat, ka Congress ïa u Bah Vincent H.Pala na Shillong Seat bad ïa u Saleng Sangma na Tura Seat, ka TMC ka pynïeng ïa u Zenith Sangma na Tura seat, ka VPP ka pynïeng ïa u Bah Ricky Andrew J.Syngkon na Shillong seat katba arngut ki Independant, kata u Lakhon Kma bad Peter Shallam na Shillong Seat bad uwei u Laben Marak na Tura seat.
Baroh ki don 6 ngut na Shillong Seat bad 4 ngut na Tura Seat ki ban ïakhun ban ïoh rung sha ka Dorbarbah Parliament Lok Sabha ha Delhi.
Ka jingkylli mynta ka long kiei ki mat jingdonkam ne ki issue ba kitei ki kyrtong kin wanrah ïa ka Jylla Meghalaya jong ngi.
Pyrkhat tang na 1-Shillong Parliamentary Seat ki don haduh 6ngut ki kyrtong.
Aïu kine ki kyrtong kin wanrah ïa ka roi ka par bad laiphewjait ki jingdawa jong kane ka Jylla Meghalaya.
Baroh ki kyrtong na 1-Shillong bad 2-Tura parliamentary seat ki la dep pynpaw ïa ki mat ki jura bad ki jingkular jong ki ban pynïoh ïa ka Jylla Meghalaya jong ngi.
Haba pyrkhat tang na 1-Shillong Parliamentary seat baroh 6 ngut ki kyrtong ki pynpaw ïa ki jong-ki-jong ki jingpynpaw ne ki Manifestoes jong ki bad jan baroh ki long hi sha ka juh ka nongrim jong ka jingdonkam jong ka Jylla.
Te to ïa ngin ïapyrkhat ïano u kyrtong bad ïa kano ka seng saiñ pyrthei kaba donkam ban leit sha Delhi.
Lada ngi pyrkhat, katkum ka jingsngew jong nga ha kane ka por, ka long ba ka ri India hapoh ka jingsynshar jong ka BJP, ka thmu ban wanrah ïa ka jingkylla, kum ka CAA, One Nation One Election, One Nation One Language & One Religion, ter ter.
Kaba lada wan kane ka juh ka seng saiñ pyrthei ha ka bor, kan pyntreikam ïa kine ki mat jong ka.
Ka long pat kaba ma ïa ka ri India kum ka ri kaba don bun ki jait ktien bakren, ka jingngeit blei, ka niam ka rukom, bad kiwei kiwei.
Ka donkam ïa ka kata ka bor kaba khlaiñ ban ïaleh pyrshah ïa kine ki jingthmu barieh jong ka seng saiñ pyrthei basynshar.
Kane ka seng saiñ pyrthei kan wan biang ha ka por ban synshar ïa kane ngi tip skhem haba peit ïa ka jinglong bad ka lyer ha kane ka por.
Namarkata, donkam ïa kata ka bor bad ka seng saiñ pyrthei ba pyrshah ne ka Opposition Party kaba khlaiñ ban nym ailad ïa kine ki jingthmu barieh bad ba ma ïa ka ri India khamtam ïa kane ka thain shatei lam mihngi jong ka ri India.
Haba ngi pyrkhat hangne hapoh Meghalaya jong ngi, aïu kine ki seng saiñ pyrthei kin lah ban leh lada ki wan ha ka bor.
Kaba donkam ka long  ba ka donkam ïa kata ka seng saiñ pyrthei kaba khlaiñ bor bad kaba lah ban wanrah ïa ka shongsuk-shongsaiñ, ka jingngeit bad mane blei, ha ka niam ka rukom, ka ktien ka thylliej, ka roi ka par bad kiwei kiwei kiba long salonsar ne ka secular state ïa ka ri India baroh kawei.
Hangne hapoh Sor, namar la bun kiba la nang la stad, ki sngewthuh ba ki seng saiñ pyrthei rit ria kin nym lah ban thaw pyrthei eiei.
Yn nym don ba ithuh ïa ki hapoh ka Dorbarbah Lok Sabha lada ki jop, hynrei tang ki seng saiñ pyrthei heh kiba lah ban ïasynrop lang ban wanrah ïa ka bor bakhlaiñ ban pyrshah ïa kano-kano ka jingthmu ha kine ki mat ba la ong haneng khnang ban nym ktah ïa ka longbriew-manbriew bad ka tipblei tipbriew.
Ki nongkyndong bapli namar ki long kiba biej bathem, ki shu ngeit ha ki ktien jali-jaum jong ki seng saiñ pyrthei ki barit-baria, naba lada ki jop, kim lah ban thaw pyrthei eiei ha ka pyrthei baïar jong ka nongbah Delhi.
Te namarkata, kaba donkam ka long ban jop da kata ka seng saiñ pyrthei kaba heh bad bakhlaiñ (khlem da kheiñ ïa u briew) kaba long kum ka bor ban ïaleh pyrshah ïa ki jingthmu barieh jong ka seng saiñ pyrthei ka ban wan ha ka bor ban synshar.
Kane ka seng saiñ pyrthei ka la leh bun ki kam ban pynbiej ïa u paidbah khamtam ïa ki nongkyndong bad ki babiej bathem da ki skhim bapher-bapher.
Hynrei kim tip ïa ka jingthmu barieh jong ka shalyndet.
Kum ka ri India kaba ïar, ka donkam ïa kata ka jingim ha ka longbriew-manbriew, ka jingngeit niam ka jingngeit rukom ne culture, ka ktien ka thylliej, ka roi ka par ka bym ktah shiliang khmat ïano-ïano.
Te namarkata, ngi dei ban pyrkhat ba dei ban wan kata ka seng saiñ pyrthei ka ban synshar ka ban nym ktah ïa ka shongsuk-shongsaiñ, ïa ka jingngeit blei, ïa ka niam ka rukom, ka ktien ka thylliej, ka roi ka par kaba yn nym noh shiliang tang ïa katto-katne.
Lym kumta kan don ka jingïaleh kaban wanrah ïa kaba ym sngewtynnad ïa ka ri India baroh kawei.
Ka Ri Khasi ka long ka ri kaba itynnad, ka don ki pyntha ki sharing ki Lum bad ki them, ha kaba ka wah ka tuid bad ki khlaw ba rben ki don ban sakhi ba la ri la sumar da ki pateng jong ngi na kawei ka por sha kawei pat.
Hynrei baroh kine ki jingdon jingem ba kordor kin duh noh suki suki na ka nong kynti ka jong ngi ba ngi la ioh pateng na u Longshuwa manshuwa jong ngi.
Lada ngim kit khia bad kheiñ kor ïa kine ki nongkynti ba rem dor, kin don kiwei pat kiba jawdud ban kam nongkynti bad pynjot pynpra, hangta ngin ym iohi shuh ïa kine ki jingdon jingem ba kordor bad kin sa sah kum ki jingphohsniew.
Halor ka spah mariang bad kumno ban sumar hok ia ka nga don ban pashat ïa kine harum kiba long ki jingshisha.
La don iwei I longkmie na ka shnong Domiasiat, ki bun ka jaka puta, bad hapdeng kine ki jaka jong I la lap da ka Survey of India ba don Uranium, uba dei u mar ba kordor bad ba rem ba tip kum u Yellow Cake.
Haba la lap ïa kane ka spah bah Ka Sorkar India lyngba ka Department Atomic Energy ka la leit thong ia kane ka jaka jong I ban aiti noh sha ka Sorkar, ka la don ka jingdril ka jingwad bniah bad katba nang ïaid ki snem ka jingleit thong ïa ka Wah Kaji – Domiasiat ka long kaba shongshit bha.
Ha u snem 1980 – 82, kane ka jingïa-kthong ban ioh ïa kane ka jaka ka ïaid kum ka thma.
Ka jingshah kren beiñ na ki shnong ba marjan, bad wat ki political leader ruh ki la ïa mareh thong sha katei ka jaka, da kaba kular ban siang surok kaba heh.
Kine baroh ki la pynduh thiah duh dem ia ka longkmie bad ki jingshah thok bor da ka company ban tih bad khlong da ka bor ïa une u nuclear power ha ka snem 2002 ki la sdang ban thied ïa ine i longkmie bad ki kur jong i da kaba tyrwa haduh 45 crore, hynrei ine i longkmie ila kyntait bad ong ba ……… ka pisa kam lah ban ai jinglaitluid ïa ka Mynsiem jong i.
Wat la kane ka thaiñ ka la shah ieh beiñ ha ki Nongmihkhmat naduh ki surok, ka umdih, ka skul, ka electricity baroh la ïaid politic lut kum ka jingban beiñ.
Na ka jingtest ïa u uranium da kane ka AE Department, ki la shna ki tailing ponds bad ki jingïada hynrei ka um ka lait sha ka wah bad ki madan.
Kane ka um ka jinghaw ki khlaiñ haduh katta katta haduh ba ki jingri ruh kiba dih ïa kane ka um bad kiba leit bam phlang ki la ioh pang bad kyllon iap.
Ha ki 30 snem ki jingtynjuh, i long kmie i la ïeng triang ha ka jingshisha, bad ila jop ïa ka jingtim ba uranium un wanrah ha kane ka Ri Khasi wat la im don kyrdan pule hynrei ka jingsngewthuh ïa ka long briew man briew ba la hikai da ka mariang sawdong sawkun ka pyllait ïa i thiaw na jinglalot ïa ka tyngka pliah namar kan wanrah ïa ka jingtim.
Kumta ila im bad shah phrang ha ka saw ka sian jong ka juk mynta bad haba ila dap 95 snem ila ioh pang bad khlad noh.
Ia ine u Meiieit la tip kum i Spelity Lyngdoh Langrin, da ka jinghikai jong ine i Mei ieit, sa 9ngut ki khun jong I bad ki ksiew kin ïai bteng ïa ka lynti ba la hikai ban Pyrshah Uranium.
Ngin kitbok ba kine ki khun ki ksiew kin ym shah pynngop ha ki lei san snem bad kin ïai neh ban ieit bad ban kheiñ kor ïa ki jaka puta ba la ai ti ha ki da I Kmie jong ki.
Nalor kata ngi donbok ba don U Rangbah ba pawnam jong ka Ri Khasi U Doctor Bremley B.Lyngdoh uba long U Nongkyrshan jong ka United Nation for Sustainable Development bad ula trei bad shibun ki group kiba pyntrei kam ïa ka Artikle 21.
Wat ha ka jingbunkam jong u kylleng ka pyrthei hynrei u la don ha syndah jong i Meiieit Spelity kum uwei na ki khun ki ksiew, ban pyntngen bad kyrshan lang ïa kane ka issue ha ka jinglong tymmen jong i.
Bad bun ruh ki riewpeitngor jong ka Ri ki la don ban ïa kyntiew bad bud ïa ka dienjat ba i Mei ieit Spelity ila pruid dak.
Katba, kiwei kiwei ki nongshong shnong khamtam kiba la bat Seal, kin ïaleh ban pynbiej ïa ki trai shnong da kaba bynda ïa ka lum ka wah, ban ioh ñiew pisa.
Sa kawei ka shong Laitryngew, kane ka shnong ka long kaba pynmih dewiong, Naduh ki por ba rim, kata ha u snem 1950, ter ter.
Ka Sorkar India ka la jawdud ïa ki par dewiong jong ka Laitryngew bad ka la ioh lad ban tih ïa u Dewiong na Lum Pyllun Heh, ka la lah ban shim ha ka kyrteng jong ka East India Company ban tih dewiong nangne bad kit sha Assam, hynrei ki Kñi ki Kpa rad jong ngi, wat la ki biej ruh kim treh ban aiti sha kata ka Company tih dewiong bad tih hi ïa u dewiong da kata ka system ba ngi tip kum ka “Rathole mining.
" Hynrei katta ka la kylla long kum ka shnong shahlang.
Nalor u Deiong ki Longkñi jong ngi ki la sumar ïa ki dieng bad buh da ka khlaw Adong ha baroh sawdong jong ka shnong.
Kumjuh ruh ka don sa ka Law kyntang kaba ngi ju khot ka Law Suidnoh ka Khlaw adong ka la bsa um ïa ka kiwei dei ki jait dieng kiba long ki dieng ba mih hi na kane ka jaka (local species) ki dieng ki la heh da ki piam star bad ki ïar bat tap jyrngam ha ka dur kaba itngen bad i kordor.
Ki briew Sorkar na ka tnat Forest ki la pyrshang na ka por sha ka por ban ioh ïa kane ka khlaw hynrei ka ïai sah hi ka jong ka shnong haduh mynta, namar ki nongïalam Kur bad nongïalam shong kim rhah spah bad kim lilam ïa ka jingpynïaid sha ka kti jong ka Sorkar.
Kumjuh ruh ki briew Sorkar na ka Tnat Soil ki la wan ban pyrshang thung dieng ha kane ka shnong hynrei ki Trai shong kim shah ban sieh ïa ka sign board, jong ka Department namar ki tieng ioh ka poi ka por ba ki trai shnong kin ym ioh ban rung ban mih ne ban ïuh kjat ha kine ki Khlaw Adong.
Ka jingwan dakhol dang shen da ka tnat forest mynta u snem 2023 ruh ka la buh ka jingartatien na ki katto katne ki riew peitngor jong kane ka shong namar ki dieng kiba long ka spah ba kordor mano bym jaw dud.
Lada ka shnong ka ktah ban sumar bad pynrben ïa kane ka khlaw ha ka jaka ban wan phah sumar da ki briew Sorkar, ka la dei ban wad ki lad ki lynti ban hikai ïa ki khynnah ki samla bad ki Rangbah ïa ka Sustainable technique, da ka jingïarap ban ai awareness da ki expert jong ka Forest department  ban thung dieng bad ban sumar ïa ki.
Nalor ka awareness donkam ruh ki kyndong bad ki jingpynshitom ba lah ban buh da ka Dorbar bad ki long san jong ka shnong.
Wat la nga tip ba bun kiba pom tuh ïa ka dieng hynrei lah ban ïada ïa kata ka jingïatylli bad jingkitkhia mar kylliang.
Lada hikai ia u khynnah ba san snem ban thung dieng man ka snem ha kine ki khlaw ha ka por ba long thung dieng, bad ban hikai ruh ïa ki heprit ban ym pom pathar ïa ki dieng wat la ki don ka wait ha kti, kat ba kin dap 15 snem ka jingmut jingpyrkhat jong ki ka la bsut da ka jingieit ïa ka mariang.
Dei tang ka awareness kaba donkam, ban pynrung ha ka jingmut jingpyrkhat jong ki khun ki ksiew.
Ai ba ki khlaw ba rben kin neh kin sah ha shnong ban kit khia da baroh ki Nongshongshnong naduh ki khynnah ki samla bad ki Rangbah, ki longkmie iwei pa iwei.
Kane ka khlaw adong ka long ka nongkynti kaba la ai sngewbha ha ngi da ki longshwa manshwa kiba iohi jngai ïa ka ban pynneh pynsah ïa ka um bam umdih bad ia ki jingthung kynbat ki tiew khlaw ki jajew ki jasat ki Soh khlaw kum ki soh brap, ki soh niangmat, ki sohot, soh phie, ki soh khlur, soh mluh, ki soh pen, bad kiei ki tiew khlaw ba mih ha la ki aiom.
Sa u ngap u lwai bad ki sim ki doh ki sim pieng ki sim song kin ioh ban wan kai na riwar ban pah sngewtynnad dang step ha ka por ba sdang mih ka sngi.
ïa ka spah mariang kaba kordor katne kat kane ka khlaw Adong bad law kyntang ym don crore ym don million ban ïa pein bad ka dei tang ka Mynsiem rhah ka Mynsiem ksuid ka ban pynjot ïa kane ka jingitynnad ba la neh (eternal and sustainablebeauty of the Nature).
Ki dieng kseh jong ka Sorkar lada ka thung bujli ïa kine ki dieng ruh, kin pyntyr-khong ïa ka mariang, hynrei ki dieng met ba kordor kiba la heh rta ki long kum ka thapñiang ba tngen ïa kane ka shnong ba don halor u Lum Ryngkew.
To ngin ïa peit nuksa : Kumba long ki Nongshong shnong jong ka Mawlynnong kiba im sngi ban hikai ïa ka jingkhuid jingsuba haduh ba kane ka shnong ka la ioh ki award bad ki jingïarap na kylleng ka pyrthei ïa kata ka sap leh khuid kaba la kylla long ka Riti ka dustur jong ki nongshong shnong ha kane ka thaiñ.
Ki briew jong ka forest department shisien ba ki la ioh ban korbar ïa ka khlaw da ki jingthoh bad ki agreement, kin ym salia ïa ki nongshong shnong bad leh katba mon ïa kata ka khlaw ba la aiti ha ki ban pynïaid.
Namar ïa ka nongkynti kiwei, uei mo u ban tip ïa kata ka jingkordor, dei tang ki trai kiba ring Mynsiem na kane ka khlaw man ka sngi kin sngewthuh ïa ka jingkor-dor jong ka.
Ka Law suidnoh kaba long ka khlaw ba ngi kheiñ khlaw kyntang ka don lai bynta, kata ka Khlaw nyng-kong, ka Khlaw pdeng bad ka Khlaw Khatduh.
Kine ki khlaw ki sakhi ïa ka rta jong ki dieng ba la thung naduh myndai, bad ka don ruh ka jingmana ba tyngeh na ka shnong kiba maham ïa ki nong shong shnong ba nym pynduh ne pom ïa ki dieng ha kane ka khlaw namar ka don ka jingïateh bad u Suidnoh uba long u Ryngkew u basa jong kane ka jaka.
Kito kiba leh pyrshah ki ngan ha ka jingshitom kaba tang ma ki kin sngewthuh ïa ka maian jong kane ka khlaw.
Kumta ka long kaba mynsaw ban shu ïa kmen ban ai jaka sha ka Sorkar khamtam da ki kam sop sop, lehse ka dei tang ka jingpynbiej hana ban thung 10 snem.
Shisien ba la shim ka Sorkar ka la don beit ka jingsiew kaba heh ha ka Revenue Department.
Ki Nongshong shnong khamtam ka Kur Nongrum ki la dei ban long, kiba husiar bad pynsangeh shi syndon ïa kane ka jingdakhol tynrai dieng.
Ka Sorkar Meghalaya lyngba ka tnat Soil ka la pyrshang ban leit thung dieng ha ranab u Lum Shillong bad ka la sdang da kaba buh nursery bad sa transplant ha ki jaka ba synlen jong kane ka ranab ba itynnad, hynrei na ka jingtieng ba ioh ka wan sieh sign board, ki nongshong shnong, ba la kynnoh ba dei ki miscreants ki la pynjot noh ïa ka jingthmu thung dieng.
Kumjuh uwei u Marwari U Jivan Vatswani ba ju tip kum u JIVA ula leit rah bad ki siej ban ïa ki sapling ha baroh ki jaka kiba I donkam ban thung dieng, ïa kine ruh la pynpra noh.
Kat haba ka tnat forest ka don ki jaka ha kylleng ka Meghalaya, hynrei ki dkhar ki wan kyrpad ban buh tang ka jaka duwai Blei, mynta ka Mahadev Khola ka la kylla long ka jaka khaiï bad jaka lyngkor ba ki Nong Lawsohtun ki mad man la ka sngi haba ki ïaid na kane ka jaka.
Kumjuh ka Mawsynram, kaba don u Maw nam ka la kylla ka jaka ba Shong U Ram, Ki jaka sor, bad khap sor ba shong ki shipai, kum ka Mawpat ba shong ki BSF,  tang ban leit lynti sha shnong lajong ruh kim shah shuh ka Nongmensong haduh langkyrding ki jaka BSF ka la nang ïar, ka shnong Mawshabuit ka la mad ïa ki jingeh, kumjuh ka Laitkor, ha kaba ki shipai suiñ ki tur pud da kaba rah lypa bad ka cenement concrete ban shna jingtei dain dain kat bym pat phohsniew ki briew.
Katno tam lei ha ki por slap por dum da ki snem ki snem ki jaka jong ki trai ri ki la tuid lut sha compound jong kine ki shakri thma, haduh ba ngi lap ïa kawei ka sign board kaba ong…… “DONOT ENCROACH FUTHER FROM THIS POINT, IT IS BETTER TO WADE IN THE PATH OF BLOOD THAN TO GIVE AWAY OUR LAND"Ha Anjali Pump, ka jaka shipai ka don shatei shalor, hynrei man u snem ki wanrah sainar shiah bad tur haduh surok.
Bun bah kiwei de ki jaka kiba kum kita kiba ym don jaka ban thoh tang hangne, hynrei phi ki riew peit ngor to wad bniah phin lap ïa ki jingshisha baroh.
Kine ki long ki symboh pyrkhat thymmai ba nga pashat sha ki paradoh parasnam ka Ri Khasi Jaiñtia, to im sngi ban ïada bad ban sharai ïa la ka Ri wat la phi don ha kano kano ka kyrdan long briew, namar ka jingsumar ïa ka mariang sawdong sawkun, ka don la ka jong ka jingmyntoi ba ka Mariang kan ai kylla ha phi.
Ki bor pyniaid ka UK ha kane ka por ki la pyntip ba uwei u rangbah 28 snem uba la pyniap ia la ka jong ka kurim bad mait lyngkhot-lyngkhai ia ki dkhot met jong ka, u la ju leh donbor bad thombor ia kiwei ruh ki kynthei kiba u don jingiadei ha ki snem 2013, 2016 bad 2017.
Kumta la ong ba kane kam long shuh ka sien ba nyngkong ia u ban leh ia kum katei ka jait kam runar bad ban thombor ia la ki jong ki baieid-bathoiñ ynda u la ngiah bad kwah ban jngai noh na ki.
Ha katei ka jingjia, la ong ba utei u rangbah u la pyniap bad mait pynmih haduh 200 tylli ki lyngkhot ia ka met jong katei ka kurim jong u.
Bad da ka jingiarap jong u paralok ba ju iajan bad u, u la leit ban bret ia kitei ki lyngkhot met baroh sha kawei ka wah.
Katkum ba la ioh jingujor ha u snem 2013, utei u briew uba la ithuh kum u Nicholas Metson u la don jing-iakynad teng bad katei ka briew kaba don jing-iadei bad u ha utei u snem.
Kumjuh ruh ha u snem 2016, u la don jing-iathut sa bad kawei pat ka briew kaba u dang don jingiadei thymmai ha kitei ki snem kiba bud.
La ong ba ha ka 5 tarik u Iaiong, u Nicholas Metson u la phla halor ka jingpyniap jong u ia la ka kurim kaba la ju ithuh kum ka Holly Bramley, 26 snem ka rta bad kane ka la jia ha u Lber jong u snem 2023.
La ong ba utei u rangbah u dang phla ia katei ka jingleh kam sniew jong u haduh shisnem tam hadien ba u la dep pyniap klep ia katei ka kurim jong u.
Nalor kata, haba ki pulit ki tohkit ia u, u la kren thamula pynban ia ki pulit da kaba ong ioh lehse ka rieh hapoh khrum jingthiah.
Kumta, ka ïingbishar ha kane ka por katba kam pat lah ban shim ia ka rai ba khatduh haba iadei bad ka jait jing pynshitom ka ban pynngat ia u, ka la aiti ia u ha kti ki pulit bad un dang hap ban shong beit shwa hapoh patok tad haduh ban da ioh ia ka rai ba khatduh na ka ïingbishar.
Ka Meghalaya State Olympic Association ha ryngkat bad ki nongkilan met jong ka pyrthei (Olympic Sports Community) kin rakhe ïa ka Olympic Day 2023 da kaba pynlong ïa ka 4th Edition Shillong 10K Run 2023 ha ka 24 tarik mynta u bnai.
Ïa kane ka jingïakop mareh yn sdang naduh ka por 6:30 mynstep na J.N Stadium (Gate 1), Polo Ground, Shillong sha Polo Bazar –4th Furlong – B.K.Bajoria Junction –B.K.Bajoria – PGT College – Shillong Commerce College – Shillong College – Don Bosco Square –Laitumkhrah Police Point – Laitumkhrah Police Beat House – Fire Brigade – St.Edmund’s School – Dhankheti – Malki Point – Barik Point – Civil Hospital –State Central Library – Meghalaya Secretariat – DC Office –Governor House –sha Wards Lake – CM Bungalow – Polo Tower – Polo Bazar bad kan kut ha JN Stadium.
Na ka liang katei ka synjuk ka la pynkhreh ruh ïa ki khusnam na ka bynta ki nongjop kiba kynthup ïa T.7,000/-, T.5000/-, T.3,000/- ïa kiba wan nyngkong, ba-ar bad balai.
La pynkhreh ruh ïa ki khusnam consolation na ka bynta kiba wan ba saw haduh ba phra mar T.1,000/-, lem bad ïa san ngut ki Veteran (50+years).
Ban thep kyrteng bad bai rung (entry fee) sngewbha scan lane leit sha ka website www.
meghalayaolympicassociation.
com/Olympic-day-run ka rta ïashim bynta ka long: Age +18 years, category ; Men and Women.
Ka sngi khatduh ban thep kyrteng ka long ha ka 20 tarik, ka por ban wan kan long naduh 5.30mynstep ha ka 24 tarik bad ka por sdang kan long 6.30 mynstep.
Kumta na ka liang ka MSOA ka la khmih lynti ïa ki paidbah bad khamtam ïa ki samla ba kin wan ïashim bynta ha ka jingrakhe ïa kane ka International Olympic Day.
Kan long ka sien kaba nyngkong eh ba ka nongbah Shillong kan ïoh ban pynlong ïa ki katto katne ki jingïalehkai na ka bynta ka lympung 132nd Durand Cup.
Ïa kane la pynbna da ka Local Organizing Committee (LOC) jong kane ka lympung ha ka Sngi Balang ha kaba kane ka nongbah ryngkat bad ka Kokrajhar (Assam), kin long ki nongbah kiba thymmai ki ban pynlong ïa kane ka lympung ïalehkai phutbol ka ban neh haduh shi bnai kynthih, ka ban sdang naduh 3 tarik u Nailar haduh 3 tarik u Nailur.
Ha u snem ba la lah (131st edition) u khlur ïalehkai phutbol ka ri u Sunil Chhetri u la ïoh ban rah ïa ka trophy ha ka sien kaba nyngkong eh ha ka kam ïalehkai jong u.
Kane ka wan urlong hadien ba ka Bengaluru FC ka la lah ban pynliem noh ïa ka Mumbai City FC da 2-1 kol ha ka jingïakhun final kaba la long ha Vivekananda Yuba Bharati Krirangan (VYBK) kaba ha Kolkata.
Haba pynpaw ha ka jingïalang u Lt.
Gen.
u R.P.Kalita PVSM, UYSM, AVSM, SM,VSM, General Officer Commanding in Chief (GOC-in-C) ka Eastern Command u la ong, “Ka Durand Cup ka long ka jingsarong ba ka kynhun shipai jong ka Indian Army ka la pynlong ïa kane ka lympung la palat shispah snem.
Ngi la pynpaw ïa ka jingangnud ba ngi kwah ban pynïaid ïa ka Durand Cup sa ha ka thain shatei lammihngi bad ngi sngewkmen eh ba mynta u snem ngin pynlong ïa kane ka lympung sa ha ka nongbah Shillong kaba long ka nongbah ba itynnad jong ka jylla Meghalaya.
La bynrap ruh ban pynlong ha Kokrajhar kaba long ka nongbah kaba thymmai na ka bynta ban kyntiew ïa kane ka lympung ïalehkai ha jylla Assam, kaba long ka jylla kaba heh ha ka thaiñ shatei lamihngi.
Kane kan ym lah ban urlong lada khlem ïatrei lang bad ki sorkar ka jylla Assam bad Meghalaya.
Ka sorkar West Bengal kan ïai long ka nongkyrshan ba radbah namar ka la ju ïoh ban pynlong ïa ka Durand Cup naduh ki snem ba la leit.
"Nalor kitei ki nongbah bad ki jaka, ha kane ka lympung yn sakhi ïa ka jingwan ïashim bynta lang ka kynhun na ka nongbah Shillong kaba la ïoh rung biang sha ka I-League, ka Shillong Lajong Football Club bad kiwei pat ki klob.
Ha kane ka lympung ïalehkai yn sakhi ruh ïa ka jingwan tuid ki paidbah nongpeitkai na ki saw tylli ki nongbah kum na Kolkata, Guwahati, Shillong bad Kokrajhar.
Ka Shillong Sports Association kan sdang ïa ka lympung ïalehkai U-20 Fourth Division 2023 naduh 3 tarik u Naitung ha madan Polo.
Ki kynhun ki ban ïashim bynta ha kane ka lympung kin hap ban siew ïa ka bai rung kaba T.500 shwa ka 24 tarik mynta u bnai.
Ki kynhun kiba lah ban ïashim bynta kin dei kiba la dep siew ïa ka ‘renewal affiliation’ na ka bynta u snem 2023.
Ki khusnam ha kane ka lympung kin long kumjuh kumba long ha u snem ba la dep kata T.30,000 na ka bynta ka kynhun ka ban khur ïa ka nam lahduh bad T.15,000 ïa kaba wan ba-ar.
Kum ban shu pynkynmaw, ka Tynring ka la khur ïa ka nam lahduh hadien ba ka lah ban pynliem noh ïa ka Pay For Right Football Academy lyngba ka tie-breaker ha ka final.
Ka shlem treikam jong ka District Sports Officer (DSO) ka West Khasi Hills kan pynlong ïa ka District Level Subroto Mukherjee Cup Football Tournament naduh 26 tarik u Naitung ha Mairang.
Ïa kane ka lympung la phiah ha ki lai tylli ki kyrdan ïalehkai, kita ka Under-14 jong ki khynnah shynrang bad ka Under-17 kan long na ka bynta ki khynnah kynthei bad shynrang.
Kat kum ka kyrwoh ba la pyllait da ka DSO Kong Balarina Syiem, la ong ba ïa ki form lah ban ïoh na ka shlem treikam u BDO, Mairang/Mawthadraishan bad ka shlem treikam ka DSO na Nongstoiñ ha ki por long trei.
Ka tarik ba khatduh ban pdiang ïa ki form kan long ha ka 13 tarik mynta u bnai bad ban pynpoi ïa ki form ha kitei ki shlem treikam.
Ka jingkhmih bniah ïa ki rta jong ki khynnah kan long ha ka 20 tarik mynta u bnai ha madan Dommawlum, Pyndengumïong kaba ha Mairang naduh 10 baje mynstep.
Na ka bynta ka Under-14, ki khynnah ki dei ban long kiba la kha shwa lane hadien ka 1 tarik u Kyllalyngkot 2010.
Katba ha ka Under- 17 ki khynnah ki dei ban long la kha shwa lane hadien ka 1 tarik u Kyllalyngkot 2007.
Ki khynnah ki dei ban wanrah lang ïa ki kot ki sla ki ban pynshisha ïa ka snem kha, Aadhaar Card bad ki Identity Card ba la ïoh na ki skul ba ki pule.
Na ka bynta ki jingtip ba bniah ki lah ban phone ha ki number 9402300795 & 8014251242.
Ka Calcutta High Court ka la hukum ba la dei ban don da ka jingtohkit ka Central Bureau of Investigation (CBI) ha kaba ïadei bad ka jingthung kam ïa ki nonghikai da ki heh jong ka Gorkhaland Territorial Administration (GTA) ha ki thaiñ ri lum jong ka West Bengal, la ïathuh ka tyllong khubor.
Ka ïingbishar ka la pdiang ïa ka hukum hadien ba ka la don ka shithi kaba la pynpaw halor ka jingdon jong ka jingdkoh treikam ha kaba ïadei bad ka jingthungkam ïa ki nonghikai ha ka thaiñ.
Ka High Court ka la bthah ïa ka CBI ba kan phah ïa ka kaiphot ha kaba ïadei bad ka shithi hapoh 15 sngi.
Hashwa kane, ka ïingbishar ka la hukum ïa ka kynhun CID ba kan pynlong ïa ka jingtohkit ha kaba ïadei bad kane ka jingjia.
Ha kaba ïadei bad kane ka jingjia, kam pat don kano kano ka jingbuh jingujor.
Kane ka jingjia kaba thymmai ka la paw pyrthei ha ka por ba la sakhi ba ka la don ka jingpyndkoh treikam ha kaba ïadei bad ka jingthung-kam ïa ki nonghikai Primary bad Upper Primary.
U Myntri barim jong ka tnat pule-puthi jong ka jylla u Partha Chatterjee, u Presient barim jong ka Primary Education Board bad u MLA jong ka seng Trinamool Congress u Manik Bhattacharya ki la long napdeng kiba bun ki briew kiba la shahkem haduh mynta halor ka jingshah pynshisha ba ki la donkti ha ka kam bamsap kaba la mih na kane ka jingthung kam ïa ki nonghikai.
U Partha bad ka nongïarap ba ïajan jong u ka Arpita Mukherjee ki la shahkem ha ki jingjia hadien ba la ïoh ban kurup ïa ka pisa kaba bun kaba la kot sha ka `50 klur hadien ba la pynlong ïa ka jingleit khynra ha ki ar tylli ki ïing.
Kine baroh ar ngut mynta ki dang don ha kti jong ka aiñ.
U President ka United Staes, u Joe Biden, haba iakren bad ki lad pathai khubor ha ka Sngi Ba-ar, u la ong ba ma u bad ka sorkar jong u, ki dang peit thuh la ki lah ne em ban pyndonkam da ka bor bad ki aiñ ba la bun khnang ba yn lah ban khang noh syndon ia u khappud ba sha ka phang South bad ka Mexico khnang ban tehlakam ia ka jing-leit rung be-aiñ jong ki phetwir lyngba jong katei ka bynta khappud ka Mexico bad United States.
Namar u la ong ba ka wat ki kyndon aiñ kiba la ai bor ia u ba un pyndonkam ia katei ka bor ruh, la khang noh ia u da ki Myntri ka Congress bad um don lad shuh ban tehlakam ia katei ka jingwan rung be-aiñ jong ki phetwir na katei ka bynta khappud jong ka US.Ka seng Rashtriya Janata Dal (RJD) ha ka janmiet jong ka Sngi Ba-ar ka la pyllait paidbah ïa ka thup kyrteng jong 22 ngut ki kyrtong, kynthup ïa ar ngut ki khun kynthei jong u President ka seng u Lalu Prasad, na ka bynta ban ïakhun ïa ka ilekshon Lok Sabha ha Bihar.
Ïa ka ilekshon la thmu ban pynlong ha ki 7 tylli ki bynta ha ka jylla bad ka bynta kaba nyngkong jong ka jingthep vote kan sa long ha ka 19 tarik, Ïaïong.
Ki ar ngut ki khun jong u Lalu ki long ka Misa Bharti bad ka Rohini Acharya.
Kine ki la shah pynbna kyrteng ban ïakhun na Patliputra bad na Saran Lok Sabha konstitwensi.
Ka Rohini, kaba la kham paw pyrthei ha ki lad phah khubor, ka la nang paw bad ïoh jingïaroh hadien ba ka la dep ban ai uwei u khyllai na ka bynta u kpa jong ka uba la shitom.
Ka la ïohlad ban mih ha ka rynsan jong ka saiñ pyrthei na ka bynta ban ïakhun ïa ka ilekshon na Saran ka konstitwensi ha kaba u Lalu hashwa u la shahjied sha Lok Sabha.
Ka Misa, kaba dei ka dkhot jong ka Rajya Sabha, kam shym la jop ha ka jingïakhun ïa ka ilekshon Parliamentary Elections na Patliputra la arsien.
Ka la shahrem noh ha u Myntri barim jong ka sorkar kmie u Ram Kripal Yadav.
Katba ka Misa ka la ïakhun pyrshah ïa u Ram Kripal sa shisien na Patliputra, ka Rohini pat ka la ïakhun pyrshah ïa u Myntri barim jong ka sorkar kmie bad u MP ba mynta jong ka seng BJP u Rajiv Pratap Rudy na Saran.
Ka seng ka la ai tiket sha ka Bima Bharti na Purnea.
U runar ïa uba la kylla long u riewsaiñ pyrthei u Vijay Kumar Shukla ïa uba la tip ruh da ka kyrteng kum u Munna Shukla, ha kaba ka kyrteng jong u ka la paw pyrthei halor ka jingshah kynnoh ba u la pynïap ïa u Myntri barim u Brij Bihari Prasad, u la shah pynïakhun na Vaishali.
Une un ïakhun pyrshah ïa ka kyrtong jong ka seng LJP (Ram Vilas) ka Veena Devi.
U Shahnawaz Alam u la shah pynïakhun na Araria katba ka Ritu Jaiswal kan sa ïakhun na Sheohar.
U Kumar Sarvajeet u la shah pynïakhun na Gaya, u Shravan Kushwaha na Nawada, u Archana Ravidas na Jamui bad u Abhay Kumar Kushwaha na Aurangabad.
Baroh saw tylli ki konstitwensi, kiba kynthup ïa ka Jamui, Nawada, Aurangabad bad Gaya kin sa pynlong ïa ka jingthep vote ha ka bynta kaba nyngkong ha ka 19 tarik, Ïaïong.
U Jai Prakash Yadav un sa long u kyrtong jong ka seng na Banka , u Lalit Yadav na Darbhanga, u Sudhakar Singh na Buxar, u Chandrahas Chaupal na Supaul, u Shivchandra Ram na Hajipur, u Surendra Prasad na Jehanabad, ka Anita Devi Mahto na Munger bad u Alok Kumar Mehta na Ujiarpur konstitwensi.
Kumjuh u Arun Rai u la shah pynïakhun na Sitamarhi, u Md.
AA Fatmi na Madhubani, u Dipak Yadav na Valmikinagar bad u Prof.Kumar Chandradip na Madhepura konstitwensi.
Kumba la ïathuh, la ong ba ka seng RJD kan sa ïakhun ha ki 23 tylli ki konstitwensi.
Uwei u briew uba la bat ïa ka pistol ha ka Lah Sngi U Blei u la leit hajan u Myntri Rangbah jong ka Karnataka u Siddaramaiah kaba u dang don ha ka kali kaba plie jingkhang, bad pyndeng syntiew ha ryndang ïa u Myntri ka tnat Transport u Ramalinga Reddy uba la ïeng hajan jong u.
Kane ka jingjia ka la jia ha Bhairasandra ha ka sorbah ba u Siddaramaiah u la dei ban ïalap ilekshon na ka bynta ka khun jong u Reddy bad ka kyrtong jong ka seng Congress ka ban ïakhun ïa ka ilekshon Lok Sabha ka Sowmya Reddy.
Une u briew, ha kaba ki pulit ki la ïathuh ba u dei uba la tip kyrteng kum u Riyaz, kynsan kynsan u la kiew ha ka kali ha ryngkat ka suloi ba la buh ha ka shadem jong u.
Ha ryngkat ka jingkren ïa ki kyntien ban ai jingkyrshan ïa ka seng Congress, u Riyaz u la pyndeng syntiew ha ryndang u Reddy, ha ka khun jong u ka Sowmya bad kiwei pat.
Haba u la hiar na ka kali, u Siddaramaiah bad kiwei pat ki la ïohi ïa ka suloi.
Ki pulit ki la ïathuh ba u Riyaz u la ju rah ïa ka suloi jong u naduh ki por ba la don kiba byrngem pynïap ïa u ha ki snem ba la leit bad u la shah map ha ka ban leit aiti ïa ka suloi jong u ha kane ka por ban pynlong ilekshon.
Ha ka jingthoh kaba la paw pyrthei lyngba ka rynsan phah khubor ha ‘X’ ka seng BJP ka la kynthoh pyrshah ïa u Myntri Rangbah, ha kaba ka la ong ba kane ka la pynpaw shai ba kito kiba ju pyndeng syntiew ïa u Siddaramaiah ki dei ki runar, ki ehrang, bad ki riewshang surok.
“Ki ehrang ïa kiba la ju ïohi ha ki poster jong ki jingrakhe sngikha, mynta ki la pyni ha ki dur hakhmat ki paidbah ha ryngkat ki suloi jong ki bad leit pyndeng syntiew ïa u Myntri Rangbah bad ïa u Symbud Myntri Rangbah ha ki jingïalang paidbah.
Wat lada ïa ka Model Code of Conduct la pyntreikam, kine ki dang ïohlad ban rah ïa ki suloi bad ki la leh ïa kane ban pyntieng pynsyier bad byrngem ïa ki nongthep vote ha kane ka thaiñ," la ong ka seng.
Ki la don kumba 12,000 ngut ki shipai jong ka sorkar kmie bad ka sorkar jylla ki ban sa shah pyntreikam ha Tripura na ka bynta ka ilekshon Lok Sabha ban wan.
Ka jingthep vote kan sa long ha ki ar tylli ki bynta, ha kaba ka ilekshon ha Tripura West Lok Sabha konstitwensi bad ka Ramnagar Assembly konstitwensi ka la dei ban long ha ka 19 tarik, Ïaïong ha kaba yn sa bud sa ka ilekshon ha Tripura East Lok Sabha konstitwensi ha ka 26 tarik, Ïaïong.
Kumba ka long mynta, la ong ba ki la don kumba 84 tylli ki kynhun jong ki shipai Central Armed Police Forces (CAPFs) kiba la shah pyntreikam ha Tripura, kynthup ki 14 tylli ki kynhun jong ki CRPF kiba dang poi shen.
U Assistant Inspector General jong ki pulit ka Tripura u Jyotishman Das Chaudhury u la pyntikna da kaba ong ba yn ym don shuh ki shipai ban dang phah na kaba la dep ban mang.
Kawei kawei ka kynhun jong ki shipai CAPF ka kynthup ïa kumba 80 haduh 100 ngut ki shipai.
Shuh shuh, la ong ba kin sa don kumba 4500 ngut ki shipai ka kynhun Tripura State Rifles ki ban sa ai jingïarap ha ki jaka ba don ki jingpyntreikam ha kaba ïadei bad ka ilekshon, katba ki shipai BSF kin sa pynkhlaiñ ïa ka jingpahara ha ki bynta ka khappud India-Bangladesh.
Ki briew ki bym lah satia ban tip ki dei kiei, ki la phah da ka shithi byrngem sha ar ngut ki Nongïasaid Aiñ ka Meghalaya High Court, bad hapoh kane ka shithi la thep lang ruh ar tylli ki kuli.
Halor kane ka jingshah byrngem jong ar ngut ki nongïasaid aiñ, la pyntip da ka High Court of Meghalaya Bar Association hadien ba ka la dep ban khot ïa ka jingïalang kaba kyrkieh ha ka Sngi Balang ban ïakren bad ïathir sani halor ka shithi shah byrngem jong ki nongïasaid aiñ.
Ha ka kyrwoh khubor ba la pyllait da u President ka High Court of Meghalaya Bar Association, u S Chakrawarty uba dei u Senior Advocate bad ka Secretary General Kong NG Shylla, Advocate ki la ong ba ka Synjuk ka pynrem jur ïa kane ka jingshah byrngem jong ar ngut ki nongïasaid aiñ ba pawkhmat ka Jylla.
Ka kyrwoh ka la ong ruh ba ki runar kiba la phah shithi, ki la byrngem ban leh da kaba tyngeh ïa kine ki nongïasaid aiñ lada ki dang ïai bteng ban mihkhmat ha kaban ïasaid ïa ka mukotduma ïa katto-katne ki briew (clients) bad ïashimbynta ha ka mukotduma ba donlang kine ki briew (clients).
Shuh shuh ki la pyntip ruh ba ha kane ka shithi byrngem ba la phah sha ar ngut ki nongïasaid aiñ, na ka liang ki runar ki la thep lang ruh ar tylli ki kuli.
Ki dkhot jong ka Bar Association da kawei ka sur ki la pynpaw ba katei ka jingleh ka long ka bym ïahap bad ka jingtuklar ïa ka kam kaba don ka jingkitkhlieh jong kine ki nongïasaid aiñ bad ong ba kam dei satia tang ka jingmushlia ïa ka hok ba kordor bad ba pynkup bor da ka Riti Synshar hynrei ka dei ruh ka jingthombor ïa ki païa jong ka imlang-sahlang kaba la shai.
Ha kaba ïadei bad kane ka jingshah byrngem jong ar ngut ki nongïasaid aiñ, ka Synjuk haba pynrem jur ka la pynthikna ruh sha baroh ki nongïasaid aiñ ba kan ïai don ryngkat beit bad ki ha kum kine ki khyllipmat.
Ka khubor na ki pulit ha ka Sngi Balang ka la ïathuh ba ka la don kawei ka trok kaba la shah thang ha Mawthungkper, West Khasi Hills, bad ka jingjulor na kane ka jingjia ka la kot sha kumba T.65 lak eiei bad u nongñiah ruh u la mynsaw.
Ki pulit ki la ong ba u Angbinus Pariong u la ujor ba ha ka 6 tarik Ïaïong ha ka por kumba 2 baje mynstep, ki runar kiba la don kumba 18 haduh 20 ngut eiei ki la kawang maw ïa ka trok jong u kaba la pynïeng.
Ha kajuh ka por, la ong ba kita ki runar ki la khang ïa ka jingkhang jong ka trok kaba ma u, u dang don hapoh jong ka trok, bad ha kajuh ka por ki la thang ïa ka trok jong u.
Hadien kata, kitei ki runar ki la phet krad noh na katei ka jaka.
Hynrei, u Angbinus, uba dei u nongñiah jong ka trok, u la lait phet napoh jong ka trok, hynrei u la mynsaw.
La ong ba ka jinglut na ka daw jong katei ka jingshah thang ka la kot sha kumba T.65 lak eiei.
Ha kawei pat ka jingjia, u Starday Kharjana u la ujor ba ha ka 4 tarik Ïaïong, la lap ïa ka metïap jong u shynrang briew, ïa uba la suba ba u la shah pynïap, na ka kshaid Thupthup kaba don ha ka shnong Weinynsier ha Eastern West Khasi Hills.
Nalorkata, ha kawei pat ka jingjia, u Mofizur Hoque u la ujor ba ha ka miet jong ka 19 tarik Lber, ki runar ki la tuh ïa ka thuk-thuk jong u (ML-08F-3493) na Lower Babupara, Tura.
Sa ha kawei pat ka jingjia, ki pulit ki la ong ba ha ka 7 tarik Ïaïong ha ka por kumba 11:20 mynmiet, ki la ïoh jingtip lyngba ka ‘Phone’ na uwei u briew uba la kam ïalade ba u dei u dkhot kata ka ‘Anti-Corruption Wing’, bad uta u dkhot u la pyntip ba ka la don ka jingkem ding jong ka jingkieng kaba don hapdeng ka ïew Rajabala bad Namabilla, West Garo Hills.
Ha ka por ba ki pulit ki la leit sha katei ka jingkieng, ki la lap ba ka la ing shisha, bad ki la suba ba uba thang ïa ka u dei utei hi u briew uba la ai jingtip sha ki.
U Returning Officer (RO) ka Shillong Parliamentary Constituency u SC Sadhu, ha ka Sngi Ba-ar ka 9 tarik Ïaïong u la phah da ka shithi pan jingpynshai ne ka ‘show cause notice’ sha u President ka Voice of the People Party (VPP) u Bah Ardent Miller Basaïawmoit namar ka jingleit pyrta ‘Prah’ bad kynnoh ba leit pynthut ki nongkyrshan ïa ka jingïalang ka National People’s Party (NPP).
Kane ka jingpan jingpynshai jong u RO ka long ruh halor ka jingujor ba ha ka miet jong ka 8 tarik Ïaïong katba dang ïaid ka jingïalang ïalap ilekshon jong ka NPP ha Jaïaw, ki la don ki briew ïa kiba la kynnoh ba ki dei ki nongkyrshan ka VPP kiba la wan ban pynthut.
Katkum kane ka ‘show cause notice’, u RO ka Shillong Parliamentary Constituency u la pyntip ba u President ka VPP Bah Ardent M Basaïawmoit ban ai jingshai ha lane shuwa ka 12 tarik mynta u bnai ba balei ba ym dei ban leh eiei pyrshah ïa u katkum ki kyndon jong ka Model Code of Conduct (MCC).
Katkum kane ka ‘show cause notice’, u Returning Officer u pyntip ba u la ïoh pdiang ïa ka jingujor ha ka 9 tarik ba ki nongkyrshan ka VPP ki la leit ban pyrta ‘Prah’ bad pynthut ïa ka jingïalang ïalap ilekshon jong ka NPP ha Jaïaw, ïa kaba ka NPP ka la hap ban pynsangeh noh ïa ka jingïalang.
Haba pyntip ba ka ECI ka la pyntreikam ïa ka Model Code of Conduct (MCC) naduh ka 16 tarik Lber, 2024, u RO u la ong ba MCC ka la buh kyndon ruh ïa ki seng saiñ pyrthei bad ki kyrtong ba ong, “Ki seng saiñ pyrthei bad ki kyrtong ki dei ban pynthikna ba ki nongkyrshan jong ki, kim dei ban pynthut ha lane pynthut ïa ki jingïalang ne ki jingïaid proseshon jong kiwei pat ki seng saiñ pyrthei".
“Ki nongtrei ne nongïarap jong kawei ka seng saiñ pyrthei, kim dei ban pynmih jingkulmar ne pynthut ïa ki jingïalang ïalap ilekshon ba la pynlong da kiwei pat ki seng saiñ pyrthei da kaba buh jingkylli ïa ki kyrtong lane ai da ka jingthoh lane sam kot lyngkdop jong ka seng saiñ pyrthei lajong.
Ym dei ruh ban pynlong ïa ka jingïaid proseshon da kawei ka seng saiñ pyrthei ha ki jaka ba long jingïalang kiwei pat ki seng saiñ pyrthei.
Ym dei ban weng ïa ki ‘poster’ ba la tah da kiwei ki seng saiñ pyrthei da ki nongtrei jong kawei pat ka seng saiñ pyrthei".
U CEM ka KHADC, Bah Pynïaid Sing Syiem u la kyntu ïa ki nongïalam ka Voice of the People Party (VPP) ba kim dei ban wanrah ïa ka saiñ pyrthei na West Bengal sha ka jylla Meghalaya namar ha ki jingïalang ka NPP ki thmu ban pynkulmar.
U Bah Pynïaid u la pynpaw ïa kane ha ka jingïalang ïalap ilekshon ha ïew Diengpasoh kaba hap ha Mawryngkneng konstitwensi, East Khasi Hills District kaba la long ha ka Sngi Balang ban pan jingkyrshan na ki paidbah.
Haba ai jingkren ha kane ka sngi, u Bah Pynïaid u la ai khublei ïa ka Election Commission ka Ri India ba ka la thoh shithi ban pan jingshai na u nongïalam ka VPP halor ka jingpynkulmar ha ki jingïalang ka NPP.U Bah Pynïaid u la kyntu ïa ki nongïalam ka VPP ba ki dei ban kylla ka jingmut jingpyrkhat khnang ban wanrah ïa ka shongsuk-shongsaiñ namar ha ka por ba u don ha Umsning u la hap ban bthah ïa ki pulit ba kin leh eiei ïa kito kiba wan pynkulmar ha ka jingïalang ka NPP khnang ban nym mih kano-kano ka jingkulmar.
Namar kata, u la kyntu ïa ki nongkyrshan ka NPP bad ïa kiwei ki seng saiñ pyrthei ba kim dei ban leit pynthut ha ka jingïalang jong kiwei ki seng khnang ban nym pynthut.
Halor ka jingwan ai jingkren u nongaiktien ka VPP, Bah Batskhem Myrboh ha ka jingïalang ha Diengpasoh mynshem taïew, u Bah Pynïaid u la ong ïa ki paidbah ba kim dei ban sngap ïa ki ktien jong une u nongïalam ka VPP namar ki paidbah ki la tip ïa ka jingtreikam jong u kum u MDC bad kum u MLA shi snem.
Ha kajuh ka por, u Bah Pynïaid u la ong ba ki nongïalam ka VPP ki heh tang ka kyrdan, katba ïa ka jabieng jong ki la pynïaid na West Bengal.
U nongaiktien ka Voice of the People Party (VPP), Dr.Batskhem Myrboh ha ka Sngi Balang u la ong ba ka National People’s Party (NPP) ka don hapdeng ka jingkut lad bad ha ka jaka ba kan ïakhun bad ka seng, ki ïaleh thma pynban bad u paidbah.
“Ka NPP ka la kut lad.
Ha ka jaka ban pynlong ïa ka jingïakhun bad ka VPP, kine pat ki leh thma bad u paidbah.
Kane ka dei ka ‘non-issue’ bad kaba khlem nongrim," la ong u Dr.Myrboh.
U Dr.Myrboh u la ong ïa kane haba pynshai halor ki jingjia ba dang shen kiba la kynnoh pyrshah ïa ka seng.
Ha kajuh ka por, u la pynshai ba ka seng kam don jingtip eiei halor kitei ki jingjia, bad kam ju phah hi ruh ïano-ïano ban leit pyrta ha kano-kano ka jingïalang.
“Ngim ju phah leit pyrta bad ngim ju hikai hi ruh ïa ki paidbah ban leh kumta.
Kim dei ki dkhot jong ka VPP," la ong u Dr.Myrboh halor ka jingjia ba dang shen ha Umsning, Ri-Bhoi.
U la ong ruh ban shu kynnoh ïa 1-2 ngut tang ba ki shu pyrta ïa ka shap jong ka seng, ka long ka bym don nongrim bad kumba ka long, katei ka dei ka jaka paidbah, bad ym ka jaka shimet.
“Lehse nangne shakhmat kin ong hi, kin sa phah pyrta hi, hynrei ban kynnoh pat ïa ngi, ka long kaba bakla namar ngim ju bthah ban leh kumta, pynban ngi hikai ïa ki paidbah ïa ka burom ka akor," la ong u nongaiktien.
Halor ka jingpyrta ïa ka shap jong kano-kano ka seng, u Dr.Myrboh u la ïathuh ba katkum ka jingbatai ki ‘riewrim, kane ka ju jia naduh mynshuwa, shuwa ban long ka ilekshon.
U la ong ruh ba ka jingpynlong ishu ïa katei ka mat ka pyni ïa ka jingduna ha ka kyrdan jingheh-jingsan.
“Ki wan pyrta hynrei ki khlem pynkulmar, ki shu pyrta.
Ban ong pat ba phah ka VPP, ym lah pdiang ïa ki jingkynnoh ba khlem nongrim," u la ong.
Halor ka jingpan jingpynshai u Returning Officer (RO) ka Shillong Parliamentary konstitwensi, u S.C.Sadhu ha ka 9 tarik Ïaïong na u President ka VPP, u Bah Ardent Miller Basaïawmoit halor ka jingujor ba ha ka miet 8 tarik Ïaïong katba dang ïaid ka jingïalang ïalap ilekshon jong ka NPP ha Jaïaw, ki la don ki briew ïa kiba la kynnoh ba ki dei ki nongkyrshan ka VPP ki la wan ban pynthut ïa ka jingïalang, na ka liang u nongaiktien, u la ong ba ka seng kan sa pynshai sha u RO lyngba ka jingthoh ka ban sa phah lashai ka sngi halor kane ka bynta.
U Sadhu u la ai por ïa u Bah Ardent haduh ka 12 tarik Ïaïong ba un ai jubab ba balei ym dei ban leh eiei pyrshah ïa u hapoh ki kyndon jong ka Model Code of Conduct (MCC) namar katei ka jingjia ha Jaïaw.
U MLA ka Voice of the People Party (VPP) na North Shillong Constituency, Bah Adelbert Nongrum ha ka Sngi Balang jong ka taïew u la leit ban ujor da ka ejahar pyrshah ïa ka sorkar hapoh thanat Sadar halor ka jingpynduh ïa ka hok thep kam ki khynnah samla ka jylla khamtam ha ka tnad pulit na ka jingpynlyngkot ïa ka rta thepkam.
U Bah Adelbert u la leit ban buh ïa ka ejahar hakhmat u ophisar ba khmih ïa ka thanat Sadar, u Kamal Thapa.
Haba kren sha ki lad pathai khubor hadien ka jingujor ïa ka ejahar, u Bah Adelbert u la ong ba ka jingpynduhnoh ïa ka hok jong ki samla hadien ba la pynmih ïa ka jingpyntip paidbah halor ka jingthep kam ha ka tnad pulit kaba la pynmih ha ka 6 tarik u bnai Lber 2024, ka la ïatyngkhuh bad ka Office Memorandum jong ka 3 tarik u Rymphang jong u snem 2022 kaba long beaiñ ha kaba ha ka Office Memorandum, la ong ba na ka kyrta kaba 32 snem la kyntiew sha ka 35 snem kaba long 37 snem na ka bynta ki khun samla katba u Symbud Myntri Rangbah ka jylla pat, u Bah Prestone Tynsong u la ong ba kane kam long be-aiñ hynrei ka long kaba biang.
“Na kano ka dur jong ka aiñ ba phin pynrit noh pat ïa ka kyrta jong ki khun samla kiba dei hok ban ïoh ïa ka kam pulit khamtam ha kane ka por ka jingkyrduh kam kyrduh jam bad khamtam ruh ki khun samla ki la long kiba shlur mynta ban thep ïa ki kam pulit bad ka por ka la dawa", la ong u Bah Adelbert.
U Bah Adelbert u la ong ba ka jingong jong u Symbud Myntri Rangbah ka jylla ba utei u MLA u khlem pule ne tip bha shaphang ka aiñ ka long kaba bakla namar ha  shwa ba un kren halor kane ka bynta, na ka liang u Bah Adelbert u la ong ba u la dep ban pule bniah bad wad jingtip bha shaphang kane ka aiñ.
“Ka jingpynshai jong u Symbud Myntri Rangbah ka long ba u la ïalam bakla sa ma u ïa ki samla namar ba katba kim pat lah ban mynjur ïa ka hukum lyngba ka tnad Personnel kam pat long kaba biang", la ong u Bah Adelbert.
U Bah Adelbert u la ong ba ka jingpynkheiñ ïa ka Office Memorandum da ka sorkar ka dei ka ‘Criminal Offence’ pyrshah ïa ka hok wad kam jong ki samla ka jylla bad ka jingpynbna paidbah ha kaba ïadei bad ka kam pulit ka long kaba be-aiñ khlem da bud ïa ki kyndon kiba la buh.
“Wat ïalam bakla Symbud Myntri Rangbah badonburom, wat ong ba phi la pas ïa ka kynhun Myntri hynrei phi khlem pas pat lyngba ka tnad Personnel kumba long kane ka OM ha ka 3 tarik u Rymphang 2022", la ong u Bah Adelbert.
Shuh shuh u Bah Adelbert u la ong ba namar ka jingbunkam eh jong ki nongïalam ka sorkar jylla ha ki kam ilekshon ka la pynlong ïa ki ba kin leh klet noh ïa la ka jong ka jingkitkhlieh na ka bynta ki khun samla khamtam ha kane ka por kyrduh kam kyrduh jam.
“Ki la klet ïa la ka jong ka bynta bad ka kamram hynrei ki la bunkam palat da kaba ki la pynkhlaiñ palat ïa kata ka sur jong ka kam saiñ pyrthei bad kaba la tlot noh pat ha ka sur jong ki mat treikam", la bynrap u Bah Adelbert.
Sa shisien pat hapoh ka sor Nongstoiñ, hakhmat ïew ki nia ki jutang ki la sawa jam biang ha kaba ki seng saiñ pyrthei kynthup ruh ïa u kyrtong shimet ki la ïoh ban khlei bad kren na ka bynta ka ilekshon MP sha Lok Sabha.
Kane ka jingsei nia jong ki kyrtong ka la long ha ka Sngi Balang ha kaba u kyrtong shimet u Prof Lakhon Kma, ka RDA, ka NPP bad na Congress ki la ïeng ha kajuh ka rynsan ban ïalap bad pynshai ïa la ki nongrim na ka bynta ka ilekshon jied MP ka ban long ha ka 19 tarik mynta u bnai.
Ha katei ka sngi, la shim rynsan nyngkong eh da u kyrtong shimet u Prof Lakhon Kma, nangta la bud sa ka RDA kaba u Bah Robertjune Kharjahrin kum u kyrtong u la donlang, katba na liang ka NPP wat la ka Kong Ampareen Lyngdoh kum ka kyrtong kam shym la donlang hynrei la mihkhmat da u Bah Prestone Tynsong, Bah Pynïaid Sing Syiem bad la pynkut ïa ka rynsan da ka Congress ba la mihkhmat da u MLA ka Mawhati Bah Charles Marngar bad u MLA ka Nongstoiñ Bah Gabriel Wahlang.
U Prof Lakhon Kma haba ai jingkren u la ïathuh ba u la hikai 22 snem bad u dang sah palat 14 snem ka kam ka jong u.
“Nga mih ban ïakhun ïa kane ka ilekshon da ka jingsngewkhia ym ba nga kwah ban wan wad kam ne kwah skhim hynrei nga ïohi ba la ban palat ka jingduk bad jingeh ïa ki shnong kyndong hapoh ka Jylla," u la ong.
U la ong ruh ba ka jingthmu jong u ban ïakhun ha kane ka ilekshon MP ka long ban ïa san lang baroh salonsar khamtam ha ki thaiñ nongkyndong khnang ba ki 15 bad 20 snem nangne shakhmat kin long ki shnong kiba la bit la biang pura bad ba kin biang lut nadong-shadong bad ban pynurlong ïa kata u la don da ka thong lajong.
U la ong ruh ba ki don haduh 13 tylli ki mat ïakhun ilekshon bad kawei na kita ka long ban kyntiew ïa ki skul bad ka pule puthi ban hikai bad pyntbit bha ïa ka rukom hikai khnang ba ki samla pule kin da pass kim dei ban shu ïoh tang ka ‘degree’ hynrei kin don ïa kita ki sap kiba kynthup ïa ki ‘soft skill’ bad ‘hard skill’.
U kyrtong ka RDA, Bah Robertjune Kharjahrin u la ong ba ka RDA ka kwah ban kren da kaba shai ba katba dang don ka UDP bad HSPDP yn pynthikna ba u khun Khasi-Khara un nym long u nongtong um bad u  nongthohdieng jongno-re-jongno ha kane ka Jylla.
U Bah Robertjune u la ong ruh ba ka Parliament ka dei kata ka bor bah ïa kaba ka lah ban pynduh pyndam noh ïa ki District Council, wat ban phiah ïa ka Meghalaya lada kum ki paidbah ki rai bakla.
“Pyrkhat kat kata ka bor ka Parliament ka don ïa ka bor ban batai ïa ki hok ki jong ngi hato ngi mynjur ban ong ba ïa ngin leit sha ki polling station ki jong ngi da ka sur jong ka rwai, ha khlieh jong ngi ban ong ngin pynshong nongrim ban jied MP tang da ka jingrwai, lada ngin leh kumta la ma ka synshar ka khadar," u la ong.
U la ong, “Lada ngi ïakren shaphang u pud u sam ngi ïohi ba kat nang mih ki sngi nang duna noh ka khyndew ka shyiap ka jong ngi, ki seng rithor ki wan man ka 5 snem ki ong ba ki synshar ïa ka Meghalaya ki synhar ïa ka Assam ki ong jied sa ïa u MP jong ki, kin sa ïa pynbeit noh u pud u sam.
"Shuh shuh u la ong ba ka Congress kaba la synshar la bun snem ïa kaba la aibor hynrei kat nang aibor katta nang rit u pud u sam kat nang aibor nang shah thombor ki paidbah kiba shong ba sah ha ki shnong khappud bad ka la dei ka por ban pynbeit noh sa ka RDA ïa u pud u sam.
“Ka hok ban ïoh mane blei laitluid hapoh ka Ri India kampher phi don ha ka niam aïu, ka kot bakhuid aïu phi pule hynrei phin ïoh laitluid ban mane blei, ka BJP 15 tylli ki ‘anti conversion law’ hapoh ka Jylla ka la shna, ka Congress hapoh Himachal Pradesh ka shna ïa kajuh ka aiñ katba ka RDA ka kren shai ba kan pyrshah ïa baroh ar ki anti conversion law," u la ong.
U Bah Robertjune u la ong ruh ba ka thong jong ka RDA lada jop ka long ban pynurlong ïa ka ILP, pyrshah tih Uranium bad ban pynrung ïa ka ktien Khasi ha ka khyrnit ba 8 bad kaba kongsan ka long ban burom bad jingthrang u Bah Hoping ban pynïoh noh ïa u pud u sam ba thikna u pud u sam hapdeng ka Meghalaya bad Assam bad ka rai ka shong ha phi ki paidbah.
U President ka NPP Meghalaya, Bah Prestone Tynsong bad uba long ruh u Symbud Myntri Rangbah ka jylla, u la pynpaw da kaba ong, “Ko kiwei ki seng phi kynnoh ïa ka NPP, phi lynthem maw ruh, phi ong ka dei ka nongdie jaidbynriew, phi ong ka dei ka nongtuh, nga kwah ban kylli khamtam ïa kato ka seng kaba thymmai, pyni ïa nga ha Nongstoiñ katno inshi phi la shna surok kata nga kwah ban kylli ïa kiba ong nga ieid jaidbynriew.
"U Bah Prestone u la ong, haba ieid jaidbynriew sdang shwa na la rympei ïing bad kyntu ruh ïa ki paidbah ba kin sngewbha ban ai beit ka jingkyrshan mynta ïa ka NPP, da kaba u la ong ruh ba ka jingpyntieng ka jingpynsmiej, ka jingpynsngewthuh bakla kiba bun, ki ong hana lada phi kyrshan ïa ka NPP, ka mut phi pynkhlaiñ ïa ka BJP.Halor kane ka bynta u Bah Prestone u la pynpaw da kaba ong, “Ngan ong ïa phi tang kawei, ka BJP bad ka NPP ngin nym lah ban thiah lang haduh ban da ïap, lada phi ong ba ngin ïatrei ïa ki kam pynroi ka dei hynrei thiah lang te em.
"U Bah Charles Marngar MLA ka Congress na Mawhati Constituency haba kren ha ka rynsan ïalap ilekshon na ka bynta u Bah Vincent H Pala u la ong, “Ngi don san ngut ki MLA, ngi ïasaid na ka bynta jong u paidbah, ngi don u MP bad ngin sa jop biang bad ngeit ne phim ngeit ka Congress kan sa wan ha kawei ka sngi.
"U Bah Charles u la pynpaw ruh sha ki paidbah da kaba ong, “Balei ngim lah ban ïaishah bad ngin duwai ba ka Congress ha Delhi kan wan ha ka bor.
".
Ki runar ïa kiba ym lah ban ithuh dur khmat ki la leit ban kawang maw ha ka ïingsah ka MDC ka Umsning, ka Kong Macdalyne Sawkmie Mawlong, ha Mawleiñ Mawkhan (Sohkyndur) ha ka Sngi Balang ha ka por kumba 6 baje janmiet eiei.
Katkum ka khubor ba la ïohlum, la ong ba ki runar, kiba la wan da kawei ka kali Alto K10 rong byrthup (grey), hadien ba la poi ha katei ka ïing sah ka MDC Umsning ki la kawang da u maw ha kaba ka ïit jong ka ïing sah ka la pait, hynrei ki briew kiba don hapoh ïing ki khlem mynsaw.
La ong ruh ba ka Kong Macdalyne ka la don lang ha katei ka por ryngkat kiwei pat ki nongkyrshan ka seng NPP.Halor kane ka jingjia, na ka liang ki bor pulit ka Umïam ki la hiar mardor ban leit tohkit bad hadien ba la poi ki la lap shisha ba ka la don ka jingshah kawang maw bad la lap ruh ïa ar tylli ki maw na katei ka ïing sah jong ka MDC bad ka jingtohkit halor katei ka jingjia ka dang ïaid shakhmat.
Ar ngut ki briew ki la duh ei noh ïa la ka jingim katba uwei pat u la lait im hadien ba ka trok kaba kit dohkha ka la kylla khram hapdeng surokbah ha Mawblei, Shillong.
Kane ka jingjia jong ka jingkylla katei ka trok 14 shaka kaba don ïa u nombor AP16-TS-9689, ka la jia ha ka por mynstep jong ka Sngi Balang hajan jong ka dukan die kali ne ka Hyundai Showroom.
Katkum ka khubor kaba la ïoh lum la ong ba ha kane ka trok la don lai ngut ki briew ba kynthup ïa u nongñiah.
Ha ka por ba ka kylla ar ngut ki briew ki la khlad noh ha shen hadien ba ki la shah ban ha ka trok, katba u nongñiah pat u la shu mynsaw malu-mala, hynrei na ka liang ki pulit ki la pynkit noh sha ka jaka ai jingsumar ban pynthikna ba kan nym dei ka jingmynsaw ka ban ktah pat ïa ka koit ka khiah.
Katkum ka jingtip la ong ba kane ka trok ka dei kaba dang wan na Jowai, hynrei ynda poi ha Mawblei pat ka la kylla noh.
La don kiba ong ba imat ka lah ban dei namar ka jingpynher, hynrei la ïoh jingtip ba ka jingkylla ka dei namar ka jingbym treikam ka ‘brake’.
La ïoh jingtip ba ar ngut kiba la khlad ha shen ki dei ki nongbud jong kane ka trok.
Ka jingïap jong kine ka long ba ki la pyrshang ban kynthih nalor ka trok kaba dang ïaid shuwa ba kan kylla.
Ïa ka metïap jong kitei ngut ki pulit ki la pynkit noh sha Civil Hospital, Shillong na ka bynta ban pyndep ïa kaba donkam.
Uwei u nongbylla bar jylla u la duh ei noh ïa la ka jingim bad uwei pat u la mynsaw na ka jingshah thombor ha ka kynhun ki runar ki bym lah ban ithuh durkhmat satia kaba la jia ha ka step jong ka Sngi Balang.
Katkum ka khubor kaba la ïoh lum la ong ba ka kynhun ba 6 ngut ki briew ki bym shym la ithuh durkhmat, kyndit-kynsan ki la wan ban thombor ïa ki nongbylla kiba dang pyntrei ïing ha Mawlai Mawroh ha ka dong Umsohkhlur Block -3.
La ong uwei napdeng ki 3 ngut ki nongbylla u la ïoh ban phet krad noh na kane ka jaka shwa ba kine ki runar kiba la kah durkhmat kin thombor, katba ar ngut kiwei pat ki la shah tied shah bom, ha kaba la pyndonkam da ki tiar shna ïing kiba don ha kane ka jaka ban tied naphang.
La ong ba hadien ba la dep ban tied bad bom jem haduh ba kin da thiah lyngktar ha madan, ki runar ki la phet noh na kane ka jaka.
Kumta na ka liang kiba sah marjan kiba la ïohi ïa kine ki briew kiba thiah lyngktar ki la pyntip noh sha ka 108 kaba la wan poi mar-mar bad pynkit noh sha NEIGRIHMS Hospital, Shillong.
Namar ka jingmynsaw jur, uwei u nongbylla uba la tip kyrteng kum u Arjun Rai ba la 52 snem ka rta, u la khlad noh.
U Superintendent of Police (SP) ka East Khasi Hills ha ka kyrwoh ba la phah sha ki lad pathai khubor, u la pyntip ba ki pulit ki la pynrung mukotduma halor kane ka jingjia bad ka jingtohkit ka dang ïaid shakhmat ban ithuh ïa ki runar kiba donkti ha kane ka kam.
Haba ïakren bad u Rangbah Shnong ka Mawroh,  Bah HBR Lyngdoh, u la ïathuh ba kane ka jingjia ka la jia ha ka por kumba 10.30 eiei katba kine ki nongtrei ki dang trei la ki kam ki jam, ha kaba kynsan-kynsan la wan kumba 6 ngut ki briew ba la tap durkhmat ban shoh ban tied ïa ki kat haduh ba uwei u la khlad, uwei u la mynsaw bad uwei u la phet krad na katei ka jaka.
U Rangbah Shnong u la ong ba kine ki briew kiba bylla kim dei na ka shnong Mawroh hynrei ki dei tang ki nongwan bylla hapoh ka shnong.
Nangta, u la ong ba kiba sah marjan hadien ba ki la ïohsngew ïa kane ka jingjia bad ki la ïohi ïa ka jingthiah lyngktar ha madan ryngkat ka snam mar-mar ki la pyntip sha ka 108 ban pan jingïarap.
Shuh shuh u Rangbah Shnong ka Mawroh u la ong, kane ka long kaei-kaei kaba pynsngewsih bad na ka liang ka shnong ka pynrem jur ïa kum kane ka jingjia wan leh riewkhlaw ki ‘riew shim kabu hapoh shnong poh thaw.
Haba kyntu ïa kino-kino ki briew kiba pyrshah ïa ka jingwanrah nongbylla bar jylla hapoh u pud u sam jong ka shnong, u Rangbah Shnong u la ong, “Wan shakhmat, kylli kaei kaba phi donkam bad lada phi kwah kylli jingkylli ïano-ïano ruh wan da ka lynti kaba dei hynrei ban shu wan bad ban shu leh kumne ka buh jingsyier ïa ka jaidbynriew jong ngi kiba don shabar ka jylla jong ngi.
".
Ka ïingbishar jong Special Judge POCSO ka East Jaiñtia Hills District ka la rai pynrem da kaba phah set patok haduh 7 snem ïa u Emlang Dkhar halor ka jingdonkti ban leh be-ijot ïa kawei ka khynnah kynthei kaba dang hapoh 18 snem ka rta.
Katkum ka kyrwoh khubor na u Superintendent of Police (SP) ka East Jaiñtia Hills, u Giri Prasad M, u la pyntip ba ki pulit kiba la ïoh pdiang ïa ka jingujor ejahar, ki la pynrung mukotduma ha thanat Khliehriat hapoh ka Section 376  IPC bad ka Section 6 jong ka POCSO Act.
Ïa ka jingtohkit la bynshet ha ka WPSI Kong M Marbaniang.
Hadien ba la dep ban tohkit la pynngat kyndon ïa u Emlang Dkhar ha ka 17 tarik, Rymphang, 2015.
Ka ïingbishar kaba la shong bishar ka la lap ba u Emlang Dkhar u dei uba donkti ha kane ka kam runar bad rai pynrem da kaba set patok ryngkat ka kuna kaba T.
