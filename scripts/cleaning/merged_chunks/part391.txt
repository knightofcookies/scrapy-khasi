Paliar Education secretary bad kiwei kiwei.
Kitei ki nongïalam ka seng haba ai jingkren ha katei ka sngi ki la pynshai ïa ki samla ba ka jingwan rung ha ka seng, kam mut satia ba kin long kiba riewspah ne ban shim kabu ha kino kino ki kam.
Hynrei ka kamram jong ki nongïalam bad ki dkhot ka FKJGP ka long ban peitngor ïa ki jingeh ba ki paitbah ha ki shnong ki thaw ki ïakynduh kum ha ka roi ka par, ka shongsuk shong saiñ, ka bha ka miat bad ban peitngor ruh kumno ban khanglad ïa ki kam sniew kum ka jingdie kyiad beaiñ ka jingleh donbor ïa ki ba duk ba suk bad kiwei kiwei.
Ha kane ka sngi la jied ruh ïa ki nongkitkam jong ka Mawbuhtraw unit, ha kaba u President Bah Sphailin Lyngdoh, Vice president Trenly Lyngdoh, General secretary Laskupar Lyngkhoi, Assistant secretary Synshar Lyngdoh, Chief Organiser Buldingshon Mawtyllup bad kiwei kiwei.
Nongstoiñ, Nailur 13: Ki paidbah kiba ïoh jingmyntoi lyngba ka surok shnong jong ka Thiepjaphlang kaba pynïasoh ïa ka Shilliang Rynñiaw bad kiwei kiwei ki shnong, ki la pynpaw ka jinglyngngoh bad ym lah shah ban ïohi ïa ka jingbym shimkhia ne shim jingkitkhlieh jong ki riew rangbah jong kitei ki shnong, khamtam ïa ki bor pynïaid shnong, namar ka jinglong jingman jong ka surok ka la pynsyrtok shisha ïa ki paidbah.
La ban kdew hangne ba la pyntrei ïa katei ka surok da ka Scheme MGNRGES kaba hap hapoh jong ka Mawshynrut C&RD Block la kham slem.
Ha ka jingshisha ka jingïoh jong kitei ki shnong ban pyntrei ïa ka surok ka la long shisha ka jingkyrkhu ïa ki paidbah jong kitei ki shnong namar ym pat don surok PWD khamtam ha ka kit ka bah ka pang bad ka shitom.
Hynrei, na ka jinglong thurmur, shim kabu bad khlem pyrkhat jong ki briew ba khwan myntoi shimet, ki shah ïa ki kali heh kit dieng supply kit rnga haduh ban da ktieh, thliew ka surok bad ym don jaka shuh ïa ki kali rit ba kin dang ïaid.
Bun tylli ki shnong kiba pynïasoh lyngba katei ka surok kum ka Tlon, Nongshynrut, Nongkrong, Photjylle bad ka mih ruh sha duh Shyrkon, Maweit ter ter, ki la pynpaw ka jingbitar namar ka leit ka wan jong ki khamtam kiba pang ba shitom ki la shah ktah.
Ha jingshisha katei ka surok kam dei ka surok na bynta ki kali kit dieng ne kali kit rnga, namar kam dei ka surok PWD.Hynrei tang namar ka jingmyntoi ïalade shimet kim salia.
Ki kali rit kum ki sumo, pickup kiba ju wan iew wan hat bad kiba ju wan kit ïa kiba pang ba shitom, kim long ïaid shuh bad teng teng poi wat haduh ban sahkut hapdeng surok.
Nongstoiñ, Nailur, 13: Ka jingwan jurip jong ki heh sorkar ka Assam ha ka 10 tarik mynta u bnai ïa ki shnong ha ka thaiñ Langpih, ba la ïalam da ka Nandita Das ka MLA jong ka Boko, ha kaba la synran lang ruh da kiwei pat ki para MLA jong ka Congress, kiba don ha ka liang pyrshah, ka la pynkyndit bad pynlyngngoh ïa ki Khasi kiba dei ki nongshong shnong katei ka thaiñ.
Nalor kata kaba kham pynlyngngoh shuh shuh ka long ba ha katei ka sngi, ki la pynlong ruh ïa ka jingïalang bad ki Nepali kiba shong ba sah ha Langpih.
Kumta halor katei ka jingwan jurip jong kitei ki heh ka sorkar Assam, mynta ka sngi 13 tarik ki nongïalam ka Federation of Khasi Jaiñtia and Garo People West Khasi Hills, ki la leit ban buh da ka dorkhas ha u bah Garod L.S.N Dykes Deputy Commissioner (IAS) ka West Khasi Hills, ba un shimkhia ha ka ban ïakren bad ki bor sorkar ha kaba ïadei bad katei ka bynta.
U bah Carry Oscar Kharmuti General Secretary ka seng, haba ïakren bad ki lad pathai khubor hadien ba ki la mih na kamra treikam jong u DC, u la ong ba ha kaba ïadei bad katei jingwan jong ki heh ka sorkar Assam ha Langpih ha katei ka sngi, ka pyni ba ka sorkar Assam kam burom satia ïa ka jingong jong u Himanta Bswa Sarma bad u Conrad Kongal Sangma, ha ka jingïakynduh lang jong ki ha Langpih ha ka 16 tarik Naiwieng jong u snem ba la dep.
U la ong ruh ba katei ka jingwan jurip jong ki heh ka sorkar Assam ïa ki shnong ha ka thaiñ Langpih, ka pyni shai ba kam burom satia ïa ka status quo kiba ki ar sorkar ki la ïa mynjur.
U la ong ruh ba na ka liang u DC u la ong ba kitei ki heh ka sorkar Assam, kim shym la pyntip satia sha u shuwa ba kin wan hynrei u la shu ïohi lyngba ki lad pathai khubor.
Kumta ha kaba ïadei bad ka dorkhas ba ka seng ka la aiti ha u, u la ong ba un sa phah sha ka Regional Committee on Border Dispute West Khasi Hills.
Nalor kata ïa kino kino ki jingthoh kiba wan na kiwei pat ki kynhun, ki dorbar shnong bad ki riew shimet kiba ïadei bad ki kam khappud kiba wan ha ka miej jong u, un phah beit sha ka Regional Committee ba kin peit bad bishar bniah.
Utei u nongïalam ka seng u la ong ruh ba ka jingwan mushlia jong ki heh ka sorkar Assam man la ka por, ka pynshrai bad ka pyningkhong ïa ka seng ha ka jylla baroh kawei, khamtam lei lei ba ki heh ka Assam ki ong ba kin ym shah ba ka Meghalaya kan shim wat tang shi inshi na ka khyndew, kaba ki la kam kaba mut naduh Kampahduli haduh Mawsikar.
Katei ka jingong ka la pyn bitar bad pynsat sia ym tang ïa ka seng hynrei ïa ki paitbah ka jylla baroh kawei.
Nalor kata u la ong ba lada ka Assam ka kop bad ka nud ban kren kumtei, na ka liang ka seng ka ong ba kan ym ailad ba ka Assam kan wan kam wat tang shiteng inshi ka khyndew jong ka Meghalaya bad lada ka leh tam ïa kata ka seng kam banse ban ïaid da kiwei pat ki lynti.
U la kyntu ïa ka sorkar ba kam dei ban shu sngap ne ban shah jem, namar lada ka sorkar ka shah jem ka Assam kan nang tur ban nang knieh shuh shuh ïa kiwei pat ki jaka.
Lada kan jia kumne man ka por, ka seng kan ym lah ban shu sngap jar, hynrei ka hap ban shim da kiwei pat ki lad kumno ban ïada ïa la ka khyndew ka shyiap.
Nongstoiñ, Nailur, 13: Ka WKSU seng kmie ka dawa na ka sorkar jylla lyngba ka Department of Arts & Culture, ba kan pynïoh noh la ka jong ka building ba pura na ka bad ban pynlong ïa ka District Library ba pura ha Nongstoiñ.
Ka sorkar ka dei ban pynbiang pura ïa baroh ki jingdonkam ha katei ka tnad jingbuh jingsad ha kaba ïa dei bad ki kot pule.
Ban pynkhlaiñ ha ka rukom pynbiang bad pyndap ïa ki kot pule ha katei ka tnad sam jingnang jingtip, lyngba ki thup jong ki kot pule kiba long katkum ka jingsam jingtip kaba long kat kum ka juk mynta.
Ym tang ha ki kot pule ha katei ka tnad, ka sorkar lyngba ka Department jong ka Arts & Culture, ka dei ban pyntreikam noh da ki kor ki bor Internet ka juk mynta hapoh District Library Nongstoiñ, na ka bynta ban ïoh jingtip khambun shuh na ka bynta kino kino ki jingsam jingtip ba kham phylla sha ki samla pule jong ka thaiñ.
Dei ban buh da ki kyndon aiñ ïa ka jingpyndonkam ïa ka internet, khnang ba ki samla pule kin ym pyndonkam bakla ïa kino kino ki jingsam jingtip lyngba ki kor ki bor ka juk stad mynta.
Ka seng ka dawa na ka sorkar jylla lyngba u myntri ba dei peit ïa ka tnad Arts & Culture u Bah A.L Hek, ba nalor ka jingdawa ban don noh la ka jong ka building ba pura bad ruh ban pynlong noh kum ka District Library ba pura ha Nongstoiñ, ka West Khasi Hills ka la don kam kyrkieh ïa ka District Auditorium.
“Lada ka sorkar ka shimkhia shisha ban pynïoh ïa kine ki ar tylli ki mat jingdawa, ka thaiñ West Khasi Hills kan sa kiew sted ha ka pule puthi bad kin mih bun ki riew stad riew shemphang ha kane ka thaiñ.
Ym tang kata wat na ka liang ka sorkar ruh kan sah ïoh shibun ka khajna lada ka kloi ban leh bad ka kyrshan ïa ki kitei ki mat jingdawa khamtam na ka bynta ki samla pule kumjuh u ba bun balang" ong u D.Sun President jong ka seng.
U la ong ruh, “Ka West Khasi Hills ka la don 78.83 percent ka literacy rate katkum ka cencus ha u 2011.
Te kan eh aiu ïa ka West Khasi Hills ban nang kham kiew shuh shuh ha ka jingdon kiba nang ban pule bad ban thoh ban tar, lada ka sorkar kan nang theh shuh shuh ki jingnoh jingïarap kiba long kat kum kitei ki mat jingdawa na ka bynta u paidbah".
Nongpoh, Nailur 13: Ka Confederation of Ri-Bhoi People (CoRP) Central Zone kala pynpaw ka jingsngewkhia kaba jur halor ka jingleh khlem akor jong ka kompani Jio haka shnong Mawtari Myrdon kaba la pynlong ïaki paidbah katei ka thaiñ ban mad jingeh naka jingtwa khyndew.
Naka liang ka seng mynta ka sngi kala leit ruh ban phah da ka dorkhas sha u Deputy Commissioner ka Ri-Bhoi, hynrei um shym la treh ban ïakynduh kaba la pynlong pat ïaki ban leit aiti ïaka jingthoh sha ka Kong Balakyntiew Ranee ADC naka bynta ban tuklar ïa katei ka kam bad ka jingeh kaba ki paidbah ki mad ha katei ka thaiñ.
Kumba la pynpaw da u Bah Shining Kyntla President ka CoRP Central Zone u la ong katei ka jingtwa khyndew ha surok Mawtari Myrdon ba pynïasoh ruh ïa 4 tylli ki shnong ka dei namar ka jingtih thliew thep fiber jong ka kompani Jio kaba la pynlong pat ïaki paidbah mynta ban mad jingeh haka leit ka wan namar ka jingtwa khyndew.
Halor katei ka jingtwa khyndew naka liang ka seng kala dawa ruh na katei ka kompani Jio ban maramot mynta la kumba shibnai tam hynrei kam don satia ka dak ka shin ban shimkhia haduh mynta bala pynlong pat ïaki nongïalam ka seng ban leit ujor syndon sha u DC ka Ri-Bhoi ban tuklar ïa katei ka kam bad lada katei ka jingdawa kam urlong naka liang ka seng kala byrthen ban shim pat da kiwei ki sienjam.
Ha kawei ka bynta naka liang ka seng kala pynpaw ka jingsngewsih kaba jur halor ka jingkyntait jong u Deputy Commissioner ka Ri-Bhoi ban ïakynduh bad ki dkhot ka seng halor katei ka jingeh ba mad da ki paidbah kaba long kum ka jingibeiñ bad ka jingbym kheiñ snep ïaka seng.
Mawkyrwat, ‘Nailur, 13: Ka Federation of Khasi Jaiñtia & Garo Peoples (FKJGP) da ka mynsiem jong ka jingsngewkmen namar ki kam shlur ba uwei na ki dkhot jong ka seng u la leh bad ai jingïarap na ka bynta briew kiba donkam ka jingïarap kaba kyrkieh ha kiba bun ki liang khamtam eh ba u la ïarap ïa ki briew kiba la ngam jyllop, kum ka seng ka la ïoh ban pynkup burom kyrpang ïa u ha ka jingïalang ba la long ha ka hall jong ka Maharam Government Higher Secondary School, Mawkyrwat.
Katkum ka jingïoh jingtip, u bah Lamkupar Snaitang uba dei ruh kum u President jong ka FKJGP Umpung Unit uba na ka Shnong Umpung, South West Khasi Hills District uba dei ruh kum uwei na ki nongñiah kali kamai na ka thaiñ Mawkyrwat sha Shillong ha kaba lah ban ong ba u la dei uwei na ki “Nong Samaria ba bha" namar ki kam jingïarap jong ïa ki briew kiba la shem ha ka jinglanot ne wat ha thmir jong ka jingïap kiba ju jia ïa ki briew ha ki wah ki um ba heh.
Halor ka jinglehbha jong u bah Lamkupar Snaitang ka la paw pyrthei hadien ba u la leit ban ïarap ban sei ïa ka met ïap jong uwei u samla u ba la ngam jyllop ha wah Umngi uba na Mawlai, East Khasi Hills District bad kane ka wah kaba hap hapoh u pud jong ka South West Khasi Hills bad East Khasi Hills District ha kaba u la tyrwa hi da lade khlem da don mano mano ruh ba tyrwa ïa u ba un leit ïarap ban leit ngam shapoh um ban leit wad ban leit sei ïa ki samla kiba la ngam jyllop ha katei ka wah ha kaba kane ka jingjia ka la jia dang ha kine ki sngi ki bnai ba la dep.
Shuh shuh une u bah Lamkupar Snaitang u la ïathuh ba ha kiwei pat ki snem bad ki por ba la leit ruh u ju ïarap ïa ki briew ha ki wah ha ka thaiñ Umpung, Ranikor kiba ki katto katne ki briew ki la kum ngam jyllop hapoh um kum ha wah Kynshi ha Ranikor, ka wah Umngi u la ju leit ban ïa donkti ban ai ka jingïarap ban leit sei ïa ki briew bad bun na ki ki la lait im lyngba ka jingleit ïarap jong u.
U bah Lamkupar Snaitang haba kren ha ki lad pathai khubor u la ong ba naduh ba u ju mlien ban ai jingïarap ïa ki briew kiba kum bakla bad ngam jyllop hapoh um, um pat ju ïoh jing-ithuh ne ai kum ka khusnam ïa u hynrei dei tang ka Federation of Khasi Jaiñtia & Garo People (FKJGP) jong ka South West Khasi Hills District ka la ïoh ban pynkup burom bad kane ka dei ka khunsnam ba nyngkong eh ba u la ïoh ha ka por ba ka seng FKJGP ka pynlong ïa ka jingpynkup burom ïa ki dkhot bad pynthymmai Nongkitkam jong ka seng ha Mawkyrwat ha une u bnai ba la dep.
Kumta na ka liang jong u, u la pynpaw ka jingsngewnguh kaba khraw ïa ka FKJGP jong ka South West Khasi Hills District kaba la ithuh kyrpang ïa u kum uwei na ki ‘riew shlur bad u briew uba la leh isynei ïa ki briew ha ka dong ka thaiñ bad ha ka South West Khasi Hills District.
Namarkata, u bah Lamkupar Snaitang u la kyntu ïa baroh ki paidbah kiba ju wan ban lehkmen sngewbha bad wan ïa bam khana ha ki kynja wah kum ka wah Umngi, Wah Kynshi bad kiwei de ki um ki wah ba kim dei dei ban leh-shongshit ne leh-klumar bad sngewshngaiñ ban ïa jngi namar kim tip haduh katno ka long ka jinglong jong ka um bad ka long ruh kaba mynsaw namar ba ki um bad ki wah ha kane ka jylla Meghalaya ki don dang ki wah kiba dap tang da ki kroh ki krem suda bad kim lah ban ithuh haduh katno ka jingkhlaiñ ka bor tan jong ka um ka long.
Kumta u da kyrpad ba kin ïaleh ban kiar da kaba sngewshlur ha ki kynja wah namar ïoh kan wan ka jingmynsaw bad ruh ka lah ruh ban shim wat ïa ka jingim jong ki briew tang namar ka jingbym suidñiew jong ki hi.
Nongpoh, Nailur 13 : Ka Umden SC kala rah syndon ïaka nam lahduh haka lympung ïalehkai phutbol bala pynlong da ka Ri Bhoi Youth Development & Social Organization (RBYDSO) hadien ba kala lah ban pynliem noh ïaka Umshaken SC haka jingïakhun phainal kaba la long mynta ka sngi ha madan ïalehkai ha Umden.
Ïa katei ka lympung la wan ban pynhap pyrda noh da u Bah S Pasleiñ DSP Headquarter ka Ri-Bhoi District kum u kongsan haka jingdonlang ka kong Marian Maring, ki OC jong ka Nongpoh PS ba kynthup ïa u Bah DSR Lakiang, Bah N Wahlang, ki nongïalam ka RBYDSO naduh u Bah Arnold Syngkli President ka sengkmie, Bah Sebestian Malai President Umden Circle bad kiwei kiwei ki riew rangbah.
Haba phai sha ka jingïakhun phainal ha katei ka sngi hapdeng ka Umden SC pyrshah ïaka Umshaken SC ka jinglehkai ka long kaba shongshit bad itynnad wat hapdeng ka jingpynthud jong u slap, bad hadien ka jingïakhun ba jur ban ïaknieh ïaka nam lahduh naduh ka kylla step haduh ka kylla bad da ka jingtbit ki rangïalehkai ka Umden SC kala lah ban pynliem noh ïaka Umshaken SC da 3-2 kol ban rah syndon ïaka nam lahduh jong katei ka lympung.
La sam ruh ïaki khusnam ha katei ka sngi ha kaba ka Umden SC kala ioh ban khur ïaka song pisa ba T.20 hajar lem bad ka trophy katba ka Umshaken SC kala ioh ban khur ïaka song pisa ba T.10 hajar lem bad ka trophy, ryngkat kiwei kiwei ki khusnam shimet.
Khliehriat, Nailur 13 : U Deputy Commissioner (supply), East Jaiñtia Hills District, u pynbna paidbah ba ka kam die rashon (Fair Price Shop Dealer) bad ka umphniang sharak (S.K Oil retailer) ha East Jaiñtia Hills District kan kut noh ha ka 31 tarik u nohprah 2022, kumta lada don kino kino ki nongshong shnong, ki Society, ki Self Help Group (SHG) kiba na East Jaiñtia Hills District kiba kwah ban plie ïa ki dukan ban long kum ki Fair Price Shop Dealer na ka bynta San snem kata naduh u snem 2023 hasuh 2027 ki lah ban buh ïa ki application jong ki ha ophis jong u Deputy Commissioner East Jaiñtia Hills District Khliehriat.
Ïa ki application form lah ban ïoh na ka ophis u Deputy Commissioner (supply) East Jaiñtia Hills District Khliehriat bad ki kot ki sla kiba dei ban Suh lang bad ka application form ki long ka Court Free Stap kaba T 25 tyngka, ka rai jong ka Dorbar Shnong, ka kyrteng ki dkhot jong ka Vigilance Committee bad ki phone number jong ki, ka syrnot schedule tribe, ka epic card, ka Bank Account number (da kaba Xerox), ïa ka sla(page) kaba shakhmat jong ka pass book kaba pyni ïa ki kyrteng bank account, ka dur shiteng ( pass port size) ar tylli, mobile number, ka Bank security deposit kaba T 5000 tyngka bad u Aadhar number.
Ki Fair Price Shop ( FPS) baroh ki dei ban pyntreikam noh ïa ki kor computer electronic point of sale ( ePOS) device bad ban buh Sign Board.
Shuh shuh, ki dkhot shnong lane ki vigilance committee ki dei ban kit khia ha ka ban phah ïa ki application bad ban pynpoi ïa ki sha ophis u Deputy Commissioner (supply) East Jaiñtia Hills District ha lane shwa ka 30 tarik u nailur 2022 khnang ban lait na kano kano ka jingdkhoh ha ka ba sam ïa ki mar bam mar dih, kumjuh ruh ïaka umphniang sharak.
La bthah bad pynshai ruh ba ki Waheh shnong bad ki Secretary Shnong kim lah ban long ki Dealer, namar ki Waheh shnong bad ki Secretary Shnong ki dei ban peit thuh bha ïa ki nong apply ba ki dei ban long kiba biang ha ka liang ka pisa ka tyngka, kiba biang ïa ka jaka buh tiar bad jaka buh umphniang sharak bad ki dei ruh ban long kiba nang ban thoh ban tar.
Ïa ka application ki bym pat biang katkum ki kyndon ba la kdew ha neng yn ym lah ban pdiang.
Khliehriat, Nailur 13: U Deputy Commissioner Supply jong ka East Jaiñtia Hills District u pynbna paidbah ïa ka rukom ban thep ïa ki form jong kito kiba kwah ban thep ïa ki application na ka bynta ki dukan wholesaler ha East Jaiñtia Hills District kaba na ka bynta u snem 2023 haduh u snem 2024 bad ki centre ki don hynriew tylli ha Khliehriat, ar tylli ha Sutnga, kawei ka Rymbai, ar tylli ha Lumshnong bad ar tylli ha Umkiang.
Kiba thep ki lah ban dei ki briew shimet ne ki nongkhaiï (Firm), ki Co-operative Society, ka application kaba katkum ka Form-No 1 jong ka Meghalaya Food Grains (PDS) Control Order, 2004 dei ban pynpoi sha ka ophis jong u Deputy Commissioner (Supply) ka East Jaiñtia Hills District ha lane shwa ka 30 tarik u Nailur 2022.
Ki nong thep kyrteng ne ki nong apply kiba katkum ka Form No 1 ki dei ban suh lang ka ïa Court Stamp Fee kaba T 25 tyngka, lai tylli ki dur shiteng, ar tylli ki Bank Guarantee kiba T 1,00,000 tyngka na ka bynta ki trai jylla bad T 2,00,000 na ka bynta kito kiba na bar ka jylla ryngkat bad ka Non Judicail Stap kaba T 10 tyngka.
Jowai, Nailur 13 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun hapdeng ki ar kynhun kata ka Shangpung Lumïawmushai pyrshah ïa ka Sohmynting, ha kaba ka kynhun ïalehkai jong ka Shangpung Lumïawmushai kala jop da 5-0 kol ïa ka Sohmynting.
Ïa kitei ki kol na ka Lumiawmuchai Shangpung la thep da u Bantei Iakai ha ka minit ba 1, u Sanki wa oo Law ha ka minit ba 35, u Defender Sutnga ha ka minit ba 41& 46 bad u Tympang Tangliang ha ka minit ba 90+3.
Ka jingïakhun lashai ka sngi 14 tarik kan long hapdeng ka Mynthong pyrshah ïa ka Khimusniang ha ka por 3 baje janmiet.
Jowai, Nailur 13: Ki nongkyrshan jong u ma Dawan Lyngdoh u ban ïakhun ïa ka Election MLA 2023 na ka 1-Nartiang Assemble Constituency, kila pyntip paidbah ba une u kyrtong un ïeng ban ïakhun kum u kyrtong MLA da ka mon jong u hi khlem da don kino kino kiba pynbor na kiwei pat.
Ïa kane kitei ki nongkyrshan ba hajan jong u ma Dawan Lyngdoh naduh kiba haïing ha sem, ki kur ki jait jong u, ki khun samla bad ki nongïalam shnong kila mih ban pynshai paidbah hadien ba la don ka khubor hamsaia na ki don ki kynhun party kiba la kam ba ïa u ma Dawan Lyngdoh la pynïeng Election da ki katto katne.
Hynrei ïa kane la kyntaid mardor ha ka jingïakren bad ki lad pathai khubor mynta ka sngi ha ïing u ma Dawan Lyngdoh ha Nangdong-A West Jaiñtia Hills District.
Ha kane ka sngi kitei ki nongkyrshan jong u ma Dawan Lyngdoh kiba kynthup naduh u ma Lambor Lyngdoh u rangbah jong ka kur, ula ong kane ka kam Saiñ Hima Sima jong u ma Dawan Lyngdoh wat na ka liang ka kur ka jait bad ka ïing ka sem, kila mynjur lang ïa kane ka jingthmu jong ban ïakhun laidluid ïa ka Election 2023.
‘Bunsien ki paidbah kila shah pynthame ha ki riew shim kabu jong ki party’ da ka u ong ba ïa u ma Lyngdoh la pynïeng kyrtong da kiwei ki Candidate, hynrei kam long shisha kumta namar ïa kane ka kam ki la shim da kawei ka jingmut jong ka ïing ka sem hi baroh kawei".
‘Ngin ïeng ban ïakhun ïa kane ka Election kam dei da ka jingpynbeit ïa ki paidbah da ka pisa, ngin ïaleh da kaba khuid ba suba khlem da don ka jingar tatien, ne ka jingshah kynthoh bad ngin khot sngewbha ïa ki paidbah ka 1-Nartiang Constituency da ka mon laidluid ban kin ai ka jingkyrshan ba pura ïa u ma Dawan Lyndon ha kane ka kynti, la bynrap shuh shuh u ma Lambor.
U Waheh Shnong ka Namdong-A ma Arki Sumer ula pynsngew hadien ba u ma Dawan ula dep ban aiti ïa ka shithi sha ka shnong ban ïakhun ïa kane ka Election 2023, na ka liang ka shnong kala pdiang sngewbha ïa kane ka shithi da kaba kitbok kitrwaing ïa u ba un ïaid shakhmat ïa kane ka kam.
Ula kyntu ïa ki paidbah ba kim dei ban shah ïalam bakla ïa ki khubor hamsaia, namar ïa kane ula leh da ka mon sngewbha jong u.
U Shining Star Thubru Secretary Shnong ula ong baka shnong ka ai ka jingkyrshah pura ïa u ma Dawan Lyngdoh naduh ba ula pynbna sha ka shnong ban ïakhun ïa kane ka Election 2023 bad u buh ka jingkyntu ïa ki paidbha ka thiañ ba kin ai ka jingkyrshan ïa une u kyrtong uba mih ban ïakhun MLA na ka shnong Namdong.
U samla Rishot Thubru President Youth Wing UDP Nartiang Circle haka jingkren ula pynsngew ba u ma Dawan ula mih shakhmat ban ïakhun ïa kane ka Election ka long da ka jingthmu jong u ban wanrah ki jingkylla bad ban pynbha pynmiat ïaka shnong ka thaw hi baroh kawei, da kaba u kyntu ïa ki paidbah ba kim dei ban shah ïalam bakla ha ki khubor hamasaia kiba ym lah ban pdiang da leilei ruh.
Uwei na ki riew rangbah ka thaiñ u ma Constan Thubru Adviser Synjuk Waheh Shnong jong ki 30 shnong Mynsngat Khanduli Area ula ong ba ka shnong kala dep ban pynïeng ïa u ma Dawan Lyngdoh kum u MDC ha kane ka kynti bad mynta ki don ka jingthmu ïa u ban ïakhun ïa kane ka MLA ha u snem 2023.
Shillong, Nailur :Ka Dorbar Shnong Nongrim Hills, Shillong kala ïoh ban jied ïa ki nongkitkam bathymmai jong ka ha ka jingïalang kaba la long ha ka 10 tarik mynta u bnai.
Kine ki nongkitkam ki kynthup ia u Bah Bantylli L.Narry Rangbah Shnong, Anu Nongbet Asst.Rangbah Shnong, Kitbor Kharmawphlang General Secretary, Pradeep Swer Assistant General Secretary, Banri Dohling Treasurer, Wilfred Majaw Rangbah Dong Upper Nongrim Hills, Ethan Lyngwa Rangbah Dong Centre Nongrim Hills, Honorius Nongrum Rangbah Dong Lower Nongrim Hills bad Bah Torry K.Kharsati Rangbah Dong Lower Nongrim Hills, D.D Laloo Chief Adviser nalor ki khyndai ngut ki executive member.
Hashwa ka jingïajied la ïoh ruh ban pynsngew ia ka financial report na ka bynta u snem 2016 haduh 2022 ïa kaba la pdiang ruh da baroh ki dkhot kiba ia don lang ha kane ka sngi.
ïa katei ka ilekshon jied nongkitkam la pynlong hapoh ka jingkhmih jong u Bah E.Kharmalki IAS uba dei ruh u dkhot ka Executive Committee jong ka Dorbar Shnong nalor ki dkhot jong ka and the Members of the Hima Mylliem ha ryngkat ka jingïadon lang u Myntri Kharlukhi kum ki observer.
La pynkut ïa kane ka jingïalang da ka jingkren ai khublei da u Chairman ka Election Committee u Bah E.Kharmalki.
Kane ka long katkum u kyrwoh lyngba u General Secretary.
Nongpoh, Nailur 13: Ki nongïalam ka Joint Action Committee (JAC) Against Casino Ri-Bhoi mynta ka sngi kila lum syndon da ka jingïalng ba kyrkieh ban pynpaw ka jingsngewsih kaba jur hadien ba ki nongïalam kila shah thok ha u Myntri Rangbah ha kaba ïadei bad ka jingtei ïaka ktem khalai (Casino) ha Ri-Bhoi District, hadien ba la iohi ïaka jubab na u James PK Sangma, Law Minister ha ka dorbar synrai bala buh jingkylli da u Bah George B Lyngdoh.
Na ka liang ki nongïalam ka JAC Against Casino naduh ki Rangbah Shnong bad ki kynhun Sengbhalang na ka them Ri-Bhoi kila pynpaw ka jingsngewkhia kaba jur halor ka jingkam u Myntri ka sorkar MDA u James PK Sangma ba ka ktem khalai kan nym don jingktah ïaki paidbah ka jylla bad kum ki nongïalam ka JAC kila kren shai ba da lei lei ruh kin nym pdiang satia ïaka kyndon aiñ bala wanrah da ka sorkar jylla bala tip kum ka Meghalaya Regulation of Gaming Act 2021.
Kum ban shu pynpaw halor ka jingkylli bala wanrah da u MLA ka Umroi u Bah George B Lyngdoh ha kaba ïadei bad ka ktem khalai kaba la thmu ban wanrah ha Ri-Bhoi, u James K Sangma u la kam ba kane ka jingkhalai Casino kam dei satia naka bynta ki nongshong shnong jong ka jylla Meghalaya, hynrei dei tang kiba nabar jylla kiba lah ban rung ha katei ka jaka, hynrei kan long pat ka jingmyntoi ïaki trai shnong haka iohkam iohjam, ban kyntiew ïaka ioh ka kot ka jylla hynrei naka liang ka JAC ka pynrem jur ïa katei ka jingkren jong u James Sangma.
Haba kren sha ki lad pathai khubor mynta ka sngi u Samla Ferdinald Kharkamni Secretary ka JAC u la pynpaw ba kum ka JAC kaba la thaw ban pyrshah ïa katei ka ktem khalai ka dap da ka jingsngewsih kaba khraw ban ioh jingtip bala dep ban ai license ba shipor (Temporary License) sha kito kiba kwah ban buh ktem khalai, wat hadien ba naka liang u Myntri Rangbah ka Jylla u Conrad Sangma u la kren shai bala pynsangeh noh ïaka ktem khalai ha Ri-Bhoi haka jingleit kynduh jong ki nongïalam dang shen, kaba long kum ka jingthok ïaki nongïalam ka JAC, bad ban tip ruh ba ka jingthmu jong ka sorkar ban wanrah ïaka ktem khalai ha Ri-Bhoi ka dang ïaid shaid shaid bad shaphrang kumba la paw shai haka jubab bala kren da u Myntri ka tnad Law u James K Sangma ha iing dorbar.
U la ong ruh ba naka liang ka JAC kam lah ban pdiang ïaka kyndon aiñ Meghalaya Regulation of Gaming Act 2021 namar la ithuh ïa katei ka kyndon haka por ba jur bha ka khlam Covid 19 khlem da pyndep bad bud ryntih ïaki kamram ba donkam khamtam ban pynsngewthuh sha ki paidbah, hynrei la shu wanrah ïa katei ka aiñ ban pynïahap pat bad ki jinglehkai tynrai jong ka jylla naduh ka siat khnam, ka jingïadur masi, ia puh syiar bad kiwei kiwei kiba la don naduh ki por ba mynshuwa.
Shuh shuh kum ka JAC ka la pynsngew ruh sha ka sorkar ba haka jaka ka ktem khalai ka Ri-Bhoi District ka donkam ïaki jaka pule ba bei pisa da ka sorkar, ki Medical College, ki jaka ban ai jinghikai sha ki khun samla ha kaba ïadei bad ka iohkam iohjam bad kiwei kiwei kiba long ka jingmyntoi bad ka jingkyrkhu ïaki khun samla, pynban la paw shai ba ka sorkar ka angnud ban wanrah ïa katei ka ktem khalai.
Halor katei ka bynta naka liang ka JAC kum ka jingpyrshah ïaka ktem khalai ha Ri Bhoi kan sa lum da ka jingïalang paidbah haka 23 tarik mynta u bnai naduh ka por 11 baje mynstep ha Nongpoh ryngkat ka jingïaid rally, bad kyrpad ruh ïaki 5 ngut ki MLA ka Ri-Bhoi ban poi ha katei ka sngi naka bynta ban ia thir bad tai sani, u la bynrap.
Jowai, Nailur 13: Ki nongïalam shnong ka Dorbar Shnong Thangraiñ, Elaka Shiliangmyntang, West Jaiñtia Hills hapoh ka jingïalam jong u Waheh Shnong ma Pyrkhatbhami Sungoh, ha ryngkat ki samla shnong bad ka KSU Thangraiñ Unit ba la ïalam da u samla Hababiangki Biam, President, kila wan ban pynshai paidbah mynta ka sngi (13/9/2022) halor ka jingmih kyrteng khlem nongrim jong ka shnong Thangraiñ ha ki ladpathai khubor katkum ka jingkren jong u Home Minister ma Lahkmen Rymbui hapoh ka ïing Dorbar thawaiñ ka jylla.
Na ka liang jong ka Dorbar Shnong Thangraiñ bad kine ki nongïalam seng kila pynpaw ïa ka jingsngewsih bad pynrem jur halor kane ka jingpynmih kyrteng kulmar jong u Home Minister ïa ka shnong Thangraiñ hapoh ka ïing Dorbar Thawaiñ ka jylla (Assembly) ba u ong ba u Shidorki Dkhar uwei na ki saw ngut ki koidi bala shah bom ïap ha ki paidbah u dei na ka shnong Thangraiñ.
Kane ka jingpaw kyrteng jong ka shnong Thangraiñ hapoh ïing Dorbar bad sha ki lad pathai khubor kala pynjah burom shi katdei eh ïa ka shnong la ong u Waheh Shnong ma Pyrkhatbhami.
Kumta na ka liang kitei ki nongïalam shnong kila buh ka jingkyrpad ïa ka Sorkar bad ruh ïa u Nongmihkhmat ka thaiñ ba un sngewbha ban un ïarap pynshai lem hapoh ka ïing Dorbar ba u (L) Shidorki Dkhar um dei satia na ka shnong Thangraiñ kumba la kynnoh bad ha ka juh ka por kila dawa ba dei ban weng ne pynduh noh ïa ka Record ha ka Bui sorkar bala shim halor ka jingkren jong u Home Minister hapoh ka ïing Dorbar Thawaiñ.
Kumta sa shisien ka Dorbar Shnong Thangraiñ ka buh ka jingkyntu ïa baroh ki paidbah nongshong shnong ka Jylla ba kim dei satia ban pdiang ïa kane ka jingïalambakla jong u Home Minister bad kum ka shnong ka pynshai ba kam don jingtip ne jingithuh ei ei ïa utei u (L) Shidorki Dkhar bad um don jingïadei eiei bad ka shnong Thangraiñ.
Kila kyrpad ruh na u MLA ka thaiñ na ka 4 Mowkaiaw Constituency ba un shimkhia ïa kane ban ïasaid ïa kane ka jingkynthoh ïa ka shnong Thangraiñ ka hapoh ka ïing Dorbar Thawaiñ.
Shillong, Nailur 13 : U MLA ka Mawsynram Constituency u bah Himalaya Shangpliang mynta ka sngi u la dawa hapoh ka ïing dorbar ba ka sorkar ka dei ban phah tohkit balei ba kawei ka skul SSA ha Ri Bhoi ka shim baiskul haduh 2500-3000 tyngka shibnai na ki khynnah skul.
U la ong ba kane ka skul ka dei ka skul SSA kaba kyrteng ka Nongrim Byrni Presbyterian Secondary School, Ri Bhoi.
U lyngngoh eh ban tip balei ba ka Managing Committee jong kane ka skul ka rai ban shim bai skul ïa ki khynnah skul.
Kane ka dei ka skul sorkar kumta kam dei ban shim bai skul.
“ Nga wanrah khnang ïa kane sha ka jingtip u myntri ka tnad pule puthi khnang ba un phah tohkit halor kane" ong u bah Shangpliang.
U la ong ruh ba kane ka skul kam don ki nonghikai ba la biang kyrdan ban hikai ha ki Class IX bad X.“ La phah ïa ki khynnah ba kin shu pule na ki kot ïarap.
Ki nonghikai ki wan bad phah beit ba kin pule na ki kot ïarap" ong ubah Shangpliang.
U la kyntu ruh ïa ka sorkar ba kan shim khia ban peit ruh ïa ka jingeh jong ki nongtrei kiba peit ïa ka midday meeal.
U la ong ba ym pat ju ïohsngew ba kine ruh kin hap ban mih surok ban ïakhih.
U la kyntu ruh ban pyntreikam ïaki jingdawa jongki namar haduh mynta ki hap shet da ka dieng, balei ym pynbiang ïa ki da ka LPG Gas ong u bah SHangpliang.
U la kyntu ruh ïaka sorkar ba kan thung kam ïa baroh kito ki nonghikai kontrak kiba la pass ïa ka eksamin MTET.Shillong, Nailur 13: Hadien shisngi ba u Myntri Rangbah ka jyla u Conrad k Sangma u la ong ba u la kynnoh ba u Opossition Chief Wip uba dei ruh bu MLA na Umroi Constituency u Bah George B Lyngdoh ba u la thok bad ïalam bakla ïa ka ïing dorbar halor ka jingong ba ka sorkar jylla kam shym la syllok ne pan jingmut na ki paidbah shuwa ban soi ïa ka MoU pynbeit pun na ka liang ka Hynñiewtrep Integrated Terrestrial Organization(HITO) ha ka sngi Ba-ar ka la ong ba kane ka jingkam u Myntri Rangbah ka dei kaba bakla bad ka dei ruh u Myntri Rangbah ba thok ym satia u Bah George.
U Bah Donbok Dkhar u President ka HITO u la ong ba wat ïa ki seng bhalang kiba u Myntri Rangbah u la khot sha ka jingïalang ban ïakren halor ka jingpynbeit pud ka dei tang ka jingïalang pyndep rukom hynrei kam don satia kano kano ka jingphylliew jiongmut ha ka jingïalang kaba u khot.
“U Myntri Rangbah ha ka jingïalang bad ki kynhun seng bhalang u la shu ïathuh beit ïa kaei kaba u la leh khlem don kano kano ka jingpan jingmut na ngi.
Ha u Myntri Rangbah mynjur ne ngim mynjur ïa kaei kaba u la leh halor kane ka kam na ka liang jong u tang ba u khot u la ong ba ngi ynjur beit" u la ong.
“Kato kaba u kynnoh thok ïa u Bah George ha ïing dorbar ka dei kaba bakla namar dei ma hi ba thok" u la bynrap.
U la ong ruh ba ka sorkar ha ka Wat ba nyngkong ka jingpynbeit pud ka sorkar kam shym la pan jingmut shuwa na ki trai jaka bad ka Distict Council, ha ka Wat kaba ar kum kane kam dei shuh ban jia u la ong.
“Lada phi peit halor ka Casino ruh u la thok namar la ong hana ban ym rah shuh ha ka jylla hynrei kaei kaba ngi ïohi ha ka jubab ha ïing dorbar ka long markhongpong na kata ka daw ka paw shai mano ba dei u men thok" u la ong shuh shuh.
Hab ïadei bad ka jingkam u myntri Rangbah ba ym lah shuh ban pynkylla ïa ka MoU pynbeit pud u Bah Donbok u la ong, “Wat ïa ka Riti Synshar ka ri dang lah ban pynkylla sa tang ka MoU lei ba lei ym lah".
U Bah Donbok u la kynnoh ruh ba ka jingpynbeit pud hapdeng ka jylla Assam, bad Meghalaya kan dei beit tang na bynta ka jingmyntoi ka jylla Assam namar u Myntri Rangbah ka jylla jong ngi um don sur eiei ban kren namar u dei tang u Tynghung ne Puppet ka BJP.Shillong, Nailur 13 : Ka MLA jongka Mahendraganj ka Dikkanchi D Shira ka la ïathuh hapoh ka ïing dorbar thawaiñ ka jylla mynta ka sngi ba da ki spah tylli ki trok ba kit palat pud ïa u mawsalin ki ïaid pynhiar maw sha kad khaïi Mahendraganj.
Kine ki trok ki ïoh ïaka Transit Pass (TP) tang 12 metric ton katba ki kit palat pud ym duna ïa ka 30 haduh 40 matric ton bad kane ka la wanrah ka jingduh nong kaba khraw ïa ka jylla na ka khajna.
Haba wanrah ïa ka jingkylli hato la dep shna ne em ïa ki weigh bridge ban thew ïa kine ki trok hashwa ban rung sha ka kad khaïi ha Mahendraganj, u bah Renikton L Tongkhar myntri ka tnad Legal Metrology ula jubab em.
Kumta ka Shira ka la ong lada ym pat don kita ki weigh bridge kumno yn thew ïa ki trok ba kit palat pud.
Hangne u la ong ban buh ne shna ïa ki weigh bridge ka dei ka tnad Transport kam dei ka tnad jongu.
Kumta ka tnad jongu kam don bynta ne lah ban tuklar halor kane ka kam.
Ha kum kane ka por na ka liang u MLA ka Rangsakona u Zenith Sangma u la ïeng bad kylli haba kumta mano ba don bor ban jubab halor kine ki jingkylli hapoh ka ïing dorbar namar la shu ïa khynniat na kawei ka tnad sha kawei ka tnad bad haba buh ïa kane ka jingkylli kumno la ai ban jubab da ka tnad Legal Metrology, na ka liang u Myntri Rangbah ula ïeng bad jubab ba namar ba la ai ïa kane ka jingkylli sha kane ka tnad kumta u bah Renikton u la ïeng ban jubab.
Halor kane ka Shira ka la pynshai ba ka la phah ïa kane ka jingkylli sha ka tnad transport bad kam tip ba ïa kane ka jingkylli pat la phah ban jubab da ka tnad legal metrology.
Na ka liang u myntri rangbah u la ong ba lada ka long kumta, un sa wad bniah mano ban leh stad ban phah ïa kane ka jingkylli na ka tnad transport sha ka tnad legal metrology.
U la kular ba un wad jingtip bniah bad un sa ai jingtip sha ka Dikkanchi halor kane.
Shillong, Nailur 13 : Ka jingkhim palat ka jaka barim kaba don ha Mawbah, TB Hospital, ka sorkar jylla mynta ka la ai da ka jaka kaba heh 50 akar ha New Shillong Township ban pynieng ïa ka Shillong Medical College, ong u Myntri ka tnad ka Koit ka Khiah ka jylla, James K Sangma haba jubab ha Iing Dorbar ha kane ka sngi Ba-ar.
“Kadei ka jaka kaba kham heh kaba lah ban tei ruh ïa ka hospital kaba 100 jingthiah nalor kiwei kiwei ki jingtei," u la ong haba jubab halor ka jingkylli ba wanrah da u MLA ka North Shillong Bah Adelbert Nongrum ha ki kynta kylli jingkylli.
Shwa kane, u Myntri u la pyntip ruh ba ka jaka kaba rim kaba don ha Mawbah, TB Hospital ka kham khim bad kam ïahap bad ki kyndon na ka bynta ban tei ïa ka Medical College khamtam eh naba ka surok ka long kaba khim.
U Myntri u la pyntip ruh ba ka sorkar ka la pyrshang da kiwei pat ki lad ban ïa soi soskular ha ka rukom jong ka PPP Mode bad kiwei ki kynhun ryngkat ka jingkyrshan bad ka NITI Ayog ban sdang ïa katei ka Medical College.
Kumban shu kdew hangne ba ïa u mawnongrim ban tei ïa ka Medical College ha RP Chest, TB Hospital la buh hadien ka jingïasoi ïa ka soskular bad ka KPC Group ha u snem 2012.
“Ka sorkar ka la shim bun ki sienjam ban pyntikna ba kane ka projek kan urlong noh ha jaka ba kan neh tang ha kawei ka jaka.
Ngi la ïa kren ruh bad ki kynhun ba thymmai kaba lah ban ai ka jingtreikam kaba kham bha," bynrap biang u Myntri.
Shwa kane, u MLA ka West Shillong Bah Mohendro Rapsang u la kyntu ïa ka sorkar jylla ba kadei ban tei beit hangtei ïa ka Medical College khamtam haba ïa u mawnongrim ruh la buh hangtei.
Kumta halor kane, u Myntri pat u la kyntu ïa u MLA ba un pyrkhat lang ïa kane ka bynta ym tang na ka bynta ka constituency hynrei khamtam eh na ka bynta ka jylla hi baroh kawei.
Hadien kane, u Bah Rapsang ula kyrpad ïa ka sorkar ba namar ïa katei ka jaka la pyndonkam na ka bynta ka koit ka khiah, kumta ruh kam dei ban ailad ba kin ieng noh da kiwei pat ki jaitkam.
Halor ka jingkylli kaba wanrah da u MLA ka Umroi ïa ka daw ba ka sorkar ka pyndam noh ïa ka soskular bad ka KPC Group, u Myntri u la ong ba ka jaka kadei kawei na ki mat jong ka jingbym mynjur.
La pyntip ba katei ka kynhun ka kwah shuh ka jaka na ka bynta katei ka projek bad ruh ban pynjlan ïa ka jingai wai na ka 30 snem sha ka 99 snem nalor ban kyntiew ruh ïa ka bai wan pule.
Shillong, Nailur, 13: Ka Education Cell jong ka Khasi Students’ Union (KSU) hadien ba ka la ïoh pdiang ïa ki jingud jingnam jong ki samla pule ki ban sa thoh ïa ka CSIR,NET 2022 ha kaba ïadei bad ka jingïoh Examination Centre jong kiba bun ki samla sha kiwei pat ki jylla khamtam ha ka Jylla Tripura, ha ka janmiet jong ka Lah Sngi u Blei ka seng ka la phah da ka dorkhas sha u Senior Director jong ka National Testing agency (NTA) u Dr S.Parashar ban wanrah biang ïa ki Examination Centre ha Shillong na ka bynta ki samla ka jylla Meghalaya.
Ka seng ha u kyrwoh ba la phah da u Chairman ka Education Cell ka KSU-CEC u samla R.Khajana ka la ong, “kumba ka ju long manla u snem ki Centre ki ju long beit ha Shillong ne ha Guwahati bad ki samla ba ïakhun ïa ka eksamin kim ju kham shem jingeh, hynrei ka jingbuh ïa ki Examination Centre ha kane ka kynti shaduh ka jylla Tripura ka la wanrah ïa ka jingsngew artatien na kiba bun ki samla.
"Ka Seng ryngkat ka jingïatrei lang bad ka North Eastern Hill University Students Union (NEHUSU) ka la ïoh ban ïakren lyngba ka Telephone bad ki nongtrei jong ka NTA ha kaba na ka liang jong ki, ki la pynpaw ba ki long kiba kloi ban buh ïa ki Centre ha Shillong lada ki don ki jaka.
Ka Seng ka la ïoh ruh ban pyntip ïa kane da ka telephone sha ka tnat Pule Puthi ka Sorkar Jylla lyngba u Secretary ka tnat Pule Puthi u Ambrose Ch.
Marak bad ka seng ka kyrmen ruh ba ka tnat Pule Puthi kan shimkhia ïa kane ka bynta.
Lyngba une u kyrwoh, ka seng ka pynpaw ruh ïa ka jingsngew bynñiaw namar kumba ïa tip lut ïa ka jylla Meghalaya la ju ñiew kum kata ka pdeng jong ka pule puthi (Educational Hub) ha ka thaiñ Shatei Lammihngi hynrei ka long kaei kaei kaba sngewsih pat ba ki samla pule ka jylla kin hap hap ban leit pat sha kiwei ki jylla ban thoh ïa kiba bun ki Entrance Examination khamtam ki eksamin kiba pyndonkam da ki kor Computer.
Ka seng ka la ïoh ruh ban pyntip ïa u Myntri Rangbahduh ka jylla u Conrad Kongkal Sangma bad ïa u Myntri ka tnat Pule Puthi u Bah Lahkmen Rymbui ha kaba ïadei bad kane ka bynta lyngba ka e-mail khnang ba kin dup lah ban shim ïa ki sienjam ban pynsuk ïa ki samla pule.
Ka jylla Meghalaya ka la sdang ban kiew ha ka liang ban seng kam lajong bad ban pynmih kam ruh ïa kiwei, hapoh ka jingbtin lynti bad ka jingïarap u Myntri Rangbah ka jylla u Conrad K Sangma, da ka jingpynmih ïa kiba bun ki skim ba ïadei ha ka ban seng kam lajong.
Haba kren ha kane ka liang, u Myntri Rangbah ka jylla, u Conrad K.Sangma u la ong, “ka sorkar ka la wan rah shibun ki jingpyrshang ha kine ki snem ba la lah ban pynshlur ïa kane ka rukom sengkam lajong ha ka jylla da ka ba pynshlur ïa ki samla ban phai khmat sha kane ka liang bad ban peit thuh ïa ka jinglah jong ki ban trei ha kano kano ka kam ka ba ki don sap, bad ïarap ruh ban pynbiang ïa ki jingdonkam jong ki.
Kawei na kine ki lad ki ba ka sorkar ka la pynmih ban pynshlur ïa ki samla ka long ka program PRIME ka ba la ai shibun ki jingmyntoi ïa ki nongshong shnong ka jylla khamtam ïa ki samla ki ba thrang ban seng la ka jong ka kam.
Lah ban sakhi, hapoh ka ne ka program PRIME, bun na ki nong seng kam ki la ïoh jingmyntoi shibun ha baroh ka jingïaid lynti ka jong ki.
Ka program ASPIRE pat ka long ka wei na ki lad ai jinghikai ïa ki samla ha ki ba bun ki liang lait na ka jingleit skul bad kiwei kiwei.
Nga dap da ka jingkmen ban ïohi bad lap ba ki nongseng kam lajong ha ka jylla ki long ki bat rei hok met bad mynsiem ba wat ka jingwan lynshop jong ka khlam ïa ka pyrthei baroh kawei ruh kam shym la pynduh mynsiem ïa ki ban poi sha ka thong.
"Ka nongseng ïa ka GreenNE Origins, ka Ayoshee Beriwal, ka long kawei na ki nongseng kam ha ka jylla, ka don ka thong ban pynsngewthuh ïa baroh ban long kiba peitngor khyndiat sha ka liang ka koit ba khiah, da kaba pynmih ïa ki ba bun ki jingbam na ki jingthung jingtep ba ngi ïoh na ka mei mariang kum u shynrai, u sying, ka ngap, ki jait snepkor ba bun jait, u cardamon, ki jingpynbang ïa ka sha bad kiwei kiwei.
Ki jingdie ba nyngkong eh jong ka Ayoshee ki long u shynrai ha ki jingsong barit ba ka la lah ban die sha ki ba ha ïing ki paralok bad ki para ba ïa trei lang.
Ka la ïathuh, “Ka jingwan rah ïa kane ka program PRIME ka la pynkylla shisha ïa ka jingim jong nga, bad ka la pynshlur ïa nga ban shaniah ïalade bad ban ïaleh ban poi sha ka thong.
Nga la ieh ïa la ka kam, ha ka jingwan jong ka khlam bad da nga phai dien mynta nga kmen shisha ba nga khlem babe ïa ka jingrai jong nga bad mynta nga khmih lynti ba kane ka kam kan nang roi nangne shakhmat.
"Ka GreenNE ka la nang kiew da ka jingtrei shitom jong ka Ayoshee Beriwal bad da ka jingïarap jong ka sorkar jylla lyngba ka skim PRIME.Ha u Kyllalyngkot jong u snem 2020, la sdang ïa ka ne ka program PRIME da u myntri rangbah ka jylla u Conrad K Sangma, da ka jingpyntreikam bad ka jingïasnoh kti lang jong baroh kiba la wan shakhmat ban sdang bad ai kam ruh ïa kiwei, ka ba la pynkylla shisha ïa ka jinglong jingman ki samla bad ki briew ha ka jylla.
Ka Ayoshee ka la rung ha ka program PRIME ha u Risaw, ka la ïoh jingmyntoi shibun ha ka ban pynlut pynsep ïa ki jingsdang kam jong ka.
Ka la ïoh jingmyntoi ruh na ki program bapher bapher ba la ai da ka Program PRIME ha jylla, ka la ïoh jingpynshai halor ka jingeh ki nongrep bad ka jingtreikam jong ki.
Haba kren halor ka jingshem jong ka, ka Ayoshee Beriwal ka la ong, “Nga long shisha kaba donbok ban ïoh lad ban leit sha Bangkok bad ka kynhun PRIME Meghalaya ban pynïaid ïew sha kiwei pat ki jaka jong ka pyrthei.
"Ka Tura, Meghalaya ka don kumba 872mitar na duriaw, ka dei ka jaka ba itynnad ba ka Ayoshee ka la heh la san.
Ka thong jong ka Ayoshee ka long ban pynlong ïa ki kynthei kiba lah ban ieng ha la ki jong ki kjat, da kaba ai kam ai jam ïa ki.
Ka ai ruh ïa ka sur jong ka ïa ki kynthei.
Ka GreenNE jong ka Ayoshee ka ïarap ban pynkiew ïa ki nongrep bad ban pynneh pynsah ïa ki jingdon jingem ba ka mei mariang ka la ai kyrpang ïa ka jylla Meghalaya bad ïa ka thaiñ shatei lam mihngi jong ka Ri.
Kane ka Program PRIME ka ïarap ban ai bai seng da ka loan kumba 5 lak tyngka kaba lah ban kot shaduh ka 25lak tyngka.
Kumba ka jylla ka don ïa ki jingdonkam ha baroh ki liang, ka Sorkar ka la sdang ban phai khmat ban pynshlur shuh shuh ïa ki briew ka jylla ban kner la ki kti ban seng la ki jong ki kam.
Da ka jingsdang ïa ka PRIME (Promotion and Incubation of Market-Driven Enterprises), ka la pynshlur bad ai mynsiem shibun ïa ki briew ka jylla, ban trei shitom ha ka sap ba ki don, ban pynneh pynsah ïa ki jingdon jingem ka jylla, ban pynkiew ha baroh ki liang ïa ka jinglong jingman ha ka jylla, ban pynïoh nong ïa ka jylla ha baroh ki liang.
Ka jylla Meghalaya ka don ïa ka rukom khein jait ka ba kyrpang tam ha ka pyrthei.
Ki kynthei ki lamkhmat ha kiba bun ki liang.
Katkum ka jingwad bniah la lap ba ki kynthei ki basdang la ka jong ka kam ki la lah ban ïoh jingmyntoi haduh kumba 10klur tyngka.20 na ka shispah jong ka jingïarap pisa ba la pyntreikam da ka PRIME Kickstart Grant bad ka PRIME Innovation Scaleup Loan, la buh ban ïarap kyrpang ïa ki kynthei.40 + kiba sdang ki long ryngkat bad ki nongai buit, 60 + kiba sdang kam da ka ba register, 50+ kiba ïarap da ka jylla bad ki nongbei pisa, bad 20 + ki basdang na ka jingbym don eiei.10% na ka jingbuh pisa bad ka PRIME Kickstart Grant bad PRIME Innovation Scaleup Loan la mang na ka bynta kito ki ba hap ban sdang na duh tynrai.
Ka jingkiew ha ka jingai jinghikai ïa ki samla ha kiba bun ki liang lait na ka pule, ka long shisha ka ba ïarap ïa ki ban sngewthuh ïa la ka jinglah bad ban trei shitom ha ki sap ki phong ba ki don.
Shillong, Nailur 12 : U Lamphang ka ïing Dorbar Thawaiñ ka jylla u bah Metbah Lyngdoh ula maham da kaba tyngeh ban leh ei ei ïa u MLA ka Gambegre U Saleng A Sangma lada u dang kren da ki kyntien khor bad ba khlem akor hapoh ka ïing dorbar.
“ Nga la shim khia bha ïa kane ka jingleh jong u Saleng bad nga maham tygneh ba yn ai ka jingpynshitom ïa u lada u dang myllien ban kren biang kum kine ki jait ktien khlem akor hapoh ka ïing dorbar ha ka por jongka jingïatai nia" ong u Lamphang.
U Lamphang u la ong ba kane kam dei ka sien ba nyngkong ba une u MLA u ju kren da ki kyntien khlem akor hapoh ka ïing dorbar hynrei kaba la jia la bun bun sien bad hap beit ba weng ïaki kyntien jongu kumta lada u dang kren biang un ngat ha ka jingpynshitom kat kum ka rukom pynïaid ïa ka ïing dorbar.
U Lamphang u la ong “ Ka dei ka jingsngewkit khlieh jong ngi ban pynneh ïaka burom bad iktiar jongka ïing dorbar kaba la ïoh ïa ka burom naduh mynshwa haduh mynta da kaba kiar ban kren da ki kyntien khlem akor hapoh ka ïing dorbar ha ka por ba ïatai nia".
Shillong, Nailur 13 : U Myntri Rangbah ka jylla u Conrad K Sangma u la kular ba ka sorkar kan bishar bniah na ka bynta kumno ban ïarap ïa ki ïing ba la julor na ka jingbthei bom Improvised Explosive Divice (IED).
“ Nga la shim khia ïa kane ka jingai jingmut bad jingpynkynmaw" ong u Conrad haba jubab ïa ka jingkylli jong ka MLA ka East Shillong Constituency I Dr Ampareen Lyngdoh mynta kas ngi da kaba pynpaw ba ka don ka jingjulor jong ka ïing ha ka jingbthei bom ha ïew Laitumkhrah ha ka 10 tarik Nailar 2021.
I la pynkynmaw ba katei ka ïing ka la julor bha ha katei ka jingbthei bom.
I la tynsat ïa kane ka jingkylli ha ka kynta kylli bad jubab ha ka por ba ka ïing dorbar ka dang ïatai bad ki jingshah pynjulor ha ki bor mariang.
I la ong ba i kwah ban tip la ka jingjulor na ka jingbthei IED ka hap ne em hapoh ka Disaster Management,u myntri ka tnad u ma Kyrmen Shylla u la ong ba ka jingbthei IED ka dei kaba la thaw bad leh hi da u briew kumta ym tharai ba kan ngat ha ka Disaster Management.
Dei ha kum kane ka por ba u Myntri Rangbah u la ong ba un shim khia ïa kane bad kin sa pyrkhat kumno ba leh.
Shillong, Nailur 13 : Ki bor pahara khappud jongka India ki Border Security Force (BSF) ki la ïoh ban kem ïa uwei u khar Bangladesh uba kyrteng u Md Hason Ali 62 snem ka rta bad na ka met jongu ki la ïoh ban kurup 3 tylli ki biskit ksiar kiba khiah 348 gram bad shongdor kumba 17,57,748 lak tyngka.
ïa une la ïoh ban na khappud ka West Jaintia Hills bad ka Bangladesh.
ïa une u briew la ïoh ban kem najan ka ICP Dawki ha ka por ba u rung beaiñ na IB bad thmu ban leit sha ïew Dawki.
Ha ka jingtohkit u la phla ba u la wanrah ïa kane ka ksiar na Mahajanpatti kaba hap ha Sylhet District ka Bangladesh bad u thmu ban pynpoi ïa kane ka ksiar sha Guwahati.
U PRO jongki BSF Meghalaya Frontier u Sh Raj Singh Kataria u la ong ba ki BSF ki pyrkhing bha ban pahara ha khappud India bad Bangladesh da kaba khlem sangeh ne shongthait baroh 24×7.
ïa kine ki biskit ksiar la aiti noh sha ki Custom ha Dawki bad ïa une u briew pat sha ki pulit ka Dawki Police Station.
Shillong, Nailur, 13: Ka Hynñiewtrep Youth Council (HYC) ka la pynpaw ïa ka jingbitar halor ka jingbym sngap jong ka Sorkar Jylla ïa ka sur jong ki paidbah kiba pyrshah ban wanrah ïa ka Casino ha kane ka jylla.
“Ha ka 28 tarik, Nailar, 2022 u Symbud Myntri Rangbah ka Jylla u Bah Prestone Tynsong u la kren da kaba shai lyngba ki lad pathai khubor ba ka Sorkar MDA hapoh ka jingïalam jong ka NPP ka la rai ba da leilei ruh yn ym shah plie ïa ki Casino ha Meghalaya hadien ba lah mih ki jingpyrshah ba jur na kiba bun ki Seng, ki Dorbar Shnong, Raid, Hima, ki Nongïalam niam baphet bapher bad wat ki paidbah hi ruh.
Ha kine ki khyndiat sngi u Myntri Rangbah ha ka jingïakynduh bad ki nongïalam shnong na thaiñ Ri-Bhoi u la pyntikna bad kular ba ka Sorkar kan ym ïaid shakhmat ban buh ïa ki jaka ïa khalai ne Casino ha kano kano ka Distrik lada don ka jing pyrshah na ki paidbah," ong ka HYC ha u kyrwoh ba la phah da u Vice President u Bah Rhembor G.Saibon.
“Hynrei kitei ki jingkren bad ki jingkular ki kylla long kamkai lut hadien ba la paw tyngkreiñ ba watla bun kiba pyrshah ruh ka Sorkar kam kheiñ snep bad suidñiew satia ïa ka sur uba bun balang bad ka la ïaid shakhmat ban ai jingbit ïa ki lai ngut ki briew na ka bynta ban buh ïa kine ki jaka ïakhalai ha ka Jylla jong ngi.
Kane ka la paw lyngba ka jubab u Myntri ka tnat Taxation u James Sangma hapoh ka ïingdorbar Thaw Aiñ ka Jylla hynnin ka sngi.
Kane ka jingleh jong ka Sorkar hapoh ka jingïalam jong ka NPP, khamtam ki tnat kiba bat da ka NPP ki kheiñ dewthala lut ïa ka jingsngew u paid nongshong shnong ka Jylla la ka dei ïa ki Balang ne ïa ki Dorbar Trai Ri.
Wei ba ki lah rai ban ïaid shakhmat ïa kano kano ka kam na ka bynta ka myntoi jongno re jongno, kam sngewdei shuh ban sngap ïano ïano ruh," la kynthoh ka Seng.
“Ngi pyrshah jur ïa kane ka rai jong ka Sorkar ban ai jingbit plie ïa ki jaka ïa khalai ne Casino ha ka Jylla.
Ngi sngew ba kine ki jaka khalai kin wanrah jingeh bad kin ktah ïa kiba bun ki nongshong shnong khamtam ïa ki khun samla kynthei bad shynrang bad ïa ki longing longsem hi baroh khlem da thew la ki dei na kano kano ka niam ne ka kynhun jaidbynriew," la ong ka Seng.
“Ha,oid, lehse kane ka rai jong ka Sorkar kan wanrah jingmyntoi lyngba ka khajna ba kan sa ïoh lum hynrei hato tang na bynta ka khajna, ngi long kiba la kloi ban ïa peiñ ïa ka lawei ki khun samla bad ka lawei jong ki nongshong shnong jong ka Jylla hi baroh kawei.
Hato ngi lah kloi bad hun mynsiem ban pdiang ïa ki jyrsieh ki ban mih bad ktah ïa ka imlang sahlang lyngba kine ki kam khalai?" la buh jingkylli ka Seng.
“Ka Seng ka khot ka wer ïa ka Sorkar, ïa ki MLA/MDC bad ïa ki ophisar Sorkar baroh ba kin sngewbha ban da puson bad pyrkhat bha halor kane ka kam bad shim rai da ka jingkitkhlieh ba hato ki ki jaka ïa khalai kin ktah kumno ïa ngi kum ka Jylla? Kaba kumno ka lawei ngi kwah na ka bynta ki khun samla bad ki Nongshong shnong ka Jylla? Hato kita ki jaka ïa Khalai kin wanrah ka jingbha ne pynroi ïa ki kam sniew ne ngi shu kmen tohhoh tang namar ba ngi ïoh lum khajna shibun shibun na ki?" la ong shuh shuh ka HYC.Ka Seng ka dawa ba ka Sorkar ka dei ban sngap ïa ka rai jong uba bun ba lang ha shuwa ban pyntreikam ïa kane ka Aiñ bad ka dei ban pynsangeh shwa ïa kita ki lai tylli ki laisen ba ladep ai.
Shillong, Nailur, 13: U Myntri ka tnat ka Rep ka Riang ka Sorkar Jylla u Bah Banteidor Lyngdoh ha ka sngi Baar u la ong ba ka tnat ka dang ap ïa ka jingtohkit ïa ki nuksa jong u kwai ba la bam khñiang ba la lum da ka ICAR, Umïam shwa ba ban shim ïa kino ki lad ban weng ïa kane ka jingshah ktah jong ki nongrep kwai.
U Myntri u la ai ïa kane ka jubab ha ka Call Attention Notice ba la wanrah da u MLA ka Mawsynram u Bah Himalaya Shangpliang, uba la pynpaw ïa ka jingsngewkhia halor ka jingbym leh eiei jong ka Sorkar ban weng ïa ka jingshah ktah jong ki nong rep kwai na ka jingbam khñiang jong u kwai lung ba dang shu mih.
U Bah Lyngdoh u la pyntip ha ka 22 tarik, Nailur, ïa ka shithi ba la pynskhem la ïoh pdiang na kaICAR for NEH Region, Umïam kaba la phah tohkit ha ki 6 ngut ki Scientists ba la khlieh da u Principal Scientist, Soil Science u Dr S.Hazarika ban pynlong ka jingleit tohkit sha ka bri rep kwai ba la shah ktah ha ka shnong Umsawrang bad Dangar kiba hap hapoh ka Mawsynram C&RD Block ryngkat lang bad ki ophisar jong ka Directorate of Horticulture.
Ha ka 29 tarik, Nailar ka kynhun jong ki riewshemphang kaba kynthup ïa u Soil Science Scientist, u Sr.
Scientist Plant Pathology, u Sr Scientist Plant Physiology, u Entomologist bad Environmental Science Scientist lem bad ki ophisar jong ka department ki la pynlong ka jingleit jurip sha ka shnong Umsawrang bad Dangar bad ki ophisar jong ka Directorate of Horticulture, u la ong.
Shwa kane, ha ka 7 tarik haduh 10 tarik, Nailar, ka kynhun jong ki Ophisar na ka Directorate of Horticulture ki la leit jurip ïa ka Directorate of Arecanut and Spices Development (DASD), Calicut bad IISR, Kasaragod Kerala ban ïathir ïatai halor ka jingbam khñiang jong u Kwai ba dang shu sdang thylleng.
U la ong ba ka Sorkar ka la sngewkhia bha shaphang ka jingeh jong ki nongrep bad khamtam ïa ki nongrep kwai kiba la mad ïa kane ka jingeh.
“Ngi la shim bun ki lad ki lynti ban siew bailutksan sha ki nongrep da kaba ai bujli ïa ki mar rep khnang ban ïarap ïa ki," la ong u Myntri.
U la pyntip ba ka department of Agriculture and Farmers Welfare lyngba ka Fruit Development Scheme ka la mang pisa 6 klur 27 lak ban sam ïa ki symbai jingthung kum ka jingïarap ïa ki nongrep kwai ba la shah ktah na ka bynta u snem 2022-23.
Ïa kane ka skhim ladep pyntreikam bad la khmihlynti ba yn sa sam sha ki lai lak ar hajar saw spah ngut ki nongrep kait kiba rep ha ka bri kaba ïar 189 hektar, hynñiew phew lai lak khyndai phew san hajan tyli ki tynrai kait ban thung ha ka jaka kaba ïar 170 hektar.
Nalor kata, ka Department ka la buh ai ruh ïa ki tiar jingïada kum ka jingsynreit dawai, ki dawai ban ïada na ka jingbam khñiang ïa kiba yn sa leh ynda la kut ka lyiur.
U la ong shuh shuh ba ki jingthung kum ka kait bad u soh trun ladep sam sha ki nongrep katkum ka jinglong jingman jong ka jaka.
Kine ki jingthung ki dei kiba yn da jied sani bha khnang ba ki nongrep kwai kin dup lah ban rep bujli da kine ki mar rep ban pynim jakpoh ïa ki.
U Myntri u la ong ba ka tnat ka la shim khia bha ban ai jingkyrshan ïa ki nongrep ha ka jylla ba kin pyndonkam noh da ki tiar katkum ka juk mynta kum ki Drone bad ban ai ruh ïa ki symbai jingthung bad ki lad jinghikai ban ïada ïa ki mar rep.
Da kine ki lad, ka tnat kan sa pyntreikam nyngkong eh da kaba synreit ïa ka dawai Bordeaux Mixture ïa ki bri rep kwai ha ka jylla Meghalaya khnang ban dup sngewthuh haduh katno kane ka dawai kan ïarap.
Ïa kane ka jingsynreit dawai la pynlong ha ka shnong Umsawrang, kaba hap hapoh ka Mawsynram C&RDblock, East Khasi Hills District bad ha Rongsingre kaba hap ha Chokpot C&RD Block, South Garo Hills District.
U la ong ba ïa kane ka kam la kyrshan ruh da ka MBMA lem bad ki ophisar na ka Directorate of Horticulture.
Kiba bun ki nongrep ki la ïaroh halor ka jingpyndonkam ban synreit da ka dawai Bordeaux Mixture bad ki la kyrpad ruh ban biang kum kane ka lad jingïarap ha ki sngi ki ban dang wan.
“Namarba ka dang dei ka por slap, kam long satia ban synreit dawai than.
Hynrei tang shu kut ka aiom lyiur, ka tnat kan sa sdang biang ïa kane ka jingsynreit dawai,’ u la ong.
U la ïathuh ruh ba ïa ki Drone la shim wai na ka Jylla Andhra Pradesh da ka jingïarap jong ka MBMA.Shillong, Nailur 13 : U Myntri Rangbah ka Jylla, Conrad K Sang ma ha ka sngi Ba-ar u la ong ba ka sorkar jylla ka thmu mynta ban buh pisa lypa ha ki Deputy Commissioner khnang ba kin lah ban leit ai jingïarap mardor sha kito ki longiing kiba kynduh ïa ki jingjia shah lyngshop mariang.
U Myntri Rangbah u la pyntip ruh ba ïa katei ka mat ïa kren, ka la mih ruh ha ka jingïalang bad ki Deputy Commissioner kaba long dang shen.
“Ha katei ka jingïalang, ngi la shim ïa ka rai ba nalor ka 25lak tyngka kaba dei na ka bynta ban ïarap salonsar, ka don ruh ka jingdonkam ban don katto katne ka pisa ban buh lypa bad ki DC khnang haba don kino kino ki longiing kiba shah pynjulor ha ki bor ka mariang ki paidbah kin ym donkam ban da ap slem slem," u la ong.
“Kumta, kane ka kam mynta ka dang don ha ka jingpyrkhat kumno ban leh khnang ba yn dup lah ban buh katto katne ka pisa bad ki," bynrap shuh shuh u Myntri Rangbah.
U la pynpaw ruh ba kam dei satia kaba sngew ïahap ba ki paidbah ki hap ban ap haduh 2 snem ba kin ïoh ïa ki song jingïarap na ka bynta ki iing ki sem jong ki.
Shwa kane, u Myntri ka tnad Revenue & Disaster Mangement, Bah Kyrmen Shylla u la ong ba ki la don haduh 187 tylli ki longiing kiba la shah pynjulor ha ki bor ka mariang kaba la wan ban syllad ha u Ïaiong mynta u snem ha Bhoirymbong Block.
U ong ruh ba ka jingjulor ka la poi haduh kumba 13.94 lak tyngka ha kaba 8.79 lak la dep ban pyllait bad kaba sah pat 5.15lak tyngka ka dang sah ban siew sha kitei ki longiing kaba ki thmu ban pyllait noh hadien ba ki la dep ban shong ïa ka jingïalang kaban long shen.
Halor ka jingpyntip na u MLA ka Mawsynram, Bah HM Shangpliang ba ka don ka jingpynslem ban pyllait ïa ka song jingïarap sha kito ki lanot ba shah ktah ha kitei ki jingjia, utei u MLA u la ong ba ki la don palat 200 tylli ki kyrteng ba la phah da u BDO ka Mawsynram sha ka Disaster Management hynrei haduh mynta kim pat pyllait satia ïa ka pisa.
“Nga kyrpad ïa u Myntri ba un shimkhia mardor ïa katei ka kam khnang ban pyllait noh kham kloi ka pisa sha ka distrik bad sha ki Block namar bun ki paidbah ki dang ap khmih lynti ban ïoh ïa ka jingïarap.
U Myntri Rangbah u la ong ba un sa leh noh kham kloi katba lah hynrei ha kane ka bynta dei ki paidbah kiba ngat," bynrap biang u MLA.Na ka liang u Myntri u la pyntip ba ka sorkar kala dep ban pyllait haduh 1.36 klur tyngka na ka bynta ka East Khasi Hills District marwei bad haduh mynta ki la dep ban pyllait haduh 50.20 klur tyngka sha ki DC bapheer bapher ban pynpoi sha ki song jingïarap sha kito ki lanot lyngshop mariang.
Shillong, Nailur 13 : Ka sorkar jylla ka la kyntu ïa ka sorkar pdeng ba kan ïai bteng ban pyntreikam ïa ka skim pynroi ha ki shnong khappud ba la tip kum ka skim Border Area Development Programme (BADP) ha kane ka jylla.
Ïa kane la pyntip da u Myntri ka tnad Border Area, Bah Lahkmen Rymbui haba jubab halor ka Zero Hour Notice ba wanrah da u MLA ka Mawsynram, Bah HM Shangpliang ha ka Dorbar Synrai kaba long hynne ka sngi Ba-ar.
U Myntri ha ka jubab u la ong ruh ba ka tnad ha ka shithi kaba 2tarik u Nailar ki la kren ïa katei ka mat bad ka Ministry of Home Affairs (MHA) ban bteng ïa ka skim BADP na ka bynta ka jingmyntoi jong ki paidbah ba sah ha ki shnong khappud.
U la ong ruh ba ka MHA ha ka shithi ba ki phah ha ka 06tarik Ïaiong mynta u snem ki la bthah ïa ka BADP ban bteng ïa ka jingtreikam haduh u Nailur 30 bad ym dei shuh ban phah ïa ka Annual Action Plan na bynta u snem 2022-23 sha ka Ministry.
La kdew ruh ba ha katei ka shithi, ka MHA ka la bthah ba yn ym don satia ki kam ba thymmai ban mynjur hapoh ka BADP bad kumta ka kyntu ïa ka sorkar jylla ban jied ïa ki kam ba la dep mang.
La ong ruh ba dei tang ki kam kiba la sdang ba kin bteng pyndep katba ïa ki kam kiba ym pat sdang ym dei satia ban pyntreikam.
U la pyntip ruh ba ki la ïoh pdiang ïa ka email na ka Ministry kaba la kyrpad ban pyntip ïa ka jingïoh pisa na ka bynta ki jingtrei kiba dang ïaid ha ka BADP online management system (OMS).
La ïathuh ruh ba ïa baroh ki jingtip kumba la pan bad bthah da ka Ministry la dep ban pynrung ha ka BADP OMS na ka bynta ka samoi treikam jong u 2020-21.
Na ka liang u Myntri u la ong ruh ba ka sorkar jylla ka dang pyntreikam mynta ïa ki 99 tylli ki projek kiba la dep ban mynjur ha u snem 2020-21.
Ha shwa kane, u Bah Shangpliang u la pynpaw ka jingbynniaw halor ka jingbym pyllait shuh ïa ka pisa na ka BADP la ar snem mynta.
U la ïathuh ba u la dep ban phah haduh 2.12 klur tyngka ka skim na u bynta u snem 2021-22 bad 2.28 klur tyngka na ka bynta u snem 2022-23 na bynta ki shnong khappud kiba hap ha Mawsynram Block bad ïa kane la dep ruh ban mynjur da ka State Level Screening Committee.
Katkum ka jingong jong u, ka jingbym pyllait ïa ka song pisa ka la ktah haduh katta katta ïa ka jingpyntreikam pynroi ha ki shnong khappud.
“La bthah ruh ïa ki ophisar jong ki tnad ban buh ïa ki projek na ka bynta ki san snem ban wan ha ryngkat ka jingsyllok bad ki MLA namar ki MLA ki hap ban syllok bad ki shnong bad kiwei kiwei.
Mynta ba ngi la dep ban pynbiang ïa ka thup jong kitei ki kam hynrei haba kim wan pat, baroh ki kti ki kdew sha u MLA namar um lah ban pynurlong ïa ki projek," u la ong.
Shuh shuh u ong ruh ba katei ka jingjia ka ktah bha ïa ki kum ki MLA bad dei na kata ka daw u kyntu ïa ka tnad ba kan wanrah da ka jubab kaban pynhun lang ïa ki paidbah halor ka jingbym ïoh ïa ka song pisa ha kine ki ar snem ba la dep.
Halor kane, u Myntri u la pyntip ba ha u snem 2021-22 ka MHA, Department of Border Management lyngba ka shithi ba 03tarik u Lber, 2022 ka la pyllait ïa ka song pisa kaba 650 lak tyngka (580 lak na ka bhah jong ka sorkar pdeng bad 65 lak na ka bhah jong ka sorkar jylla) kum ka jingpyllait kaba nyngkong.
U ong ruh ba ka tnad ka la dep ban ïoh pdiang ïa katei ka pisa bad ïa kane la dep ban pyndonkam ha ka jingpyntrei ïa ki 99 tylli ki projek na ki 139 tylli ki projek kiba la mynjur ha u snem 2020-21 bad 100 persen ka UC la dep ban phah sha ka Ministry ha u bnai Nailar mynta u snem.
U pyntip ruh ba ïa ka song pisa kaba dang sah ban pyndep ïa kitei ki projek ba dang sah ba la phah da ka jylla ki kot sha ka 741.83 lak tyngka na ka bhah jong ka sorkar pdeng kaba ka Ministry kam pat pyllait na ka daw ka jingthut ha ka PFMS.“Nalorkine, 169 tylli ki projek kiba kot sha ka 2229.10 lak katkum ka jingmang jong ka sorkar pdeng na bynta u snem 2021-22 la dep ban mynjur da ka State Level Screening Committee bad ïa kane la dep ban phah sha ka Ministry, hynrei ïa ka pisa haduh mynta ym pat ïoh pdiang," bynrap biang u Myntri.
La kdew ruh ba ha u snem 2020-21, ka Ministry of Home Affairs ka la mynjur haduh 139 tylli ki projek kam pynroi kaba kot sha ka 15.66 klur tyngka hynrei ym pat pyllait ïa ka song pisa ha kane ka snem mang tyngka.
Halor kane, u Myntri u la pyntip ba ki la dep ban ïa kren bad ka Ministry bad ka daw ba ki ai ka long ba kadei na ka daw jong ka khlam COVID.Shillong, Nailur 13 : Ki la don haduh 1,301 tylli ki kam ba lait thylli ha ka Meghalaya Public Service Commission, ong u Myntri Rangbah ka Jylla, Conrad K Sangma ha Iing Dorbar da kaba pyntip ruh ba mynta ka jingpyndap ïa kitei ki kam ba lait thylli ka la ïaid shakhmat.
Ïa kane u Myntri Rangbah u la pyntip halor ka jingkylli ba wanrah da u MLA ka Mawlai, Bah PT Sawkmie da ka jingsngewkhia halor ka jingpynslem jong ka MPSC ban khot ïa ka interview na ka bynta ki samla wad kam.
“Ka kam ka la ïaid shakhmat ban pyndap ïa kitei ki kam ba thylli bad nga kular ruh ba ngi la trei mynta ban pyntikna ba ki eksam bad ki interview yn pynlong noh ha ki khyndiat por ban wan," bynrap shuh shuh u Myntri Rangbah.
Halor ka jingkylli ba wanrah da u MLA ka Mawsynram, Bah HM Shangpliang ïa ka daw ka jingpynslem ban khot pynlong ïa ka eksam na ka bynta ki Enforcement Inspector kumjuh ruh ïa kiwei ki kam kiba dang lait thylli, u Myntri Rangbah u la pyntip ba ki don bun ki jingeh ba ki kynduh khamtam eh ha kine ki ar bad lai snem ba don ka khlam COVID.“Kane ka la ktah shisha ïa ka MPSC ban pynlong ïa ki eksam ïa khun kam bad kumta ïa ki kam ba lait ym shym la lah ban pyndap.
Ka don ruh ka hukum ka Iing Bishar haba ïadei bad ka jingpyntreikam ïa ka Roster System bad kumta ka tnad ka hap ban bud ïa ka bad haba ki leh kumta, ki hap ruh ban bud ïa katei ka rukom pynrung kam," u la ong.
Na ka liang u Myntri Rangbah u la ong ruh ba ka sorkar jylla ka dang bishar mynta ïa ki lad ki lynti kumno ban pynbha bad pynthymmai ïa ka rukom treikam jong ka MPSC ha ka jylla.
“Hynrei, ngim pat lah ban shim rai namar kine ki donkam shwa ïa ka jingïatai bad ka jingïasyllok kaba sani," u la ong.
Na ka liang u Myntri Rangbah u la pyntip ruh ba ki don bun tylli ki jingtyrwa kiba kynthup ban pyndonkam noh da ki kor ki bor bad ruh ban pynlong lang da kawei ka eksam na ka bynta baroh ki post kiba donkam kajuh ka kyrdan bad kajuh ka rukom siew nalor ban buh ruh khambun ki jaka thoh eksam.
U ong ruh ba halor katei ka bynta ka sorkar ka dang bishar bniah mynta.
Nalorkata, u ong ruh ba ka don ka jingai jingmut ban don noh ruh wat da ka Meghalaya Combined Competitive Exam Rules.
“Ngi la dep ïa kren ïa kane ha ka kynhun myntri kaba dang shu dep ïa ka jingdonkam ban don noh da kawei ka eksam kaba long salonsar na bynta ki kam ba donkam kajuh ka kyrdan bad kajuh ka jingsiew namar ym ka ïarap ban ym pynlehohei ïa ka por.
hynrei kum kine ki sienjam donkam pat ban leh bniah namar donkam ruh ban bud ïa ki kyndon ba la buh ba kan ym don ka jingïatyngkhuh," u la ong da kaba bynrap ba ïa kane ki la phah biang sha ka tnad ban bishar bniah biang hadien ki jingpynkylla kiba ki tyrwa ha katei ka jingïakren.
U ong ruh ba ka sorkar jylla ka don ïa ka thong ban wanrah noh ka jingkylla kaba thymmai ha ka MPSC.Shillong/Jowai, Nailur 13: Hadien ka jingshahkem jong ki san ngut ki nongtrei ka Jowai District Jail ha ka sngi u Blei na ka daw ka jinglait pheit jong ki san ngut ki runar kiba dang don hapdeng ka jingshah tian bishar bad uwei u koidi, lai ngut ki nongtrei jong ka Phatok ki la shah weng kam shipor bad arngut kiwei pat ki la shah beh kam ha ka Lah Sngi u Blei mynta ka taiew.
Ki bor pynïaid jong ka Phatok ki la ong ha ka Lah Sngi u Blei, ïa u Rajesh Swer (Head Warder), u Pyndapbor Bamon (Warder) bad ïa u Chamilan Kynjing (Warder) la sospon shwa shipor na ka kam bad ïa ki arngut ki Temporary Warder kiba kynthup ïa u Damelahun Sunn bad ïa u Alexius Ïawram la weng syndon na ka kam.
Ka daw kaba la pynlong ïa kine ki nongtrei ka Phatok ban shah weng kam shipor bad ban shah behkam ka long namarba ki donkti ban ïasylla lang bad ki hynriew ngut kiba la lait phet na Phatok, la ong ki nongpeit ka phatok.
Ki dkhot jong ka Village Defence Party (VDP) ka shnong Barato ryngkat ki dkhot jong ka Hynñiewtrep Integrated Territorial Organisation (HITO) Barato Area Unit ha ka step sngi Baar ki la ïohkem ïa u Rikmenlang Lamare u koidi ba la lait phet na Jowai District Jail lem bad ki 5 ngut ki runar ba dang don hapdeng ka jingshah tian bishar ha ka sngi Saitjaiñ ka 10 tarik mynta u bnai.
Ïa une u koidi la ïoh kem na ka shnong Shaibnai, West Jaiñtia Hills District ha ka por 11:00 baje mynstep hapoh ka jingïalam jong u Secretary ka VDP Barato-B uba long ruh u President jong ka HITO Barato Area Unit ha ka jingsynran lang ki dkhot jong ka VDP ka Barato.
Ha kaba ïadei bad ka jingïoh kem ïa une u koidi ba la thwet jur da ki Pulit, na ka liang jong ki VDP ki la ai khublei ïa u Waheh Chnong bad ïa u Secretary Shnong kiba la ai jingtip ban leit kem ïa une u koidi u ba lait phet na Phatok bad ban aiti pat sha ki Pulit.
Kum ban shu pynkynmaw, san ngut ki runar ba dang don hapdeng ka jingshah tian bishar kiba kynthup ïa u I Love You Talang, u Lodestar Tang, Marsanki Tariang bad u Shidor Dkhar ki la shah bom ïap ha ki paidbhur ha ka sngi 11 tarik u Nailurha ka khlaw kaba don ha khappud jong shnong Muthlong bad Shangpung.
Katba ïa u Ramesh Dkhar la ïoh kem ha ka 12 tarik, Nailur na ka khlaw Muthlong bad Shangpung ïa uba la aiti noh sha ki Pulit.
Katkum ka jingïathuh jong ki nongïalam shnong ka shnong Moorap, ka Dorbar Shnong bad ka kur jong u I Love You Talang ki la kyntaid ban shimti ïa ka met u kaba dang don haduh mynta ha ka jaka buh met ïap ha Civil Hospital, Ïalong.
Shillong, Nailur 14: Malki SC ka la pynlyngngoh biang ïa ki paidbah ha ka OC Blue Shillong Premier League 2021-22 ha Third Ground, Polo mynta ka sngi.
Ka Malki SC ka la pynliem ïa ka Nangkiew Irat da 3 kol ka 1, hadien ba ka la shah thep nyngkong ha ka Nangkiew.
U Damehun Syih ka Nangkiew Irat, u la thep nyngkong ha ka minit kaba 17 jong ka jingïalehkai.
Hyntrei hadien kane ka Malki, ka la khyrwit tyngeh bad sei ka buit ka bor khlem da aili shuh ïa ka Nangkiew ban thep kol.
Tang shi minit hadien ba ka Nangkiew kala pynkhih jar, ka Malki ka la ïoh ban pynïakhaid lyngba u Emboklang Nongkhlaw ha ka miinit ba 18.
Nangta u Sanborlang Marweiñ u la ioh thep ïa ka kol ba ar ha ka minit ba 37 bad u Marchsterfield Marbaniang u la thep ia ka kol kaba lai ha ka miinit kaba 73.
Ka Mali ka don ha ka kyrdan ba 7 bad ka Nangkiew Irat ha ka kyrdan ba 5.
Ka Mawlai kaba la ïoh 32 Point bad tam 10 Point ïa ki team ba wan ba ar, kata ka Langsning bad ka Rangdajied United ka la thikna ban rah ï a ka thong, namar ba ki jingïalehkai ki sah satang ar tylli bad kiwei pat sa 1.
Shillong, Nailur 14 : Ka jingïalehkai Snooker watla kam pat da paw haduh katta katta kumba long ka phutbol lane kriket hynrei ki don bun ki briew kiba sngewtynnad ban ïalehkai ïa ka ha kane ka jylla.
Kumta, na ka liang ka National People’s Youth Front, Shillong City ryngkat ka jingïatreilang bad ka Meghalaya Billiards & Snooker Association ha ka sngi Balang ka la pynlong da ka All Shillong Open Snooker Tournament ïa kaba la wan ban plie paidbah da u Vice Chairman ka KHADC ba dei ruh u MDC ka Mawsynram, Bah Alvin Sawkmie ryngkat ka jingdonlang ki nongïalam katei ka synjuk.
Utei u nongmihkhmat ha kajuh ka por u dei ruh uwei na ki nongïalehkai ba sngewtynnad ban ïalehkai ïa ka Snooker.
Da kaba ïaroh ïa ka NPYF kaba pynlong ïa katei ka jingïalehkai, u Kongsan u la ong, “Kumba baroh phi tip ba kane ka jingïalehkai ka donkam shibun ka jingtbit.
"U General Secretary ka Snooker Association ha ka jingkren u la ong ba katei ka jingïalehkai ka ïarap ruh ban pynjai jai ïa kito kiba don ka jingkhuslai jingmut ba kin sting ka jingmut jingpyrkhat bad wat ban pynaram ïalade.
“Kane ka dei ka jait jingïalehkai kaba naduh kiba dang lai snem haduh kiba 103 snem ruh ki dang lah ban ïalehkai," ong u General Secretary.
Shuh shuh u la ïathuh ba katei ka kylla long ka jingïalehkai kaba khraw bha namar ïa ka la lap bad sdang naduh u snem 1875 bad haduh mynta ki la don haduh kumba 90 tylli ki ri kiba ïalehkai.
Nongpoh, Nailur 14: Kum shi bynta ban ioh ban ïarap lem ban pynmih pisa na ka bynta ka Dr.H.Gordon Robert Hospital, Shillong, kaba dei ruh ka snem rakhe ia ka Centenary Celebration Jubilee mynta u snem 2022, ka Jingïaseng ïasyllok ki Pastor KJP Synod Sepngi kan pynlong ïaka Charitable Football Friendly Match hapdeng ki Pastor ka KJP Synod Sepngi pyrshah ïaki MLA, MDC bad ophisar sorkar ha madan ïalehkai jong ka Umroi haka 17 tarik mynta u bnai naduh ka por 1 baje noh phai sngi.
Ha katei ka jingïalehkai phutbol paralok yn ym don kano kano ka bai rung hynrei yn buh da ki synduk (Donation Box) ha man la ki khyrdop jong ka madan ba ki paidbah ba wan peitkai ki lah ban noh sngewbha katkum ka mon jong ki.
La kyrpad bad wer sngewbha ia baroh ki paitbah ba kin sngewbha ban wan sakhi ïa katei ka jingïalehkai kum ka dak ka jingïasnohkti lang bad ban kyrshan lem ïa kane ka jingthmu ba bha jong ka Jingïaseng ïasyllok ki Pastor KJP Synod Sepngi , kane ka long katkum ka jingpyntip na u Rev.LP Nongkseh Chairman bad u B Jyrwa Pro Pastor ba dei ruh u Secretary ka Organising Committee Charitable Football Friendly Match, Ri Bhoi Zone.
Wat hapdeng ka jingpyrshah na baroh ki liang, hynrei ka jingtei ïa ka Casino lane ka jaka ïakhalai ha Jorabad, Ri Bhoi District ka la nang ïaid beit shakhmat.
La jan baroh ki sengbhalang bad kynthup ruh ïa ka Ribhoi Dorbar kaba long ka synjuk jong ki Rangbah Shnong bad kynthup ruh ïa ki Seng jong ki Nongïalam Niam na ka them Ribhoi ki la ieng pyrshah ïa kane ka jingthmu halor ka nongrim ba ka jingbuh ïa kane ka jaka ïakhalai kan pynlong ïa ka Ribhoi District kum kawei na ki jaka kaba pawnam ha ka jingïakhalai ha kane ka jylla Meghalaya.
Ka jingiathuh jong u Myntri ka tnat Taxation, u James PK Sangma ha ka Iingdorbar Thawaiñ ba ka Sorkar ka ladep ai ia ka Temporary License sha ki kompeni ban pynïaid ïa ka Casino ha ka pynsngew rem haduh katta katta ïa ki nongïalam Niam kiba la pynpaw ïa kane ka jingsngew ha ka jingïakynduh ïa u Lamphang ka Iingdorbar Thawaiñ ka Jylla u Bah Metbah Lyngdoh ha ka sngi Balang.
Kane ka Casino kan dei ruh kaba nyngkong eh ha kane ka thaiñ Shatei Lammihngi jong ka ri India bad ka ban wanrah ruh ïa ka jylla Meghalaya ha ka map jong ka ki jaka ïakhalai jong ka pyrthei.
Kane ka jingïakhalai kaba long da ka rukom ïakhalai jong ka juk kaba mynta ka long hadien ba ka Sorkar MDA ka la wanrah ïa ka aiñ Meghalaya Regulation of Gambling Rules 2021 da kaba pyndam noh ïa ka Meghalaya Prevention of Gambling Act jong u snem 1970.
Ka jingtei ïa kane ka jaka ïakhalai ka la ïaid shaid shaid mynta ha Jorabad ha kaba la tei ïa ka Building kaba heh, kaba ka Sorkar ka ong yn shah tang ban ïakhalai tang ki Nongshang pyrthei lane ki briew kiba wan shangkai pyrthei na shabar.
Kane ka jingkhih ban pynlong aiñ ïa ki kam ïakhalai ka long hadien ka jingïakynduh u Myntri ka tnad Khajna jong ka jylla, u James K.Sangma bad ki Nongmihkhmat na ka UK India Business Council (UKIBC), ha kaba la lap ba ka Meghalaya kadei ka jylla kaba biang tam ban pynlong ïa ki kam ïakhalai.
Ka Sorkar Jylla ka khmihlynti ba kan ïohlum shibun ka khajna na kane ka jaka ïakhalai.
Hynrei na ka liang ka Sorkar kam shym la sngap satia bad ka la ïa beit shakhmat ban pyntreikam beit ïa kane ka aiñ, da kaba pyntrei ïa kane ka jaka ïakhalai ne ka Casino ha Jorabad.
Kat kane ka jingïakynduh jingeh jong ki paidbah ha ka pang ka shitom bad khamtam sha ki shnong nongkyndong ki bm don wat tang ka surok ba kit ïa ki bapang ba shitom, hynrei ka Sorkar ka la leh bym suidñiew ban shna da ki Hospital ki ban pynmyntoi ïa ki paidbah ha ka jaka jong ka Casino.
Lehse ïa mynta ka Sorkar Jylla ka ong ba kane ka jaka ïakhalai kan dei beit thik tang na ka bynta ki nongwan jngohkai pyrthei.
Hynrei mano ban tip lehse tang hadien katto katne snem kane ka jaka ïakhalai kan long pynban ka ktem ïakhalai kaba baroh ki heh spah kane ka jylla kin ngop bad kan long pynban ka jaka ïakhalai kaba plie jingkhang lut kat ïa uba don pisa.
Ha kane ka juk Smart Phone, kiba bun ki briew ki la ngop ha ka khalai Online.
Don kiba la duhnong da ki lak tyngka ka pisa tang namarba ki bang ïa kane ka jingïakhalai Online.
Ban pynïaryngkat kyrdan ïa ka Jylla Meghalaya bad ki Jylla kiba shabar kiba la paw bha ha ki kam jngohkai pyrthei bad kiba kham khring bha ïa ki nongjngohkai pyrthei kiba nabar ri kam pat ïahap kyrdan satia namarba ka jingwan shang suwari jong ki briew kiba nabar ka ri India sha kane ka jylla Meghalaya ka dang duna haduh katta katta haba ïanujor bad kiwei kiwei ki Jylla hapoh ka ri India.
Lada ka jingbuh ïa ka Casino kan wanrah ïa ka jingduhnong kaba jur namar ka jingduna jong ki nongshang suwari nabar ka ri India, khlem pep, ka Sorkar kam banse ban ai jingbit wat ïa kiba nabar ka jylla ruh ban rung ha kane ka casino da kaba wanrah ïa ka jingpynbeit thymmai katei ka aiñ kaba la kdew haneng.
Haba bishar ïa kane ka ishu, la ïohi pynban ba ki nongmihkhmat ki la pyrshang ban shim kabu saiñpyrthei da kaba kren shabar jong ka ingdorbar thawaiñ tang ban ïoh ïa ka jingshahniah na ki paidbah.
Mawlynnong, Nailur 14: Ka Mawlynnong, ka shnong kaba khuid tam ha Asia bad kaba la ioh iaka nam Best Eco Tourism Destination na ka magazine Outlook Travellers, haka 17 tarik mynta u bnai kan pdiang ia kawei na ki Marathon ba kham heh ha ka jylla.
Ïa kane ka Marathon yn pynlong daka Sportive India kum ka jingïaleh ban kyntiew ia ka kam shang pyrthei, nangta ban thaw ki lad ki lynti ban pynkiew ia ki kam shang pyrthei sha ka khappud bad ka Bangladesh ryngkat ka jingpyniadei paralok bad kumjuh ruh ban pynshlur ia ki samla ban iakhun pyrshah ia u drok.
Kane ka marathon kan don lai bynta, kata kaba 21.1 KM, 12 KM bad 5 KM.Yn don palat 200 ngut ki nongïashim bynta na ki 9 tylli ki jylla ka ri India, nangta ki nong Meghalaya bad kumba 60 ngut na Bangladesh ki ban wan na Dawki.
Yn don ruh ka nongmareh na Meghalaya kaba la 74 snem ka rta kaban mareh ïa ka 21.1 KmNangta u khynnah ba dang 4 snem u ban mareh ia ka 5 Km ban synran lang bad ka kmie.
Lai ngut ki samla kiba don jinganna ki dkhot met, uwei u nongmareh ba don tang shiliang ka kjat na Kolkata u ban mareh ïa ka 12 Km.
Ka jingmareh kan long beit na ka surok,.
Nangta 2 jaka ba don ki mawlynti bad kumjuh ruh ka jingmareh na ka jingkieng thied dieng.
Ka jingmareh yn sdang na Mawlynnong, na jaka sangeh kali ha ka por 6 haduh 6:15 baje mynstep.
Ia ki BIB Distribution yn sam ha ka 16 tarik.
Kan don ka bus na Shillong ha ka 16 tarik por 1:30 baje janmiet na Khyndailad bad ha ka 17 tarik pat na Mawlynnong sha Shillong.
Kan don ka jingshim bai kali kaba bit dor.
Ïa kane ka Marathon la kyrshanlang da ka Meghalaya Tourism, Social Welfare Department, DC East Khasi Hills District, SDO (Civil) Pynursla, Dorbar Shnongs Mawlynnong, Nohwet Village, Rewai Village, Nongeitniang Village, Shillong Press Club.
Nongstoiñ, Nailur, 10: Ka seng HNYM hapoh ka jingïalam jong u bah Tailan Star Lyngkhoi President West Khasi Hills District, ryngkat bad ka shnong Mawphansien kaba kynthup ïa u bah Phangstar Nongsiej Sordar ka shnong Mawphansien bad kiwei kiwei ki dkhot jong ka dorbar jong katei ka shnong, ki la leit ai da ka jingthoh ha u bah F.Sohlang Executive Engineer PWD Road Nongstoiñ Sub Division ha kaba ïadei bad ka jingdonkam jong ka surok.
Haba ïadei bad katei ka phang, na ka liang jong utei u ophisar u la ong ba un pynpoi ïa katei ka shithi ha ki bor kiba halor, namar na ka liang jong u, um lah ban batai ei ei namar kam shong ha ka bor jong u.
Katei ka shnong Mawphansien ka dei kawei na ki shnong kaba la rim bha bad kaba la kynjoh sha ki 60 snem tam ei ei, namar la seng ïa ka ha u snem 1960 ei ei da ka kur Nongsiej nyngkong eh.
Ka dei ruh ka shnong kaba hap hapoh ki ar hima ïa kaba la tip kum ka Hima Rambrai-Myrïaw Syiemship.
Hynrei ka jingjngai pat ka long kumba 45 minit da ka kjat na Steplanglur sha katei ka shnong Mawphansien bad kane ka shnong wat ka bording ruh kam don shuh mynta lah kumba 8 snem eiei.
Mawkyrwat, ‘Nailur, 14: Ka kynhun jong ka 2 Meghalaya BN NCC hapoh ka jingïalam jong u Subedar Major 2 Meghalaya BN NCC, Shillong, u Keshab Paudel mynta ka sngi ki la ïoh ban leh burom da kaba wan buh syntiew ha u mot sah kynmaw jong uwei shipai uba dei na ka Shnong Nongbah Marshilong, South West Khasi Hills District.
Lah ban kdew ba kane ka jingleh burom jong ki ka long ruh kum shibynta ban kynmaw burom ïa ki shipai ïada ri kiba la len lade ïa lade na ka bynta ka Ri India ha kane ka jingdap 75 snem ka jingïoh laitluid ka Ri India ba la tip kum ka “Azadi ka Amrit Mahatsav".
U shipai uba la khlad noh ba na ka liang ka 2 Meghalaya BN NCC u dei u Kitborlang Lyngkhoi.
La kha ïa u ha ka 12 tarik u October, 1987 bad u la khlad noh ha ka 16 tarik u bnai Nohprah, 2012 ha ka jingjia 2012 ha ka jingjia shah tyllep ha u thah ha Jamu & Kashmir, Glaciers.
Ha kane ka sngi na ka liang ka 2nd Meghalaya BN NCC ki la ïoh ban ai ka khusnam ïa ka longïing jong u (L) Kitborlang Lyngkhoi bad ka jingkren lyngkot kum ka dak ka jingsngew lem bad kynmaw burom bad ïa ki kam ba u la trei ha ka kam mynba u dang sah ha kane ka sla pyrthei.
“Watla u dei na ka shnong kaba na nongkyndong hynrei ymlah mutdur ba ki mih ki shipai kiba len lade na ka bynta ka Ri India baroh kawei ha kaba kane ka long ka jingsngewkmen namar watla u (L) Kitboklang Lyngkhoi u la khlad noh na ka ne ka sla pyrthei hynrei ka nam bad ka kyrteng kan ïai sah junom la junom ïa ki kam ba u la synñiang ïa ka ri India baroh kawei.
Ïa ka khana lyngkot jong u (L) Kitborlang Lyngkhoi la pule da u samla Meer Hussain CH, St.Anthony’s College, Shillong uba shong ha ka 3rd Semister jong ka English Department, ka jingkren lyngkot na u Subedar Major 2 Meghalaya BN NCC, Shillong, u Keshab Paudel bad na u Subedar 2 Meghalaya BN NCC, u Hento Taipodia.
Ha kane ka sngi la ïadonlang ruh u Subedar 2 Meghalaya BN NCC, u Hento Taipodia ha ryngkat ki lai ngut ki National Cadets Corp (NCC) jong ka St.Anthony’s College, Shillong lem bad ruh bad ki kmie ki kpa, hymmen ki para ryngkat kiba ha ïing ha sem jong u (L) Kitborlang Lyngkhoi.
Nongstoiñ, Nailur, 14: Ka surok ka dei ka mat kaba hakhmat duh kaba ki paidbah nongkyndong ki angnud haduh katta katta ba ka sorkar ka dei ban pynïoh.
Ka jingdon jong ki surok ka dei ruh ka lad ban kyntiew ïa ka kamai kajih, ka ïoh ka kot bad ka pynsuk ïa ka leit ka wan jong ki paidbah ha ka por ba ki don kam.
Haba phai ha West Khasi Hills, dang don shibun ki jaka kiba ki surok kiba pynïasoh ïa kawei ka shnong sha kawei pat ki dang duna haduh katta katta.
Ka Rambrai Jyrngam Constituency ka dei kawei na ki Constituency kiba dang donkam haduh katta katta ïa ki surok namar ka dei ka Constituency kaba baroh shilynter ka ïakhap bad ka Assam.
Ki paidbah jong katei ka Constituency haba ki leit donkam ïa ki nongmihkhmat kum ha Rambrai ki hap ban ïaid lyngba ïa ka Mawshynrut Constituency bad ka Nongstoiñ Constituency haduh ban da poi sha Rambrai.
Na ka bynta ban wanrah ïa ka jingsngew jan hapdeng ki paidbah jong ka Constituency bad ki nongmihkhmat, ka surok na Rambrai shaduh Nonglang ka dei kaba ka sorkar ka la dei ban leh ei ei na ka bynta ban pynïoh noh kham kloi ïa ka surok na Rambrai sha Nonglang lyngba ka shnong Mawrok Thiepkseh.
Lah ban pynkynmaw ba na Rambrai haduh Mawrok ka la don ka surok kaba la shna lyngba ka Pradhan Mantri Gramsadak Yojana bad na Mawrok haduh Nonglang, lada tih ïa ka surok ka jingjngai ka long tang kumba phra haduh shiphew kilomitar.
Lada la pyntrei ïa katei ka surok, kan long ka jingkyrkhu kaba khraw ïa ki paidbah namar na Rambrai sha Nongstoiñ ka jingjngai ka long 20 kilomitar na Nongstoiñ haduh Nonglang ka long 36 kilomitar bad lada kheiñ lang ka long sanphew hynriew kilomitar, hynrei na Rambrai sha Nonglang ka jingjngai ka long tang kumba 18 kilomitar.
Ha ki lynter lum Mawrok ki don ki jaka kiba itynnad haduh katta katta kiba lah ban khring ïa shibun ki nong jngohkai lada don ki surok kiba biang.
Nangta ka don ka wah Umit kaba don kawei ka kshaid Patharsynke kaba itynnad bad kaba jrong bha bad lada don surok kin don shibun kiba kwah ban leit sha katei ka kshaid.
Nongstoiñ, Nailur 14: Katkum ka jingmang (norms) jong ka sorkar India, la mang kawei ka District Hospital (Civil), nangta ki CHC, PHC bad Health Sub centre ha ka Jylla Meghalaya, kata katkum ki jingdon ki nongshong shnong.
Hynrei imat hapoh jong kane ka jylla, ym don ba kynmaw ban wad bniah ïa kiba kum kine ki kam, khamtam ba ka dei ka kam kaba ïa dei bad ki nongshong shnong kiba rit baria, ba duk ba rangli.
Ym lah ban shu sngap shilynter ha kum ki jingeh kiba bym lah ban kiar, ba ka sorkar kam ju patiaw ne buddien ban bit ban biang ïa ki paidbah.
La hap ban kynnoh kumta, namar katkum ka jingkheiñ ban biang ki jaka ai dawai ne sumar pang ym pat lah ban buh katkum ka survey kumba kwah ka sorkar kmie.
Katkum ka jingshisha, ki Sub-Health Centre ha ka Jylla ki donkam 789 hynrei dang buh tang 397.
Ki PHC ruh donkam 118 dang buh tang 109.
Lait noh tang ki CHC kiba don 29 na ka 29.
Shuh shuh, kiba bun ki riew paidbah, ki tip ba katkum ka jingbthah ka sorkar kmie, kawei ka Sub Centre sha kawei pat ka dei ban jngai tang 5 kilometer, ki PHC na kawei sha kawei pat ki jngai 15 kilometer bad CHC 30 kilometer kawei na kawei pat.
Katba ha ka Jylla Meghalaya khamtam ha ki District, ka jingjngai ka la long da ki phew kilometer.
Ha West Khasi Hills District bad ka Nongstoiñ kaba dei ka District Head Quarter, ka long kaei kaei kaba la isynei bad pang mynsiem haba peit ïa ka jingïa ieng laiñ bad ka bah khun da ki nongshim dawai hapoh Civil Hospital Nongstoiñ, kaba la ju jia man ka por.
Ka jingisynei eh ka long ba u laiñ u ba sdang naduh u nongai slip ha Counter bad poi shaduh shabar.
La ju tip bha barabor ba ka jingleit shim dawai na Civil Hospital ka long tang ban lait ka bai eksamin u Doctor, haba leit sha ki private clinic.
Hynrei kam shym la tikna ha ka jingmut jong ki paidbah ba kin ïoh dawai ei na ka Hospital ka sorkar, namar wat ïa u thyrnia injek, bandage barit ruh la ju thoh lang ha ka slip dawai ban hap ban da thied hi.
Haba kylli na ki ba balei ka jia haduh katne la ki dang ïoh ïakynduh Doctor ne em, ka jubab ka long ba ka ju long kumne hi shilynter, khamtam ha ki sngi iew rit iew heh, ki paidbah kin hap ban ap katba dang lah ki Doctor.
Haba kylli pat kumno ki Sub Health Centre ne ki PHC ha ki jaka jong ki, ki ong ka jngai than ka long kajuh hi ban wan haduh Nongstoiñ.
Nalor nangta ruh khambun hi kim da treikam thikna bad jynjar ban ïoh dawai.
Haba ka long haduh kat tei ka jingbun briew bad pynjynjar sat ïa ki Nongkyndong kiba duk ha ka pang ka shitom, la ithuh shai ba katei ka Hospital kam don shuh ka jingkot bor ban shakri haba ïa nujor bad ka jingbun paid ha West Khasi Hills.
Kumta ka Sorkar Jylla ka la dei ban kylla thiah halor kane ka bynta bad ka dei ban thaw ki lad kumno ban pynbiang pisa kum ha kane ka bynta jong ka pang ka shitom kiba duk kiba kut lad.
Kan long ruh ka kam beaiñ lada dang ïalehkai ïa ka ïap ka im ki briew la jong, haba wat ka sorkar kmie ka pynleit jingmut eh kham bun na ka pisa ka ri, ka dei ha ka koit ka khiah.
Nongstoiñ, Nailur 14: Ki nongïalam jong ka West Khasi Students Union ki la ban jur ba la dei ban pynkhlaiñ shuh shuh ïa ki rukom treikam ha ka tnad ba dang shu thaw thymmai, ka tnad Territorial Division.
Ka seng halor kane ka bynta ka la dep ban ïakynduh ïa u D.F.O jong ka District Social Forestry & Territorial Division Nongstoiñ, la katto katne snem bad ha ka jingshisha kane ka tnad ka la sdang treikam ha u snem 2018, ban khmih na ka bynta ka jingpynneh pynsah ïa ki khlaw ki btap bad ha kiwei kiwei ki kam kiba katei ka tnad ka dei ban peit ha ka thaiñ.
Lah ban pynpaw hangne ba haba ïakynduh ïa ki heh sorkar jong katei ka tnad, ki la pynpaw ba ka long kaba shisha ba la don ïa katei ka tnad.
Hynrei ki dang don shibun ki jingduna ha ka liang ki nongtrei bad haduh mynta ïa ki nongtrei hapoh ka Territorial Division la nang pyndonkam da ki juh ki nongtrei kiba don hapoh ka tnad Social forestry haduh mynta.
Ki nongïalam jong ka seng ki la buh jingkylli ruh ïa ka jingïar treikam jong katei ka tnad.
Halor kane, u D.F.O u la ong ba ïa mynta la bthah da ka sorkar ba hap ban peit da katei ka tnad ïa baroh artylli ki District kata West bad South West Khasi Hills District.
U la ong ba ka kam te ka la ban khia bha, nalor ba ym pat thung ïa ki nongtrei ba pura ha katei ka tnad ba dang shu thaw thymmai.
U la pynpaw ba katei ka tnad Territorial Division, ka dei ban don la ka jong ka ka jaka ban treikam.
Hynrei ïa mynta ym pat don, bad ka bor ban tei ïa ka tnad treikam ka shong ha ka sorkar jylla ban mang tyngka na ka bynta ban tei ïa ka tnad treikam.
Halor kitei ki jingdonkam ba bun, ka seng ka kyntu eh ïa ka tnad ba ha khlieh jong ka jylla kaba dei ban khmih na ka bynta ban pynneh pynsah ïa ki dieng ki siej bad ki khlaw ki btap, ba kin phah noh mardor ïa ki jingtyrwa kiba ïa hap dur bad ki jingdonkam jong katei ka tnad kaba don ha Nongstoiñ.
U Bah D.Sun President u la ong, “Ka tnad Forest ka dei ban leh ei ei kham kloi lada dei ïa ka jingpynïoh noh la ka jong ka jaka ba pura, ban tei ïa ka tnad treikam bad ruh ban mang tyngka noh ne thung pura noh ïa ki nongtrei ba pura ha katei ka tnad, khnang ba katei ka ka tnad kan pyntyllun kham sted ïa ki kam na ka bynta ka jingpynneh pynsah ïa ki khlaw ki btap bad ruh ban the lakam ïa ka jingpynjot ïa ka mei mariang".
“Ka seng ka kyntu ïa ka sorkar jylla khamtam ïa u Myntri ba dei khmih ïa ka tnad pynneh pynsah ïa ki khlaw ki btap kumjuh ïa ka jing jyrngam ka mei mariang, ba un shimkhia kham kloi ïa kane ka mat ba dang bun ki jingpynbha, khnang ba ka jingthmu pynneh pynsah ne tyngkai ïa ki khlaw ki btab kin long kiba don jingmut hakhmat ki paidbah", u la ong.
Nongstoiñ, Nailur, 14: Ka jingpyntrei ïa ka surok PMGSY kaba 6.2 kilometer na Athiabari shaduh ka shnong Umshiak jong ka khappud Meghalaya Assam, ka dang sahkut haduh mynta naduh ka jingwan pyndik jong ki pulit Assam.
Kum ban shu pynkynmaw ba kane ka surok PMGSY kaba ka mang tyngka ban shna ïa katei ka surok ka long kumba 554.48 lak tyngka, hynrei na ka jingwan pyndik ki pulit Assam, ka la shu sahkut sah haduh mynta ruh.
Halor kane jingsahkut sah khlem lah pyndep, na ka liang ka FKJGP Aradonga Area Unit hapoh ka jingïalam jong u Trellingstar D.Shira President bad u Enbok Marak General Secretary, ki la leit ban ïakynduh markhmat bad u Deputy Commissioner West Khasi Hills, ba un tuklar bad shimkhia khnang ba ka jingpyntrei ïa katei ka surok kan ïaid shait shait khlem kino kino ki jingeh.
Ki la ong ba ha ka jingshisha katei ka surok PMGSY ka dei kaba la sdang pyntrei naduh u Rymphang jong u snem 2018.
Hynrei da ka jingpynwit na ka por sha ka por da ki pulit Assam.
Kumta haduh mynta ruh ym shym la lah satia ban pyndep.
Ki nongïalam ki la pynpaw ba katei ka surok ba 6 kilometer, ka long ka jingkyrkhu kaba khraw ïa ki paidbah nongshong shnong bad ka long ruh kum u budlum jong ka roi ka par bad kan ïarap ïa ki paidbah ha baroh ki liang.
Ki nongshong shnong ki ban myntoi na katei ka surok Athiabari-Umshiak, ki kynthup ïa kiba shong ba sah ha ka shnong Athiabari, Salpara, Olongop, Ranighat, Malapara, Mazpara, Umshiak bad kiwei kiwei ki shnong ba marjan.
Ki nongïalam ka seng ki la ban jur ba kum u khlieh jong ka District, u dei ban shim ka jingkitkhlieh na ka bynta ka bha ka miat jong ki paidbah ha katei ka thaiñ, da kaba un peit ba kum kine ki kam pynroi na ka bynta ki shnong khappud, dei ban ïaid shaphrang bad ban pyndep beit.
Ki la ong ba ki bor sorkar jong ka Meghalaya ki dei ban shimkhia bad tuklar lada dang don kino kino ki bor, kiba pyrshang ban pynthut ha kaba pyntrei ïa katei ka surok.
Ki nongïalam ka seng ki la pynpaw ruh ba kane ka surok ka dei kaba pynsyrtok haduh katta katta ïa ki paidbah nongshong shnong khamtam eh ha ka leit ka wan bad ka rong.
Ym tang katta kane ka surok ka la buh jingeh ïa ki nongpang kiba donkam ban pynkit sha ki jaka ai jingsumar ba jngai na ka shnong.
Jowai, Nailur 14 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun hapdeng ki ar kynhun kata ka Mynthong pyrshah ïa ka Khimusniang, ha kaba ka kynhun jong ka Mynthong kala lah ban pynliem da 4-0 kol ïa ka Khimusniang.
Ïa kitei ki kol na ka Mynthong la thep da u Romaric.
B.Nguefang ha ka minit ba 18 & 84, u Jerry Shylla ha ka minit ba 31 bad u Sani Phawa ha ka minit ba 64.
Ka jingïakhun lashai ka sngi 15 tarik kan long hapdeng ka Sabahmuswang pyrshah ïa ka 7 Wasa ha ka por 3 baje janmiet.
Khliehriat nailur 14: U Chief Engineer jong ka tnat Public Work Department (PWD-Roads) hynnin ka sngi u la khot da ka Online Bids kaba long kum ka jingkhot ban thep tender, na ka bynta ban shna pynbha ne maramot noh ïa ka surok Rymbai-Bataw-Borghat- Jalalpur (RBBJ-Road) kaba dei ka surok ha ki thaiñ khappud ha East Jaiñtia Hills District.
Na ka bynta ban maramot ïa katei ka surok ka Central Road Infrastructure Fund (CRIF) ka la bei tyngka, ha ka mang tyngka kaba T24.160 klur tyngka bad ïa kane ka mang tungka la dep pynbna naduh ka 30 tarik u lber 2022.
Ka jingpyntrei ïa katei ka surok kan long naduh ka 8/000 Kilo Mitar haduh 37/000 (Length=30.00KM) bad lehse kane ka jingpyntrei ïa kane ka surok kaba ha katei ka mang tyngka kan nym lah ban kot sha baroh kawei ka jaka jong ki shnong ha khappud namar kane ka surok RBBJ ka dei kaba pyniasoh ïa kiba bun tylli ki shnong ha khappud kiba kynthup naduh shnong Rymbai, Umsatai, Ladwah Wapung, Deiñsatlang, Pynurkba, Bataw, Umlynsha, Lakadong Umlatdoh, ka shnong Lama, Natbor, Borghat, Pdeiñwahkhynriaw, Demlakadong, Kwator, Hingaria ter ter, kiba dei ki shnong kiba don ha khappud bad ka ri Bangladesh.
Ka jingpynllait ïa ka mang tyngka bad ka jingpynbna u Chief Engineer ka tnat PWD ban shna pynbha noh ïa kane ka surok ka la wanrah jingkmen bad jing sngew phuh mut phuh mat ïa ki paidbah jong ka thaiñ khappud namar mynta la da ki bun bun snem kumba khatsan snem mynta ki paidbah ki la shuh shah jynjar da kaba ïaid ha ka surok kaba jot rathai kaba la long kum ka surok khlaw, kaba ju wanrah jingeh haduh katta katta ïa ki paidbah ka thaiñ khamtam ha ka por lyiur ba jur u slap bunsien ki kali kim ju lait shuh ban ïaid na katei ka surok ha khappud namar ba ka la jur sa tang ka jyrsieh, ka thliew ka syar bad kaba la buh jingma ruh ïa ka jingim briew.
Na ka liang ki Waheh Shnong bad ki nong shnong shnong jong kitei ki shnong ha khappud kiba dei ïaid lyngba na katei ka surok Rymbai-ki Bataw-Borghat- Jalalpur (RBBJ-Road) ki pynpaw ka jingsngew kmen bad sngew nguh ïa ka sorkar kaba la kloi ban sngap ïa ka jing ud bad jingkyrpad ki paidbah bad ha ka juh ka por ki la kyrpad ïa ki contractor ki ban shna ïa katei ka surok ba kin sngewbha ban maramot bha ïa ka surok ha ka rukom kaba paka bad kaba skhem bha khnang ba ka surok kan neh slem bad kumjuh ruh ba kan long ka jingkyrkhu ïa ka thaiñ hi baroh kawei namar kumba ngi tip ba ka surok hi ka dei u budlum jong ka roi ka kiew jong ka thaiñ khamtam ka thaiñ khappud ka dei ka thaiñ kaba ju pynmih buh bha ïa ki mar rep, kumta ka jingdon ki surok, ki lynti ki syngkieng kiba biang ba bit kan ïarap shi katdei eh ban pynsuk ïa ki nongrep ban pynpoi ïa ki mar rep sha ki jaka ïew bad kane kan ïarap ruh ha kaba kyntiew ïa ka ïoh ka kot jong ki paidbah ka thaiñ.
Ha kajuh ka por ki paidbah ka thaiñ, ki kyrpad bad khmih lynti ba ka sorkar kan pyrkhat ban thaw shuh shuh ki lad ki lynti ban ioh ban maranot syndon ïa baroh kawei ka surok ha katei ka thaiñ kaba dei ka surok Rymbai- Bataw-Borghat- Jalalpur (RBBJ-Road).
Jowai, Nailur 14: U Planning Rymbai uba ju khot ieit u ma Plan uba long teng u MDC jong ka Musniang Rangat Constituency ha ki snem 1994-1999 mynta ka sngi ula pyntip paidbah ba un ai ka jingkyrshan ba pura ïa u ma Nehlang Lyngdoh uba dei u kyrtong ka NPP na 6-Khliehriat LA Constituency ha kane ka jingïakhun MLA ban long ha u 2023.
U ma Plan haba kren ha u nongthoh khubor u ong ba ka jingkwah jong u ban ai ka jingkyrshan ïa u ma Nehlang Lyngdoh ka long halor ka jingïohi bad jinglap jong u ïa ki kam kiba u ma Nehlang ula trei ha ki ar term ba u jop MLA.U ong ba u ma Nehlang u long u briew uba kloi ban ïarap ïa ki duk ki suk, ki kup shiliang sem shiliang, ïa ki shnong ki thaw ki lynti syngkeiñ (surok), ki um bam um dih, ki light, ki Hospital bad bun kiwei kiwei ki jingleh bha jong u ha ka imlang sahlang.
Kumta u ma Plan u khot lang bad kyrpad ïa kito ki nongbud kiba ju kyrshan ïa u ha ki por ba u ïeng ïaleh MDC na kane ka Constituency ba kin sngewbha ban ai ka jingkyrshan ba pura ïa u ma Nehlang Lyngdoh kumba ma u ruh u kloi ban kyrshan khnang ban poi sha ka thong jingjop bad ban wan rah shuh shuh ïa ki lad jingïarap ïa kane ka Constituency bad ïa ka jylla hi baroh kawei.
Jowai, Nailur 14: Ka Dorbar shnong Namdong-B lem bad ka ïing ka sem jong u Tell me Pyrtuh mynta ka sngi kila pynlong ïa ka jingïamih paidbah ban dawa na ka sorkar ‘ban set along shi jingim ïa u Tell me Pyrtuh’ ba ju khot sin u (Bor Pyrtuh) ba donkti ha ka kam pynïap briew, khnang ba kane kan lait na ka jingshong syier hapoh ka shnong ka thaw.
Ha kane ka jingïalang la pynlong ruh ïa jingïaid Rally ha ryngkat ki jingthoh pynrem haki placard bad ki banner, ba la shim bynta da ki hajar ngut ki paidbah nongshong shnong ka thaiñ Nartiang Khanduli ba kynthup ïa ka Joint Action Committee (JAC) Nartiang Khanduli Area, ki khynnah skul ki nonghikai na ka shnong Namdong, ki Waheh Shnong lem bad kiwei de.
Kine ki nongshong shnong kila dawa na ki bor ka aiñ ba kin pynshitom da kaba rai pynrem ïa utei u runar u Bor Pyrtuh uba dei u nongshong shnong ka shnong Namdong-B, uwei naki 4 ngut ba shah kem uba donkti ban pynïap ne shim ïa ka jingim jong ki ar ki nongniah kali kamai ha kine ki bnai bala dep.
Ka kmie jong u Bor Pyrtuh ka kong Soiloda Pyrtuh kaba la ai jingkren ryngkat ka jingsngewsih ïa ka jingleh jong u khun, kala ai ka jingkyrshan ba pura ïa kane ka JAC bad Shnong Namdong, kaba la ong watla ka long kum ka kmie jong u ruh kam banse shuh ban pynrem ïa u khun jong ka namar ki kam runar jong u ki la long pyrshah ïa ka imlang sahlang bad ka dawa jur na ki bor jong ka aiñ ba ka dei ban set shi jingim ïa u.
Halor kane wat na ka liang ka kur ruh kala pynrem jur ïa kane ka kam pynïap briew jong u Bormi Pyrtuh.
U ma Damian War uba dei u Waheh Shnong Namdong, ula ong ba ka jingleh jong kine ki riew thrang snam ka pynsyier ïaka ri bad ka jaitbynbriew khamtam ki nongshong shnong sha kane ka thaiñ ki bym juh don ka jingtieng jingsyier wat lada sahmiet ha ki lynti syngkieng ruh, hynrei dang ha kine sngi mih pynban kum kine ki jait briew kiba la shim syndon ïa ka jingim jong ki ar ngut ki samla ba lui lui.
Ha kane ka sngi la ïoh ruh ki jingkren na ka liang u President ka KSU Nartiang Circle u samla Chanbor War, u Waheh Shnong ka Moodop Nartiang u Damon Dkhar, U General Secretay KSU Lapangap Unit u Augustang Timung, na ka liang ka kur da u Mantre Pyrtuh, ki nongniah kali kamai ka thain kumjuh naki Waheh Shnong bapher bapher kiba don hapoh ka JAC Nartiang Khanduli, ki longkmie bad kiwei de, katba ïa ka jingïalang la pynïaid da u ma Icydol Pakma.
Kane ka Joint Action Committee (JAC) Nartiang Khanduli Area ka buh ka jingkyntu ïa ka tnad pulit ba kam dei ban kheiñ sting ïa ki bor pahara ha ki jaka set koidi, namar na ka por sha ka por kane kala wanrah ïa ka jingteng jingsmiej ïa ki paidbah na ka jinglait phet ki runar kumba ka jia ha kine ki sngi ba ladep haduh bala wanrah ka jingshah bom ïap ïa ki saw ngut ki koidi ba la shah rai pynrem.
Nongpoh, Nailur 14: Ki paidbah jong ka thaiñ Marmaiñ kiba leit ba wan lyngba u surok Nongpoh-Umden-Sonapur (NUS) ki hap ban mad ka jingeh kaba khraw haka leit ka wan kaba lah ruh ban buh jingma bad wanrah ki jingjia ba sngewsih ïaka leit ka wan jong ki paidbah hadien ka jingtwa khyndew ha kine ki sngi namar ka jingther u lapbah.
La ong ruh ba katei ka jingtwa khyndew kala pynlong ïa utei u surok ban ktieh shaba palat bad buh jingma ïaki kali ba leit ba wan namar ka jingbtuid jong ka lynti bad ka jingktieh jong u surok na katei ka jingtwa khyndew.
Katto katne ki Rangbah Shnong kila pyrshang ban pyntip ruh sha ka tnad PWD halor katei ka jingeh ba ki paidbah ki ïakynduh hynrei haduh mynta ym don ba patiaw da ki bor ba dei peit, ha kaba naka liang ki nongïalam shnong ki buh ka jingkyrpad sha ki bor ba dei peit ba dei ban shimkhia ïa katei ka jingeh jong ki paidbah na ka bynta ban pynkhuid noh ïa kitei ki khyndew ba la twa ha katei ka surok iaid paidbah.
Nongpoh, Nailur 14: Lada lah shisha ban pyntreikam thik kumba la thmu lyngba ka ‘Ginger Processing Unit’ kan long shisha ka jingkyrkhu na ka bynta ki nongrep Sying ha Ri Bhoi, namar na ka liang ka sorkar jylla lyngba ka Meghalaya Basin Development Agency (MBDA) ka la mang tyngka sha ki Cooperative Society ban shna ïa ki Ginger Processing Unit kum kawei na ka thong ban kyntiew ïa ka ioh ka kot ki nongrep ha ka jylla.
Kum ban pynpaw paidbah, ka Ri Bhoi District ka dei kawei na ka District kaba ki nongrep ki ju pynmih bun ïa u Syieng ha kaba ïa u Sying la shalan shabar ka jylla bad la jin ba treikam kata ka Ginger Processing Unit kan ai jingmyntoi shisha kaba khraw ïa ki nongrep Syieng ha Ri Bhoi bad ha ka jylla hi baroh kawei.
Haba kren halor ka kam rep sying ha Ri Bhoi, kiba bun ki nongrep ki ju trei shitom ban kyrshan ïa ka ing ka sem da kaba rep sying bad teng teng pat ki nongrep sying ki shah ktah na ka daw ka jinghiar dor u Sying ha kaba teng teng ki hap ban die ha ka dor kaba tad ba ki nongkhaii ba na shabar ki shim kabu ïa ki Nongrep Sying.
Kumba la ioh lum jingtip da u Mawphor, ki la don ki nongrep lyngba ka kynhun Cooperative Society ki don ka jingkyrmen ban kiew ha ka ioh ka kot, ha kaba lyngba ka sorkar jylla lyngba ka tnad Meghalaya Basin Development Agency ka la shim khia ban ai ïa ki song jingïarap na ka bynta ban kyntiew ïa ki Cooperative Society lyngba ka ‘Ginger Processing Unit’ da ka jingthmu ban pyndonkam hi ïa ki sying ban shna ha kiba bun rukom (Finished Product) ban pynïaid iew pat khnang ba kane kan ai jingmyntoi ïa ki nongrep sying ha Ri Bhoi bad ha ka jylla hi baroh kawei.
Napdeng kiba bun ki Cooperative Society kiba la ioh ïa kane ka Ginger Processing Unit ha Ri Bhoi, ka Mawlong Nongtluh Integrated Cooperative Society ka dei kawei ruh na ka kynhun kaba la ioh ïa kane ka lad jingïarap na ka Meghalaya Basin Development Agency ban shna ïa kane ka Ginger Processing Unit.
Kumba la ïathuh da uwei na u dkhot katei ka Cooperative Society, u Bah Swarlin Dkhar, u la ong ba ka Mawlong Nongtluh Integrated Cooperative Society ruh ka dei kawei na ka Society kaba la ioh ïa kane ka Ginger Processing Unit bad kane ka Society ka khmih lynti ba kan ioh jingmyntoi na kane ka Ginger Processing Unit ban myntoi ki nongrep sying ha katei ka thain bad ha ka District hi baroh kawei.
U la ïathuh ba na ka liang ka Society ka la sdang ban pyntrei ïa kane ka projek ha kaba na ka Meghalaya Basin Development Agency ka la mang haduh Rs.19 lak na ka bynta ki kor ki bor, Rs.5 lak na ka bynta ka Collective Marketing Centre bad Rs.7 lak na ka bynta ka Solar Cold Storage Centre.
Shuh shuh, u la ong ba ka Society kan pyrshang ban pyntrei janai ïa kane ka Ginger Processing Unit bad ka Society ka khmih lynti ba lyngba kane ka projek kan ai jingmyntoi ym tang ïa ki dkhot ka Society bad kan ai jingmyntoi khamtam na ka bynta ki nongrep sying ha Ri Bhoi, ha kaba lada lah shisha ban leh kumba la thmu kan long ka jingmyntoi ïa ki nongrep sying ha Ri Bhoi, u la bynrap.
Shillong, Nailur 13: Ki nonghikai contract hapoh ka shatri jong ka Meghalaya Government Lower Primary School Contractual Teachers Association kiba la shah weng noh na ka kam hikai jong ki ha u snem 2021 kiba la pynlong ïakhih naduh ka 7 tarik ban dawa ba ka sorkar ka dei ban pynlong ïa ka jingdawa jong ki ban thung kam biang hadien ba ka la beh noh ïa ki na ka kam.
Na ka liang kine kine ki nonghikai ki la ki la rai ban pynlong ïa ka jingïakhih da kaba ïaid paidbah ne Peaceful March ha ka 16 tarik ha kaba kin ïakynduh lang ha ka por 9 baje ha Mot u Kiang Nangbah hajan Civil Hospital Shillong bad sdang pat ïa ka jingïakhih jong ki.
“Na ka liang jong ngi ngi khot ngi ïa ki nonghikai baroh bad ki paidbah ban wan ai jingkyrshan sha kane ka jingïakhih ban dawa ba ka sorkar ka dei ban ai ïa ka hok jong ngi" ong Babu Birbor Riangtem.
Kumban shu kdew ba kine ki nonghikai ki la pynlong ïa ka jingïakhih kaba bun rukom bad wat ka jingshong shah thngan ha khmat Secretariat.
Shillong, Nailur : Ki skul bapher bapher hapoh ka jylla ki dap da ka jingsngewkhia halor ka prokram Diploma in Elementary Education (D.El.
Ed.
) ba la pynïaid da ka National Institute of Open Schooling (NIOS) katkum ka jingïateh jong ka Sorkar na ka bynta ban ai jinghikai pynttbit ïa ka bynta ki nonghikai kiba la don lypa ha ka kam khnang ba kin ïoh ïa ka kyrdan katkum ki kyndon jong ka NCTE.Kum ban shu pynkynmaw, ki don kumba 7822 ngut ki nonghikai kiba la phah ban pyndep ïa ki jingshah hikai pyntbit lyngba ka NIOS ha u snem 2013-2015 bad 2015-2017 (Offline) ïa kaba la bei pisa da ka Sorkar Pdeng bad Sorkar Jylla.
“Hynrei kaba sngewsih ka long ba ki dang don bun ki nonghikai ki bym pat ïoh ïa ki Original Marksheet bad ka Certificate haduh mynta na ka NIOS.Ki nonghikai bapli ki la phah ïa ka ujor jong ki lyngba ki Study Centre, State Nodal Officer NIOS, bad Regional Centre, Guwahati na ka bynta ki jingeh jong ki ha ka Result ba la pynmih da ka NIOS namar ba ki don bun ki jingbymbiang (anomalies) ha ka Result kumne harum," ong u President ka Meghalaya Schools Welfare Development Association u Bah HM Marbaniang.
Ki jingbym biang ki long, ka jingshah thoh Absent ha ki sobjek ba la thoh eksamin bad ka jingshah pyn phiel lane sha ai Absent ïa ka sobjek kaba ki ladep pas.
Kumjuh ruh ka jingbym ïoh ïa ki Original Marksheet bad Certificate wat lada ki ladep ïa ka Training.
Kane ka jingbym ïoh ïa ki Original Marksheet /Certificate kumjuh ruh ki jingbymbiang ka jia ruh ïa kiba bun ki nonghikai kiba leit ïa ka training D.El.
Ed na ka NIOS ha u snem 2017-2019 (Online).
“Kane ka ishu jong ki Offline Batch 2013-2015 bad 2015-2017 ka dei kaba la slem kumba ngi lah ïohi ïa ki jingïakhih jong ki nonghikai ha ki snem bad ki por kiba ladep, hynrei watla ki la ïai ap bad ïaishah da kaba ngeit ïa ki jingong na ka Directorate of Educational and Traning (DERT) ba kin sa biang bad sa poi, hynrei haduh mynta kam shym poi shano shano ruh," ong une u nongïalam ka Seng.
Halor kane ka Association ka kwah ban shai la ka Sorkar ka la ïoh jingtip neem halor kane na ka Department bad haduh katno ki dang don kine ki nonghikai ki bym pat ïoh ïa ka Original Marksheet bad Certificate kiba la biang pura.
“Halor kine ki jingeh ngi kyntu ïa ki Nongmihkhmat kiba sngewkhia ba kin ïatai ha Assembly bad ban pan jingshai haduh katno ki nonghikai ki la biang pura ïa ka Professional Training kaba long shi bynta jong ka Quality of Education bad kaei ka sien jam ba kala buddien ïa kine ki jingeh kiba don ha ki nonghikai.
Lada ki nonghikai ki leit buddien sah ïa kane, kan ktah ïa ka kam hikai jong ki," u la bynrap.
“Ngi kyrpad ïa ka Sorkar ba kan shimkhia halor kine ki jingeh bad ngim kwah ban ïohi ba ki nonghikai kin mih surok biang ban ïakhih halor kine ki jingeh namar kan ktah ïa ka skul bad ka jingpule jong ki khynnah skul.
Hynrei lada ym banse namar ba ka dei ka ishu kaba ktah ïa ka kam jong ki nonghikai (service) na ka liang jong ka Association kam banse ban shim da kawei pat ka lynti," la maham u Bah H.M.Marbaniang.
Shillong, 14 Nailur: Ki nongïalam ka Khasi Jaintia Christian Leaders Forum (KJCLF) ha ka sngi Balang ka la leit ban ai jingthoh sha u Lamphang ka ïing dorbar thaw aiñ jylla kum ka dak ka jingpyrshah halor ka rai ka sorkar ban sdang noh ka jingpyntreikam ïa ka Gaming Act 2021 bad ka jingai license ban plie ïa ki ktem khalai ha Ribhoi.
Kane ka jingleit kynduh jong ki nongïalam ka KJCLF ka dei hadien ba u Myntri ka Taxation u James PK Sangma u la pyntip ha ka ïing dorbar ha ka 13 tarik Nailur ba ka sorkar ka lah dep ban ai 3 tylli ki License na ka bynta ban sdang bad tei ïa ki ktem khalai Casino wat la na ka liang u Myntri Rangbah u la kular ban sahngeh bad kane ka jingleh ka sorkar ka dei ka jingthok jingshukor ïa ki paidbah.
Haba kren bad ki lad pathai khubor u Secretary ka KJCLF u Rev.EH Kharkongor u la ong ba ka forum ka pynrem jur ïa kane ka jingleh ka sorkar namar dang shen ka la pynpaw ba kam pat don jingthmu eiei ban plie ïa kane ka ktem khalai bad u la ïathuh ruh ba ha ka jingïakynduh jong ki bad u Myntri Mangbah, na ka liang jong u u la kren pyntikna ba ïa kaba mynta ka sorkar ka nym pat pynïaid ïa kane ka kam.
U la ong, “Ka sorkar ka la thok ïa u paidbah namar ka la kular ban ym pat plie hynrei mynta ka la ïaid shakhmat bad leh sop sop bad la shu ïohsngew beit tang ïa ka jingpynbna na u Myntri ka Taxation ba ka sorkar ka lah ïaid shakhmat ha ka jingpyntreikam bad la dep ai ruh ïa ki License lai tylli".
U la kynthoh ba ka jingkren u myntri ka Taxation ba ka jingpyntreikam jong ka sorkar ïa ka Gaming Act 2021 bad ka jingai license, ka long ban khring ïa ki nongjngoh kai pyrthei kiba heh spah bad kiba heh kyrdan, u Pastor EH Kharkongor u la buh jingkylli ba balei yn donkam ïa kita da kaba kdew ba watla khlem ka Casino ruh ka jylla ka ïoh pdiang da ki phew hajar ngut ki nongjngoh kai na kylleng ka pyrthei.
U la ong ba ka nongrim kaba kum ki nongïalam niam ka ïeng ban pyrshah ka long namar ba ki don ïa ka jingsngewkhia ïa ka lawei jong ki khynnah samla bad ka jylla hi baroh kawei.
“Kaba thamula ka dei ba u ong, ki paidbah ka jylla kim ïoh bynta eiei lada dei ha ka kam ka jam ruh bad kin shu ïoh kai tang ki lyngkhot lyngkhai ha madan" U la bynrap.
Shillong, Nailur 14 : Ki la don haduh 199 tylli ki case kiba la rejister kiba ngat ha ka kam tih dewiong beaiñ bad 1652 kiba khaïi dewiong beaiñ naduh ba la khang tih bad khaïi dewiong da ka NGT ha u snem 2014.
Na kitei kiba la rejister kiba la shah pynngat ha ki kyndon aiñ ki long 1462, 242 ki dei kiba la dep ïoh kaiphod bad 147 ki dei kiba dang don hapdeng ka jingtohkit, ïathuh u myntri kam pohïing ma Lahkmen Rymbui.
Ki don 495 kiba la shah rai pynrem naduh ba la khang da ka NGT ban tih bad khaïi dewiong beaiñ ha ka jylla.
U la ïathuh ba ki pulit ki la ïoh ruh ban kem ïaki nongkhaïi ksiar tuh ha ka jylla namar haduh mynta ki la ïoh ban kurup 1200 gram ki biskit ksiar kiba shongdor 27 lak tyngka.
Shillong, Nailur 13: Ka Hynñiewtrep Integrated Terrestrial Organization(HITO) ha ka sngi Ba-ar ka la pynkup burom ïa u Babu Risakmen Romor Jones Dkhar uba la lah ban pynmih ïa ka kot Physics kaba u la jer kyrteng ka Physics The Magic Book kaba la thoh na bynta ban pyndonkam ki khynnah pule Science class 12.
Haba kren sha ki nongthoh khubor u Babu Risakmenlang u la ong ba kane ka kot kaba u la thoh ka long kaba la biang pura ban pyndonkam na bynta ki khynnah klas 12 namar ka la kynthup lut ïa baroh ki lynnong jong ka syllabus kaba ka MBOSE bad CBSE ka kdew na bynta ka klas 12.
U la ong ruh ba kane ka kot kaba u la thoh ka long kaba suk ban sngewthuh bad kan ïarap ruh ïa ki khynnah kiba ym ïoh lad ban leit tution namar la ai jingbatai kaba suk ban pei phang wat da ki khynnah ba kham duna ka jingproh jabieng ha ka subject physics.
U la ong ruh ba ka thong ba u thoh ïa kane ka kot ka long ban ïarap ïa ki khynnah kiba duna ka ïoh ka kot bad kiba ym ïoh lad ban leit tution namar u ong ba ka rukom thoh jong u, u thoh kum ka jinglah ne kaei kaba ki khynnah skul kin suk ban peiphang.
“Ha man ki lynnong la ai shuwa ki formula bad ki jingbatai nangta bud ki jingkylli ba don jubab ryngkat ki nuksa ba suk ban ïarap ïa ki khynnah ban sngewthuh shai" u la ong.
“Nga ïa lade ngam pat ju leit tution ha ka rta leit puile jong nga, naduh klas A rit haduh ka kyrdan master Degree nga pule hi beit bad nag ngeit kito ki bym ïoh lad ban leit tution lada kin pyndonkam da kane ka kot ki shemphang bad tbit kum kiba leit tution" u la ong.
“Kumba nga la ïohi ba ha ka por ba don ka khangdam kiba bun ki khynnah kiba duk bad kiba sah sha ki nongkyndong ki mad ka jingeh kaba khraw na ka daw ka jingbym don mobile phone bad ka jingbym biang ka network bad dei ha kata ka por ba nga sngewthuh ba ka donkam ba ngan pynmih ïa kane ka kot ban ïarap ïa kum kine ki khynnah pule" u la bynrapU la ong ruh ba na ka liang jong u kum u nonghikai ba dang khynnah u la pyrshang ban pynmih ïa ka kot bad u la khot la wer ïa kiwei pat ki reiwshemphang kiba la kham san ka jingtip ba kin synnïang lem sha ka thoh ka tar na ki khuiñ jabvieng ka jaidbynriew.
“Ha kiwei ki jylla kum ha Kerela bad Tamil Naduh bad kiwei ki khynnah ki ïoh ban pule Physic, Chemistry, biology namar ki la kynrei ki nongthoh ba da kane hi ka nuksa nga kwah ba kito kiba la kham shemphang ka jingtip ban wan shakhmat ban synïang sha kane ka bynta" u la ong.
U Babu Risakmen Romor Jones Dkhar u dei ruh u nonghikai Physic ha ka klas 12 jong ka skul Sacred Heart Boys Higher Secondary School Mawlai.
Shillong, Nailur 13: Ka Sur Ki Nongmawlai ha ka sngi Ba-ar ka la dawa ïa ka sorkar MDA ba la ïalam da ka NPP ba ka dei ban weng kam bad pynngat kyndon ki kam runar pyrshah ïa ki Pulit kiba donkti ban siat ïap ïa u Bah Cheristerfield Thangkhiew ha ka ïing sah jong u ha ka 13 tarik jong u snem ba la dep ha Mawlai Kyntonmassar.
Haba kren sha ki lad pathai khubor kine ki nongïalam ka Sur Ki Nongmawlai ki pynsngew ïa ka jingpyrshah ïa ka rai ka sorkar ban shu khot hajir shuwa ïa ki pulit kiba don kti ban leit hiar khynra ïa ka ïing u Bah Cheristerfield bad kiba don kti ruh ban siat ïap ïa u wat hadien ba ka kynhun tohkit laitluid ba la khlieh da u Justice T Vaiphei ka la lap ba dei ka jingpyndonkam palat pud ïa ka bor, ba sa jia ka jingshah siat ïap u Bah CheU samla Rapborlang Nongrum uba dei ruh u General Secretary ka KSU Mawlai Circle u la ong ba ha ka jingshisha ka sorkar ka dei ban weng kam wut wut bad ban pynngat kyndon ïa ki pulit kiba don bynta ban leit khynra ïa ka ïing ka sem u Bah Cheristerfield ym ban dang khot hajir wat hadien ba la pyni shai ba dei ki pulit kiba la pyndonkam palat pud ïa ka bor.
“Kumba ka la leh ïa ki nongap pahara jong ka Jowai District Jail hadien ba ki 6 ngut ki runar ki la ïoh ban phet tuh na kane ka phatok, khlem khot hajir ka weng kam bad pynshitom ka dei ruh ban leh ïa kito ki pulit ba don kti ha ka 13 tarik" u la ong.
“Lada dei ba ka sorkar ka suba ba u don kti halor ka kam be-aiñ kumba ka la kynnoh ka dei ban khot hajir ban ïoh ki sabut ym ban leit siat ïap ha ka por mynmiet mynsynïa" u la ongU la ong ba kane ka jingkynnoh ka sorkar kan shu sah umndum namar u Bah Che u la ïap ban ai sakhi ïa kane ka jingkynnoh ki pulit bad ka sorkar la kaba shisha ne kaba shu thaw.
Haba byrap lang ïa kane u Bah Khrawkupar Nongsiej President ka FKJGP Mawlai u la ong ba ka sorkar bad ka tnad pulit hi naduh kaba sdang la paw ka jingbym pat tbit ka jingleit khynra ban kem ïa u Bah Che wat hadien bun katto katne sien ba ki la ïa syllok para ma ki.
“Ha ka por miet ki la hiar leit khynra ki leit beit khlem don tang ki Night Vision Devices ne khlem rah torchlight hynrei kim rah satia ïa kane ruh bad ki shu siat beit da kaba pyrkhat ba dei kita ki lehnoh ba wan rieh tngen ha ka ïing u Bah Che, mutdur lada dei ki khun ne ka lok u Bah Che ba leit tur hadien ba ki pulit ki wan khynra ha kato ka step" u la ong.
U la ong ruh ba kaei kaba la jia ha kato ka sngi ka dei namar ka kynhun syntiat ka sorkar ka la fail namar ki kynnoh ba u Bah Che ryngkat u para nongïatreilang ki don lang ha ka juh ka jaka bad ki suba ba don ar tylli ki ïing kaba ki la thiah “wat hadien ba la ki la dep suba hynrei balei kim lah ban wad jingtip kaba thikna bad kane ka pyni ba ka tnad inteligenc ka sorkar ka fail" u la ong.
Haba ïadei bad ka jingbym pynmih ka sorkar ïa ka kyrteng ki Pulit ba don bynta ha kane ka jingleit khynra u la ong, “Kumba ka ïing ka la hun namar ki tip mano ba donkti ngi ruh ngi sngew ïahap ïa kata namar lada pynmih paidbah ïa ka kyrteng jong ki ïoh kan buh jingma ïa ka jingim jong ki namar kane kaba la leh da u Justice Vaiphei ka dei tang ka jinglap na ka jingtohkit ne ka kaiphot kam pat dei satia ka rai kut ne verdict bad kumba ka ïing ka dawa ban pynngat kyndon noh ïa ki pulit ba wan khynra bad siat ïap ngi ruh ngi ïeng skhem lang ha kata hi ka nongrim" u la ong.
Kumban shu pynkynmaw hangne ba na ka liang ka sorkar ha ka sngi Thohdieng ka la rah sha ïing dorbar thaw aiñ bad pynlait paidbah ruh ïa ka kaiphot siat ïap u Bah Che kaba la aiti da ka kynhun tohkit laitluid ba la khlieh da u Justice T Vaiphei kaba la thung da ka sortkar ban tokit halor ka jingshah siat ïap u bah Cheristerfield Thangkhiew uba dei nongïalam barim ka HNLC.Shillong, Nailur 14: U Bah Disparsing Rani u nongwad jingtip ba pawnam lyngba ka RTI ha ka sngi Balang u la ong ba ka jingpynieng ka NPP ïa ka ophis jong ka ha ka jaka ba don marjan bad ka ïingsah jong u Chief Justice jong ka Meghalaya High Court la shu tei be-aiñ namar kat kum ka jingtip kaba u la pan ïa ki kot ki sla bad ki jingai jingbit na ka Deputy Commissioner jong ka East Khasi Hills kam ah satia ban ai ïa ka building permission bad kumjuh ka jingbit ban ot ne pynkhyllem ïa ki dieng kiba don ha katei ka jaka.
Haba kren sha ki lad pathai khubor u la ong ba kat kum ka kyndon jong ka Buliding By-law bad kumjuh ruh ki kyndon jong ka lease agreement ba la ïa soi hapdeng u DC bad ka NPP bad kumjuh kiwei pat kiba ioh jaka na ka sorkar ha ki jaka sorkar ne Revenue Land ka la kdew shai ba kine kiba shim wai ïa kane ka jaka kim lah ban tei ïing khlem da la ioh ka jingbit shuwa na ka ophis DC kaba dei ka nongri nongda jong kine ki jaka sorkar.
U la ong ba na ka liang jong u u la pan jingtip lyngba ka RTI ha kaba u pan ïa ki Xerox copy jong ki kot ki sla kiba donkam ban ioh ha shuwa ban sdang trei ïa kane ka ophis hynrei na ka liang jong ki ki la shu kdew beit ïa ka tarik ba ki la ai jingbit ba ki la ai sha ka NPP hynrei na ka liang ka ophis kam shym la lah ban ai kumba la pan ha ka RTI.“Dei kane ka jingbym lah ban ai ïa ki kot ki sla ba ka pynphalang ba ka NPP kam pat ïoh satia ïa ka building permission" u la ong.
U la ong ba kiwei ki kot ki sla kiba donkam la ai lut sha ka ophis DC ha kaba na ka liang jong u ruh u la ioh ïa ka Xerox kat kum ka jingpan jingtip jong u.
U la ïathuh ruh ba kat kum ka Agreement kaba ki la soi hapdeng ka ophis jong u Deputy Commissioner la ai wai ïa kane ka jaka kaba ka jingheh kaba 10 Akar sha ka NPP na bynta 30 snem ha ka dor ba 115 tyngka shisnem.
Shillong, Nailur 14 : Ka Khasi Hills Autonomous District Council (KHADC) shen kan sa shim ïa ka rai kaba khatduh ha kane ka sngi Palei hadien ba ka sorkar jylal ka la ïai ban ba ka jingpynbna ba ka pynmih dang shen haba ïadei bad ka CrPC bad CPC kan ym ktah satia ïa ka bor bad ka iktiar jong ki Kashari District Council.
Ïa katei ka rai ki la shim hadien ka jingïakynduh lang hapdeng u Myntri Rangbah ka jylla Conrad K Sangma bad ka kynhun na KHADC hapoh ka jingïalam jong u Chief Executive Member (CEM) ka KHADC Bah Titos W Chyne ha Secretariat ha kane ka Sngi Balang.
Haba kren bad ki lad pathai khubor, u Myntri Rangbah u loa ong ba ka sorkar jylla ka la ai ka khubor kaba shai sha ka District Council ba ka jingwanrah ïa katei ka notification ka long ban ailad ïa ki Judicial Magistrate ba kin bteng ïa ka kam jong ki kaba ju leh da ki ADC Judiciary ha kapor ba ka Judiciary bad ka Executive kim pat shah pynïakhlad.
“Dei tang kata hi ka jingmut jong kane ka notification bad ymdei palat ïa kata bad ka jingkylli ban ong ba kan ktah bad sloit noh ïa ka iktiar jong ka District Council lane ban tuklar noh ïa ka bor jong ki kashari ha ki shnong lane pynkylla ïa ki kyndon ha ki Ditrict Council kan ym don satia," u la ong.
Da kaba kam ba ka bor jong ki District Council ki la don ha ka jingïada katkum ka Riti Synshar jong ka Ri, u Myntri Rangbah u la ong, “Ka jingïada kaba kongsan tan ba ka District Council lane ki Kashari jong ki ka long lyngba ka kyndon (Provision) jong ka Para 4 & 5 ha ka Khyrnit kaba Hynriew bad kumta ym don ka notification kaban tam ïa ka.
"Halor ka jingsngewkhia ba la wanrah da ka KHADC haba ïadei bad ki mukotduma para riewlum, u Myntri Rangbah u la ong ba ka sorkar jylla ka la dep kren shaiba kam don satia kata ka jingkylli banpynkynriah noh ïa ka kam ba takhuh u riewlum pyrshah ïa u riewlum namar katkum ka para 4 jong ka Khyrnit kaba Hynriew kum kitei ki mukotduma yn hap ban leh da ki Kashari jong ki District Council.
Hadien kane, u CEM u la pyntip ruh ba ka KHADC kan sa kynduh biang la shai ka sngi Palei ban shim ïa ka rai kaba khatduh haba ïadei bad katei ka jingkynduh hynne ka sngi.
U la kubur ruh ba ka sorkar jylla ka la kren shai ba katei ka notification kan ym ktah satia ïa ki Kashari jong ki District Council, subordinate court lane ki village court.
Shillong, Nailur, 14: Ka All India Trinamool Congress kaba shong ha ka Liang Pyrshah jong ka Iingdorbar Thawaiñ ka la dawa ïa ka Sorkar Meghalaya Democratic Alliance (MDA) ba ka dei ban thung da ka jingtohkit ba laidluid ban tohkit biang halor ka jingshah siat ïap jong u Bah Cherishstarfield Thangkiew ha ka jingleit khynra jong ki Pulit ïa ka ingsah jong u ha Mawlai Kynton Massar ha ka step phyrngab ka 13 tarik u Nailar, 2021.
Ha ka sngi sdang jong ka Dorbar Synrai ka Iingdorbar Thawaiñ ka Sorkar ka la wanrah ïa ka kaiphod tohkit jong u Nongbishar ba la shongthait u Juctice T.Vaiphei.
Hynrei ka la mih ka jingpyrshah na ki kynhun sengbhalang kiba la dawa ban sei madan ïa ki kyrteng jong ki Pulit kiba donkti ban siat ïap ïa u Bah Cheris namar ka jingbym bun ïa ka kaiphod.
U MLA jong ka Trinamool Congress u Bah George B.Lyngdoh haba wanrah ïa kane ka mat ha ka Short Discussion Hour ha ka Iingdorbar Thawaiñ, la ong, “ha ka sngi sdang jong ka Dorbar Synrai, ka Sorkar ka la wanrah ïa ka kaiphod tohkit halor ka jingshah siat ïap jong u Bah Chesterfield Thangkhiew.
Lah ban shu shim kyllum na ka kaiphod tohkit ba ka don ka jingleh bym pyrkhat bad ka jingpyndonkam palat pud ïa ka bor.
"U la buh jingkylli shuh shuh da kaba ong, ‘ki paidbah ki dawa ïa ka hok da kaba pynshitom ïa kiba donkti.
Ki paidbah ki ïai buh jingkylli ïa ki bor ba dei peit ba mano ba phah ïa ka kynhun (ki Pulit).
Hato ka dei ka jingïasylla ha lyndet ka jingsiat ïap ïa u Bah Chesterfield Thangkhiew? Kum ka Liang Pyrshah ngi dawa ba dei ban thung da ka jingtohkit ba laitluid ban lap ïa kiba donkti bad ïa ka jingthmu ha lynti ka jingshah pynïap jong u Bah Chesterfield Thangkhiew.
".
U shynrai, u long uwei napdeng ki jingber ba kynrei bha ban pyndonkam ha ki jingbam ba ngi shet bad u ju paw ruh ba u lah ban ai jingmyntoi shibun bah ha ka liang ka koit ka khiah.
U dei uba la ju tip kum u syiem napdeng ki jingber ne ki jingshoh, u Shynrai la slem la ju pyndonkam ruh kum ka jingsumar halor kiba bun ki jingpang bad jingshitom.
U shynrai u don ïa ka curcumin, ka compound, kaba lah ban ïarap bad ai jingmyntoi ha kiba bun ki liang ka koit ka khiah, kynthup ka jingmyntoi ïa ka jabieng.
Ka Curcumin ka don ka antioxidant bad ka bor ba lah ban ïakhun pyrshah halor ka jingkiew ka jinglong tyrha ha ka met.
Ka jingkiew ka jinglong tyrha ka dei kaba ju paw ba don jingïadei bad ka jingkhuslai, watla ym pat lah ban tip thikna ka daw ha lyndet kane ka jingdon jingïadei.
Ki jingbam ba riewspah ban don ki antioxidant-kum u shynrai ki dei kiba lah ban ïarap halor ki dak jingshitom halor ka jingngat ha ka jingkhuslai lyngba ka jingpynduna halor ka jingkiew ka jinglong tyrha.
Ka curcumin bad kiwei de ki chemical ha u shynrai ki paw ba ki dei kiba kynsai ba lah ruh ban pyllait na ki jingpang kum ka bampong, ka jingpang klongsnam, ka Alzheimer’s, ka pangmat napdeng kiwei de.
Baroh ngi la mad teng halor kane ka jingshah ktah ba paw hapdeng ba don ka jingkhsulai, hynrei ka jingshah ktah ka lah ban pher na uwei u briew sha uwei pat.
Ha kajuh ka por ka long kaba donkam ban ithuh kine ki dak jong ka jingshah ktah ban shim ki sienjam kiba dei khnang ba lah ban pynduna bad tehlakam ka jingkhuslai.
Ka jingkhuslai ka dei kaba ktah hapdeng kiba bun ki briew ha ki ri satlak ka pyrthei.
Ka jingïakhun pyrshah ka jingkhuslai da ka curcumin:U Shynrai u paw ba u long u thymmei halor ka jingdon ka polyphenol curcumin bad u dei uba lah ban ai jingmyntoi ha kiba bun ki liang ka koit ka khiah.
Ki antioxidant kiba don ha ka curcumin ki dei kiba lah ban pyllait bad ai jingïada ïa ka met ba mih na ka jingdon ki phlia jakhlia kiba paw ba ki long kiba don ka jingma.
Kine ki antioxidant kiba don ha ka curcumin ki dei ruh kiba lah ban ïakhun pyrshah ki dak jingshitom halor ka jingkhuslai da kaba pynduna ka jingshah banbor ki oxygen bad ka jingjur ka jinglong tyrha.
Ka Curcumin ka paw ba lah ban ai jingmyntoi hapdeng kito kiba jur ka jingshah ktah bad shah banbor na kane ka jinglong khuslai.
La shem ba ka Curcumin ka dei kaba lah ban pynduna ki dak jingshitom jong ka jingkhuslai, ka jingpaw ki dak jingshitom halor ka jingsngew bad ka jingtreikam ha ka bor jabieng, bad kumjuh ruh halor ka jingpaw ki dak jong ka jinglong artatien lyngba ka jingpynduna ban don ki monoamine oxidase A & B enzymes – ka jingtreikam halor ka jingdon jong ki neurotransmitter ha ka jabieng.
Ki ïarap ban pynjur halor ka jingdon ki neurotrophic bad ka jinglah ban ïakhun pyrshah ka jingkiew ka jinglong tyrha.
Ka Curcumin kam don jingktah satia wat lada la pynrung bun.
Kane ka Curcumin ka dei kaba lah ban ai jingïarap halor ka jingpynkylla ki jingtreikam ha ka jabieng ba mih na ka jingjur ka jingkhuslai.
Ha kajuh ka por ruh ka aibor na ka bynta ka jingthaw thymmai ki cell ha ka jabieng bad ka jingïasoh jong ki – ki rukom treikam kaba lah ban khanglad bad pynduna ki dak jingshitom jong ka jingkhuslai.
La slem bah la ju pyndonkam ïa ka Curcumin na ka bynta ba lah ban ai jingïarap bad jingïada na kiba bun ki jingpang, kynthup ka jingïada na ka jingpang ba ktah ha ki bynta ka bor jabieng da kaba tehlakam halor ki dak jinshitom ba banbor ha ka jingmut jingpyrkhat bad ka jingkhuslai.
U Shynrai u dei uba lah ban pyndonkam da baroh.
Nongstoiñ, Naitung, 12: Ka Election ban jied ïa ki nongmihkhmat sha ka Ïingdorbar Thaw Aiñ ka jylla ka sah satang kumba khyndai bnai duna, ha kaba ki seng saiñ pyrthei ki la sdang ban ïa khih khohreh ban leit thung ïa ki tnad treikam ha ki shnong bad ki polling station bapher bapher ha la ki jong ki jong ki Constituency.
Haba phai ha ka Nongstoiñ Constituency na ka liang ki seng saiñ pyrthei kiba la don ïa ki kyrtong kum ka Congress, ka NPP bad ka AITC, ki kyrtong jong kitei ki lai tylli ki party ki la ïa durut hi khait ban leit tur haman la ki shnong, ban thung ïa ki shnat treikam na ka bynta ban pynkhlaiñ ïa ki party jong ki, na ka bynta ban ïoh khring ïa ki paitbah nongthep vote ba kin jop ha ka election ban wan.
Haba phai sha kitei ki party ka All India Trinamool Congress kaba dang shu rung tymmai hapoh ka jylla bad kiba bun ki riew paitbah bad wat ki riew rangbah ki ju kren beiñ ba ka jingtreikam hapoh ka jylla ka dang lung palat.
Hynrei hapoh Nongstoiñ Constituency pat kumba ka long mynta, katei ka party kaba la ïalam da u bah Macmilan Kharbani kum u President, ka la nang ïoh mynsiem shuh shuh, namar tang hapoh kane ka bah Kharbani taiew, na ka liang u kum u nongïalam ryngkat ki nongkitkam, ki la ïoh ban pynskhem ïa ki nongkitkam bad ki dkhot ha ki ar tylli ki primary Unit kawei ha Urkali bad kawei ha MawduhKa jingïoh mynsiem jong ka AITC ha Nongstoiñ constituency, ka dei namar ba ki paitbah ha man la ki shnong ki la mih shakhmat ban wan pynïasoh sha ka party, namar ka jingkwah jong ki ka long ban wanrah ïa ka jingkylla ha ka synshar khaddar naduh u snem ban wan.
Haba pyrshang ban twad jingmut na ki nongkitkam jong ka AITC Nongstoiñ Constituency, ki la ong ba ka synshar khaddar ha ka jylla naduh ka por ba ka Congress ka dang don ha ka bor haduh mynta ba la shimti ïa ka synshar khaddar ha ka jylla da ka sorkar MDA, ba la ïalam da ka NPP, ki jingkular baroh kim shym la urlong.
Nalor kata ki la ong ba naduh ba ka NPP ka la ïalam ïa ka sorkar hapoh ka jylla ki don satang ki jingïakhih bad kitei ki jingïakhih ruh ki long kiba kham pher, namar da ki nongtrei sorkar ki ïakhih pyrshah ïa ka sorkar bad kam don jingïapher satia na ka jingïakhih jong ki khun pyrshah ïa ki kmie ki kpa.
Ka dei ruh ka jingshisha ba ka long thik kumba u kpa bad ka kmie kim lah ban pyndap bam ïa ki khun bad haba ki tngan, ki hap ban ïakhih bad lada ka jingïakhih kam myntoi, kim banse ban leit tuh namar ba thngan.
U briew u ïai don beit ka mynsiem ban da leh ïa kano kano ka kam, u da kwah beit ban da pynjot, ban khlem da pyrkhat shuh ïa kiwei, ne ïa ka jingmyntoi naka bynta kiwei.
Ka jingpynïap beiñ ïa ki doh-wah, ka dei kawei na ki nuksa haba kwah te kwah eh ban bam, pynban ka mynsiem kam hun ban bam noh tang da kaba khwai iwei ne ar, pynban da ban da dusmon tad haduh ba kiwei ruh kim lah shuh pat ban ïoh ban bam ïa ki.
Ki doh um ki doh wah, lah ban ong ba kidei kiba jyllei bha ha kiba bun ki wah bah ne ki wah rit jong ka jylla, ha kaba ka jingdon ka jong ki, ka khring bha ïa kiba bun ki rawon, kiba man ba ïoh ka por, ki her sha ki wah, ban shong ban khwai baroh shi sngi.
Ha ka jingim u rawon ne u nongkhwai, ym don eiei kaba hun tam ha ka mynsiem lada ïoh ïa I dohkha I ba tang shi tda, pynban jah thait jah jrem ka met ba shong bad shah ïa ka shit ka thang ka sngi, ba shon ba bom u slap u phria, hynrei haba rung ha la ïing,da kwah shisha ban pynheh ïa ka khana, ba katno tam ki dohka kiba heh hynrei kiba la ïait noh.
Hynrei lada jia pat ba brut ne bym ïoh kata ka nang pynskuiñ shuh pat ïa ka mynsiem ïa u rawon ba tang ïoh por un hiar biang sha wah naka bynta ban ïoh pat ban pynhun ïala ka jong ka mynsiem ïa kaei kaba la dep ban jia.
Ka jingim u nongkhwai haba la kyrni lei lei ïa ka, da shisha ka long pat kaba itynnad, namar ka jingim jong kine ki briew, dei kaba ki im ryngkat ryngkat bad ka mariang, namar haba ki leit manla ka por, ka mariang ka ai shibun bah ka jingnang ka jingtip ïa ki, kum haba wan kiew kynsan ka um, ki tip ba don ka jingjur bha u slap na sha kiwei pat ki jaka, da kumta ki tip ruh da kumno ba kin nang ban kiar noh pat ïalade ban lait na ka jingma, nalor kata ka jingim ki nongkhwai ka wanrah ruh ïa ka met kaba koit kaba khiah, namar haba leit sha ki wah, ka ja ruh da bang bha, ka jingmut ka jingpyrkhat ka jong ki ka lait shi por na ka jingbun palat ka kam kaba ki trei ki ktah man la ka sngi.
Pynban ha ka mynsiem u riew dusmon kaba lalade ruh ym lah shuh ban bam, ïa kiwei pat ruh ym ailad ber da ka bih, kaba pynïap beiñ pat ïa ki dohum, lehse kin da lah ha kaban nang pynkha roi ïa kiba bun ki dohkha bad ba ki um ki wah kin dap kyrhai da ki har rukom ki dohum, kiba khring pat ïa ka mynsiem ba brai jong ki rawon.
Ban tehlakam ïa kum kane ka kam dusmon ka long kaba eh, namar ba u briew hi na lade shwa u donkam ba un sngewthuh ïa ka jingkordor ka jingdon ki dohum ha ki wah.
Ka nuksa kat kum ba la mih ha ka kot khubor ïa ka jingjia ha ka Wah Umtung ha Ri-Bhoi, haba khmih bad ïa ki dur, da I bynnud bad I pangmet haba shem bad ïohi ïa ka jingïap ei ki dohkha ha ki rud wah.
Kaba ha ka jingshisha, la dei baym leh dusmon, lehse kiba bun ki rawon ne ki nongtong ïa ki dohkha, kin jin da ïa ïoh ban dait ne ban tong ïa ki ban ïoh ban bam pat ha la ïing ha la sem.
Kumta, kaei kaba donkam ka long kum ki para briew donkam ban ïa pynsngewthuh mar kylliang, ha kaba donkam ruh ban ïa syllok lem para briew da kumno ban nym rung palat ka mynsiem ban shu leh kput ne ban shu dusmon.
Nalor kata ka por ruh ka la donkam ïa ki bor shnong, ba kin shim khia noh shi syndon halade, ban thaw ïa ki aiñ ki kanun shnong ban lah ha kaban khanglad ïa ki riew dusmon ba kin nym mlien shuh ha kaban pynïap beiñ ïa ki dohum.
Ki aiñ ne kanun ka long ba lada ïap ha ka sien ba nyngkong donkam ban da shaiñ da ka kuna pisa kaba heh, hynrei lada ki dang ïai bteng ne lap ba ki leh biang ïa ka juh ka kam, donkam ban aiti beit ïa ki sha ki bor jong ka aiñ, khnang ba kin ngat ha ka jingshah pynshitom kiba kham jwat.
Naka liang ka sorkar, wat lada kam lah than eh ba kan shna ïa ki aiñ kiba tyngeh, pynban ka donkam ba kan thaw ïa ki lad ki lynti ban lah ha kaban khreh ban shimti shipor halade naka bynta ban ïada ïa ki dohum ba don ha kiba bun ki wah ha kane ka jylla, da kaba shimti shipor halade, ka sorkar ka lah ha kaban theh shuh shuh ki bun jait ki symbai dohkha, khnang ban lah ha kaban nang pynkha roi shuh shuh ïa ka jingdon ki dohum ha ki um ki wah.
Hynrei ka kam ban ber dawai bih ïa ki dohkha ha ki um ki wah ka la donkam ban sangeh noh shi syndon bad ha ka juh ka por donkam shisha ban shim khia na ka bynta ban phriang pat ïa ka khubor ka jingdonkam ban pynneh bad ban pynsah ïa ki dohum, namar ka jingdon ka jong ki ym tang ba ka khring ïa ki rawon hynrei ka ïarap ruh ha kaban pynkhuid ïa ki um ki wah, namar ba ki dohum haba ki im ha ki wah, ki jingbam ba ki bam baroh kidei kiba ïarap ban nang pynkhuid ïa ki jaboh jong ka um, kaba u briew u lah biang ha kaban pyndonkam pat ïa ka.
Shillong, Naitung, 11: Ka Dorbar Shnong Laitkor Rngi ka la pynmih da ka jingmaham kaba tyngeh ia kino kino ki briew kiba sah hapoh ka shnong ne wat ia kiba nabar shnong ban die ia ki tiar ki tar kiba long beaiñ kum ki jingdih pynbuaid kum u drok, ki tiar tuh bad kiwei kiwei.
Ka kyrwoh lyngba u Rangbah Shnong, u Bah Kitbor Kharkongor ka la maham ruh ia kiba nabar shnong ban wanrah kum ia kine ki jait tiar lane ban pyndonkam ia ki hapoh u pud u sam jong ka shnong.
U la ong ba ka Dorbar Shnong kan ym ailad ia kino kino ki kam kiba long pyrshah ia ka imlang bad maham tyngeh ba lada lap kino kino kiba ialeh pyrshah ka Shnogn kan aiti sha ki bor jong ka aiñ.
Kane ka jingmaham ka la long hadien ba ki Pulit ki la ioh kem ia uwei u samla na kane ka shnong halor ka jingdonkti ban pynpoi ia u drok sha Tura katkum ka khubor ba la ioh na ki Pulit.
Shillong, Naitung 11: Ka Hynñiewtrep Integrated Terrestrial Organization mynta ka sngi ka la dawa na ka sorkar ba ka dei ban thung noh da ka Third Party Audit ban peit ïa ka jingpyntrei ïa ka song pisa ba 2.5 klur shisnem kaba la mang na bynta man la uwei pa uwei u MLA lyngba ka skhim SRWP ne MLA skhim ha ka jylla namar ka jingbym sngewhun satia halor ka rukom pyntrei ïa kane ka song pisa.
U Bah Donbok Dkhar u President ka seng u la ïathuh ba ka jingdawa jong u ban thung da ka kynhun tohkit laitluid ka dei namar ba ïa ka jingpyntrei ïa kane ka skhim ym ju don satia kino kino dur kiba don ki Geo-tagging ban sakhi ba ki jingpyntreikam ïa kane ka skhim ka long kaba shisha.
U Bah Donbok u la pynpaw ruh ïa ka jingbym sngewïahap ïa ka jingbym pat lah ki san ngut ki MLA ban buh ïa ka ka jingtyrwa khnang ban ïoh pynlait noh ïa ka pisa jong ka skhim MLA sha kiba dei ïoh jingmyntoi.
Ka HITO ka ïathuh ba kat kum ka jingwad jingtip jong ka, la shem ba na ki 60 ngut ki MLA satang saw ngut ki MLA kiba ym pat shem la lah ban pynlait ïa ka pisa kaba la mang 2.5 klur bad kine ki MLA ki kynthup ïa u Bah Metbah Lyngdoh MLA ka Mairang uba dei ruh u Lamphang ka Ïingdorbar thaw aiñ ka jylla, u Bah Renikton Lyngdoh MLA ka Mawkyrwat uba dei u Myntri ka sorkar jylla, U Bah Wailadmiki Shylla MLA Jowai, Pynïaid Sing Syiem MLA Mawryngkneng.
Shuh shuh na ka liang jong u u la buh jingkylli la kane ka jingbym lah ban phah ïa ka jingtyrwa ban ïoh ïa ka mang pisa ka dei pynban ka buit ban ïoh pyndonkam ban khroh Vote da kaba pynlait ha ki khyndiat por eh shuwa ka ilekshon khnang ban ïoh pynbieit ïa ki paidbah ong ka HITO.Nongstoiñ, Naitung, 12: U lum Mawthadraishan u dei u lynter lum u ba jrong tam ha West Khasi Hills bad naduh ki ranab haduh kliar jong utei u lynter lum, ki dap da ki pung bad ki tyllong um ki bym ju rngad baroh shi snem la ka dei ha ka por tlang ne lyiur.
Ki don da ki phew tylli ki shnong kata naduh Parïong, Lawbyrtun, Mawkyllei, Umkrem, Domphetkhñiang, Mawkohngei, Nongshilong, Umjei, Mawroh, Markasa, Nongkasen, Laitkseh, Khyllem, Shophria, Umlieh, Mawlangkham, Ksehkohlong, Mawïawet, Nongdom bad kiwei iwei kiba don ïa ki tyllong umbam umdih ha utei u lynter lum.
Kaba isangsot ka long ba katba nang mih ki snem ki khlaw kiba jyrngam ha shilynter utei u lum, ki la nang synlen namar ka jingthnag rnga pathar bad lada katei ka jingthang rnga kan dang ïai bteng, ym don jingartatien ei ei ba baroh ki tyllong um bam kin sa tyrkhong lut.
Haba poi ha kitei ki lynter lum ha kine ki sngi, la lap ba ka tdem na ki thliew thang rnga, kam ju jah baroh arphew saw kynta ka lyer kaba beh hir hir ha kliar jong kitei ki lum ka sma iwkhong bad haba peit ïa ki khlaw la isangsot.
Haba phai ha katei ka jingthang rnga pathar ha utei u lum, la I donkam haduh katta katta ba ka dei ka kamram jong u Syiem ka hima Myrïaw bad ka dorbar jong u ki la dei ban ïatai halor katei ka mat.
Ym lah ban len ba ki trai jong ki jaka ba don kitei ki khlaw kiba la synlen, ki lah ban ong ba u Syiem bad ka dorbar hima kim don hok ban wan tuklar ïa ka khaw shimet jong ki.
Hynrei lada kan jia ba ki tyllong umbam umdih jong ki phew tylli ki shnong bad ki phew hajar ngut ki nongshong shnong kin duh um, mano ban kitkhlieh.
Nalor kata ha kaba ïadei bad ka jingthang rnga pathar ym tang ha kitei ki jaka, hynrei ha ka District baroh kawei ym lah ban len ba ka dei, namar ka sorkar jylla ka la pynkheiñ im im peit peit ïa ka hukum kaba la pynmih da ka ïingbishar ba hakhlieh duh jong ka ri ka Supreme Court ba don burom bad hangne ka pynishai kdar, ba ka jingkyrkait, ka jingpyrta shla ban pynneh pynsah ïa ka mariang da ka sorkar, ki sengbhalang bad ki khynnah skul man la u snem jong u bnai jylliew, ka dei tang ka kam kai bad ka buit poh jongno re.
Nalor kata ka sorkar ka ong ruh ba ka jingbret pathar ïa ki plastic bad kiwei kiwei ka pynjaboh ïa ka mariang, te hato ka tdem kaba mih na ki thliew rnga bad ka jingsynlen ki lum ka long kaba bha ne em.
Lada kan long kumne ka la dei ka por ba ka sorkar ka la dei ban pynduh noh ïa ka Forest Department bad ban khang tala noh ïa baroh ki ophis hapoh ka jylla.
Jowai, Naitung 12: Ka Sengkhihlang ka pynpaw ka jingsngewsih kaba khraw bha halor ka jingkhlad kyndit jong ka kong Tiewmihpli Lyngdoh na ka Sein Raij Tuber, ka kong Tiewmihpli kadei ka dkhot jong ka Sengkhihlang bad ka long ruh ka longkmie kaba trei shongshit bha ïa ki kam Seng ba kumno ban kynrong kyntiew ïa ka jingngeit ha ka Niam tynrai (Khasi) hapoh ka bri u hynñiew trep hynñiew skum.
Kane ka jingkhlad kyndit jong ka, ka wan rah ka jingduh nong kaba khraw bha ïa ka Sengkhihlang bad kumjuh ïa ka bri u hynñiew Trep hynñiew Skum hi baroh kawei, kane ka longkmie kadei kaba shimkhia bha bad kaba pyndep hok ïa ki kamram jong ka, kiba ka Sengkhihlang ka bynshet ha ka khamtam ha ki Lympung heh jong ka Sengkhihlang lada dei sha ki thaiñ Ri Pnar, Ri War, Ri Bhoi ne Ri Khasi kane ka longkmie kam ju kynran dien satia ban trei ïa ki kam kiba la bynshet ha ka.
Kumta ngi na liang jong ka Sengkhihlang ngi phah ïa kane ka khubor sngewlem sha kiba ha ïing ha sem jong ka bad kumjuh ruh ïa ka Seiñ Raij Tuber kaba long ka Seiñ Raij jong ka bad to ai ba u Blei Trai Kynrad u nongbuh u nongthaw un dang pyntngen bad theh shuh shuh ïa ki jingkyrkhu kyrdoh ïa kiba ha ïing ha sem jong ka, ïa ka Kmie u Kpa u Lok jong ka ki hymmen ki para bad khamtam ïa ki khun jong ka Arngut iwei i kynthei bad iwei i Shynrang kiba ka la ieh shadien.
Na ka liang jong ka Sengkhihlang ka buh ka jingduwai ban kyrpad ha u Blei Trai kynrad ba ai ba kan poi suk poi sain sha Dwar u Blei bad ka ruh kan ksan ñia ksan shang ïa kiba ha ïing ha sem jong ka bad kumjuh ruh ïa ka Sengkhihlang bad ka Sengkhihlang kan ïa don lang bad kiba ha ïing ha sem jong ka lada ha kano kano ka por ba donkam ïaka Sengkhihlang.
Kane ka long katkum ka jing pyllait khubor u Rgh, S.Sari Publicity Secretary ka Sengkhihlang.
Mawkyrwat, Naitung, 12: Ka long kaei kaei ka jingjia ba sngewtriem bad kaba pynpar ‘ñiang khriat ïa kiba bun namarba ha kine ki khyndiat sngi uwei u runar u la batbor ïa iwei i khyllung iba dang 1 snem 8 bnai iba dei na kawei ka shnong hapoh jong ka South West Khasi Hills District.
Lah ban kdew ba u runar uba la leh ïa kane ka kam pap ka sang ha ka 7 tarik u Naitung, 2022 ha ka por 12:00 baje eiei shiteng sngi bad une u runar uba dei ruh ha kajuh ka por u Pasan trai jong ine i khunlung.
Shwa ban pynlong ïa ka jingïalang la pynlong ïa ka jingïaïaid paidbah ha kaba la ïashim bynta naduh ki khynnah skul, ki nonghikai, ki sengbhalang bad kumjuh ruh ki nongïalam shnong ha ryngkat ki jingpyrta ba ka aiñ ka dei ban ai ka jingbishar kaba hok bad dei ruh ban set a-long shi jingim ïa u runar.
Ki nongkren ha kane ka sngi ki la pynpaw ka jingsngewlem na ka bynta ka ïing ka sem jong i khyllung iba la shah bat bor ha uwei u runar u bym don shuh ka raiñ ka rem bad leh ruh ïa kane ka kam ha ka por mynsngi mynshai bad ka long kaei kaei kaba bym lah ban pdiang da ka imlang ka sahlang.
Ha kajuh ka por ki la pynrem jur ïa kane ka jingleh jong une u runar u ba u la bat bor ïa i khyllung ba dang 1 snem 8 bnai i bym pat tip ei ei ruh em bad i ba dang luilui.
Namarkata, ki la buh ka jingdawa na ki bor jong ka aiñ ba ki dei ba ai ka jingpynsaja kaba tyngeh bad set a-long shi jingim ne phasi ïa kum une u briew khnang ba kiba kum kine ki briew kiba don ïa kum kane ka jingthmu ban leh ïa ki ka sniew kin nym mlien.
Ki nongkren ki la ong ruh ba ka jingmih kum kine ki jingsniew bad kum kine ki jingjia ka dei ruh na ka daw jong ka jingnang kharoi ki jingdih ba pynbuaid kum ka kyiad, u drok bad kiwei kiwei ki jingdih kaba pynlong ïa ki briew ba kin shlur ban leh ïa ki kam sniew namar ynda la buaid kim tip shuh ïa ka raiñ ka rem da kaba leh ki kam jakhlia.
“Ka jingleh jong une u runar ka la pynjah burom ym tang ïa ka ïing ka sem jong u, hynrei ïa ka kur ka jait, ka shnong ka thaw, ka imlang ka sahlang baroh kawei", ong uwei u nongialam ka Seng Samla Shnong.
Ka Kong Biti Jyrwa na ka HNYF Women’s Wing Central Body ka la kyntu ïa ki kmie ki kpa ba ki dei ban long kiba phikir na ka bynta ki khun ki kti ban kiar na kaba ai mon palat, bad ki khun ki kti ruh ki dei ban ri ïa la akor ka burom ha ka riam ka beit, ka ktien ka thylliej bad kumjuh ruh ha ka shongkha shongman.
“Ki ‘riew bymman bunsien ki thmu ban leh donbor ïa kiba heh hynrei kim ïoh kumta kim kheiñ shuh shuh ïa ka raiñ ka rem bad ki pynjot pynban ïa ki khyllung khynnah", ong ka kong Biti.
U Marconi Thongni na ka KSU Ranikor Circle u la pynpaw ba kum ka seng ka phah ïa ka khubor sngewlem ïa ki bahaïing kiba la ngat ïa kum kane ka apot bad hooid hapdeng jong ka jingsngewsih kthang hynrei kum ka seng kan ïadon lem bad ki ha la ka sngi.
Shuh shuh haba kren halor kane ka jingjia u la ong ba kum kane ka jingjia kam pat ju jia ha kane ka dong ka thaiñ hynrei dei ka sien ba nyngkong bad ba ka la pynlong ba haduh ban da ïa mih paidbah ban pynrem halor ka jingshah thombor.
“Ha ki por ba mynshwa mynba ka dang khlaiñ kawei ka seng kieng atiar ha ka jylla Meghalaya ka HNLC ka ju pyndeng tala ha khmat u paidbah ïa ki ‘riew bymman kiba leh ïa kum ïa kine ki jait kam", ong u samla Marconi bad bynrap, hynrei mynta pat ym ju ïoh sngew shuh ba ki briew kin sheptieng bad ki la shlur ban leh ïa kine ki kam ba poh jait.
U la ong ba lada ka long tang kumne kum ka Seng kan shim hi noh ïa ka bor ban pynkhie im biang ïa kane ka bynta khnang ba ki ‘riew bymman kin duh jait noh syndon namar lada bun tang ki runar kiba pynjot ïa ka longrynïeng jong ki khyllung khynnah ka lawei jong ka ri bad ka jaidbynriew kan sah hi ha ka jingdum.
U la dawa na ka Sorkar bad ïa ki bor jong ka aiñ ba kan shimkhia da kaba pynshitom bad pynsaja ïa kum une u runar da kaba set a-long shi jingim ne dei ruh ban shu sdien phasi kum ïa kine ki briew.
U Myntri ha ka jingkren jong u, u la ong ba une u briew uba la leh ïa ki kam kiba pynsuh ‘niangkhriat ha ka imlang ka sahlang bad u bym don shuh ka mynsien ïatiplem ne ka raiñ ka rem.
“Wat ki mrad ruh ki dang don ka mynsiem ïatip lem hynrei une u briew pat ula leh ki kam poh jait poh rati kaba ijli kaba khampoh wat ïa ka jingim jong ki mrad ruh", ong u Myntri shnong bad pynpaw ruh ba kane ka jingjia ka la pynsngewsih bad pynoh mynsiem ïa ki kur ki jait ïa ka shnong ka thaw ba u la pynjahburom ha kaba ym shem poi pyrkhat ba kan ju jia ruh ha kane ka dong ka thaiñ.
U la kyntu ïa ki longkmie long kpa bad ki khun samla ba kin peitthuh bad ban peit lem ïa kiei kiei baroh namar na ka daw ka jingkharoi ki jingsniew lyngba ki jingdih kyiad bad u drok bad kiwei de ki jingdih ba sniew ka sa wanrah ïa ka jingbym-shongsuk shong-shngaiñ ha shnong ha thaw.
Khliehriat naitung 12: Ki ba bun ki dkhot kiba don hapoh ka shatri jong ka Jaiñtia Hills Truck Owners Association na rilum Jaiñtia ki la pynpaw ïa ka jingpyrshah bad ka jingbym sngewhun jongki halor ka jingthmu ban pynlong ïa ka election ban jied President lane u nongialam ba ha khliehduh jong ka Jaiñtia Hills Truck Owners Association bad ka daw jong ka jingpyrshah ka dei namar ba ki nongïalam kiba mynta ki la ailad bad shah tang ïa ki katto katne ki trai trok ban thep kyrteng ban long kum ki kyrtong ha katei ka election ka ba la thmu ban pynlong ha ka 18 tarik mynta u bnai.
Katkum u kyrwoh la ong shuh shuh ruh ba katkum ki kyndon jong ka Election Committee ba la khlieh da u Chairman jong ka JHTOA, la shah ban thep kyrteng tang ïa kito ki trai trok kiba don kyrteng hapoh ka thup jong ka JHTOA katba la khanglad pat ïa kiba bun ki malik lane trai trok jong ka rilum Jaiñtia ban thep kyrteng ban long ki kyrtong.
Na ka liang u bah Balen Thubru u la pynpaw bad ong “Nga la bat kum u President jong ka JHTOA la 15 snem lynter bad ha ki snem ba la leit bad ngim ju khanglad ïa uno uno ruh uba dei u trai trok ban ïakhun ïa ka election President, hynrei kane ka kynhun mynta pat ka la pyrshang ban ïuhroit ïa ka hok jong ki trai trok" bad la ong ruh ba ha ka jingshisha, la thmu ban pynlong ïa kane ka election ha ka 11 tarik une u bnai hynrei namar ka jingpyrshah jong kiba bun la pynpep bad kynriah noh sha ka 18 tarik.
“Ka ba sngew phylla shuh shuh ka long halor ka jingshah kyntait u ma Balen Thubru ban long u kyrtong ban ïakhun ïa kane ka election bad hadien kane ka jingshah kyntait na ka liang u ma Thubru lem bad ki spah ngut ki trai trok ki la dawa ba dei ban ailad ïa baroh ki trai trok kiba kwah ban ïakhun ïa katei ka election ym ban shu ailad tang ïa ki katto katne ngut" ong u kyrwoh.
La pynkynmaw ruh ba kane ka Election ban ïa jied thymmai ïa u nongialam ka JHTOA ka long hadien ka jingshah rai pynrem u ma Nidamon Chullet ha ka iïng bishar bad ka jingrai set along ïa u shi jingim, kumta ka la dei ka por ban jied noh da uwei u nongialam u ban long kum u Presidents jong ka JHTOA.Khliehriat, naitung 12: U Deputy Commissioner (Supply), East Jaiñtia Hills District u pynbna paidbah ba la pyllait ïa u Khaw Ration na ka bynta u bnai naitung 2022 ha East Jaiñtia Hills District, Khliehriat.
Ka jingsam ïa u khaw ka long kumne, ba ïa u Khaw AAY yn sam 35 kilo shi ïing shibnai ha ka dor T 3.00 tyngka shi kilo, ïa u Khaw PHH yn sam 5 kilo shikhlieh shibnai ha ka dor T 3.00 tyngka shi kilo, katba ïa u Khaw Non- NFSA pat yn sam 7.215 kilo shi ïing- shibnai haka ka dor die lang ka ba long T 11.77 tyngka shi kilo bad ha ka dor die Khutia ka ba long T 12.34 tyngka shi kilo.
Kumta, la kyrpad ïa ki paidbah ba lada ki lap ïa kino kino ki Dealer ba kim die kat kum ka dor lane kilo kumba la bthah ne kdew haneng, ki dei ban ujor sha u Deputy Commissioner (Supply), ka East Jaiñtia Hills District lane phone sha u Toll free No.1697, lane sha u District Grievances Officer ka East Jaiñtia Hills District.
Nongpoh, Naitung 12: Ki nonghikai SSA na Ri-Bhoi hapoh ka lama jong ka All Meghalaya SSA School Teachers Association (AMSSASTA), mynta ka sngi kila pynlong syndon da ka jingïalang ha Nongpoh ban dawa naka sorkar ba kadei ban pynlait noh ïaka tulop joong ki nonghikai kaba la sahkut mynta la kumba 5 bnai naduh u bnai Rymphang 2022.
Ha katei ka jingïalang lawan ban ïadon bynta lang daki nongkitkam jong baroh ki 3 block ha Ri-Bhoi, kiba kynthup naduh u President jong ka AMSSASTA Ri-Bhoi District u Bah S Kharsyiemiong, L Kharbuki President na Bhoirymbong Block, P Khymdeit President na Umsning Block, B Ryntathiang, ka Kong M Lyngdoh bad kiwei kiwei ki dkhot jong ka District.
Haba kren sha ki lad pathai khubor naka liang u Bah S.Kharsyiemiong, President AMSSASTA, Ri-Bhoi District u la pynpaw ka jingsngewkhia kaba jur halor ka jingleh meinah jong ka sorkar ka bym ju pyrkhat ïaka jingeh jong ki nonghikai kiba hap ban mih surok naka por shaka por ban dawa tulop naka sorkar, bad kumba long haduh mynta ki nonghikai SSA kim ioh tulop la kumba 5 bnai kaba la buh jingeh ïakiba bun ki nonghikai ban pyndap ïaka iing ka sem bad ki jingdonkam baroh.
Lyngba katei ka jingïalang naka liang ki nonghikai da kawei ka sur kila dawa ruh naka sorkar ba dei ban pynlait noh mardor ïaka tulop jong ki nonghikai bad lada ka sorkar kam patiaw naka liang ka AMSSASTA Ri-Bhoi District kila rai ruh ban ai ka jingkyrshan bad mynjur ban shimbynta lang haka jingshong kyllaiñ mongor bala pynbeit da ka Central Body haka 15 tarik Naitung ha Secretariat ban pynbor ïaka sorkar ba kadei ban pynlait noh ïaka tulop jong ki nonghikai.
Jowai, Naitung 12: Ka All Hynñiewtrep People United Front (AHPUF) ka ai Khublei Behdeiñkhlam ïaki khun ki hajar ka Seiñraij Jowai khamtam eh ïaki khun ka Ñiamtre kiba dangbat ïaka ñiam tynrai bad kumjuh ïaki khun ka Ri-Lum Jaiñtia hi baroh kawei.
Ka Behdeiñkhlam ka kynthup lang ïaka ñiam bad ka culture jong ki Pnar, haka jingïadei bad ka ñiam, ki khun ki hajar jong ka Ñiamtre ki la pyndep ïaka kñia ka khriam, ka nguh ka dem ka suit ka shor ïa U Blei Trai Kynrad Nongbuh Nongthaw hala ka jong ka jingngeit bad ka rukom mane, haka jingïadei bad ka Culture pat ki la pyndep ïaka put ka tem ka shad ka rwai ha ryngkat bad ki riam tynrai kaba i shongkun shong khia ban pyni shaka pyrthei ïaka jingriewspah jong ka Riti ka Dustur jong ki Khasi Jaiñtia.
Ngi juh ïoh sngew ïaki kyntien shong sbai naki riew Rangbah jong ka Niamtre baki shait ong, “Maïa ïei ïong I de.
Burom ïei ïong kiwi".
Kane ka long ka jingsneng ba ngin nang bad ieit ïala ka jong kaba long ka Riti ka Dustur jong ngi bad ban burom ïaka jong kiwei kaba mut ka ñiam ka rukom ne ka jingngeit jong ki.
Namar ba ka jait bynriew ka don shibun ki ñiam had ki jingngeit bad ki rukom’ mane.
Kumta lada ngim nang ban burom ïaka jingngeit jong kiwei te ka lah ban wanrah ïaka jingïapait ïapra haka ri bad ka jaitbynriew, ong ka seng lyngba u ma J.Phawa President bad u Secretary ma C.Sungoh.
Na ka liang ka Hynñiewtrei Youth Council (HYC) Jaiñtia Hills District lyngba u Organising Secretary samla P.Suna ka ai khublei Behdieñkhlam basuk ba kmen ïa ki khun ka Seiñ raij Jowai, kyrmen ba ka jingpyndep ïa ka Behdieñkhlam kan wan rah ïa ka bha ka miat, ka suk ka kmen bad ka roi ka par ha baroh ki liang.
Jowai, Naitung 12: Ka Jaiñtia Student Movement (JSM) West Jaiñtia Hills District Unit, ha ka kyrwoh ba la phah da u General Secretary Western Region samla S.Suchiang la ong ba ka seng ka ai khublei Behdieñkhlam ïa ki khun ka Seiñraij Jowai bad ïa baroh ki khun ka ñiamtre.
Ka seng ka kyrmen ba kane ka jingpyndep ïa ka leh ñiam Behdieñkhlam ha ka jingiphuh iphieng kan wanrah ïa ka jingkoit jingkhiah, ka kamai kajih, ka pule ka puth bad ka roi ka par ha ka imlang ka sahlang.
Shuh shuh la ong ba ka lehñiam Behdienkhlam kan wanrah ha ka jingriewspah ka Riti ka Dustur jong uba rim ba jan.
Wanrah ki Kmai Raij ïa ki Deiñkhlam ha Iawmusiang ha ka sngi ba ar “Mulong" ka BehdeiñkhlamJowai, Naitung 12: Mynta ka sngi kaba dei ka sngi ba ar ‘Mulong’ jong ka shad ñiam Behdeiñkhlam ka Seiñraij Jowai na ka liang ki ‘Kmai Raij’ kila mih na ki hynñiew tylli ki dong ban leit rah ïa ki ‘Deiñkhlam’ na khlaw ban leit pynshong pynthiah ïa ki ha Iawmusiang, Jowai.
Naduh ka por mynstep u Dolloi, u Langdoh bad ki Waheh Wasan ki la sdang ïa ka nguh ka dem “Kñia Aitnar’ ha ka Syiem Aitnar bad ïa ki jingpynlut pynsep baroh la leh da u Dolloi ka Elaka Jowai, la ïathuh ruh ba ka jingpyndep ïa kane ka ‘Kñia Aitnar’ kan long ka jingkyrkhu ïa baroh ki khun ki hajar.
Ha kane ka juh ka sngi baroh ki Kmai Raij kila mih na Mynkoi Pyrdi ban pynhiar ïa ka bom ka Bhuri, ka tangmuri ha Biar ka Blai bad nangne kila leit mih sha Iawmusiang ban leit leit rah ïa ki Deiñkhlam na jaka khlaw.
Katba ha ka por janmiet ki Kmai Raij na baroh ki dong ki shnat ki la leit pynshong pynthiah ïa kitei ki Dieñkhlam ha ki jaka ba la pynkhreh ha Iawmusiang da ki hynñiew tylli ki dong.
, katba ki Khon Raij (Chilliangraij) kila pynpoi ïa ka ‘Khnong Blai’ haka jaka buh ha Loom Sooïung, New Hills Jowai bad nangne baroh ki khun ka Kmai Raij kila leit phai na kajuh ka lynti.
La ïathuh mynta ka sngi “la pynmih ïa ki Deiñkhlam jong u lum pdeiñ ka bei pun ‘Tein’ na Dulong, ka bei pun ‘Wet’ na Panaliar, ka bei pun ‘Doh’ na Lumïongkjam bad na u lum Pdeiñ ka Lumpyrdi, ka Lumkyrwiang bad Tpep-Pale kiba long ki khun ka kmai Raij, ula ong ruh ka ka por janmiet la leit rah kumjuh ïa ka ‘Khnong Blai’ jong ka bei pun ‘Bom’ na u lum pdeiñ ka Khon Raij".
Lashai kaba dei ka sngi ‘Musiang’ ki Kmai Raij kin leit shim ïa kitei ki Deiñkhlam ban leit pynïeng sha manla ki dong ïa kitei ki Dieñkhlam, katba ki khun Raij kin leit rah ïa ka ‘Symbood Khnong’ ban pynïeng ha khlieh Chnong (Chilliang Raij) bad ïa ka ‘Khnong Blai’ kin pynpoi hapoh Sawiar khnang ba u Dalloi un ai pyrnah Khnong Blai ha u Kñi Nikhla ban leh ïa ka ñiam ka rukom.
Shillong, Naitung 12 : Ka ïing bishar High Court jongka jylla ka la rai ban ailad ïa kito ki kompani Coke kiba shah ktah na ka hukum ban pynpra ïa baroh ki karkhana ba la dep pynmih dang shen ba kin ai jubab ne pynshai hakhmat ka ïing bishar.
La shim ïa kane ka rai hadien ba ka ïing bishar Supreme Court ka la pynsangeh shwa ïa ka hukum jongka ïing bishar HC ka jylla hadien ba ki la ujor ba kim shym la ïoh lad ban ai kano kano ruh ka jingpynshai.
Ka ïing Bishar ba la shong da baroh ki nongbishar hapoh ka jingïalam u Chief Justice Sanjib Banerjee ka la ong “ Namar ba ki nongujor ki la ujor sha ka ïing bishar Supreme Court ba kim ïoh lad ban ai jubab ne jingpynshai hakhmat ka ïing bishar High Count kumta ka ïing bishar ka la ailad ïa ka kompani ba la ïasaid da u nongïasaid aiñ SP Mahanta ban ai jubab ne jingpynshai hapoh shitaiew.
Kane ka long halor ka hukum kaba la pynmih ha ka 24 tarik u Jymmang 2022 bad kumjuh ruh ïa kaei kaba la ai jingmut da u nongbishar ba la shongthait u Justice Katakey kat kum ka kaiphod ha ka 23 tarik Jymmang 2022.
Ha ka 27 tarik Jylliew ka ïing bishar Supreme Court ka la pynsangeh shwa shipor ïa ka rai jongka ïing bishar High Court ka Meghalaya ban phah pynpra noh ïa baroh ki karkhana Coke hadien ba ka la bishar ïa ka jingujor na kawei ka kompani Coke na kane ka jylla.
Kumta ka ïing bishar High Court ka la ailad ïa kine ki nongujor ba kin ai jubab hakhmat ka ïing bishar kaei kaba ki shah ktah na katei ka hukum ba la pynmih ha ka 24 tarik Jymmang namar ka ïing bishar kala pdiang ïa ka jinglap bad kaiphod jong u Justice BP Katakey kaba u la ai ha ka 23 tarik Jymmang.
Ha katei ka jingujor sha ka ïing bishar Supreme Court ki nongujor ki la pynpaw ba ka ïing bishar HC ka shim rai bad pynmih hukum khlem da ailad ïaki ban jubab ne pynshai hakhmat ka ïing bishar.
Nongpoh, Naitung 12: Ka Confederation of Ri-Bhoi People (CoRP) mynta ka sngi kala pynrem jur halor ka jingsma iwtung bad ka jingjakhlia ban pynlong jaka bret ñiut ïaka rud surok ha Byrnihat khlem don ba patiaw ban khat lane pynkhuid ïa katei ka jaboh kaba la neh mynta la bun phew snem naka jingbret pathar jong ki paidbah.
Watla kiba bun ki paidbah naduh ki bor shnong kila ud naka por shaka por halor ka jingsma iwtung bad ka jingisaitmet ban peit naka jingkylla kum kawei ka jaka bret jaboh ha lad Narbong Byrnihat kaba dei harud surok bah GS Road hynrei ym don satia ban patiaw ban pynkylla dur bad pynkhuid ïa katei ka jaboh haduh mynta mynne bad ki jaboh naduh ki plastic kila shu satah harud surok kaba wanrah ruh ka jingsniew dur bad isaitmet ban peit ha katei ka jaka naduh ki nongleit nongwan.
Ka thaiñ Byrnihat ka dei ruh kawei naki thaiñ bah eh bha ha Ri-Bhoi kaba don ruh ki nongshong shnong kiba la ïakhleh jaitbynriew bad ka daw bala pynlong ïa katei ka jaka ban long kum kawei naki jaka bret ñiut ka dei namar ba ym don satia ka jaka bret ñiut ba paka ha kaba ki paidbah kila shu pynlong jaka bret ñiut ïa katei ka rud surok bala kylla long ruh kum kawei ka marten bala mih ruh ka jingsma iwtung kaba buh jingeh ïaki paidbah ba shong ba sah ha katei ka jaka bad kumjuh ruh ki paidbah kiba leit ba wan.
La sakhi ruh ba ka jingbret pathar ïa ki jakhlia khamtam ki plastik ka la jur bha bad kaba la pynsniew dur shikatdei ïa ka jinglong jingman jong ka thaiñ Byrnihat nalor ka jingbun ki karkhana kiba pynmih ruh ki tdem bad ki lyer bih ba shyrkhei kaba la buh jingma ruh shikatdei ïaka koit ka khiah jong ki paid nongshong shnong tang namar ka jingjaboh kaba la ishyrkhei shaba palat.
Naka liang ka CoRP lyngba u Samla Roland Lyngdoh President ka Nongpoh Circle u la ong ba naka liang ka seng ka pynrem jur ïaka jingpynlong jaka bret ñiut ïa katei ka jaka bad ki bor ba dei peit ki dei ban shimkhia bad ki paidbah kim dei ban bret pathar ha katei ka jaka namar kam dei ka jaka bret ñiut kaba la pynisih shi katdei khamtam ïaki nongleit nongwan bad lada ym don ba shimkhia naka liang ka seng kan sa shim da kiwei pat ki lad ki lynti ba kham tyngeh.
Shillong, Naitung 11: Ka Dorbar Shnong Madanriting kan sakhi ïa ka jingplie ïa u mawnongrim ban kynthup ïa ka shnong ban ïoh jingmyntoi na ki skhim ka (MGNREGA) lane ki skhim na ka bylla 100 sngi ha ka 15 tarik u Naitung, 2022.
U Bah Lambor Malngiang, MLA ka Nongkrem Constituency un wan ban plie ïa une mawnongrim kum u kongsan nalor kiwei pat.
Ki skhim ne ki projek na kane ka Act ha ka shnong Madanriting yn pyntreikam lyngba ka Mylliem Community and Rural Development (C&RD) Block.
Shillong, Naitung 12: U Chief Executive Member jong ka Khasi Hills Autonomous District Council (KHADC) u Bah Titostwerwell Titosstarwel Chyne ha ka sngi Baar u la ïathuh ba na ka liang ka konsil ka long kaba la kloi ban wanrah ïa ki ain kiban teh lakam ïa ka jingwan rung kiba na bar sha upud u sam jong ka lada ka Riti Synshar ka pynkup ïa ka iktiar ban leh ïa kata.
“Ngi ïohsngew ba ka don ka jingkam na ka sorkar pdeng ba kam lah ban ai ïa ka ILP ba ka la don ka Sixth Schedule ha ka jylla.
Peit ïa ki kyndon ha ka Sixth Schedule ngin ym lap satia kawei ruh kaba kdew ba ki District Council ba ki don ka bor ban teh lakam ïa ka jingwan uba na bar bad lada ka sorkar India ka ïai ai daw ba ka don ka Sixth Schedule nga ong da kaba shai pynkup bor ïa ka District Council da kaba phi tyrsat ha ka Riti Synshar ïa kita ki kyndon kiba ai bor ba ngi lah ban shna ïa kita ki aiñ" ong U Bah Titosstarwel Chyne haba kren ha ka jingpyntian smai ïa ki nongkitkam ba thymmai jong ka FKJGP seng kmie.
Shuh shuh u la ong ruh ba ka ILP ka dang sahkut ha ka jingpeit bniah ka sorkar pdeng na karta ka daw ki seng bhalang ki dei ban ïakhih ban pynbor ïa ka sorkar pdeng ba kna mynjur ïa ka ILP.U Bah Titosstarwel u la ong ruh ba ka KHADC kan bteng ban pyntreikam ïa ka aiñ Trading by non-tribal ban pynthikna ba ka hok bad ka jingshngaiñ ki trai muluk kan skhem.
Shillong, Naitung 12: Ka tnad Pulit jong ka jylla hadien ka jingshah kynnoh ba ka la leh bun ki jingbakla ha kaba ïadei bad ka jingshah pynïap ki arngut ki shipara ha Nongrah ha la u jong u kpa, ka la shimkhia ban pynbeit ïa ki jingbakla da kaba wanrah bad pynkynmaw ïa ki kam kiba ki Pulit kidei ban leh haba jia kum kine ki jingjia.
Kane ka jingshimkhia ka tnad Pulit ka long lyngba ka Coordination Committee kaba la pynlong dang shen ha Conference Hall jong ka ophis u DGP, ha kaba la ïadon lang ki heh Pulit, nangta i Chairperson jong ka Meghalaya State Commission for Women, i Kong Phidalia Toi, i Chairpesron jong ka Meghalaya State Commission for the Protection of Child Rights, i Kong Ïamonlang Syiem bad ki Kynhun kiba peit halor ka jingshah thombor bad shah ban beiñ ki Kynthei.
Ka SP jong ka tnad CID, ka Supriya Das, IPS, ka la ai ka jingbatai da kaba pyni artad da ka Power Point ïa ki Standard Operating Procedures (SOP) ba ki Pulit kin hap ban bud haba jia kino kino ki jingjia ba shah thombor ki Khynnah bad ki Kynthei.
“Baroh ki Pulit kiba don ha ki thanad kidei ban tip ïa kine ki SOP, khnang ban nym bakla ka jingtreikam", la ong ka Das.
Shuh ka la ïathuh ruh ba ka tnad Pulit ka la pynlong ïa ki Awareness Programme bapher bapher ban pynsngewthuh ym tang ïa ki Pulit, hynrei ïa ki khynnah skul bad kumjuh ruh ïa ki paidbah.
Shillong: Ki aiñ ki kanun kiba mynshwa naduh ka por ka sorkar Assam jong u snem 1965 ka la shah ïa ki nonghikai bym dei sorkar (Govt.
Aided School Teachers) ba kin shim bynta ha ki kam paidbah tangba kito kiba la ïaleh election lada ki jop kin hap ban shim shuti shwa haduh san (snem) kynthih.
Lada ki jop biang sa ha ka sien kaba ar (second terms), kata, ki hap ban iehnoh ne resaiñ syndon na ka kam jong ki.
Kane ka aiñ ka treikam wat haduh ba ngi la ïoh ïa la ka jong ka Jylla Meghalaya.
Ka sorkar Meghalaya lyngba ka Education Department ka la bud bad pyntreikam ïa baroh ki Rul ki Aiñ na ka Meghalaya Education Code 1965.
Katei ka Code ka la thoh shai ba kam khang ne mana satia ïa ki nonghikai bym dei sorkar ba kin don bynta ha ki kam paidbah.
Dei mar ïa thaw ïa ka Sorkar MDA hapoh ka jingïalam ka party NPP ba ka la sdang ban bishni bad pihuiñ ïa ki nonghikai bym dei Sorkar ba kim bit satia ban shim bynta ha ki kam paidbah (politics) haduh ki kam long Sordar bad Rangbah Shnong ruh kumjuh.
Ha ka jingshisha, (ym dei ba bishni) don bun kiba trei kam Sorkar kiba don bynta ha ki kam politics bad don ruh kiba dang bat ïa ka kam Sordar bad Rangbah shnong ryngkat bad ka treikam Sorkar artad.
Ha ka jingshisha, ka aiñ ka dei ban long ryntih solonsar bad ka Sorkar MDA ka dei ban peit shwa ïa la ki jong ki nongtrei lajong shwa ban mushlia ïa ki nonghikai bym dei Sorkar.
Baroh ar ngut ki nongïalam ka Sorkar MDA, kata u Chief Minister bad u Deputy Chief Minister ki ïa pyneh hi triang bym shah beit tdot ban shim bynta kam paidbah ki nonghikai bad ki la tyrwa ïa ki nonghikai bym dei Sorkar ba kin leit sha Ingbishar.
Mar ïa sdang une u bnai Naitung 2022 (04-07-2022), katto katne na ki nonghikai bym dei Sorkar khamtam kiba don ha ki College Level ki la mudui syndon hakhmat ka Iingbishar High Court ba donburom bad kane ka Iinbishar badonburom ruh ka la pdiang ïa kane ka jingmudui (petition) jong ki nonghikai bad ka la pan Affidavit na ka Sorkar halor kane.
Shen ha ki bnai August/September eiei,ka jingbishar ka lah ban sdang.
Kaei ka rai jong ka Iingbishar ngin hap ban ïa peit shwa.
Ka Iingbishar ka dei ban bishar bniah ba kane ka aiñ ban khang ïa ki nonghikai bym dei Sorkar (Govt.
Aided Institutions) ban shim bynta ha ka politics ka dang dei tang ka Draft Rules (The Meghalaya Service Rules of Aided Schools (Deficit) 2018.
Kat haduh mynta, kane ka Draft Rules kam pat ïoh satia ka jingmynjur ba shisha (final approval) na ka Cabinet ne na ka Assembly.
Kumno ka Iingbishar kan pdiang ne ithuh kum ka aiñ kaba shisha khlem ka jingsoi u Governor ka Meghalaya ne u President ka ri India? Namar ka jingshun thlong mluh thlong sying eh ka sorkar MDA ba la lamkhmat da ka party NPP khamtam hadien ka jingmih pyrthei ka party VPP ba bun ki nonghikai ha ka, ka Sorkar MDA ka la shu pynmih noh (issued) tang da ka jingpynbna Sorkar (Offcial Notification) ba la shu phah soi tang da ki Officer sorkar khnang ban khang ïa ki nonghikai ban don bynta ha ki kam paidbah.
Lada kine ki Rules bad Notification kim dei satia ki aiñ (real Law) kiba shisha, kyrmen ba ka High Court badonburom kan pynmih ka rai kaba biang pyrshah ïa kum kine ki aiñ leh donbor da ka Sorkar ban pynduh jubor ïa ka hok jong ki nonghikai.
Dei tang hadien ba la ai rai ka Iingbishar High Court badonburom ba ki nonghikai ki lah ban sdang mih pyrthei biang ha ki kam paidbah.
Shillong Naitung 12: Ka Federation of Khasi, Jaintia and Garo People (FKJGP) ha ka sngi Baar jong ka 12 tarik Naitung ka la ïoh ban pyntian smai ïa ki nongïalam ba thymmai jong ka Central Executive Committee ha U Soso Tham Auditorium Shillong ha kaba la u Bah Dundee Clif Khongsit u la bat kum u President ba rangbah ka seng bad u Bah L Newton Lyngdoh kum u General Secratary jong ka.
Haba ai jingkren hadien ba la shimti kum u nongïalam ba thymmai u Bah Dundee u la ïathuh ba na ka liang ka FKJGP kan bteng ban ïakhun tyngeh ban pynurlong ïa ka jingdawa ILP kaba ki paidbah jong ka jylla ki la angnud la slem bha.
U Bah Dundee u la pynpaw ruh kum u nongïalam ba thymmai ka FKJGP kan buh thong kyrpang ban ïakhun ïa ka bamsap kaba la bam klep lut ïa ka lawei ki samla bad ki pateng kiban dang wan.
Shuh shuh u Bah Dundee u kyntu kynpham ruh ïa ki dkhot bad ki shipai jong ka FKJGP ba kin long barabor kiba kloi ban len lade na bynta ka bit ka biang jong ka ri bad ka Jaidbynriew bad ban trei shitom ban pynthikna ba ka ri bad ka khyndew ka shyiap kaba ka pateng ba mynta ka shim kylliang na ki mandien kan long kaba shngaiñ bad kaba bha.
Haba ai ïa ka jingkren kitbok kitrwiang ïa ki nongïalam ba thymmai u Bah Wellbirth Rani uba la rai ban shongthait noh na ka kam President FKJGP u la kyntu ïa ki dkhot bad ki nongkit kam ba thymmai ba kin ym pynsngap ïa ka jingkren kynthoh kiba bun ïa ki kam kiba ki seng bhalang ki la noh sha ka jaidbynriew.
“Kynmaw kum ki nongïalam seng bhalang phi kit ïa ka lyngkor kaba khiah tam namar ka jingkhmih lynti kiba bun ka jur bha na phi.
Ngi ïohi ba lada kiew dor ki marbam ki paidbah ki kylli shaei ki seng bhalang, lada jah bording ruh kin wad ïa phi bad kane ka pyni ba ban ïa ki nongmihkhmat kiba ki la jied ki kham phai khmat sha phi" ong u Bah Wellbirth.
“Ai kin kynthoh katba ki kynthoh ïa phi ki nongïalam seng bhalang hynrei nga kop ba lada ym dei na ka jingdon ki seng bhalang ha ka jylla naduh mynno kum ka jaidbynriew ngi la shah tap ha ki briew kiba na bar" bynrap u Bah Wellbirth.
Shuh shuh na ka liang jong u u kyntu ïa ki seng bhalang ba kin pynkreh ban pynmih shibun ki shipai kiban ïakhun ha madan haba dawa ka kam da ka bor jong ki da kaba ong ba bunsien hi ka sorkar kam ju pushe satia ïa kiwei pat ki lad jingïakhih ki seng bhalang “peit lada ym dei na ka jingther maw ha ka jingïakhih ban pynkynriah ïa kiba sah ha Them Ïewmawlong nga thikna ba ka sorkar kan ym thung satia ïa ka HLC jong halor kane ka kam" ong shuh u Bah Wellbirth.
Na ka liang pat u President jong FKJGP Garo Hills Zone u Pritam Arengh u la pan ka jingïatreilang bad ka jingnoh synïang lem ki nongïalam seng bhalang na rilum Khasi ha kaba ïadei bad ka jingthmu jong ki paid Garo ban ïakhun mokotduma pyrshah ïa ka MoU ba la ïa soi hapdeng ka sorkar Meghalaya bad ka sorkar Assam.
Ha kane ka sngi la ïoh ruh ka jingkren kitbok ïa ki nongïalam ba dang shah pyntian smai ka FKJGP na u President ka KSU u Bah Lambokstarwell Marngar, Bah Sadon Blah President HNYF, Bah Bipul Thangkhiew President RBYF, Jersome Shylla President JSU bad kiwei de.
Shillong, Naitung 12: Ka jingkhraw ka nusib uwei u rangbah u ba la tip kyrteng da u Bah Paulus Marwein na Lumparing ka paw pyrthei mynta ka kynti ha kaba u la jop ïa ka khalai nusib kaba kot haduh 1 klur tyngka ha ka 12 tarik u Naitung.
Ïa kane ka khalai nusib jong ka Dear Weekly Lottery u Bah Paulus u la thied ïa ka tiket na ka dukan ba die tiket ha Laban, Red Cross.
Bah Paulus u dei uba nyngkong tam ha ka jylla ban jop ïa ka khalai nusib kaba kot haduh shiklur tyngka na kane ka rynsan kaba u la jop mynta.
U Bah Paulus Marwein u la rangbah briew uba ka rta ka la kot sha ka 60 snem tam eiei, u ong ba kane ka jingjop jong u ha ka khalai nusib ka dei ka ka jingkyrkhu kyrpang kaba u ïoh na u Blei.
U la ong ruh ba da kane ka jingjop jong u ha kane ka khalai nusib u kyrmen ba kan long ka lad ban ïoh thied jaka ban thaw ïing noh namar baroh shi katta ki shu shong ïing wai.
Ha ka 12 tarik ki nongtrei jong ka kompeni Descent Reality LLP kaba la pynïaid ïa kane ka khalai nusib ki la wan lang ha katei ka dukan ban ai ïa ka check ha u Bah Paulus khnang ba un ïoh sei ïa ka ïa ka pisa kaba u jop bad ki la ïathuh ba kan shim por kumba ar bnai eiei ban pyndep ïa ki kot ki sla ha shuwa ban ïoh ïa ka pisa, bad katkum ka jingïathuh jong ki, une u nongjop u ïoh ïa kane ka pisa lyngba ka jingkhalai nusib ba lah leh na Nagaland bad ka pisa kan wan na katei ka sorkar.
Haba kren pat bad u trai katei ka dukan kaba la die ïa ka ka tiket sha u Bah Paulus, u la ïathuh ba kidei shiparalok bha, u la ong ba kane ka tiket ba u shim u Paulus ka dei kaba khatduh sa ban lut noh.
Shuh shuh u la ïathuh ba barabor ki ju don kiba jop tang 40- 50 hajar, hynrei kane ka long ka sien kaba nyngkong wat ha jylla baroh kawei ban don nongjop haduh 1 klur ha kyrdan ba nyngkong ha kane ka khalai nusib.
Jowai, Naitung 12: Ka kynhun pulit jong ka Ummulong Beat House mynta ka step shiteng synñia haka por kumba 1 baje shiteng, kila ïoh kurup ïa u kynja bala dep song bha haduh 80 tylli, uba don ka jingkhia 1168.182 kgs bad uba shong dor haduh T.3.5 klur na kawei ka trok (container) kaba don ïa u Registration No RJ.10 GB 1424 kaba wan na thaiñ Jowai ban leit sha Guwahati.
La ïoh kurup ïa utei u kynja katba ki pulit ki dang pynlong ïa ka jingtalasi ïa ki kali ha ki bynta jong ka Mookyndur Check-point, ki pulit ynda kiba pyrshang ban pynsangeh ïa katei ka trok hynrei katei ka trok kala sangeh kham hashawa katei ka Check point.
Ha katei ka por ba kik pulit ki dang pynlong ka jingtalasi ka dang dum bha ka miet, ki ar ngut ki briew kiba ñiah ïa katei ka trok kila phet krad sha khlaw bad eh syndon ïa katei ka trok katei ka jaka.
Halor kane na ka liang ki pulit ka Ummulong Beat House kila pyntip mar mar sha ki pulit ka Anti-Narcotics Task Force (ANTF) Jowai ban leh ïa kaba donkam, ïa utei u Kynja ba la ïoh kurup la register kes ha Jowai PS katkum ka C/No.92(07)22 U/S 21(c)/60(3) NDPS Act bad ka jingtohkit kan dang ïaid shakhmat.
Katba na ka liang u Director General of Police ka jylla u Dr.Lajja Ram Bishnoi, IPS hadien ka jingïoh kurup ïa u Kynja, ula ai ka jingïaroh bad pynbna ban un ai ka khusnam sha kitei ki pulit kiba trei shitom ïa ka kam wat ha ka por shiteng synñia.
Ka tnad pulit na ka por sha ka por kala pyrshang ban teh lakam ïa ka kam khaïi ïa ki mar pynbuaid kiba kynthup naduh u Drug, u Kynja, ka Kyiad bad kiwei de.
Shillong, Naitung 12 : Ka tnad Horticulture jongka sorkar jylla ka la shim ïa ka sienjam ban phai khmat bad pynkhlaiñ ïa ka jingrep soh-ñiamtra (Khasi Mandarin Orange) kum shi bynta ban kyntiew ïa ka ïoh ka kot ki nongrep ha East Khasi Hills, South West Khasi Hills, South Garo Hills nalor kiwei pat ki District ka Jylla Meghalaya.
U Bah Banteidor Lyngdoh, Myntri ba dei peit ïa kane ka tnad bad u MLA ka Mawkynrew Constituency, u la buh jingtyrwa ha khmat ka North Eastern Council (NEC) ba kan bei tyngka na ka bynta kane ka jingthmu bad dang shen la mang kumba 7 klur tam ban ai jingïarap sha ki nongrep soh.
Na kane ka mang tyngka la mang 500 tynrai ki dieng soh na ka bynta iwei pa iwei i ba dei hok ban ïoh jingmyntoi.
Mynta ka sngi 12 tarik Naitung la pynlong ïa ka jingïalang ha shnong Mawlyngngot, Mawkynrew Constituency ban sam ïa ki tynrai dieng soh sha ki nongshong shnong ha katei ka thaiñ, ki la don palat 100 ngut kiba la ïoh jingmyntoi nalor ki tiar synreit dawai bad ka sboh ba khlem pyndonkam dawai.
Nalor u Bah Banteidor Lyngdoh kum u kongsan ha kane ka jingïalang ba la khot pynlong da ka tnad Horticulture la ïa donlang ruh da u Bah A Shullet, Horticulture Development Officer, u Bah KB Lakiang, DHO East Khasi Hills, u Bah Tyngkai Mynsong kynthup ki nongrep soh bad nongïoh myntoi bad kiwei kiwei pat.
U Bah Banteidor haba kren ha ka jingïalang u la ong ba kane ka dei ka jingangnud kaba la slem jong ki nongrep ban ïoh jingmyntoi bad jingïarap ha kane ka kam ban rep soh bad mynta da ka jingïatreilang la lah ban pynurlong.
“Naduh ki snem kiba la dep ki nongrep ki la angnud bad dei tad haduh ba ngan da shimti ia ka kam kum u Myntri nga la ïamir jingmut bad ki ophisar ban wadlad ban ïarap ïa ki nongrep soh-ñiamtra bad lyngba ka NEC kaba nga la buh jingtyrwa ban ïarap la lah ban pynïoh ïa kane ka mang tyngka “, u la ong.
Shillong, Naitung 12 : U Bah HM Shangpliang MLA ka Mawsynram ha ka sngi ba ar u la pdiang burom ïa ki nongïalam bad nongkyrshan ba radbah jong ka UDP kiba la mih noh ban ai jingkyrshan noh ïa u (HM Shangpliang) ha ka ilekshon MLA 2023.
Ïa ki nongïalam bad nongkyrshan jong ka UDP la pdiang burom ha shnong Jyllep ha ka jingïadonlang u Bah Rudy Shangpliang, Bah Khramding Wanñiang, Dwalanroy Snaitang, Bah R.Mawlieh bad kiwei kiwei ki nongïalam.
Ki nongïalam ba hakhmat jong ka UDP kiba la mih noh na ka party ki kynthup ïa u Bah Lamphrang Snaitang uba bat ruh kum u Publicity Secretary ka UDP Mawsynram Circle ha kajuh ka por u Rangbah Shnong ka Shnong Jyllep, ki longkmie longkpa bad ki samla.
U Bah Lamphrang haba ai jingkren ha kane ka sngi u la ïathuh ba ka daw kaba pynlong ïa ki ban mih noh na ka party kadei namar ba kim i don jingkyrmen ïa kane ka party hapoh Mawsynram khamtam ha ki thaiñ khappud.
“Ha ki snem ba lah leit noh ngi la pyntyllun ïa ki kam jong ka UDP hapoh Mawsynram hapoh ka jingïalam u Bah Olan Sing Suiñ bad haba ngi phai sha kane ka party hapoh ka jylla bad ha ki katto katne ki jaka jong ka Mawsynram ka long kaba biang hynrei ha ki thaiñ khappud ngi lap ba ka ka UDP kam don jingkyrmen kumta ngi la rai ban mih noh ban ïasohlang noh bad u Bah HM Shangpliang," ong u Bah Lamphrang da kaba pynpaw ba kim don daw eiei ïa ka party hynrei ki mih da ka mon laitluid.
U la pynpaw ruh ba lada ki dang don ha ka party UDP kin ym lah ban thaw pyrthei khamtam ha kaban wanrah ïa ka roi ka par hapoh ka thaiñ Mawsynram hi baroh kawei.
