Katba dang ïaid ki sngi kata ka samla ka la nangkoit bad phngaiñ ka dur ka dar haduh ba u shlan ban tyrwa ia ka ban poikha poiman.
Wat lada ka Shatai ka angnud ban phla ia la ka kupar jot ba kala mad ha la ka jingim, hynrei u khunsyiem u la thame ha ka dur bhabriew jongka da kaba u la kut jingmut ban pyllait ïa ka Shatai na ka sah tmang tang marwei ha ka apot sepsngi khnang ban shngaiñ ka jingim jong ka.
Ym lah ban kdew bad kynthoh than halor ka jing thaw bad pynmih ïa kane ka phlim Apot, namar ba kadei ka khana kaba donkam eh ban buh ha ka thup sah jingkynmaw jong kane ka puriskam.
Lah ban ïohi ba ka rukom pynkhreh pynkhrum ka la long kaba janai naduh ka jingpynbiang ïa ki jaka lane ka “set," ka jingringdur bad jingringsur, ka dialogue, hynrei thikna, ba kan ym don ka jingïohnong namar kam dei ka phlim lane durim kaba ïaid ïew.
Ki don ki jingbakla, ym lah ban len, kum ha kaba u Syiem u sah kumjuh katba ki arngut shipara pat la ïohi naduh ka por ba ki dang kham khynnah.
Katto la pynkhreh, ha ki jaka kiba itynnad ka mariang, ban ringdur ïa kane ka puriskam, sngewsih pat ba kadei ka phlim ha ka black & white namar lada pyllait beit da ka color, kan kham itynnad shuh shuh.
Ka riam ka beit tynrai jong baroh ki tyngshop ki puron ka la batai shai hi ba kadei ha ki por barim.
Shillong, Naiwieng 19 : Ka kynhun rwai ba pawnam ha India, ka SANAM ka la ai ka jingïaroh ïa ka kynhun Snow-White, kawei na ki kynhun tem ba la rim bha na ka jylla hadien ba ki la ïohsngew markhmat ïa ka jingtbit ki nongtem bad nongrwai jong kane ka kynhun ha ka tamasa Cherry Blossom kaba long ha madan Kurkalang ha ka janmiet sngi Saitjaiñ.
Katei ka kynhun hapoh ka jingïalam jong u Sanam Puri haba kren shwa ban tem bad rwai, u la ong, “Ngi sngewkmen ban ïohsngew ba ki lajong kum ka Snow-White ki la tbit katne bad kane hi ka paw ba kadei ka kynhun kaba kynsai tam na Shillong.
"Shuh shuh u ong ruh ba ki sngewkmen kum ka kynhun ban ïohi ïa ka jingshongshit ki paidbah ban tuid sha katei ka lympung Cherry Blossom ïa kaba la pynlong da ka jingïatrei lang hapdeng ka sorkar Meghalaya hapoh ka jinglamkhmat u Myntri Rangbah ka jylla bad ka tnad Tourism.
Nalorkata, ki la pynpaw ba kadei ka sien kaba nyngkong ba ki wan sha kane ka thaiñ shatei lam-mihngi jong ka ri bad ong ruh ba ki kmen ban ïohi ba ki paidbah ki tip bad sngewtynnad bha ïa ka jingrwai jong ki.
Nongstoiñ, Naiwieng 19: Watla ka jingpynlong ïa ka election MP & MDC ka dang kham shim por, hynrei ka Rambrai Jyrngam Block Congress Committee, ka la sdang ban pynkhlaiñ ïa ka party, da kaba pynlong ïa ka jingïalang paitbah ha ka shnong Langja ha ka sngi saitjaiñ ba la dep.
Katei ka jingïalang kaba la pynlong ha katei ka sngi ka dei tang na ka bynta ka Rimuliang zone kaba kynthup ïa ki khatwei tylli ki polling station.
Ha katei ka sngi la pynlong ïa ka ka jingïalang ha madan shnong Langja ha kaba la pynïaid da u bah K.P Lyngkhoi president ka Congress Rimuliang zone, ha ryngkat ka jingïadonlang jong ki nongïalam ba hakhmat jong ka Congress na ka jylla, ba kynthup ïa u bah Charles Marngar MLA ka Mawhati constituency, u bah Emanuel Badwar secretary ka MPCC Youth wing, u bah Bormanding Nonglang president ka West Khasi Hills District Congress Committee u ba dei ruh u kyrtong MDC na ka Rambrai Jyrngam constituency ha ka MDC election ban wan.
Kiwei pat ki nongïalam ka party kiba la ïapoi ki long u president ka Youth wing jong ka West Khasi Hills bad kiwei kiwei.
Ha shuwa ban pynlong ïa katei ka jingïalang la dep pynbna ba u ma Vincent H.Pala MP ka Shillong Parliamentary seat u ba dei ruh u president ka Meghalaya Pradesh Congress Committee, un wan ban ïadon ryngkat hynrei na ki daw bym lah kiar utei u MP um shym lah shuh ban wan bad ka la pynlong ïa ki paitbah ba kin sngew buhkhoh bad bynñiaw haduh katta katta.
Ha katei ka sngi la ïoh ruh ban pynskhem ïa ki nongkitkam jong ka Rimuliang Mahila ba kynthup ïa ka kong Haimilis Nongsiej kum ka president ryngkat kiwei pat ki nongkitkam.
La pdiang burom ïa ki longkmie kiba dei ki nongkyrshan ba radbah jong u kyrtong shimet jong ka Rambrai Jyrngam ha ka election MLA ba la dep, kiba la wan ban pynïasoh bad ka Congress ba kynthup ïa ka kong Joy Marweiñ na Mawphansyiar bad ki nongbud jong ka bad la pynskhem ïa ki da u bah Charles Marngar.
Hadien ba la dep ban pdiang burom bad pynskhem ïa ki nongkitkam jong ka Mahila bad kiwei pat, la ïoh ïa ka jingkren na ki u president ka Congress Langja Primary unit, u bah Marbor Lyngkhoi secrtary ka Youth wing Rimuliang zone bad kiwei kiwei.
Kitei ki nongïalam ka Rimuliang zone haba ai jingkren ha katei ka sngi, ki la ong ba ha ki snem ba mynshuwa haba ka Congress ka dang bat ïa ka bor synshar ha ka jylla, ym ju don kino kino ki aiñ kiba ktah ïa ka imlang sahlang.
Hynrei naduh ba ka Congress kam shym don shuh ha ka bor, tang ki jingklumar suda la jan man la ka sngi.
Kumta ki la kyntu ïa ki paitbah ba kin phaikhmat sa ka Congress ha ka election MP bad MDC ban wan.
U bah R.R Kharbuli ha kaba u la ong ba ha kine ki sngi kam pat dei ka por ban kren ïa ki ishu bad ki mat trei kam jong ka party, hynrei ka jingpynlong ïa katei ka jingïalang ka dei tang ka jingsdang ban pynkhlaiñ ïa ka party bad ban pynsngewthuh sha ki paitbah kumno ba kin jied ïa u MP ha ka election ban wan.
U la ong ruh ba ha une u snem ban wan lada jia ba kam don kano kano ka jingpynbna na ka sorkar ba kan don ka jingphiah ïa ki MDC constituency, kan dei ka snem ba ki paitbah ki ïoh ban thep vote arsien ha u juh u snem.
U bah Charles Marngar MLA ka Mawhati ha kaba u la ong ba dei tang ka seng Congress ka party kaba don ïa ka jingieit ba kyrpang ïa ki paitbah ka thaiñ shatei lam mihngi bad ka bym ju tuklar ïa ki hok longtrai jong ki paitbah ha ka jylla la kalong ha ka ktien ka thylliej, ka riti ka dustur bad kiwei kiwei.
Nalor kata u la ong ba lada jia ba ha kane ka MP election ban wan lada ka Congress kam lah ban wan ha ka bor synshar ha ka ri India, yn ym artatien ei ei ba ki paitbah kin sa ïakynduh ïa ki jingeh kiba kham khraw, namar kumba ngi la ïohi ba ka jingthmu jong ka sorkar BJP ban pyntrei kam ïa ka Uniform Civil Code.
U la kyntu ïa ki paitbah ba kin ai lad biang ïa ka Congress sa shisien pat ba kan synshar ha ka jylla bad ha ka ri India, khnang ban ka shongsuk shongsaiñ kan wan phai biang.
Mawkyrwat, ‘Naiwieng, 19: Ka National People’s Party (NPP) jong ka Mawkyrwat Block, South West Khasi Hills District ki la ïa shong pyrkhat ha ophis treikam jong ka party ha Mawkyrwat kumno ban pynkhlaiñ shuh shuh ïa ka party happoh ka distrik baroh kawei na ka bynta ban pynkhreh ïa elekshon Lok Sabha bad ïa ka elekshon MDC na ka bynta ka KHADC bad ka JHADC.Ha ka jingïalang, la ïadonlang President ka NPYF South West Khasi Hills District u Bah Kitborlang Nongrem uba dei ruh u State President jong ka NPYF ryngkat u General Secretary jong ka NPP South West Khasi Hills District u Bah Working Sangriang, ki ‘riew rangbah bad kiwei ki dkhot jong ka Party.
U Bah Kitborlang haba kren sha ki lad pathai khubor hadien ba la wai ka jingialang u la ong, “kum ka party ka don ka jingkyrmen ban jop biang ha kine ki ar tylli ki elekshon ki ban sa wan bad ka jingïakhun ka don ha manla ka elekshon bad kiwei pat ki party.
"U la ong, watla ki briew ha kine ki sngi ki la sdang ban khihwin bad ka Voice of People’s Party (VPP) hynrei haba phaidien pat ïa ki seng saiñpyrthei bapher bapher ha rilum Khasi kata naduh u snem 1998 haduh u snem 2023 ki la mih shibun ki seng ‘riew lum kiba pynkhih win ïa ki khun samla bad ïa ki paidbah jong ka ri Khasi hynrei kita ki party ki la sakma noh tang shiteng por.
““Ka jingkhih win jong ki paidbah ha ka Voice of People’s Party (VPP) ha kine ki sngi ka long thik kum ka jingkhih win ki briew ha ka por ba dang mih thymmai ka KHNAM," ong u Bah Nongrem.
U la ong ba um lah ban tip kumno ka Voice of People’s Party (VPP) kan long nangne shakhmat hynrei kyrmen bad kitbok ba kane ka party ba kan ym jia kumba long kiwei pat ki party ha kaba wat tang ki MDC ne MLA ruh kim don shuh haduh mynta.
Khliehriat, Naiwieng, 19: Kawei ka samla na ka shnong Mynthlu kaba hap hapoh shnong Laphet, East Jaiñtia Hills District ka la pynpaw ïa ka jingsngewsih halor ka jingshah thok pisa haduh T1.30 lak ha uwei u briew uba la ai kyrteng ha Facebook kum u Dakermi Shadap bad u Kes Shadap.
Katkum ka jingïathuh jong kane ka samla ka bym shym la kwah ban pynpaw kyrteng, utei u briew u la kular ba pynïoh kam Sorkar ïa ka bad u la kam ruh ïalade ba u trei kum u Shipai.
Ka la ong ba ka pisa ba ka la ai ka la don mynta shiphew bnai bad haba ka la pyrshang ban telephone pynban wat ïa u number phone jong ka ruh u la Block noh.
Kane ka samla ka la pyni ruh ïa ka dur ba u Dakermi Shadap u la buh ha Facebook ha ka riam shipai.
Ka samla kaba la shah pynngop, ka la ïathuh ïa kane ka jingjia ha u samla Lamdame Shangpliang ha kaba u la ai por shitaiew ïa u Dakermi Shadap ban pynphai ïa ka pisa hynrei lym kumta un leit mudui noh sha ki Pulit.
Ha kajuh ka por, u samla Lamdame u la kyntu ïa baroh ba kim dei ban shu ngeit klumar bad ong ruh ba hashwa ban shah pynngop ki dei ban da wad shwa ïa ka jingshisha bad u la kyrpad ruh ba lada don mano mano kiba don jingtip shaphang u Dakermi Shadap kin sngewbha ban pyntip sha u samla Lamdame lyngba ka Facebook Account jong u.
Nongpoh, Naiwieng, 19: Da ki hajar ngut ki paidbah ki la tuid sha madan Kurkalang mynta ka janmiet jong ka sngi u Blei, kaba dei ka sngi ba la pynkut noh ïa ka tamasa Cherry Blossom na ka bynta sakhi ne kwah ban ïohi ïa ki nongput ki nongtep, ki nongrwai kiba wan ban pynkhih win mynta ka janmit khamtam u nongrwai ba paw ka pyrthie u Ronan Keating.
Kum ban pynkynmaw, kane ka tamasa cherry blossom ka dei ka tamasa kaba la pynlong haduh 3 sngi lynter, ha kaba ha ka sngi plie ka tamasa la hap ban pynsangh noh na ka daw ka jingktah ka bor mariang, hynrei kane ka tamsa ka la ïaid beit ïaid ryntih ha kine ki sngi bad khamtam mynta ka sngi ba la pynkut noh ïa kane ka tamasa bun ki paidbah ki ap khmih lynti ban ïohi noh ïa ka jingwai jong u Ronan Keating, uba dei uwei na u khlur nongrwai ha ka pyrthei.
Ki nongrwai bad ki nongshim bynta mynta ka sngi ba la pynkut noh ïa ka tamas ki kynthup naduh u nongrwai barim ka Boyzone, u Ronan Keating, uJonas Blue, Lou Majaw, Blue Temptation, Da Minot, Nokpante, Rhem, Favian, Wanjop Sohkhlet, Banrap, Youngg Nate, Meban, Lamphrang, bad u Toshan.
Kumba la sakhi mynta ka sngi, da ki hajar ngut ki briew kiba ieit ïa ka put ka tem bad ka rwai ka siaw ki la poi sha madan Kurkalang na ka bynta ban ïoh sngew ïa ki sur babang ba thiang jong kitei ki riew donsap kiba pynkih win mynta ka janmiet ha ba la pynkut noh ïa kane ka tamasa.
Ki jingshisha ki paw, ba ki paidbah ruh ki la tuid sha katei ka jaka, ka dei ka jingdheng kali kaba la jur bha haba poi sha katei ka jaka bad wat la katta ruh kiba bun ki kwah ban poi noh sha katei ka jaka na ka bynta ban sakhi ïa kitei ki riew donsap ha ka put ka tem bad ka rwai ka siaw.
Nalor kitei ki riew donsap kiba la pynkhihwin ha kane ka janmiet bad ki riew paidbah kiba la wan ban sakhi kynthup ruh ïa ki Myntri Sorkar naduh u Bah Paul Lyngdoh, u Bah Kyrmen Shylla, u Bah Sniawbhalang Dhar bad u Bah Shakliar Warjri ruh ki la wan ban shim bynta na ka bynta ban sakhi ïa kane ka sngi ba la pynkut noh ïa ka tamasa Cherry Blossom ha Madan Kurkalang.
Man ba nga leit sha ki shnong kiba  kham jngai na sor Shillong nga shem ba kiba bun ki khynnah kiba dang 10-12 snem ki la sdang ban trei ha lyngkha lane ki hap pahara bad ap blang ap masi.
Kane ka mut ba ka hok jong ki ban leit skul bad ban ïoh jingnang, jingstad la knieh noh na ki.
Hato ngi ju kylli mo ba ka lawei jong kine ki khynnah kan long kumnoï Ka jingpyrkhat jong ki kmie ki kpa ba haba buh skul ïa ki khun dei beit ba kin ïoh kam Sorkar ka long kaba bakla palat.
Ka jingnang jingstad ka ïarap ïa ngi ha kiba bun bynta.
Ka jingnang jingtip ka plie lad ïa ki khun samla ba kin pyrshang ban trei ïa ki kam kiba bun jait kiba mih ha kane ka juk mynta.
Haba la don ka jingnang jingstad ka lad ka plie ïa ki samla ba kin trei ym tang ha kane ka jylla hynrei wad sha kiwei pat ki jylla kane ka ri baïar bad wat shabar ri ruh hi.
Ka jingnang jingstad ka long kum ka stieh bad ka wait kaba ïarap ïa ki khun samla ba kin prat lynti da lade ïalade khlem da shaniah than tang ha ka Sorkar ban plie ïa ki lad ai kam ai jam.
Haba lah biang ka jingnang jingstad watla ngi rai ban long ki nongrep ruh ngin sa long ki nongrep kiba sngewthuh ïa ki rukom rep kiba kham thymmai bad kiba lah ban kham pynseisoh ïa ki lyngkha ki bri jong ngi namar ngi leh da ka jingsngewthuh bad jingtip ïa ki lad rep kiba mynta bad kiba long katkum ka jingshem ki saïantis ha kane ka juk.
Man ba nga kylli ïa ki heprit balei ba kim leit skul shuh bad ka jubab kaba nga ïoh ka long, “bym lah kyrshan shuh na iing,"…"ba don tang i mei, i pa i lah phet"….
" “ba hap ap para ha iing.
" Pyrkhat lem seh kumno kine ki bapli ki heprit kin ïohlad ban ïohkam ïohjam bad ban lait na ka jingduk kaba ban jur ïa ki.
Ha kane ka jylla Meghalaya mynta ki don katto katne kiba heh spah bad kiba kwah ban kam lut ïa ka bneng ruh lada lah.
Don pat kiba la duk tasam ba tang ban phah skul ïa ki khun ruh kim lah shuh.
Kine ki heh spah kiba la ïoh kamai na ka mariang jong ngi kum ki trai par dewiong, ki trai par mawshun bad kito kiba tih bad khlong lut ïa u maw u shyiap na ka mariang ki la kiew rasong ka spah hynrei kim don jingkitkhlieh lem na ka bynta ki baduk ba rangli.
Ha kiwei ki jylla pat ki nongkhaii kiba ïoh jingmyntoi na ka mariang kum ki Tata bad ki Birla nalor kiwei pat, ki ai shibun bah ka jingïarap ïa ki briew kiba shong ba sah sawdong ki jaka na kiba ki tih ïa ki mar spah khyndew.
Ïa kane ki khot ka Corporate Social Responsibility (CSR) lane ka jingai kylla lem sha ki nongshong shnong kiba hajan ki par dewiong lane par nar bad kumta ter ter.
Bun ki skul jong ngi kiba jngai na sor Shillong kim da long kiba ai ïa ka jinghikai ka ban pynlong ïa ki khynnah ba kin sngewtynnad ban wan skul.
Ka don ka jingong ba kito ki bym ïoh kam sorkar ne kiwei pat ki kam kiba kham heh jingsiew ki kylla long nonghikai.
Na kata ka daw ki briew kiba tbit shisha ban long nonghikai kim noh mynsiem ban long nonghikai.
Lehse halor kane ka bynta ki nongpynïaid shnong ruh ki don ka jingkitkhlieh kaba khia namar ki dei ban leit peit hateng hateng ïa ki skul shnong ban peit lada ki nonghikai ki wan thikna ne em bad kumno ki hikai ïa ki khynnah.
Ban hikai ïa kiwei ngi dei ban long kiba lah biang bha ka jingshemphang ïalade bad kawei ka bynta kaba donkam eh ka dei kata ka “art of communication," lane ka jingstad bad shemphang kumno ban pynsngewthuh ïa kita kiba ngi hikai da kaba pyndonkam da ki lad bad ki buit har rukom.
Bunsien ki khynnah hapoh klas kim sngewthuh ïa ka jingtbatai jong u/ka nonghikai hynrei ban kylli pat ki tieng.
Ki nonghikai ki dei ban sngewthuh ba ka kamra klas ka dei ka jaka ha kaba ki khynnah ki lah ban buh kano kano ruh ka jingkylli khlem da tieng bad riej.
Ïa kata ki khot ha ka ktien phareng, “Critical Thinking," kaba mut ba ki khynnah ki pyndonkam ïa ka bor pyrkhat jong ki bad namarkata ki mih ki jingkylli ha ka jabieng jong ki.
Lada ki khynnah kim buh jingkylli ka long namar ba ki khlem sngewthuh eiei ruh ïa ka jinghikai ki nonghikai.
Ki kmie ki kpa ruh ki dei ban don ka jingkitkhia bad ban don ka jingïadei kaba jan bad ki bor pynïaid skul.
Hynrei ki bor pynïaid skul bunsien kim ju kwah ban ïohsngew ïa kano kano ka jingkynthoh na ki kmie ki kpa.
Haba kam don ka jingïatrei lang bad ki kmie ki kpa, ki nonghikai bad ki bor pynïaid skul te khlem pep ka jingduh kaba khraw eh kan long ïa ki khynnah ki bapli.
Manla ka skul ka don la ka Managing Committee (MC), hynrei kane ka MC ka shu ïakynduh teng khat eh bad ki dkhot hangto ruh imat kim sngewthuh ïa ka jingkitkhlieh lajong.
Lada ka MC ka khlaiñ kata ka mut ki nonghikai ruh kin pyrshang ban pyntbit ïalade bad kin ym shu hikai tang ban dep.
Lada ka Sorkar, ki paidbah bad ki MLA/MDC kim kitkhia ïa ka pule puthi ha kane ka jylla jong ngi te nga ïohi ïa ka lawei kaba dum tliw tliw namar khlem ka jingpule bad jingtip shaphang ki jingjia kylleng ka pyrthei ngin ym pah ban kiew ha ka pyrkhat pyrdaiñ.
Ka por ka la dier mynta hynrei ngi dei ban ïaleh katba lah ban pynduna ïa ka jingpynpep skul ïa ki heprit jong ngi.
Ki longkmie ruh ki dei ban kham pyrkhat ban ym shu kha ïa ki khun sha ka pyrthei khlem da lah ban pynbit pynbiang pat ïa ki.
Ban ïoh khun ka long kaba suk hynrei ban buh skul bad pynbit pynbiang ïa ki ka dei ka jingeh kaba khraw.
Ki kynthei ki lah dei ban da pyrkhat bha ïa ka lawei kaba kumno ki ai ïa ki khun jong ki.
Shillong, Naiwieng 20 : U Bah Wanseng Jyrwa, uba long u Working president ka United Democratic Party (UDP), Mawlai Circle bad jong ka Mawlai Constituency Progressive Forum (MCPF) u la plie pyrda ïa ka football tournament ba la pyniaid da ka Umrynjah Sports and Cultural Club myn ha ka sngi Saitjain ka 18 tarik u Naiwieng, 2023.
Ha kane ka jingplie pyrda la ïa don ryngkat u president ka Umrynjah S&CC u bah O.Thabah, u secretary bah Leading Kharshiiing, u rangbah shnong Umrynjah bad kiwei kiwei.
U Bah Wanseng haba ai jingkren kum u kongsan u la pynpaw ba kum u nongïalam u don ka jingkitkhlieh na ka bynta ki khun samla kumta u sngew ba ki donkam ban khring ïa ki khun samla sha ka jingïalehkai khnang ba kin lait na kiba bun ki jingsniew kiba la ktah ïa ka imlang sahlang ha kine ki sngi kiba mynta.
Ha kane ka sngi la pyrda da ka jingïakhun hapdeng ka Arka SC bad ka Umsaitphrah SC, ia kaba ka Arka SC ka la jop da Ar la Nod (2-0) pyrshah ïa ka Umsaitphrah.
Ha kane ka lympung ïakhun ki la don baroh 16 tylli ki kynhun kiba la poi ban ïa shim bynta.
TURA, Naiwieng 20: Ka rynsan ïakop ñiah kali kaba la tip da ka 7th Bilgaro Car Rally kaba la pynlong ha Tura ka la jam sha kaba kut hynnin ka Sngi Saitjaiñ, ha kaba u Ronan Bazeley, u ba na Shillong, u la ïoh ban khur ïa ka burom kum u overall champion bad wan kyrdan ba nyngkong ha ka thup ïakop ‘Car category’.
Ha kajuh ka por, u Daniel M Sangma u la wan kyrdan ba nyngkong ha ka thup ïakop ñiah ‘SUV category’.
ïa kane ka lympung la pynïaid da ka Tura Motor Sports Club (TMSC) , bad ki la don kumba 27 ngut ki nongñiah-kali kiba donsap na Tura, Nagaland, bad ruh na Khasi Hills kiba la wan shimbynta ha kane ka jingïakop ñiah-kali ha ki jaka lum lane ka ‘Hill Climb’ ha Aguragre ha ka jingjngai kaba 6-kilometer ka lynti ba hap pyndep.
Shillong, Naiwieng 19 : Ka jingbym khih khohreh jong ki kyrtong ba thmu aireng ha kane ka elekshon MDC ha ki ar tylli ki district council kata ha KHADC bad kumjuh ha JHADC ka dei namar ki ngeit ha ka khubor kaba saphrïang kylleng ba ka elekshon MDC kan ym pat long ha u Lber ne Rymphang jong u snem ban wan.
Kumta halor kane, na ka liang u Mawphor u la ïoh ban ïa kren bad katto katne ki riewshemphang halor ka sainpyrthei kiba la pynpaw ïa la ka jong ka jingsngew bad kaei kaba ki ïohi halor ka jingbym pat khih khohreh jong ki kyrtong MDC ban leit pynkhreh na bynta ka elekshon.
“Ha ka elekshon ba la dep phi la ïohi ba shisnem shwa ka elekshon ki kyrtong khamtam ki sitting MDC ki la bunkam ha ki constituency jong ki.
Hynrei mynta pat jar jar watla ka snem elekshon ka sah sa tang 4 bnai ei ei hynrei ym don pat mano mano ba khih lynga.
Kane hi kadei ka dak ba ka elekshon imat ka dang jngai," ong uwei na ki MLA ba rim ka jylla.
Khlem da kwah ban pynpaw kyrteng utei u rangbah ba la bat ruh kum u Myntri sorkar ka jylla ha ki snem ba la dep u la ong ba namarba ka elekshon MDC kam hap ka Election Commission jong ka Ri kumta kano kano ka lah ban long katkum ka election rule jong ka KHADC bad ba ka sorkar jylla ruh ka don la ka bynta halor kane.
Shuh shuh la ong ba katkum ka 1st Proviso jong ka Sub Para (6A) jong ka Para 2 jong ka Sixth Schedule ka shah ïa ka Council ban pynjlan ïa ka elekshon lada don ka nongrim kaba biang.
Nalorkata haba ïoh ban ïa kren bad uwei u riewshemphang u la ïathuh ba ka jingdon mynta ïa ka jingpynbeit thymmai ïa ki constituency ha u pud u sam jong ka KHADC ka lah ban pynjlan ïa ka elekshon da katto katne bnai lada jia ba ka Delimitation Committee kam lah ban pyndep ïa ka kam ha ka por kaba biang.
“Khlem pep ka delimitation committee kan ym lah ban leh kyrkieh kat ïa kane ka kam bad ka donkam ban leh sani jai ryngkat ka jingïaphylliew jingmut bad ki paidbah.
Hynrei lada jia pat ba ka Committee ka lah ban aiti ïa ka report ha ka por ba biang lehse ka elekshon kan long kumba ju long," u la ong.
Halor kane kajuh ka bynta la ïohi ruh ba dang shen ka Delimitation committee jong ka KHADC ka la pynpaw ba kan pynlong ïa ka jingïalang ba kyrpang ha ki 23 tylli ki constituency na ka bynta ban sngap ïa ka jingai jingmut ki paidbah bad kane ka long shi bynta na ka jingpynkhreh ban phiah ïa ki constituency ha shwa ban long ka elekshon MDC ha u snem ban wan.
Kane ka jingïalang ban sngap ïa ki jingai jingmut bad ki jingkren jong ki paidbah ha ki 23 tylli ki constituency kan sdang naduh ka 21 tarik mynta u bnai bad kan kut haduh ka 15 tarik Nohprah.
Kumta haba ïadei bad ka kam jong ka Delimitation Committe, don pat ki riewrangbah ba pynpaw lada jia ba kam lah ban pyndep ha ka por ba biang, na ka liang ka Executive Committee kam don lad da kumwei pat hynrei ka hap ban pynsngew ha u Lat.
“Ïa kane ruh lada u Lat u sngew ïahap u lah ban pynjlan ïa ka elekshon da ka jingthmu ban pynlong jingjied nongmihkhmat hadien ka jingpynbeit thymmai ïa ki constituency," la pynpaw sa uwei u Rangbah uba bat ruh kum u nongïalam ba hakhmat ha kawei ka seng saiñpyrthei.
Katkum ka jingong jong, ha ki snem ba la dep ïa ka elekshon MDC ha rilum Garo la pynjlan na ka daw ka jingdon ka soskular kren ïasuk bad kawei ka kynhun bad dei naduh katei ka por ïa ka elekshon ha KHADC bad ha KHADC ka la ïapher noh bad ka elekshon ha GHADC.“Hangne ruh ka don ka nongrim ba ka lah ban long lang noh ha kajuh ka por ïa ka elekshon la ka long naduh KHADC, JHADC bad GHADC da kaba buh noh ïa ka por pdeng kaban ïa beit lang khnang ba nangne shakhmat kan long noh ha kajuh ka por baroh lai tylli.
La ong ruh ba lada jia ba ha KHADC hap ban pynjlan ïa ka elekshon, ïa kane ruh hap ban leh lang ha JHADC namar kam long kaba ïahap ban leh la ka jong ka jong ka elekshon ïa ki lai tylli district council.
Kumta na ka liang kitei ki riewshemphang ki pynpaw ba kitei ki nongrim ki pynpaw ba ka jingjarjar ki MDC ban leit ïalap elekshon ka don ka daw ha lyndet bad kata ka long ba ka elekshon imat kan long kham slem.
La ïohi ruh ba dang shen u Myntri Rangbah ka jylla u Conrad K Sangma ula ong ba ka sorkar jylla kala pynïaid shakhmat ïa ki kam ki jam naka bynta ban pynlong ïaka elekshon MDC ha Khasi Hills Autonomous District Council (KHADC) bad Jaintia Hills Autonomous District Council (JHADC).
“Ki kam ki jam kila ïaid shakhmat bad ngi la ïaid katkum ka lynti kaba dei ban ïaid, kumta ngin sa peit haba ngi ïoh ïa kano kano ka jingpyntip na ka tnad kaba dei khmih, ngin sa shim ïa ka rai ha kaba ïadei bad ka jingbuh ïa ki tarik bad kiwei kiwei," u la ong.
Halor ka jingsaphriang ba lah ban pynjlan ïaka elekshon jong ka KHADC bad GHADC namar ka jingsahteng ban pynkylla ïa ki kyndon jong ka Sixth Schedule jong ka riti synshar ka ri, u Myntri Rangbah ula ong ba haduh mynta um pat ïoh jingtip eiei bad um pat ïoh ïa kano kano ka jingthoh ruh.
“Tad haduh ba la pynpoi da ka jingthoh sha bad sha u Myntri u ba khmih ïa ka tnad District Council Affairs ngin sa lah ban kren eiei halor katei ka bynta," bynrap biang u Myntri Rangbah.
Shillong, Naiwieng, 20: Shi hat shitaiew shwa ka jingrakhe ïa ka Seng Kut Snem, ka Seng Khasi Kmie, lyngba ka Rongbiria Committee ka la pynlong ïa ka Rongbiria ha madan Second Ground, SRGT, Polo.
Hashwa ban sdang ïa ka Rongbiria, la kyntiew ïa ka lama jong ka Seng Khasi da u long u Acting President jong ka Seng Khasi Kmie u Rangbah O.Pyngrope bad hadien kane u Rangbah Skor Jala uba long u Chairman jong ki Riewtymmen Riewsan ka Seng Khasi Kmie u la pyndep ïa ka nguh ka dem bad ka jingkren balyngkot na u Rangbah O.Pyngrope bad na u General Secretary jong ka Seng Khasi Kmie u Rangbah Hainess Marbaniang.
Ha ka por janmiet, u Chief Executive Member (CEM) jong ka Khasi Hills Autonomous District Council (KHADC) Bah Pynïaid Sing Syiem u la long kum u Kongsan ryngkat ka jingsynlang jong ki katto katne ki rangbah kiba dei ki dkhot jong ka Jylli Pyrkhat Kam ka Seng Khasi Kmie.
Haba phai sha ki jingïakob, ha ka ïakob siat kaba para marwei, u nam tam ha kane ka kynti u dei u Teibor Warbah na Laitkyrhong, uba wan ba-ar u dei u Bok L.Marshillong na Mawpat bad uba wan ba-lai dei u Hed Nongrum na Deingsong.
Ha jingïakob siat kynhun, ki lahduh ki dei ki shi jur na Wahumlawbah ba la mihkhmat da u Diwan Kharshiing bad u Training Sawkmie, ka kynhun kaba wan ba-ar ka dei ka Umkdait-A ba la mihkhmat da u Olik Jyrwa bad u Wudshed Kharshiing.
Katba ka kynhun kaba wan ba-lai dei ki ar kynhun ba la shah rem noh ha ka por ba la ïakhun ïa ka semifinal bad kine ki long Seng Khasi Nongmadan ba la mihkhmat da u Shemborlang Sawkmie bad u Diwansing Rani bad ka kynhun ka Malki ‘A’ ba la mihkhmat da u B.Kharmawphlang bad u Deiborlang Nongsteng.
Ïa ki khusnam la ïarap ban sam lang da u Rgh Rangpher Rynjah, u Rgh P.D Nongrum lem bad u kongsan u Bah Pynïaid Singh Syiem.
Ïa ka jingïakob baroh kawei la pynkut da ka jingpynhiar ïa ka lama ka Seng da u Rgh Wallamphang Roy Vice Presdient Seng Khasi Kmie bad Chairman ka Rongbiria Committee.
Haba kren kum u kongsan, u Bah Pynïaid u pynpaw ba u da sngewkmen shi katdei eh ban ïoh ban ïashim bynta lang ha kane ka lympung ha kaba ka Rongbiria ka dei kaba la hikai da ki longshwa ki manshwa bad kane ka ïai im namarba ka Seng Khasi ka dang pynim ïa kane ka bynta.
U pynpaw ruh kumno ban don ïa ka jingïadei kaba ïajan hapdeng ka District Council bad ka Seng Khasi ha kaba ïadei bad kiba bun ki kam kiba donkam ban ïatreilang na ka bynta ban pynneh pynsah ïa ki riti ki dustur kiba u longshwa manshwa u la hikai.
U Bah Pynïaid u la ong ba kane ka dei kawei ka bynta kaba yn sa shimkhia da ka District Council ïa kaba yn ïatrei lang ym tang mynta lehse manla u snem ha kaba yn pynïaid beit ïa ka rongbiria wat ha kiwei kiwei ki jaka jong ka ri lum Khasi.
U la ong ruh ba ka Rongbiria kam da dei eh tang ka jingïashim bynta ha ka jingïasiat khnam, pynban kaba long shibynta ha ka kren ka khana ka dwai ka phirat, ïa kaba ka pynurlong ïa kane ka kam.
Shillong, Naiwieng 20: Ka kynhun ïalehkai phutbol jong ka Pay For Right Football Academy kaba la tip lyngkot da ka PFR-FA ka la ïohrah ïa ka namlahduh ha ka kyrdan ïakhun jong ka SSA (SRGT) 3rd DIVISION Football League 2023 hadien ka namjop ha ka final kaba la long hynne ka Lah Sngi U Blei ha madan 1st Ground SSA Stadium pyrshah ïa ka Mylliem Lum SC.Ka jingïakhun ka la long kaba itynnat ha kaba baroh arliang ki la ïakhun tyngeh naduh kaba sdang jong ka por haduh kaba kut hynrei dei ka PFR-FA kaba la seisoh ha ka jingïoh pynkhihjar da kaba thep 2 kol ban kylla long ka lahduh jong kane ka kyrdan 3rd Division.
Ha kane ka sngi la wan sakhi ïa ka jingïakhun da u President jong ka MFA, u Bah Hamletson Dohling lem bad ki dkhot ka Meghalaya Football Association nangta ki dkhot nongkitkam jong ka Shillong Sports Association (SRGT) bad kiwei kiwei kiba la sam ïa ki khusnam.
Haba phai sha ka jingïalehkai kaba la sdang naduh ka por 2 baje nohphaisngi, ka jingïakhun ha ka kylla step ka long kaba kynjah naba ym shym la don ba ïoh pynkhihjar wat hadien ba baroh ar kynhun ki la ïakhun tyngeh ban ïoh thep.
Dei hadien ba la sdang ïa ka jingïakhun ha ka kylla miet ba la sdang shongshit ka jingïalehkai ha kaba ka PFR FA ka la ïoh ban lamkhmat shi kol lyngba u Robi Maring ha ka minit kaba 62.
Hadien katto katne por ba ka kynhun ka la ïoh ban thep ïa katei ka shi kol, u Andy Suting u la ïoh ban pynbud sa ïa ka kol kaba ar ha ka 70 minit kaba la nang pynskhem shuh shuh ïa ka jingkyrmen jong ka PFR-FA ban rah ïa ka namlahduh.
Ka PFR FA kaba la long ka lah duh ka la ïoh khur ïa ka song pisa kaba T.40 hajar katba ka Mylliemlum kaba wan ba-ar ka la ïoh pdiang ïa ka song pisa kaba T.20 hajar.
Watla kata ruh baroh kynhun kiba ïakhun ïa ka final jong ka 3rd Division, kata ka Pay For Right Football Academy ryngkat bad ka Mylliem Lum SC ki la shah kyntiew kyrdan sha ka 2nd Division na ka bynta ka aïom lehkai jong u snem ban wan.
Jowai, Naiwieng 20: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba la long hynne ka Lah Sngi U Blei, ka kynhun ïalehkai jong ka 7 Wasa United kala khur ïa ka namjop hadien ba ka la lah ban pynliem da 5-2 kol ïa ka Mynthong.
Ha kane ka jingïakhun ki la don ar ngut ki rangïalehkai ka 7 Wasa United kiba la ïoh ban thep ar kol, kine ki kynthup ïa u Sucrip Manner haka minit ba 3 & 49 nangta u Dashngain Sukhlain haka minit ba 35 & 64 katba u Samehi Ryngki u la thep shi kol ha ka minit ba 48.
Na ka liang jong ka Mynthong ka la ïoh ban pynphai ar kol lyngba u Mo Nuwaz haka minit ba 6 bad u Md Aruwaz Khan haka minit ba 81 hynrei ka por ka la lyngkot eh ïa ka kynhun bad ka la shah rem noh.
La pyntip ba ka jingïakhun mynta ka sngi Hat Majai (21 tarik Naiwieng, 2023) kan long hapdeng ka Khimusniang pyrshah ïa ka Sailung Ialong ka ban sdang haka por 1 baje shiteng nohphai sngi.
Khliehriat, Naiwieng 20: Ka jingïalehkai phutbol kaba la tip kum ka 1st Open Veteran Football Tournament na ka bynta kiba 40 snem shaneng bala pynïaid da ka East Jaiñtia Hills District Football Association (EJHDFA) kaba la long hynne ka sngi ha madan Deinchynrum, Khliehriat EJHD.Haba phai sha ka jingïakhun kaba nyngkong naka liang ka kynhun ïalehkai jong ka 12 Dalloi FC bad ka Golden Lion VFT kila poi sha ka jingïakhiad da mar shikol 1-1.
Ïa ka shikol na ka 12 Dalloi la thep da u Golden Mukhim haka minit ba 39, katba na ka Golden Lion la thep da u Dangaishuh Rymbai haka minit ba 58.
Haba phai pat sha ka jingïakhun kaba ar, ka kynhun ïalehkai jong ka EJTOTA FT kala ïoh ïa ka rai nongjop pyrshah ïa ka Khliehriat East VFT, namar ka jingslem wanpoi ha ka por ba la buh (walk over) ban poi ha madan ïalehkai, kumta ka EJTOTA FT ka la ïoh khur ei ïa ka namjop.
Nongstoiñ, Naiwieng 20: Ki paidbah ka thaiñ Rambrai ki dawa na ka sorkar ba ka dei ban pynbha noh ïa ki surok ha ka thaiñ, khamtam ka surok na Rambrai sha Mawlangsu kaba ïaid lyngba ïa ka shnong Phudumbah, Domkohmen bad kiwei kiwei.
Halor kane ka juh ka phang, ki nongïalam ka Federation of Khasi Jaiñtia & Garo People Phudumbah area unit, ki la pynpaw ba ïa katei ka surok la shna naduh u snem 1996, hynrei haduh mynta ka sorkar kam shym la lah satia ban pynbha.
Ki la ong ruh ba katba nang mih ki sngi katei ka surok ka la nang sniew nang sniew, kat haduh ba ki paitbah nongleit nongwan ha ki por lyiur, ki la hap ban kyrsum ktieh man la ka sngi kum ki sniang.
Ki la ong ruh ba bunsien ki longkmie kiba ar met kiba la kit na ka bynta ban leit kha khun sha Rambrai PHC, ki la kha noh ha shiteng lynti.
Ha kajuh ka por ki la ong ba kaba kham sngewsih ka long ba ki don kiba pang ba shitom kiba la kit ban leit phah sumar, hynrei na ka daw jong ka jingsniew palat ka surok ki khlad noh ha shiteng lynti khlem pat poi ha ki jaka sumar.
Na ka liang ki nongïalam ka seng ki la ong ba lada ka sorkar jylla kam sngew lah ban thaw lad ban pynbha ïa katei ka surok, ka la dei ban aiti noh sha ka sorkar pdeng ba kan pyntrei lyngba ka PMGSY skhim kumba la leh ïa baroh ki surok ha kylleng ki jaka.
Ki la ong ba lada ka sorkar kam pyni kano kano ka dak ban pynbha ïa katei ka surok, na ka liang ka seng kam banse ban ïaid da kawei pat ka lynti.
K a tnad ka koit ka khiah jong ka sorkar Meghalaya ka la khot ïakren ïa ki ASHA ha ka 21 tarik mynta u bnai, hadien ba ki ASHA ki la pynlong ka jingïakhih ha kylleng kylleng ki District ha kine ki sngi kiba ladep.
Kane ka jingkhot ïakren na ka liang ka tnad ka koit ka khiah ka long ka lynti kaba wanrah ka jingkyrmen na ka bynta ka koit ka khiah ka jylla, namar ba ki ASHA kdei ki nongtrei kiba donkam haduh katta katta na ka bynta ka koit ka khiah ki paidbah, khamtam eh ïa ki longkmie kiba armet bad ki khunklung kiab dang kha.
Ha kine ki sngi kiba la dep, ki nongtrei ASHA kiba dei ki nongtrei ne ki nongïarap ha ka liang ka koit ka khiah, ki la pynlong ka jingiakhih bad sangeh treikam halor ka jingbym treh ka sorkar ban pynkiew ia ka jingsiew kaba ka ju siew 2000 tyngka shi bnai.
Kane ka jingakhih ka la sdang hadien ba ka Myntri ka tnad ka koit ka khiah, ka la pynbna ba ka sorkar kam lah ban pdiang ïa kane ka jingdawa ki ASHA ban pynkiew ïa ka jingsiew jong ki na ka 2000 tyngka.
Kane ka jingdawa jong ki ASHA ka sngew shong hok namar ka kam kaba ki trei ka long kaba donkam haduh katta katta namar ka ïadei bad ka koit ka khiah jong ki paidbah ha ki shnong ki thaw.
Kane kadei ka juk kaba ki briew ki ïabeh ïa ka jingkoit jingkhiah bad wat na ka liang ki bor sorkar ruh ki ïaleh tyngeh ban kyntiew ïa ka koit ka khiah jong ki paidbah.
Dei namar kane ka daw ba ka ju pynmih ïa ki skhim kiba bun kum ka Smart Card kaba juïa tip paidbah lane ka MHIS.Mynta la mih da ka Ayushman Bharat, kaba dei jong ka sorkar pdeng ïa kaba la kyllum lang hajuh bad ka MHIS ha Meghalaya.
Nangta ka sorkar ka la thaw ruh ïa ki Village Health Council ha ki shnong ki thaw na ka bynta ka jingtreikam kaba khambha ha kaba ïadei bad ka koit ka khiah.
Te lah ban ong ba ka jingtreikam ki ASHA kadei kaba kongsan, kaba wat lada ka jingtrei ka long kumba trei mon sngewbha ruh kadei ka jingtreu pat kaba hap ban aiti lut bad duh noh pat ïa kiwei kiwei pat ki kam ki jam jong ki.
Ïa ka jingtreikam kaba radbah jong ki ASHA lah ban ïohi khambha ha ki snem kiba ka jylla bad ka pyrthei hi baroh kawei ka la shah lynshop ha ka jingpang Corona ne ka COVID 19.
Ha ki ar snem ba ka jylla ka la mad ia ki sngi ba ngiew jong kane ka jingpang kaba ïabit ha kaba ka la don ruh ka jingkhang dam ia ki briew ha ki iing ki sem, ka jingset la ka jong ïa ki briew kiba ngat ïa kane ka jingpang, ka jingtreikam ki ASHA kadei kaba radbah, namar ym don kiwei pat kiba nud ban tur shajan jong ki briew kiba test positive lait noh na ki ASHA ha ki shnong ki thaw.
Nangta lyngba ki ASHA la pynlong ruh ïa ki awareness programme kiba hikai ia ki briew kumno ba kin lait ne iada na kane ka jingpang.
Toi, ka jingpang COVID ka la dei ka bynta jong ka history, hynrei ka jingtreikam ki ASHA ka dang iai bteng khamtam ha kine ki sngi kiba ka Meghalaya ka dei ka jylla kaba bun bha ki longkmie kiba khlad noh haba kha khun bad ka jingbun ki khunlung kiba khlad noh tang hadien ba kha.
Kadei ka kamram jong ki ASHA ban rung sha ki ïing ki sem jong ki longkmie ban pynsngewthuh ia ki ba kin leit kha khun sha ki Hospital.
Nangta ban pynkynmaw ruh ia kiba don khun rit ba kin leit phah injek haba la dei ka pali ban injek.
Te kumta ka dei ka jingtreikam ka ban kyntiew shisha ïa ka koit ka khiah ki briew.
Wat lada ka sorkar ka la pynpaw ba ki don ki incentive na ka bynta ki ASHA, hynrei hato kan long seh ban siew katkum ka jingïoh nongpang ne ka jinglah jong ki ban rung sha ki ïing ki sem jong ki briew.
Hato ki ASHA kin shu trei beit tang kane kawei ka kam, haba ka jingsiew ka long kaba rit.
Nangta ki ASHA kim lah ban shu trei sah khlem pang khlem shitom ïalade ruh.
Kaba mut ha ka por ba pang ba shitom ki ASHA ki hap ban shu shaniah beit ha kine ki 2000 tyngka shi bnai?.
Lada ka Sikkim ka lah ban siew 10 hajar tyngka shi bnai, balei ka Meghalaya pat kam lah ban pynkiew ia ita i 2000 sha ka jingsiew kaba kham heh ïa kane?.
Khliehriat naiwieng 20: U Waheh Shnong Pyrtakuna, u bah L.Bareh, u la pynpaw ka jinsngew khia kaba khraw namar ka jingjur palat ka jingdheng kali ha surok National Highway ha ka thaiñ Narpuh, East Jaiñtia Hills District bad ong ba kane baroh ka dei na ka daw ka jingsniew palat ka surok, ha ka por ba rang ba rkhiang ka surok ka dap dap ka khyndew pum pum bad tang shu hap slap khyndiat ka surok ka dap da ka khyndew ktieh.
Utei u Waheh Shnong u la ong ruh ba ka long kaba sngewsih ba kiba pang ba shitom ruh bunsien ki ju sahkut lang ha kane ka jingdheng kali kaba jur ha ka thaiñ, ki khynnah kiba leit ba wan sha skul kiba ju ïaid da ka kjat naduh shnong Pyrtakuna, Kuliang shaduh Umkiang ruh ki hap mad tang ka khyndew pum pum bad hap ban iaid hapdeng u khyndew pum pum ba jur kaba buh jingma ïa ka koit ka khiah jong ki khynnah.
Da ka jingsngew khia bad sngew bynniaw, u bah Bareh u la iathuh ruh ba ka rukom pyntrei ïa ka surok ruh ka suki haduh katta katta ha kaba ki nongtrei ki shu wan ban buh tang ki tiar ki tar bad ka kam pat ki suki bha ban trei, kane ka jingleh ki nongtrei kiba pyntrei ïa ka surok ka la pynlynga bad pynjynjar jingmut ïa ki paidbah ka thaiñ namar ki paidbah ki mad ïa ka jingdheng kali ba jur bha man ka por na ka daw ka jinglong jingman ka surok kaba la sniew haduh katta katta, kane ka jinglong ka surok ka buh jingma ruh ïa kiba ñiah kali, kiba shong kali bad kumjuh ruh kiba iaid kjat na rud surok.
Bun ki kali ki kylla khongpong ha surok bad ha rud surok bad bun ruh kiba sniew shiteng lynti na ka daw ba sniew palat ka surok, kane ka buh jingeh bad buh jingma ïa kiba ñiah kali bad kiba shong kali.
Ki paidbah ka thaiñ ki shu ap khmih lynti ba lano ka sorkar bad ka NHAI kan weng noh ïa kane ka jingeh ba ki paidbah ki iakynduh jingeh ha ka leit ka wan, nalor ba kane ka surok national highway ka dei ka surok kaba da ki phew hajar tylli ki kali ki iaid man ka sngi kaba dei ruh ka highway kaba pyniasoh bad kiwei kiwei ki jylla kiba mar jan bad ka dei ruh ka surok kaba ki kali kiba heh kiba kit jingkit bad ki kali kiba rit ki iaid, na ka liang u bah L.Bareh u kyntu jur ïa ka sorkar bad ïa ka NHAI ba kin sngewbha ban sngewthuh lem ïa ka jingeh ki paidbah ban pynkloi ïa ka jingpyntrei ïa kane ka surok kaba la sniew bad julor shaba palat.
Nongpoh, Naiwieng 20: Kum ka jingpynkhreh ban rakhe ïa ka jingdap 2 snem ka jingïaid lynti ka party bad ruh ban pynlait im ïa kiba bun kiba donkam snem ha ka pang ka shitom, ka Party VPP Ri Bhoi District mynta ka sngi ka la pynlong da ka jingai snam ei shi bynta ruh ban rakhe ïa ka World Blood Donors Day ba la pynlong ha ïing Dorbar Hall, Sajer Nongpoh.
Kane jingpynlong ïa kane ka jingai snam ei ka dei kaba la ïa trei ryngkat da ki nongïalam bad ki dkhot ka VPP na ki 5 tylli ki Constituency ka Ri Bhoi bad kum ki dkhot ki la mih shakhmat ban ai snam na ka bynta ban pynlong ïa kane ka sngi kaba jop halor ka thong jong ka party ym tang ban rakhe ïa ka jingdap 2 snem ka jingïaid lynti ka party, hynrei ban shakri na ka bynta ka jingdonkam jong ki paradoh ki para snam.
Lyngba jong kane ka sngi, ba la pynlong ïa kane ka sngi ban ai snem ei, ki dhot bad ki nongïalam ka VPP kiba la wan ban ai snam ei ki la kot kumba 20 ngut.
Haba ai jingkren ruh ha kane sngi, u Organizing Secretary ka VPP Nongpoh Constituency, u Bah Aristone Ryngdongsngi, u la ong ba kane ka jingpynlong ïa ka jingai snam ei sha ka Blood Bank, kam dei satia tang ba ka party ka rakhe ïa ka jingdap 2 nsem ka jingïaid lynti, hynrei kaba kham kongsan ka long ban ai snem ei na ka bynta ban pynlait im ïa kiba bun ki paradoh ki para snam kiba donkam snam ha ka por ba kyrkieng ha ka pang ka shitom.
Shuh shuh, u la ong ba kum ka party ka kyntu ruh ïa ki paradoh ki parasnam ba kin mih shakhamt ban ai ïa ki snam jongki, namar ka jingmih jongki shakhmat ban ai snema ei kam dei kaba pynleh nohei, hynrei kiba bun kiba pang ba shitom na ki paradoh ki parasnam ki donkam snam ha ka por ba ki donkam kyrkieh ha ka pang ka shitom bad lada ngi kloi ban ai ka jingïatrei lang ka long ka jingkyrkhu ïa ki paradoh ki parasnam hapoh ka jylla hi baroh kawei, u la bynrap.
Nongpoh, Naiwieng 20: U Myntri sorkar ka jylla, u Ma Kyrmen Shylla mynta ka sngi u la leit ban shim bynta ha ka prorkam ba la pynlong ha USTM ban plie paidbah ïa ka 1st Bath ka tnad Pule jong ka Bachelor of Ayurvedic Medicine and Surgey ha ka skulbah jong ka IA Ayurvedic Medical College, USTM, Khanapra ha Ri Bhoi District.
Kane ka jingleit plie une u myntri sorkar ka jylla ïa katei ka tnad Pule ki samla, ka dei hadien ba ka USTM lyngba ka IA Ayurvedic Medical College mynta u snem ka la sdang ban pdaing ïa ki samla pule kiba wan ban pyntbit ïa lade ha katei ka tnad pule.
Haba plie ïa kane ka tnad pule ki samla pule, nalor utei u myntri ka sorkar jylla, la sakhi lang ruh da ka jingdon lang u Chancellor ka USTM, u Mahbubul Hoque, Vice Chancellor, Prof GD Sharma, Prof.(Dr.) Pranabjyoti Baishya, Principal, Govt.
Ayurvedic College, Guwahati, Prof.(Dr.) Anil Kumar Sharma, Principal, IAMC, USTM bad u Prof.(Dr) RK Sharma.
Kum ban pynkynmaw, ka UStm ka la ïoh lad ban plie noh ïa katei ka AI Ayurvedic Medical College, ka dei hadien ba ka la ïoh bor na ka National Commission for Indian System of Medicine (NCISM), Ministry ka tnad Ayush.
Haba ai jingkren ha kane ka sngi, u Ma Kyrmen shylla kum u myntri sorkar ba dei peit ïa ka tnad Revenue & Disaster Management, u la ong ba u ai khublei kyrpang ïa ka ki bor pynïaid ka USTM khamtam ha ka jingïalam u Chancellor, u M.Hogue ba ki samla pule na ka jylla ki la ïoh lad ban pule sa ha kane ka tnad pule kaba long ka jingkyrkhu ïa ki samla pule ka jylla.
U la ong ruh ka jingdon ka skulbah USTM ka la kyntiew shisha ïa ka jingnang jingstad bad ka pule ka puthi hapoh ka jylla bad kyrmen skhem ruh ba kane ka skulbah kan dang lah ban pynmih shibun ki samla pule kiba don pat ka jingkitkhlieh na ka bynta ka jylla bad ka ri hi baroh kawei.
Shuh shuh, u la ong ruh kumba ka Meghalaya ka dei kata ka jylla kaba long ka pdeng jong ka pule ka puthi (Education Hub) bad ka jingdon kane ka skulbah ka la rah shisha ïa ka burom jong ka jylla Meghalaya ba kan dang kiew shaphrang ha kaba kyntiew ïa ka jingnang jingstad bad ka pule ka puthi ki khun samla ka jylla bad ka ri hi baroh kawei, u la bynrap.
Mawkyrwat, ‘Naiwieng 20: Ka KSU Ranikor Circle ka la ïoh ban pynhap pyrda noh ïa ka lympung ïalehkai kynjatbol kala tip kum ka 2nd Wickliffe Syiem Memorial Football Tournament 2023 ba la pynïaid da ka KSU Ranikor Rircle lem bad ka KSU Nangnah Unit ha ha madam Mawkyndeng, Nongnah, South West Khasi Hills District.
Ki kynhun kiba la poi sha kaba kut, ki long ka Nongnah – Nongkdait Sports Club bad ka Thiepdiengngan Sports Club, ha kaba ha ka jingïalehkai ka Nongnah – Nongkdait SC ka la long ka lah duh da kaba ka la pynliem noh ïa ka Thiepdiengngan SC da 1 – 0 kol.
Ïa kane ka lympung ïalehkai kynjatbol la sakhi lang da u Shalkitbok Kharbani, Assistant Education Secretary jong ka KSU Central Body, u Poljohn Wanniang, Organising Secretary jong ka KSU South West Khasi Hills District, u Marcony Thongni, President ka KSU Ranikor Circle, ki Myntri Shnong lem bad kiwei kiwei ki riew rangbah.
Ha kajuh hi ka sngi ka la don ruh ka prokram jingpynkup burom ïa ki samla jong ka dong ka thaiñ kiba dei na Shnong Nongnah bad uwei na ka shnong Kenïong, South West Khasi Hills District kiba la wanrah nam bad burom ïa ka shnong ïa ka distrik bad kumjuh ruh ïa ka jylla da kiba la leit ban ïa shimbynta ha ki jingïalehkai bapher bapher kynthup ïa ka samla Greatmercy Langte ka samla kaba la jop ïa ka jingïakop Spark Mrs Northeast India 2023 kaba dang pynlong shen ha Guwahati da kaba wanrah burom lyngba ka jingjop ïa ka Mrs Northeast India Brand Ambassador.
Caption: Ki dkhot ka VPP na Ri Bhoi kiba la mih shakhmat ban ai sngewbha ïa ka snam ha ka Blood Donation Camp mynta ka sngi ha Nongpoh.
Nongpoh, Naiwieng 20: Kum kawei na ka thong ban dang ai jinghikai sha ki paidbah ka them Ri Bhoi ba kin wan shakhmat ban ïa trei lang na ka bynta ban pynduhjaid ïa ka jingpang TB, ka ophis ka District Tuberculosis officer Ri Bhoi ryngkat ka jingïatrei lang bad ka Nezone Pipes & Structure NTL Steel ki la pynlong ïa ka prkram ai jinghikai sha kiba pang TB bad ruh ban sam ïa ki jingbam na ka bynta ban kyrshan ïa kito kiba pang TB ha Ri Bhoi.
Ïa kane ka prokram la pynlong ha phyllaw ka Civil Hospital Nongpoh, ha kaba ka Company, Nezone Pipes & Structure NTL Steel ka la dei kawei na ka Company kaba mih shakhmat ban kyrshan da ki jingbam na ka bynta kito kiba dang shah sumar ha ka jingpang TB katba ki dang don ha ka jingsumar jong ki doctor.
Ha kane ka prorkam la wan shim bynta ruh naduh ka District Medical & Health Officer ka Ri Bhoi, ka Dr.TS.Momin, ka District tuberculosis Officer, ka Dr.E.Kalwing, u Director ka Nezone Pipes & Structure NTL Steel, u Yash Agarwal bad kynthup ruh naduh kiwei ki doctor, ki Nurse bad ki nongpang TB kiba la wan ban shim bynta ban ioh pdiang ïa kitei ki jingbam.
Kum ban pynkynmmaw, kane ka prokram ba la pynlong ka dei ruh kawei na ka thong jong ka Pradhan Mantri TB Mukt Bharat Abhiyan (PMTBMBA), kaba dei ka thong ban pynduhjaid noh ïa ka jingpang TB naduh u snem 2025 ba la buh thong da ka sorkar kmie.
Ka Tuberculosis Officer ka Ri Bhoi, ka Dr.E.Kalwing, ka la kren ruh ha kane ka snig ba ka thong jong kane ka prorkam ka long katkum ka thong jong ka Pradhan Mantri TB Mukt Bharat Abhiyan (PMTBMBA) ba ka sorkar kmie lyngba ka Ministry ka tnad Health and family welfare ki buh ïa ka thong ban pynduhjaid noh ïa ka jingpang TB naduh u snem 2025 bad ban pynduhjaid ïa kane ka jingpang donkam ban don ka jingïatrei lang na baroh ki liang.
Ka la ai khublei kyrpang ruh ïa katei ka Companay kaba la tyngkun haduh 10 ngut kiba pang TB ban pynbiang ïa ki jingbam katba ki dang don ha ka jingsumar bad ka kyrmen skhem ruh ba kiwei kiwei kiba don mynsiem ban ïatrei lang kin mih shakhmat ban ai trei lang na ka bynta ban pynduhjaid ïa ken ka jingpang TB ba ka sorkar ka la buh thong ban pynduhjaid ha ka ri bad kum ka Officer ka khot ka wer ruh ïa baroh ki paidbah ka District bad ka jylla hi baroh kawei ba ngin lah ban pynduhjaid ïa kane ka jingpang TB, ka la bynrap.
Nongstoiñ, Naiwieng 20 : Ka long kaba sngew myllung ïa ka longïing jong uwei u khynnah, u ba don jingthut ha ki dkhot met bad u ba matlah baroh ar tylli ki khmat naduh dang kha, u bym lah ban ïeng haduh mynta ba u la dap 28 snem ka karta u ba la tip kyrteng kum u Jangson Jongske Sangma na ka shnong Nunmati kaba don harud ka surok Langja-Athiabari, u ba ka kmie bad u kpa jong u ki la khlad noh naduh ba u dang lai snem ka karta.
Ha ka sngi palei jong ka taïew ba la dep u Doktor Richard Wahlang u ba dei peit ïa ki ba thut dkhot met ha West Khasi Hills, ryngkat u bah K.P.Pangniang ba la ïalam da u hynmen jong u, ki la leit sha ka ïing jong u paieit jong u, u bah Darbit Marak ban ïakynduh ïa utei u khynnah.
La lap ba utei u khynnah u lait ban kren hynrei ka sur kam da shai bha bad ki khmat pat ki matlah baroh ar tylli bad um ïohi satia wat tang byrngut byrnget ruh.
Nalor kata ka lok jong utei u paieit u ba sumar ïa utei u khun ksiew ruh ka la khlad noh la slem bad mynta ki don tang utei u paieit u Jangson bad u hynmen jong u.
Haba kylli na utei u paieit la u la pyrshang ne em ban ïalam ïa u Jangson sha ki Doctor ne sha ki hospital u la ong ba ka longkaba shitom haduh katta katta ban ïalam ïa u Jangson namar um long satia ban shong kali.
U la ong ruh ba tang shu kiew ha ki kali u la ïapler.
Nalor kata u la ong ba um pat ïoh kino kino ki jingïarap na ka sorkar.
Um pat don Adhaar card na ka bynta ban aplai ïa ki lad jingïarap na ka sorkar.
Na ka liang u Bah Pangniang u la ong kiba kum kitei ki nongshong shnong kiba ïakynduh ïa kiba kum kitei ki jingeh, ki nongsynshar shnong ki la dei ban ai ki jingkheiñ kiba biang ïa kino kino ki longïing kiba don ïa ki khun ki kti kiba don jingduna ha ki dkhot met.
Dei ban pyntip sha ki bor sorkar kiba peit ïa ka kot ka khiah, khnang ba kin shimkhia bad thaw ki lad ki lynti kumno ban ïarap ïa kiba kum kitei ki longïing.
Shillong, Naiwieng, 20: Kum shi bynta ban kyntiew ïa ki samla donsap jong ka jylla ha ka rwai ka siaw shaduh ka international Level sa shi sien biang ka Don Bosco Media Network (DBMN) kan pynlong ïa ka jingïakop rwai kaba la tip kum Sur Kynud (The Voice)Ha ka jingïakren bad ki lad pathai khubor ha ka Lah Sngi u Blei u Bah OL Marbaniang uba long u dkhot jong ka shlem treikam ka Don Bosco Media Network u la pyntip ba jingmut jong kane ka Reality Show ka long ban kyntiew ïa ka sap ka phong jong ki kaitor ban rah ïa ki shaduh ka International Level bad ïa kito kiba kwah ban nang ban rwai lyngba ka jinghikai jong ki Coaches bad ruh kiba dei ki Judge jong kane ka rynsan ïakop rwai.
U la ïathuh ba ka rukom pynïaid ïa kane ka rynsan ïakob rwai ka long kum ka rynsan ïakob ‘The Voice’ ba la pynïaid shabar jong ka ri India.
Ka Blind audition kan sa long ha ka 2 tarik, Noprah 2023.
Ki nongrwai kin hap ban pynkhreh kawei ka jingrwai kaba ki jied katba ki kwah ban rwai.
Lada ki Coaches/Judges ki jied ïa u/ka nongrwai ban ïaid sha ka kylla kaba bud ne ka Elimination Round-1.
Ïa u/ka nongrwai kin hap jied ïa u/kawei na ki Coach/Judge ban hikai ïa u/ka ban rwai.
U/ka nongrwai kim donkam shuh ban siew ïa ka bai shah hikai ha u/ka Coach/Judge.
Ban shah hikai, u/ka nongrwai bad u/ka coach kin hap ban ïa pynbeit ïa ka por bad katno sien shitaiew kin ïoh ïa ka jingshah hikai ka ban sa long ha Don Bosco Youth Centre, Laitumkhrah, Shillong.
Kin sa don ki Elimination Round naduh 9 tarik Noprah 2023 terter haduh ban da poi sha ka Grand Finale ka ban long ha ka 31tarik, Kyllalyngkot, 2024 ha Don Bosco Youth Centre, Laiumkhrah, Shillong.
Kito kiba la shah jied na ka Blind Audition, kin sa ïoh jinghikai na bynta ka Elimination Round kaba bud bad kito ki bym shah weng ha ka Elimination Round-1, ki sa ïoh jinghikai ban ïakhun sa sha ka Elimination Round-2 bad ter ter haduh 10 ngut yn jied ban ïakob ha ka Grand Finale.
Ha ka Grand Finale ki Coaches/Judges kin ym ai Marks shuh hynrei kin don ki External Judge ne ki nongbishar ba shabar ki ban bishar ïa ka jingïakob.
Naduh ka Elimination Round-1, ki Views ha YouTube ruh ki ai Marks nalor ki Marks ba la ai da ki Coaches/Judges.
Ka bai registration kan long shi hajar tyngka bad ki nongïashim bynta kin dei tang ki nongshong shnong jong ka Jylla Meghalaya.
Ka khusnam na ka bynta ka jingïakob ka long T.1 lak bad u/ka lahduh kin long ki Brand Ambassador jong ka Don Bosco Media Network ban ïoh ïashim bynta ha ka International Level kum ka Vocal Star ne ‘The Voice’ ki ban sa long shabar jong ka ri India.
Kin ïoh ruh ban rekod bad Videograph ar tylli ki jingrwai ba la shna hi ha kaba ka Don Bosco Media kan siew ïa baroh ki jinglut jingsep.
Ha u snem ba ladep ka heprit Chevinia Mawnai ka la long ka nongjop ha ka rynsan ïakob rwai bad ka la jop ruh ïa ka Vocal Star kaba la long ha United Kingdom.
Khliehriat, Naiwieng, 20 : Ki Pulit jong ka East Jaiñtia Hills District ha ka 20 tarik u Naiwieng, 2023 ki la ïoh kurup 4,135 bilor ka dawai Phensydel kiba don ïa ka dawai kaba 100 ml ha manla uwei pa uwei u bilor ba la kit be-aiñ da kawei ka trok kit umphniang Diesel kaba don ïa u nombar NL-01-AH-2246.
Ki Pulit ki la kem ïa u Shakeep Sheik uba dei na ka jylla Maharashtra bad register case hapoh ka Khliehriat Police Station hapoh ka Section 279/337/338/427 Indian Penal Code pule lang bad ka Sec 22(c)/29 jong ka NDPS Act khnang ban buddien shuh shuh halor ka jingïoh kurup ïa kine ki dawai.
U Superintendent of Police jong ka East Jaintia Hills District, u Jagpal Singh Dhanoa ha u kyrwoh ba la phah sha ki lad pathai khubor u la ïathuh ba ha ka sngi Thohdieng jong ka taiew baladep, ki Pulit ki la ïoh jingtip ha ka por kumba 6.30 baje mynstep ba ka don kawei ka trok kit umphniang kaba la thung khongpong ha kawei ka riat kaba jylliew ha ka shnong Umtyra bad ïa u nongñiah jong ka trok uba la sahkut hapoh ka Cabin jong kane ka trok ïa uba la tip kyrteng kum u Shakeep Sheik la ïoh sei bad la pynkit mar mar sha ka jaka ai jingsumar ha Civil Hospital, Khliehriat.
Ha ka jingtohkit, une u nongñiah jong ka trok u la kam ba ka trok ka dei kaba kit ïa ka umphniang Diesel bad ïa ki kot ki sla jong ka kali la lap na ka Cabin ba shong u nongñiah trok.
Hadien ba la tohkit ïa ki kot ki sla, ka kyrteng jong u trai kali bad ka jaka sah ki ïapher katkum kaba paw ha ka e-challan App.
U SP u la ïathuh ba ki Pulit ki la tohkit na ka Bharat Petroleum Transport Office, ha kaba la lap ba kane ka kali kam shym la kit satia ïa ka umphniang (diesel) na ka karkhana bad kam don satia kano kano ka jingbuh jingthoh kaba don hapoh ka ophis jong ki bad kane ka la pynsuba sniew ïa ki Pulit.
Shuh shuh u SP, u la ïathuh ba ka 20 tarik mynta u bnai, ki Pulit ki la talasi ïa ka trok bad ïa ki bynta ba shapoh jong ka top umphniang ha kaba ki la lap ïa kaei re kaei kaba la buhrieh hapoh ka Chamber jong ka top umphniang.
Marmar la khot ïa ki nongsakhi sha ka jaka ba don ka trok bad da ka jingïarap jong ki nongot la lah ban weng ïa ki nar jong ka top umphniang na ka Chamber ha kaba la lap pynban ba la thep ïa ki dawai bilor Phensedyl.
“Haduh 4,135 tylli ki bilor dawai Phensedyl la ïoh ban kurup kiba dap da ka dawai 100 ml," ong u SP bad bynrap, “hadien ba la pyndep ïa ki jingtohkit katkum ka NDPS Act la kurup noh ïa ka dawai.
".
Shillong, Naiwieng 19 : Ka Meghalaya Football Association kaba dei ka synjuk kaba peit ïa ka jingïalehkai phutbol ha ka jylla baroh, ha ka sngi Nyngkong ka la pynrem jur halor ka jingjïa kynnoh jrongkti jong u Assistant Sports Director ka skulbah NEHU, u Nantu Das ia kawei ka rephri.
“Na ka liang ka MFA ngi pynpaw ka jingsngewsih kaba khraw halor katei ka jingjia hynin ka sngi ha kaba utei u Nantu Das u pyrshang ban jrongkti ïa ka rephri jong ka SSA.Ngim lah satia ban pdiang ïa kum kine ki jingjia bad kumta kum ka kynhun ba peit ïa ka bha ka miat jong ka phutbol ngi pynrem jur ïa ka jingleh jong utei u Assistant Sports Director ka NEHU," ong u President ka MFA, Bah Hamletson Dohling ba dei ruh u Chief Adviser jong u Myntri Rangbah ka jylla.
Na ka liang ka Synjuk, ka dawa ruh na u Vice Chancellor ka NEHU ba kadei ban weng kam mardor ïa utei u briew namar katei ka jingjia ka la wanrah ka jinglehraiñ bad ka jingkhlemraiñ ïa ka skulbah baroh kawei.
“Kane ka jingleh jong u ka la pynlehraiñ ïa ka University baroh kawei bad ka long ruh kumba pyrshang ñiewbeiñ ïa ka kyrdan ki rephri kiba ka MFA ka ñiewkor bha ïa ki namar dei ma ki kiba pynïaid beit ïa ka phutbol ha kylleng ki lympung ïalehkai kiba don ha ka jylla," bynrap biang u President ka Synjuk.
Shuh shuh u ong ruh ba kum ka Synjuk ka sngew ba kum ïa kitei ki jingjia ym dei satia ban ailad ba kan jia khamtam ïa ki trai muluk trai jaka.
Shillong, Naiwieng 20 : Ka United Democratic Party (UDP) kan ïa syllok lang shwa bad ki nongïalam ka party baroh ha shwa ba kan rai bad jied ïa u kyrtong ban mih aireng na ka party ha kane ka elekshon MP kaban sa long shen ha u snem ban wan.
Ïa kane ka rai la shim ha ka jingïalang jong ka State Election Committee kaba la lamkhmat da u President, Bah Metbah Lyngdoh.
“Ngi dang ïaid mynta ha ka kam bad kumta ngi la rai ba kan don shwa ka jingïasyllok lang bad baroh ha shwa ban shim ïa ka rai.
Ka jingthmu hi ka long ban ïoh ïa u kyrtong uba ïa mon lang," ong u Vice President ka Party, Bah Allantry F Dkhar hadien ka jingïalang.
Shuh shuh la ong ruh ba ïa ka jingïasyllok halor katei ka bynta kan ïaid shwa lyngba ki district president bad ki secretary bad ki nongmihkhmat paidbah nalor ki nongtrei ka party.
“La ai por shi taiew ïa ki district president ban pyndep ïa katei ka kam bad ban pyntip pat sha ka State Election Committee," ong u Bah Allantry bad bynrap ba hadien ba ki la ïoh ïa ki jingpynsngew na baroh, ka SEC kan sa shim ïa ka rai kaba khatduh da kaba syllok lang hapoh ka lama jong ka Regional Democratic Alliance (RDA) kaba donlang bad ka HSPDP.Na ka liang ka party ka la pyntikna ruh ba mynta ka kynti kan sei kyrtong lang wat na rilum Garo ruh.
Kumban shu kdew hangne ki don katto katne ngut ki kyrtong kiba la paw kyrteng ban ïakhun ïa katei ka elekshon MP na ka tiket UDP na Shillong Seat bad kine ki kynthup ïa u President barim ka HYC, u Bah Rorbert June Kharjahrin, katba kiwei kiba thmu ki kynthup ïa u President ka Khasi Authors Society Dr.DRL Nonglait bad uwei pat dei u MLA barim ka Mawlai, Bah PT Sawkmie.
Jowai, Naiwieng 20: Ka jingbym ïoh tulop shuh jong ki nongtrei ka Jaiñtia Hills Autonomous District Council (JHADC) kaba la jan kynjop mynta sha ka 9 bnai kata naduh u Rymphang haduh Risaw 2023.
Kitei ki nongtrei hapoh ka lama jong ka Jaiñtia Hills Autonomous District Council Staff Association, (JHADCSA) Jowai mynta ka sngi nyngkong kila mih biang ban shong kyllaiñ myngngor ha phyllaw jong katei ka ophis ïa kaba la thmu ban pynlong lai sngi lynter ha ryngkat ki lama bad ki sopti rong ïong, kum ka dak ban pynpaw ïa ka jingsngewsih halor ka jingbym shahshkor jong ka sorkar ban pynïoh ïa ka tulop.
Kitei ki nongtrei hadien ka jingïakren pynbeit kila shim ïa ka rai katkum ka jingthoh bala ïoh pdiang na ka Executive Committee ka JHADC ba kin sangeh shwa ka jingïakhih shong kyllaiñ mynngor kaba buh ban pynlong naduh mynta ka sngi 20, 21 bad 22 tarik u Naiwieng.
Da kaba ong ruh ba ka Executive Committee jong ka JHADC kaba la pynbeit ban siew katba lah ïa katei ka tulop jong ki nongtrei ka Council hapoh jong une u bnai Naiwieng hi, hadien ba ka sorkar jylla kala pyllait noh ïa ka bhah pisa jong ka Council.
U ma Johnson Pohrmen President ka seng haka jingkren lyngba ka phone ula ong kane ka jingmih shong kyllaiñ biang jong ki mynta ka sngi ka long kum ka dak ban pyni sha ki bor ba halor ba kin shim khia ïaka kam kaba la buh jingeh ïa ki nongtrei ka Council na ka bynta ka jingdonkam jong ki naduh ka bam ka dih, ka koit ka khiah bad khamtam ba ka por jong ka aoim lehkmat kala jan.
Shillong, Naiwieng 20 : U Chief Executive Member ka KHADC, Bah Pynïaid Sing Syiem ha ka sngi Nyngkong u la hiar sha Mawphlang, ka jaka ba ka Council ka pynkhreh na ka bynta ban pynlong ïaka Monolith Festival ha u bnai ban wan.
Haba kren bad ki lad pathai khubor hadien ba la dep ban jurip, u CEM u la ïathuh ba ka Council ha kaba sdang ka la buh ba pynlong ïa katei ka tamasa ha ka 14, 15 bad 16tarik u Nohprah hynrei la katta ruh kin hap ban bishar bniah biang hadien ba ki la ïohi ha katei ka sngi ïa ka rukom pynkhreh.
Tangba u ong pat ba ïa ka tarik kaba tikna kin rah shwa ha ka Special Committee khnang ban ïakren bad kin sa pynbna paidbah.
“Ngi la shim ïa ka rai ban pynïaid shakhmat ïa ka Monolith Festival bad ngi sngewthuh ba kane ka festival kaban pynlong hangne kan wanrah ïa ka jingithuh kyrpang khamtam na ka bynta kito kiba wan na shabar jong ka jylla Meghalaya bad ruh na kiwei ki bynta jongka pyrthei ba kin tip kham bniah shuh shuh shaphang ka riti dustur bad ka kolshor jongngi ka Jaidbynriew jongngi," u la ong.
Shuh shuh u ong ruh ba ka jingthmu ba kongsan jong katei ka tamasa ka long ba pyni sha ka pyrthei ïa ka jingriewspah jong ka Jaidbynriew ïa ka riti ka dustur, ka kolshor, ka rukom im, ka bam tynrai, ka shad tynrai, ki bad shibun kiei kiei kiba don ha ki 54 tylli ki Hima, Elaka ha u pud u sam jong ka Council.
Na ka liang u CEM u la pyntip ba ka sorkar jylla lyngba ka tnad Tourism ki la lah ban pynbha bad pynphuh shuh shuh khamtam ban maramot ïa ki iing trep jong ki Hima bapher bapher, ki jingker, ki lynti ïaid bad shibun kiei kiei.
U la pyntip ruh ba ki sngewkmen ba ka jingpyntrei ïa ka Khasi Heritage Museum ka la dep lut na ka bynta ban buh ïa ki tiar tynrai ban pyni.
“Hangne ngin sa buh lut ïa ki jingtip kiba bniah khamtam haba ïadei bad ki riewshlur, ki shipai jong ka ri Khasi bad ki Hima bapher bapher ha ka por ba ki ïakhun ïa ka thma ha ka por hyndai mynshwa.
Nangta ngin buh ruh ïa ki jingdon jingem (tiar hyndai) ba dang don haduh mynta nalor ki kot ba batai ïa ki riti dustur bad kiwei kiwei," u la ong.
La donlang ha katei ka sngi naduh u Chairman ka KHADC Bah Lamphrng Blah, Executive Member ka tnad Bah Victor Ranee, Lyngdoh bad Myntri ka Hima Mawphlang nalor ki ophisar na ka tnad Tourism bad kiwei kiwei.
Ha kane ka jingleit jurip, la sakhi ruh ba ka jingmaramot ïa ki iingtrep jong ki Hima, ki lynti ïaid ki dang ïaid shaid shaid bad na ka liang ka Council ka sngewskhem ba ïa kine baroh kynthup ïa ka surok yn lah ban pyndep shwa ka por ba la buh.
Shillong, Naiwieng 20 : Ka Myntri ka Koit ka Khiah ka jylla, Kong Ampareen Lyngdoh ha ka sngi Nyngkong ka la khot ïa ki nongtrei ASHA (Accredited Social Health Activist ) kiba don ha ka lama jong ka Meghalaya Asha Worker’s Union sha ka miej ïa kren kaba long ha ka 22tarik mynta u bnai.
“…na ka liang ka Myntri ka Koit ka Khiah ka la khot ïa ka jingïalang bad ki nongïalam jongka Union sha ka miej jingïakren ha ka 22tarik u Naiwieng ha ophis treikam jong ka haba ïadei bad ka jingsangeh treikam jong ki," ong ka shithi ba la phah da ka tnad sha ka Union ha kane ka sngi Nyngkong.
Kane ka la wan hadien ba ki nongtrei ASHA ki la rai ban pynjur ïa ka jingïakhih jong ki shajan Secretariat ha ka 27tarik mynta u bnai ban pyrshah ïa ka jingkuman jong ka sorkar ban kyntiew noh ïa ka jingsiew jong ki na ka 2000 tyngka sha ka 5000 tyngka shibnai.
Dang ha kane ka sngi Thohdieng ki ASHA ki la mih paidbah ban pynsngew sha ka sorkar ïa kitei ki mat jingdawa jong ki.
“Ngi la rai ban pynjur noh ïa ki jingïakhih bad pynlong da ka jingshong kyllaiñ myngor ba khlem buhpor hakhmat ka Secretariat," ong ka President ka Union, ka Kong Maryjune Myrsing.
Katei ka nongïalam jong ka kynhun ka la ong ruh ba kum ka kynhun kin ym ran dien satia lada ka sorkar jylla kam lah ban kular ban pynurlong ïa kitei ki mat jingdawa jong ki ASHA.Lah ban kdew hangne ba ka jingshakri ha ka koit ka khiah ka la shah ktah jur ha ki 7000 tylli ki shnong na ka daw ka jingïakhih ba khlem buh por jong ki ASHA ha kien ki artaiew.
Shillong, Naiwieng, 20: Ki samla pule jong ka skulbah NEHU kiba don hapoh ka shatri jong ka North Eastern Hill University Students Union (NEHUSU) bad ka Khasi Students Union (KSU) NEHU Unit ha ka Lah Sngi u Blei ki la ai por ïa ki bor pynïaid jong ka skulbah NEHU ban wengkam mardor ïa u Sports Director ka NEHU u Nantu Das uba long u nongpeit ïa ka Security halor ka jingkynnoh ba u donkti ban thombor ïa kawei ka kynthei kaba dei ka Referee ha ka sngi u Blei.
Ka NEHUSU bad ka KSU NEHU Unit ki la aiti la ki jong ki jingujor ha u Vice Chancellor jong ka skulbah NEHU u Prof.PS Shukla da kaba dawa ba u dei ban un tuklar mardor halor kane ka jingjia kaba la pynher syrngiew ïa ki samla pule kynthei hapoh kane ka skulbah.
La sakhi ruh ba ki dkhot ki samla pule jong ka skulbah NEHU ki la rung da ka bor hapoh ka Conference Hall ha ki kynta ba u Vice Chancellor u dang shong jingïalang.
U Vice Chancellor u la hap ban pyndem hakhmat ka jingdawa jong ki samla pule da kaba soi ïa ka jingujor kaba ki la aiti ha u.
Ha kaba ïadei bad kane ka jingdawa jong ki samla pule u Prof.Shukla u la pan por hapoh lai sngi ban leh eiei pyrshah ïa u Nantu Das uba la shah kem bad uba dang don ha ka kti jong ki Pulit halor kane ka jingshah kynnoh.
Ka NEHUSU bad ka KSU NEHU Unit ki la dawa ïa u Vice Chancellor ba u dei ban weng lut ïa ki kam ba la bat da u Nantu Das katba ka jingtohkit jong ki Pulit ka dang ïaid shakhmat hadien ba ki bahaing hasem jong ka lanot ki la mudui da ka ejahar pyrshah ïa u Nantu Das sha ki Pulit.
U Prof.Shukla ha ka jingïakren bad ki samla pule u la kular ba un sa shimkhia ïa kane ka jingjia ba ong ruh ba ka dei ka jingpynpohdor ïa ka skulbah bad na ka liang jong u ruh un ym ailad ba kum kine ki kam sniew kin wan jia hapoh ki saw kynroh jong kane ka skulbah.
U la ong ruh tang shu ïoh jingtip halor kane hynnin ka sngi u Blei u la khot ïakren ïa u Registrar bad ïa ki Ophisar jong ka skulbah na ka bynta ïakren sani halor kane ka jingjia.
“Kumba phi la ai por ïa nga lai sngi, ngan sa leh ïa kata," la kular u Vice Chancellor hakhmat ki samla pule kiba pynrem jur pyrshah ïa u Nantu Das.
Ka samla Daïaphira Kharsati, ka Research Scholar hapoh kane ka skulbah ha ka jingïakren bad ki lad pathai khubor ka la ong, “kane ka jingle jong u Nantu Das ma ngi ki Research Scholar kiba trei ha ki Lab haduh 10-11 baje mynmiet ka pynlong ïa ngi ban ym don jingshngain lada don kum une u jait briew bad ngi dawa ban weng noh ïa u na ka kam kum u Sports Director jong ka Sports Department bad kumjuh ruh uba dei u incharge Security ha Nehu.
’“Haba u nongpeit jong ka Security ka NEHU u long kumne, ngim sngew shngain kum ki kynthei kiba pule ha kane ka skulbah.
Ngi ruh ngi kyrshan ïa ka jingdawa jong ka NEHUSU kaba aipor ïa ka NEHU ban weng kam ïa u," ka la ongU President jong ka KSU NEHU Unit u Samla Sandy Sohtun u la ïathuh ba ka Seng ka la ïoh jingtip ba u Nantu Das u leit shaw da kali ïa ka Referee na Umshyrpi hadien ba la wan phai na shnong bad jrongkti ïa ka hapoh kali bad ynda la poi ha Kiang Nangbah Old Guesthouse u la pyrshang ban jrong kti ïa ka bad ha ka jingïaksaid ka la lait phet na ki tyrsim jong une u runar.
“Ngim da tip bha kumno ka jia bad ha kano ka rukom ka jia.
Ngi la syllok bad i," u la ong.
“Ka dei ka Refree kaba u Nantu Das u kular ban ïalam ïa ka sha Orissa namarba ka don ka Inter University.
Ka Tournament kan sdang la shem taiew hynrei u Nantu Das u la phah wan ïa ka hynnin ka sngi U Blei nalor ba ka dei ka sngi shuti," u la ong bad bynrap, “hynrei sngewsynei ba ha kum kata ka por u la shim kabu ban jrong kti pynban.
"Nalor kata, une u nongïalam ka KSU NEHU Unit u la ïathuh ba ka seng ka la ïoh jingtip ba u Nantu Das u la kyrpad ïa kane lanot ban ïasuk bad ban ïamap noh bad u khnang ba un lait ïalade na kane ka jingkhlemraiñ.
Shiillong, Naiwieng 20: U Bah Ardent Miller Basaïawmoit, President ka Voice of the People Party (VPP) ba jin lada ka Regional Democratic Alliance (RDA) ka treikam kumba la thmu, ka VPP kan nym jin da la mih satia.
Hynrei namar kane ka kynhun ïatreilang ka UDP bad HSPDP kim shym la trei kumba la thmu,kumta ka Seng VPP ka la mih pyrthei.
U Bah Ardent u la ong ïa kane haba kren ha ka jingïalang jong ka Seng VPP kaba la long ha Dongkiingding, kaba hap ha Mairang Constituency mynta ka sngi.
“Nga la ïadon bynta lang ha kaba thaw ïa ka RDA ha shuwa ka elekshon MLA ha u snem 2018.
Hynrei hadien ka elekshon, ka jingthmu jong ka RDA ka la kylla khongpong, ba dei namar kane ka daw ka Seng VPP ka mih ban ai da ka jingshakri kaba thymmai ïa u paidbah", la ong u MLA jong ka Nongkrem.
Ha kane ka jingïalang la ïadon lang ruh ki nongïalam ka VPP kiba kynthup ïa u Bah Grosspar Ryntathiang, Treasurer jong ka Seng, nangta u Sordar ka Sodadek, u Sordar ka Dongkiingding, u Bah John Basaiawmoit, uwei na ki nongïalam ka VPP na Mairang bad kiwei kiwei.
Shuh shuh haba kren ha kane ka jingïalang, u Bah Ardent u la ong ba naduh ba ladep ka elekshon MLA ka la don ka jingjia kaba phylla, kaba ym ju jia mynno mynno ruh bad kata ka long ka jingangnud ki paidbah ban leit sha ki jingïalang ka VPP bad ka jingshongshit Prah ki paidbah.
"Kat shaba ngi leit, ki paidbah ha ka miet ka ïong ka slap ka lyer ki thrang beit ban leit sha ki jingïalang ka VPP bad ki kwah beit ban ïakynduh bad ïakhublei bad ngi ki nongïalam", la ong u Bah Ardent.
Nalorkata ka jingshongshit ka jingrwai Prah ruh ka long ka bym sngewlah ban mut dur, ha kaba wat ki khunlung ki bym pat lait kren bha ruh ki pyrta beit ha u Prah.
Nangta ka jingrwai ruh kaba naduh ha ki skul, ki college, ki jaka khawai bad wat ha Puja ruh tem jingrwai Prah.
“Kaei kane, hato kam dei ka bor kaba phylla na sha lyndet, namar ba ka VPP ka la shaniah ha ka jingpynïaid ka jong U Blei", la ong u Bah Ardent.
Nakata ka daw, u khot u wer ïa ki paidbah ban ïasnoh kti lang ban kyrshan ïa ka VPP ban ïasaiñ dur thymmai na ka bynta ka synshar ka khadar ha ka jylla, ka ban long ka jingsynshar kaba khuid ba suba, ka bym leh shiliang, ka jingsyshar kaba wanrah ka jingmyntoi lang ïa baroh.
U Bah Ardent u la pynkynmaw ruh ïa ki jingjia ha kine ki bnai kiba ladep, ha ka por ba ka VPP kala pynlong ka jingïakhih halor ka Reservation Policy, da kaba u la shah thngan haduh palat 221 kynta hajan Addl Secretariat.
Ha kane ka jingïakhih, la mih artylli ki jingjia kiba phylla.
Kawei na kita kadei ka jingïatylli ka jaidbynriew, ha kaba ki paidbah ki la wan lut na kylleng ki jaka jong ka Ri Khasi Jaiñtia ban wan ai jingkyrshan ïa ka jingïakhih ka VPP bad ki phew hajar hajar ngut ki paidbah ki la klet noh ïa ka jingïasngew pher dong pher thaiñ, hynrei ban ïeng tylli lang kawei na ka bynta ka daw bah jong ka jaidbynriew.
Kawei pat ka jingjia kadei ka jingphai jong ka jaidbynriew sha U Blei, namar la ju tip ïa ka ri Khasi Jaiñtia kum ka jaidbynriew tip briew tip Blei, hynrei ki don ki por kiba kum ka jaidbynriew, ka la klet noh ïa U Blei, ha kaba kiba bun ki jingsniew ki la kha roi.
“Hynrei ha ka jingïakhih ka VPP, ka jaka ïakhih ka la kylla long ka jaka duwai, ha kaba ki paidbah kiba la wan na ki kynhun Balang bapher bapher ki la pynlong ka jingduwai haba ki por ha ka jaka shah thngan.
Nangta ka jaka ïakhih ka la kylla long ka jaka ïarwai ïaroh ïa U Blei", la ong u nongïalam ka VPP, bad dei kane ka jingïatylli ka jaidbynriew bad ka jingphai sha U Blei, kaba ka sorkar ka la hap ba sngap bad ai ïa ki jingdawa jong ka Seng halor ka Reservation Policy da kaba thung ïa ka Expert Committee.
Hadien ka jingïalang ha Dongkiingding, la pynlong sa ïa ka jingïalang ha Mawphanñiew ha ka por janmiet, kawei pat ka Shnong kaba hap ha Mairang Constituency.
Ha kane ka jingïalahn wat lada ka dei ha ka por mynmiet, ki paidbah ki la ïatuid ban sngap ïa ki jingpynshai na u Bah Ardent, nangta u Bah Brighstarwell Marbañiang, MLA ka Mawlai bad kiwei kiwei de ki nongïalam.
Shillong, Naiwieng 21 : Ka Shillong Lajong ka bym pat shah rem kawei ruh ka jingïakhun mynta pat ka pynkhreh ban aireng pyrshah ïa ka kynhun jong ka Delhi FC ha ka lympung ïalehkai I-League kaban long mynta ka sngi Balang ha madan SSA Stadium, Polo ha ka por 2:00 baje nohphai sngi.
Ka kynhun hadien ba ka la ïoh ban khur ïa ki lai point ha ka jingïakhun pyrshah ïa ka Gokulam Kerala FC ha ka jingïakhun kaba dang shu lah shen, ka pynpaw ba ki don ka jingsngewskhem ba kin lah ban khur biang ïa ki lai point ha ka jingïakhun pyrshah ïa ka Delhi FC.Lah ban kdew hangne ba ka Delhi ka don mynta ha ka kyrdan kaba saw ha ka miej ïa kheiñ point da ki 7 point hadien ba ka la khur ar tylli ki jingjop bad ïakhaid kawei na ki saw tylli ki jingïakhun.
Haba kren sha ki pathai khubor hynne ka sngi, shisngi shwa ka jingïakhun u coach ka Delhi FC u Yan Law u la pynpaw ba ka kynhun jong u ka la long kaba la pynkhreh bha khnang ba kan ïoh ïa ka jingjop ha ka jingïakhun pyrshah ïa ka kynhun trai jaka ka bym pat shym la shah rem shisien ruh.
Hynrei u la ai pat ka jingïaroh ïa ka rukom ïalehkai bha ka Shillong Lajong kaba la ïoh ïa ka kabu ba pura lyngba ka jingkyrshan na ki paid nongshong shnong.
Ka Lajong FC ha kawei pat ka bynta, hadien ka jingjop ha ka jingïalehkai kaba khatduh bad laitylli ki jingïakhaid mynta ka la ïoh 6 point na ki sawtylli ki jingïalehkai bad wan hadien ka Delhi kaba la tam da 1 point.
Na ka liang u head coach ka Shillong Lajong, u Bah Bobby Nongbet haba kren sha ki lad pathai khubor u la pynpaw ïa ka jingangnud dik dik na ka bynta kane ka jingïalehkai ka ban long ha ka sngi Balang khamtam hadien ba ka kynhun ka la lah ban pynrem noh ïa ka Gojulam FC.Hynrei, u la ong ba kin ym shim sting satia ha kane ka jingïakhun pyrshah ïa ka Delhi FC hadien ka jingjop ka jong ki pyrshah ïa ka Aizawl FC jngai na la ka jong ka jaka nalor ka jingdon ïa ki katto katne ki rangïalehkai kiba kynsai hapoh ka kynhun jong ki.
Kan dei ka jingïalehkai kaba itynnad bha namar baroh arliang ki la pynkhreh bha bad hadien ba kitei ki arliang ki la jop ha ka jingïakhun kaba khatduh kaba dang shu lah shen.
Jowai, Naiwieng 21: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun naka liang ka kynhun ïalehkai jong ka Sailung Ialong kala lah ban pynliem da 4-0 kol ïaka Khimusniang, ïa kitei ki kol naka Sailung Ialong la thep mar shikol da u Arwan Rymbai haka minit ba 15, u Masan War haka minit ba 24, u Saniroi Suchiang haka minit ba 40 bad u George Fredrick Lhuid haka minit ba 89.
Katba na ka liang ka Khimusniang kala pyrshang ban kol hynrei kam ïoh lad satai ban thep wat tang shikol ruh tad haduh ba kut jong ka jingïakhun.
La pyntip ba ka jingïakhun mynta ka sngi 22.11.2023 kan long hapdeng ka Mukhla Raij SC pyrshah ïa ka Ladthadlaboh haka por 1 baje shiteng nohphai sngi.
Khliehriat, Naiwieng 21: Ka lympung ïalehkai jong ka kyrdan Super Division Football Tournament 2023 kaba la long mynta ka sngi ha madan Deinchynrum, EJHD bala pynïaid da ka East Jaiñtia Hills District Football Association (EJHDFA).
Haba phai sha ka jingïakhun kaba nyngkong ka Sutnga SSCC ka jop da 3-1 kol ïaka Dhana SC, ïa ka kol na ka Sutnga SSCC la thep da u Sumarbha Bareh haka minit ba 3 bad u Ioanis Suchen haka minit ba 32 & 74.
Katba ïaka shikol na ka liang ka Dhana SC la thep da u Pyntip Dkhar haka minit ba 51.
Ha ka jingïakhun kaba ar ka Rymbai Iawpynsing SC kala pynliem da 2-1 kol ïaka Thangskai Tiger SC, ïa ka kol na ka R.Iawpynsing la thep da u Hesmiki Rymbai haka minit ba 27 & 36, naka liang ka Thangskai Tiger SC ïa ka shikol la thep da u Wendy Nongtdu haka minit ba 68.
Ka jingïakhun haka 24.11.2023 kan long hapdeng ka Moolamanoh SC pyrshah ïaka Sutnga SSCC bad ka Thangskai Tiger SC pyrshah ïaka R.Shkenshynriah SC.Shillong, Naiwieng 21 : Ka Meghalaya State Olympic Association bad ka Games Technical Conduct Committee ki la kynduh lang hynin ka sngi hapoh ka jingïalam jong u Bah John F Kharshiing ba dei Working President ka MSOA bad Chairman ka GTCC ban ïa kren na bynta ka Meghalaya Games kaban long ha u Kyllalyngkot 2024 ha Tura.
Ha kane ka jingïalang la donlang ruh u Bah Finely L Pariat, General Secretary & Secretary, GTCC, u Bah.
PB War Nongbri, Asst Director, DSYA bad kiwei ki heh MSOA ha ryngkat ki President & Secretary jong ki 22 tylli ki State Sports Associations ban ïa thir ïa kren halor ki jingpynkhreh halor ka Meghalaya Games kaba san (5th Meghalaya Games – 5MG2024) kaban long naduh 15 tarik Kyllalyngkot haduh 20 tarik utei u juh u bnai ha u snem ban wan ha Tura, West Garo Hills District.
Kan dei ruh ka sien kaba nyngkong ba ïa ka Meghalaya Games yn rah sha ki District hadien ba baroh saw sien ïa kane ka jingïalehkai kaba heh duh jong ka jylla la pynlong beit tang hapoh nongbah Shillong.
Kumban shu pyn kynmaw ba ha ka Meghalaya Games kaba 4 u Myntri Rangbah u la kyntu ïa ka MSOA ba nangne shakhmat ïa ka Meghalaya Games yn pynlong man ka snem bad katba lah yn pynlong lang sha ki District bapher bapher jong ka jylla kum shibynta ban kyntiew lang ïa ki jaka ïalehkai ha ki District bapher bapher bad u la pynbna ba ka Meghalaya Games kaba san yn pynlong ha Tura, West Garo Hills District bad yn bud biang sha Khasi ne Jaintia Hills.
Ha shwa kane ka jingïalang, ka Organising Committee jong ka Meghalaya Games kaba san (5MG2024) ka la long ha ka 14 tarilk Naiwieng 2023 ha kamra treikam jong Director jong ka tnad Ïalehkai ka sorkar jylla.
Ka kyrwoh na ka Synjuk ka pyntip ruh ba kum shibynta ban pynjanai ïa ki jingpynkhreh kin sa don bun ki jingïalang jong ki committee ki bapher bapher ha shwa ban kut u snem na ka bynta katei ka jingïalehkai kaba heh duh jong ka jylla Meghalaya.
Na ka liang u Bah John kum u Working President ka MSOA u la ong ba ki State Sports Associations (SSAs) ki la long kiba la khreh ban pynlong ïa katei ka jingïalehkai ka sien nyngkong sha ki District bad u la kyrpad ïa ka jingïatrei lang jong baroh ki kynhun ban nym kheiñ than ïa ki jingduna namar ka thong ka long ban pynshlur ïa ka jingïalehkai sha baroh ki district ba kin mih ruh ki jaka ïalehkai sha ki district ba kham kyndong.
Shuh shuh u ong ruh ba kine ki jingïalehkai baroh ki long shibynta ban pynkhreh ruh ïa ka National Games kaba 39 ba ka jylla kan pynlong ha u 2026 lane ha u snem 2027 hadien ka Uttarakhand bad ka Chhattisgarh.
Ha katei ka jingïalang la ïa kren halor ki jingpynkhreh ïa ki jaka ïalehkai, ka tarik ban mih na Shillong bad ban poi sha Tura, ki jaka sah ïa ki lai hajar tam ki nongïalehkai kynthei bad shynrang ryngkat ki team officials bad bun kiwei kiwei ki jingdonkam.
Ym lah ban len ha kane ka juk ba mynta ngi im ha ka juk ba la ktah jur ia ka koit ka khiah namar ngi la im ha ka juk ba la pynheh pynsan jubor ia ki jhur ki jhep, ki doh ba ngi bam naduh ki dohkha, doh masi, doh sniang, doh syiar, doh blang bad kiwei kiwei ki jait jingbam tang da ki dawai suda.
ïa kane la sakhi ruh na ka jingsan ka rynieng jong ki khun ki kti jongngi tangba kaba sngewsih ka long ba kim don bor satia ban ïakhun la ha ka liang ka koid ka khiah ne wat ha ki jingïaleh kai sport ne wat ha kino kino ki bynta ruh.
Balei ba ong kumne ha ka por mynshwa haba ki briew ki dang im beit ha ka jingrep tynrai kata khlem ki dawai dashin, tang da ki sboh eit masi, syiar ne sniang, wat la kim ïoh bam ïa kine ki jait jingbam ha kum kane ka juk ba mynta ki long kiba khiah krat, bad ki khlaiñ ruh ha ka bor met bor phad.
Hynrei mynta lada ïanujor bad kito ki briew ha ki por ba mynshwa bad kiba ha kane ka juk mynta te la i sangsot haduh katta katta namar ka daw ka long ba la bam beit da ki jingbam kiba la pynheh pynsan jubor da ki dawai.
Ban pynshisha ïa kane, wat na ka liang ka National Human Rights Commission (NHRC) ka la lap ha ki jingtohkit jongka ba ïa ki bam ki dih, ki jhur ki jhep, ki soh ki pai, ki doh ba la die ha kylleng ki bynta ka ri ki dei kiba la shu pyndonkam beit da ki dawai.
Kumta halor kane ka NHRC ka la shim khia khamtam eh hadien ka jingpynmih khubor jong ki tnad pathai khubor halor ka jinglap jongka tnad kam rep kam riang jongka sorkar pdeng ba ïa ki jaid jingbam bapher bapher la shu ai beit da ki dawai kiba palat ïa kyndon ba la buh ne permitted maximum residue leval (PMRL) kata la ka dei ha ki jhur ki jhep, ki soh ki pai, ki doh bad kiwei kiwei ki jait jingbam bad kane ka jingjur ka jingpyndonkam palat ïa ki dawai ka la jia hapoh kine ki hynriew snem ba mynta.
Kum ka jingshim khia halor kane ka kam kaba ktah ïa ka koit ka khiah ki paidbah, ha ki khyndiat snem bala leit na ka liang u Nongbishar Justict D Murugesan, u dkhot ka NHRC u la ai da ka jingthoh sha ka Chairperson ka Food and Safety Standard Authority of India ((FSSAI) Secretary, Union Ministry of Food Processing Industries bad ki Secretary ba dei peit ïa ka Food and Agriculture jong baroh ki jylla ka ri India ba ki dei ban ai ïa ka kaiphod hapoh hynriew taiew halor kaei ka kamram kaba ki la leh halor kane ka jinglap jongka NHRC ha ki jylla jongki halor ki jingbam ba ki pyndonkam.
Kumba ka long wat ka ïing Bishar ba hakhlieh duh jongka ri ka Supreme Court ka la ka sorkar pdeng bad sorkar jylla ka dei ban bud dien bud ryntih ïa ki kyndon aiñ jongka riti synshar jongka ri ba dei ban bishar bniah ïa ki jait jingbam ba la die ne pynpoi sha ki paidbah namar lada lap ïa kino kino ki jingbam kiba ktah ïa ka jingkhoit jingkhiah jong ki paidbah ka long pyrshah ïa ki kyndon aiñ bad dei ban rah ïa kiba leh beaiñ hahmat jongka aiñ khamtam ïa kito ki kompani ne ki nongpyn mih jingbam kiba pyndonkam da ki kynjah dawai ba ktah pat ïa ki paidbah.
Haba phai sha kane ka jylla Meghalaya kat haduh mynta lah ban ong ba ki bor ba dei peit kim pat lah ban teh lakam ïa ka jingdie ne jingpynmih ne jingshet ïa ki jingbam kiba pynbun da ki dawai, kawei na ki daw ka long ka dei ka jingduna jong ki ophisar ne food inspector ha ka jylla.
Wat hapdeng ki jingduna ki don ki Food Inspector kiba shim khia na ka por sha ka por ban leit talasi ïa ki dukan bad lap ruh ïa kiba bun ki jingdie beaiñ hynrei kumba ka paw kat haduh mynta ka sorkar hi kam pat shim khia ban pynshitom ïa kiba kum kitei ki dukan.
Hooid ka sorkar ka buh ïa ka thong ban wanrah ïaka jingkoid jingkhiah ïa baroh, hynrei kumba ka long mynta kane hi ka dei tang ha ka ktien khlem ka kam.
Kumta lada ka sorkar ka dei ka sorkar kaba shimkhia da shisha ban wanrah ka jingkhoid jingkhiah ka dei ban pynbun ïa ki ophisar ne ki Inspector ki ban leit talasi ha ki dukan, ki jaka pynmih mar bam bad ki jaka shet jingshet namar dei tang lyngba ka jingbun ki ophisar ba lah ban tem bad wanrah ïa ka jingkhuid jingsuba ha kaba dei ïa ki mar bam.
Nalor kane ka sokar ka dei ban thung ruh pat ïa ka Kynhun ka ban peit halor kane namar lehse kin don ki ophisar ki ban leh tam hynrei lada do ka kynhun ba kyrpang kito ki ophisar ne inspector ki ban leit talasi ruh kin nym nud ban leh tam ne shim kabu.
Nongstoiñ, Naiwieng 21: Wat la ki bor pynïaid shnong jong ka shnong New Nongstoiñ ka la pyrkhing bad maham tyngeh ïa kino kino ki nongshnong shnong ba kin khaïi kyiad ne droks ha poh u pud u sam jong ka shnong, hynrei ki nongkhaïi kyiad beaiñ ki dang don beit.
Kumta ha ka taïew ba la dep ki nongïalam jong ka Seng longkmie shnong New Nongstoiñ ha ryngkat ka jingïatreilang bad ka kynhun pahara shnong (VDP), hadien ba ki la ïoh ïa ka jingtip ba thikna ba ki don ki nongshong shnong na ka kyntoit Mawpun ki la pynlong ka jingpynap shrip, kumta ki la ïoh ban bat noh ïa uwei u nongkhaïi kyiad beaiñ u ba la tip kyrteng kum u Donald Syiem 43 snem ka karta.
Hadien ba ki la ïoh ban bat ïa u ki la pynlong ka jingleit talasi ïa ka ïing sah jong u ha kaba ki la ïoh ban kurup haduh phra synduk ka kyiad pahareng.
Hadien ba la ïoh ban kurup, la rah ïa katei ka kyiad bad u tei u nongkhaïi sha ïing dorbar bad la pynlong ka jingtohkit.
Ka kong A.Kharsyntiew president ka Seng longkmie New Nongstoiñ haba ïakren bade u nongthoh khubor, ka la ong ba utei u rangbah u dei uwei na ki nongkhaïi kyiad beaiñ hapoh shnong bad u la shah kem teng ha ka kynhun pahara shnong na ka por sha ka por hynrei um shym la sngeh ïa katei ka kam.
Ka la ong ruh ba ïa katei ka kyiad ba la ïoh kurup la buh shuwa bad hadien ba la pyndep ïa baroh ki jingdonkam la leit ban theh noh mynta ka sngi.
Mawkyrwat, ‘Naiwieng 21: Ka ophis jong u Deputy Commissioner, South West Khasi Hills District lyngba u District Disaster Management Authority (DDMA), South West Khasi Hills District u la ai ka jingbthah ïa ki paidbah ba haba pluh ding ki dei ban leh bad bym dei ban leh.
Lyngba kane, u la ai jingbthah ba haba lap ki jingpluh ding ki dei ban phone sha ka ophis jong ka jingpynlip ding (Fire Station), bajan tam mar syn ïohi ïa ka jingsdang ka jingpluh ding bad pyntip ruh sha ka District Control Room.
Wat ym ailad ïa ki khyllung khynnah ban lehkai bad ki jingpruid ne jingtbeh ding.
Shuh shuh lada ki jaiñ phong jong phi ki kem ding, wat mareh.
Pyntyllun ïa lade ha madan ban pynlip ïa ka ding.
Kynmaw lada ki jaiñ phong jong kiwei pat ki kem ding ngim dei han theh da ka um.
Ha ka por shet jingshet, wat phong ki jaiñ kiba lah ban kem ding kloi kum ki nylon.
Pynlip bha ïa ka ding hadien ba la dep shet.
Ïa ka ka umphniang ne tiar ba lah ban kem ding kloi kum ki umphniang sharak, ki skum ne ki dieng ïap dei ban buh kham jngai na ka dpei ne shawla.
Lada ka kamra ka dap da ka tdem, par sha ka jingkhang bad ka khlieh jong phi ka dei ban don kumba shi phut ne ar phut na ka madan khnang ba phut ym ïap-op.
La mana ruh ba ki paidbah kim dei ban bret kulmar ïa ki biri ne sikret ba dang meh ding.
Ki dei ruh ban buh lypa ïa ka borti ba la pyndap da ka um ne u shyiap bad ki siej kiba jrong hajan khamtam ha ka por ba pynbthei ïa ki pataka (Fire crackers) kum ha ka por diwali ne new year bad kumta ter ter.
Pynlip noh ïa ki klong ne khiew gas (Cylinder) bad stove hadien ba la dep pyndonkam ïa ki bad dei ruh ban bud thikna ïa ka jingbatai kumno ban pyndonkam bad pynlip ïa ki ruh.
Nongstoiñ, Naiwieng 21: Ka Hynñiewtrep Youth Council Mawshynrut Circle, ha ka sngi nyngkong ka la ïoh ban ïakynduh ïa u Minister jong ka tnat Bording bad C&RD Block, u ba la wan hiar sha Mawshynrut, ha kaba ka la ïoh ban ïa kren shibun ki jingeh ba ka dong ka thaiñ bad ki bynta kiba kongsan jong ka dong ka thaiñ Mawshynrut Civil sub division bad ban wanrah ïa ki jingmyntoi jong ka dong ka thaiñ.
Ha ka jingïakren ryngkat ka jingthoh, ka seng ka dawa ban thung noh da u SDO ba pura jong ka MePDCL Mawshynrut division.
Ban plie noh ïa ki Sub station Umsohpieng bad ha Shahlang, namar ïa kine ki substation na ka liang ki paitbah jong ka thaiñ ki la thrang ban plie, khnang ba ka rukom ai jingshakri kan long kaba janai bad kham suk ïa ki paitbah nongshong shnong.
Ka seng ka dawa ban buh noh kham bun ki lightmen bad muster roll ban trei ha line bapher bapher ki don hapoh Mawshynrut, namar ki area ki don ha Mawshynrut ka ba ïar bha ka la eh ïa ki nongtrei kiba don tang khyndiat ngut.
Ka long ka jingeh ïa ïa ki lightmen khamtam ha ki por lyiur ha ka jingkyllon ki dieng ki siej hapoh ka thaiñ.
Shuh shuh, ki Saw Shnong kynthup ïa ka Nongmisei, Nongkabur, Nongumkap bad Porthnang, ki kwah ban tan ïa ka bording electric jong ki na ka line Nongjri, Mapaier, Nongmisei haduh Nongumkhap kiba hap ha ka Mawshynrut MePDCL Division.
Ïa mynta kine ki 4 shnong ki tan ïa ka bording electric na ka line Mawdiang kaba jngai bad ki hap ïaid shaduh Noval Dibra, kaba hap ha South Garo Hills District ba ki hap ban leit siew bills bording electrik ne leit donkam ba ïadei bad ka bording electric.
Ka seng ka pynpaw ruh halor ka k jingbym don pura u Assistant Executive Engineer hapoh MePDCL hapoh Mawshynrut Division, ha kaba kane ruh kan ktah bha rukom ban pyn tyllun ïa ki kam jong ka light hapoh ka thaiñ.
Ka seng ka pynpaw ruh halor ka jingïoh tip ba ki don haduh 11 tylli ki transformer ha ki shnong kiba la duh.
Kum ban shu kynmaw na jinglap jong ka seng, ynda lah duh ki transformer ka shim por ïa ka Department ban kan shna ne ban buh thymmai biang.
Na ka liang u Minister u ong ba yn sa shimkhia ïa ka bynta bad u la kyntu ruh ïa ki paitbah Nongshong Shnong ba ki dei ban siew tikna ïa ka Bill light, khnang ba lada duh ki transformer ka kham suk ïa ka department ban bujli thymmai ïa u transformerKa jingdawa na ka liang jong ka seng ka long ruh ban shna noh ka building ba thymmai na ka bynta ban shong u SDO jong ka MePDCL Mawshynrut division.
Ka jingud ki paitbah halor ka jingduh khah khah ka bording electric ha kine ki bnai ba lah dep, ka la ktah shikatdei ïa ki paitbah haba ki wan donkam hapoh ophis C&RD Block Mawshynrut.
La dawa ban buh noh da ka Generator ka ba thymmai, khnang ba ka rukom ai jingshakri kan long kaba janai.
Na ka liang u minister u lah kular ba un sah shimkhia ïa kine ki jingdawa jong ka sengKa seng ka ai khublei ruh ïa u MLA ba do nburom ba u lah shimkhia ban wanrah ïa u Minister jong ka Power bad C&RD block ban peit bad khmih ïa ki jingdonkam jong ka dong ka thaiñ ka donkam.
Na ka liang jong ngi ka seng ka kyntu ruh ïa u MLA ba un buddien ïa kine ki mat jingdawa jong ka seng.
Mawkyrwat, ‘Naiwieng 21: Ka Khasi Hills Autonomous District Council mynta ka sngi ka 21 tarik u ‘Naiwieng, 2023 ka la ïoh ban pynlong ïa ka jingpynsngew paidbah kaba nyngkong hapoh jong ka South West Khasi Hills District lyngba ka Delimitation Committee ka ban pynkhreh ïa ka ‘Delimitation Bill’ na ka bynta ki 29 tylli ki Constituency kiba hap hapoh jong ka Khasi Hills Autonomous District Council jong ka jylla Meghalaya.
Ha kane ka jingpynsngew paidbah jong ka KHADC lyngba ka Delimitation Committee la don ki Myntri Shnong, ki Rangbah na kylleng ki jaka kiba hap hapoh jong ka Mawkyrwat bad Ranikor konstitwensi kiba la wan ban pynsngew ïa la ki jong ki jingsngew ki jong hapoh jong ka ophis jong ka KHADC Mawkyrwat Branch kaba don ha Pyndenpar (Jakrem), South West Khasi Hills District.
Hadien ka jingwan sngap halor ka jingpynkhreh ïa ka ‘Delimitation Bill’ lyngba ka Delimitation Committee la ïoh ka jingkylli jingtip ruh na ki katto katne ngut ha kaba uwei na ki Myntri Shnong, u bah Kitborlang Nongrem, Myntri shnong jong ka Shnong Rangthong u la ong ba kane ka jingpynbeit ïa ki shnong na kawei ka Constituency sha kawei pat kan jin da la bha ban leh hadien ba la Amendment ïa ka 6th Schedule.
“Ka jingthmu jong ka KHADC ban wad bniah ïa ki jingeh jong ki paidbah hapoh ki ar tylli ki konstitwensi kiba don hapoh jong ka South West Khasi Hills District ym pat sngewdonkam ban ïa kren ei ei", ong u bah Kit namar ba haba phai ha ki kam pynroi lada dei ha kano kano ka konstitwensi ki dang ïa long hi kumjuh.
Ha ka jingkren jong u, u bah Kitborlang u la ong ba haba phai pat ban wanrah ne pynsngew ïa ki jingeh jong ki shnong ban pynhap noh na kawei ka konstitwensi sha kawei pat ka dang shem jingeh shibun namar kumba ka long mynta ba South West Khasi Hills District ka dang don tang ar tylli ki konstitwensi kaba heh bad kaba ïar hynrei kumba ïa tip paidbah ba ka lynti ïaid jong ka Amendment ïa ka 6th Schedule ka la poi hapoh ka Central Government ha kaba na ka liang jong ki paidbah ki la don ka jingkhmih lynti ïa kane ka kam.
U la ong shuh shuh ba lada la ïoh ïa ka jingpynïar ne extension hapoh jong ka District Council kane ka South West Khasi Hills District ka la i dei shisha ba kan don noh sa kawei pat ka bhah MDC ha kaba ha ka jingsngew ma u marwei u sngew kumta bad ha kata ka por ynsa ïa peit ba ïa kiba kum kino kita ki shnong yn pynhap ha kata ka konstitwensi ba thymmai.
Khliehriat, Naiwieng 21: Lehse kan dei ka sien ba nyngkong eh ha East Jaiñtia Hills District bad ha ka jylla hi baroh kawei ba ym don mano mano ba pyrshah ha ka jingpynlong public hearing jong ka company M/s Goldstone Ltd ba la pynlong mynta ka sngi ha ka jaka hajan ka company Glodstone ha East Jaiñtia Hills District.
Kane ka jingpynlong ïa ka jingpynsgew paidbah lane ka public hearing jong katei ka company dewbilat M/s Goldstone Ltd mynta ka sngi ka la ïaid beit khlem don mano mano ba pyrshah bad baroh khatsaw ngut kiba ai jingkren halor rynsan ki ai ka jingkyrshan ïa katei ka company kaba thmu ban sdang ïa ka jingtih ïa u mawshun bad ban tih ïa u khyndew byrtha na shnong Umtyra bad na shnong Chiehruphi na ka jaka kaba heh kumba 6.7892 Hecter.
Katkum ka jing batai u Environmental Engineer MSPCB, u bah F.Laloo, la ong ha ka company ka thmu ban tih 3,58,369 lak ton (TPA) u mawshun ha ka shi snem, 1,21,909 lak ton(TPA) ka khyndew byrtha ha ka shi snem, shyiap 67,622 TPA bad ka khyndew shyiap 47,279 TPA ha ka shi snem.
U Doloi jong ka elaka Narpuh, u bah Manbha Kyndoh, u waheh shnong Chiehruphi, u bah Phrom Rymbai, u Boundary Secretary Elaka Rymbai, u bah Balios Swer, Waheh Shnong Ratacherra, u bah D.Pohshna, u Waheh Shnong Pyrtakuna, u bah Love You Bareh bad baroh kiba ai jingkren ki la ai ka jingkyrshan ïa ka company Goldstone kaba thmu ban tih ïa u maw shun bad kumjuh ruh ban tih ïa u dewbyrtha na ka par kaba don ha kitei ki shnong kata ha Chiehruphi bad ha Umtyra.
Na ka liang ka East Jaiñtia Hills Truct Owner Association ka ai ka jingsngew nguh ïa ka company Goldstone kaba la ai lad ha ka kamai kajih îa ki paidbah ka thaiñ, kaba la ai ruh ka ai jingkyrshan khamtam ha ki kam trok ha ka kit ka bah, ka ai ruh ka jingkitbok kitrwiang ïa ka company.
Kiba bun na kiba ai jingkren bad kiba kyrshan, ki kyntu ïa ka company Goldstone ba kam dei pat ban iaid lait na ki kyndon ïada mariang bad ka dei ban pyntrei ha kata ka rukom ban nym pynjot ïa ka mariang, ha kajuh ka por ki kyntu bad kyrpad ruh ïa ka tnat Meghalaya State Pollution Control Board ba kan sngewbha ban ai ïa ka syrnot lane ka Clearance Certificate ïa ka M/s Goldstone Ltd ba kan ioh ban tih ïa u mawshun bad ruh ban tih ïa ka khyndewbyrtha na ka par kaba don ha Cheiruphi bad ha Umtyra.
Kiba la ai jingkren ki kynthup ruh u Waheh Shnong Moosiang Lamare, u bah Lumlang Muksor, u Finance Secretary Elaka Narpuh, u bah Jerimaia Dhar, Spoke Person EJH Truck Owner Association, u bah Soomiyeo Sayoo bad kiwei kiwei.
Ïa ka public hearing la pyniaid da u Environmental Engineering MPSCB, u bah F.Laloo, ha ka jingdon ryngkat lang u ADC ka East Jaiñtia Hills District, u bah G.Warjri, MCS bad u Environmental Engineering MPSCB, u bah James Lamurong.
Ha kaba iadei bad kane ka project ban tih mawshun bad ban tih khyndew byrtha, la ioh ruh ka jingpysnhai na ka liang ka company Goldstone Cement Ltd, lyngba u Consultant, u Aarya Chowdhury.
Nga ngeit baroh na ngi ngim pat klet ïa ka jingjia kaba sngewngiew bad kaba sngewsih ba ha ka step jong ka 22 tarik, Naiwieng snem 2022 ba ki san ngut ki nongshong shnong jong ka shnong Mukroh ki shah siat ïap im im peit peit ha ki Forest Guard bad Pulit Assam.
Kiba tip kyrteng kum, u Tal Nartiang, u Thal Shadap, u Six Talang, u Shirup Sumer bad u Si Dhar.
Nga ngeit kito ki paralok parajor ki bym ïoh lad ban leit peit ha kane ka jaka ba jia ruh kim dam hi ban ïapeit ha ki Mobile jong ki lyngba ki Social Media bad ruh ki lad pathai khubor ba pher bapher.
Ngim lah shisha khlem da lung mynsiem bad pait dohnud ba ki san ngut ki paradoh parasnam jong ngi ki duh ïa la ka jingim.
Tang hadien khyndiat kynta la wan poi nyngkong ki Pulit kiba la leh ïa la ka kamram ban peit ban sylli ban ban phah leh ïa ka post-mortem, ki heh sorkar kum u MLA jong ka thaiñ u Nujorki Sungoh u Home Minister u Lahkmen Rymbui bad kiwei kiwei de nangta sa ki sengbhalang bapher bapher bad ki ruh sa ki riew paitbah ki pynpaw ïa ka jingsngew dom sngew bitar bad ka jingpynrem jur ïa ki Pulit Assam bad ruh ka jingsngewlem ïa kito ki mynsiem ba la khlad noh bad ïa ki bahaiing hasem jong ki.
Kum ka jingïarap ïa ka longïing jong kito kiba la khlad, ka Sorkar Meghalaya ka la ai sanlak tyngka uwei uwei kumba juh long hi ka rukom ba ka Sorkar ka ai bailutsan.
Ka sorkar Assam ruh ka kloi ban ai hynrei ka shnong bad ki bahaïing hasem jong kine ki lanot kim treh ban pdiang.
Nangta ki don ruh sa kiwei kiwei de ki kynhun kiba ai sngewbha katkum ka jingkotbor jong ki.
Ban lap ïa ka daw tynrai bad ïa ki jingshisha jong kane ka jingjia ki Human Right Commission jong ki ar sorkar ka Assam bad Meghalaya ki thung hi ïa la ka jong ka Inquiry Commission ban tohkit halor kane.
Na ka liang ka Meghalaya la lam khmat da u nongbishar ba la shong thait u Justice C.Vaiphei bad na ka liang ka Assam pat da ka nongbishar hi ka Kumi Rani Phukan Ha ka jingshisha, ïa kawei ka Case dei ban don tang kawei ka Commission lane tang kawei ka kynhun tohkit, hynrei dei namarba kane ka jaka kaba don hapdeng ka jingïakajia namar ka jingkam jubor jong ka Assam ki ar Sorkar ki thung hi ïa la ka jong ka jong ka Commission bad pynksan hi ia la ka jong ka jong ka nia.
Kumta kane ka kam, kam shym la poi shaei shaei bad kine ki lanot kim pat ïoh satia ïa ka hok jong ki.
Kumba ngi la ïoh-i ha ki lad pathai khubor ba ki ki ar Chief Ministers, Assam Meghalaya ki la rai ban aiti noh ïa ka jingtohkit da ka Central Bureau of Investigation lane kata ka CBI hynrei kane ruh imat kam poi shaei shaei bad imat kine ki lanot ki dang slem bha ban ïoh ïa ka hok jong ki.
Ngam kwah ban tih jylliew ïa ki daw jong kane ka jingkynad namar ba ka Case hi ruh ka dang ïaid sha khmat hynrei tang tiak nga kwah ban ong khyndiat ïa ka daw tynrai jong kane ka jingjia:Katkum ka jingkam jong ka Assam kumba ngi shait ïoh-i bad ïoh sngew ha ki lad pathai khubor ka ong ba kane ka jingjia ka mih na ka daw jong ka jingwan tuh wan lute dieng ki nong Mukroh napoh Karbi Anglong Assam.
Ka shnong Mukroh bad kane jaka ïakajia ka dang hap hapoh u pud u sam jong ka Assam.
Ka jingsiat jong ki pulit Assam ka dei na ka bynta ban ïada ïalade namar ba ki nong Mukroh ki la sdang ban kerkut bad ban thombor ïa ki da ki wait ki dieng.
Hynrei na ka liang jong ka Commission jong ka sorkar Meghalaya pat ngim pat ïoh ïa ka jingtip kaba shai.
Katkum ka jingtip jong nga pat, ka daw tynrai jong kane ka jingjia ka dei na ka daw jong ka jingkyntur pud bad jingkam jubor jong ka West Karbi Anglong Assam shapoh u pud u sam jong ka shnong Mukroh.
Kane ka jingleh jong ka sorkar Assam ka pynbitar ïa ki pait nongshong shnong jong kane shnong.
Ka wan buh ruh ïa ka Forest Check Gate jong ka hapoh u pud u sam jong ka shnong.
Bad wei ba la leit trei leit ktah, leit kit leit bah ïa kino kino ki mar ki mata sha palat jong kane ka Check-Gate ka Assam ka la kynnoh beit ba ki wan tuh wan lute napoh Karbi Anglong Assam.
Ki bapli ki Mukroh ruh lada kim leit trei leit ktah leit rep leit riang leit tong um leit thohdieng hapoh u pud u sam jong ka shnong kin leit shaei? Kum kane ka jingjia ka ju jia ym tang ha ka shnong Mukroh hynrei sha kiwei pat ki jaka kum sha Khanduli Lapangap ruh kajuh hi.
Haba nga peit ïa kito ki dieng kiba don hapoh jong kato ka trok kaba don ha ka jaka bad ka por ba ki shah siat, nga ïoh-i tang ki dieng rit, ki dieng ngan bad dieng sning kiba kdor kim dei ki dieng kiba bha bad ki remdor lymne kim dei ki dieng supply.
La sngewthuh ba ki nong Mukroh ki kit tang ban pyndonkam ïalade ban shna ïing shna sem.
Kumta, ka jingkynnoh jong ka Forest Assam ka long tang ban ïohdong ïohdaw ban pynrem ïa ki briew jong ngi.
Na ka daw ka jingbymlah jong ka sorkar bad ka District Council bad ïada bad ban pyntikna ïa u pud u sam tang katkum ka Notification 13 April, 1951 ba la pynmih da ka sorkar Assam hi ka wanrah shibun ki jingeh ïa ki pait nongshong shnong kiba don ha shilynter ki jaka khappud.
Balei nga ong kumta, namarba lada ngi peit kat kum ka Notification 13 April, 1951 ka shnong Mukroh bad ka area shnong jong ki ka dang hap pura hapoh u pud u sam jong ka jylla Meghalaya bad jong ka Jaiñtia Hills Autonomous District Council.
Hynrei na ka daw ka jingkheiñ sting bad jingleh klet jong ka sorkar Meghalaya ka Karbi Anglong Autonomous Council bad ka jylla Assam ka ïoh ban kamtrai bad leh jubor ïa ki briew jong ngi.
Lada ngi phai sha ki por kiba ladep kata ha ka snem 2002 ka Mukroh ka la duh ruh ïa ki san ngut ki briew ha ki ktang suloi jong ki lehnoh Karbi kiba lah ban tip kyrteng u Dia Myrten, u Wen Samaiang, u Sngaid ( kyrteng sin) Hasem, u Trevor Talang, u Phun Hasem, u Dik Sumer bad u Tdan (kyrteng sin) Shadap.
Kine ruh ki shah siat ïap im im peit peit ha ki lehnoh Karbi katba ki dang rep lyngkha sha ki thaiñ Umlaphiah kham sharum jong ka shnong Mukroh.
La ong ruh ba ïa u Tdan( kyrteng sin) Shadap ki pynïap da ka rukom kaba sngew sangsot bha, kata da kaba shu tep im bad u bapli u ïap da ka jingïap kaba sngew kordit bha.
Ym tang kine, hapoh kine ki khadsan arphew snem ngi la duh shibun ki mynsiem briew na ka daw jong u pud u sam, kum ban pynkynmaw ba ha ka 14 tarik Jymmang 2010 ruh ngi laduh saw ngut ki riew rangbah ha ka thaiñ Langpih kiba tip kyrteng kum u Columbus Hoojon, u Denish Nongsiej, u Ekros Rani bad u Charles Lyngkhoi kine ki shah siat ïap ha ki ktang suloi jong ki Pulit Assam.
Lada ngi pyrkhat bad puson bha katno ka long kaba sngew sangsot ia ka ri bad ka jaitbynriew jong ngi.
Kat kine ki mynsiem briew kiba ngi la duh ruh ka Sorkar kam da shimkhia than ban pynbeit ïa u pud u sam ha ka rukom kaba dei bad ban ai ka jing ïada kaba pura ïa ki paid nongshong shnong kiba don ha ki thaiñ khappud.
Kumta, ka ladei ka por ba ngi kum ki pait nongshong shnong jong ka Bri u Hynñiewtrep Trep ba ngin kyndit bynriew noh, ban long kiba ïa tylli ïa ryntih bad kiba sngewkhia bad kiba kloi ban ïeng ïada ia la u pud u sam ka khyndew ka shyiap ka ri bad ka jaitbynriew.
Ngim dei ban shu shaniah tang ha ka sorkar namarba ngi ïohi ba ka sorkar jong ngi ka dei kaba tlot bad kaba khawpud.
Hadien kato ka jingjia ha Mukroh ka Sorkar ka la ong ba dei ban pynkynriah lane pynduh pyndam noh ïa ka Forest Check-gate jong ka Assam kaba don hangto, hynrei kane kam poi shaei shaei ruh, ka long pynban kum ka jingkyrkhu ïa ka ne ka Check gate ha kaba mynta ki la shna da ka Building kaba kham skhem kham bha bad ka kynroh kaba jrong bad shkem bha.
Hynrei na ka liang jong ngi pat, tang ïa ka Police Outpost ba dei ban buh ha Mukroh ruh la pynkynriah pynban shaduh sha Barato.
Kane ka jingleh jong ka Sorkar ka long kaba pynduh jingkyrmen shibun ïa ngi ki paid nongshong shnong kiba shong sha ki thaiñ khappud.
Hynrei kum ki samla ki rangbah kynthei bad shynrang kiba don jingkitkhlieh na ka bynta ka imlang sahlang ka ri bad ka jaitbynriew ngim dei ban tieng lymne randien hynrei to ngin long kiba shlur bad kiba len lade.
Ngi ïoh ban imsuk im saiñ mynta da ka jingïaleh jong ki kpa tymmen jong ngi, ngi ruh ngi dei ban ïeng ïaleh mynta khnang ban imsuk imsaiñ ki longdien jong ngi.
Nongpoh, Naiwieng 21: Bunsien haba poi ki khun sha ka burom la ka long ha kano kano jait kam, ka long shisha ka jingkmen bad ka jinghun mynsiem ïa ki kmie kpa bad teng teng haba ki kmie ki kpa ki iohi ba ki khun ki la poi sha ka burom ym don pat ka ksiar ka rupa ne ka spah ka phew hakhmat jongki bad dei tang ka jingkmen bad ka jinghun mynsiem ba ki don shisha ïa kata ka kyrdan ba ki la kit kum ki kmie ki kpa.
Kane ka jingshisha ka la paw ruh mynta ka sngi ha Parade Ground jong ka North Eastern Police Academy ha Umsaw, Ri Bhoi, ha kaba bun ki kmie ki kpa ki tuid da ki ummat jong ka jingkmen, hadien ba ki khun jong ki, ki la pyndep ïa ka jingshah ai jinghikai na katei ka jaka pule bad ba la leh burom ruh ïa ki da katei ka NEPA ban shimti pat ïa kata ka lyngkor kum ki nongtrei na ka bynta ban shakri ïa ka bha ka miat bad ka jingkiew shaphrang jong ka jylla bad ka ri hi baroh kawei.
Da ki spah ngut ki kmie ki kpa jong ki pulit SI bad ki Dy.SP na kylleng ki jylla ba kynthup naduh ka jylla Assam, Arunachal Pradesh, Mizoram, Tripura, bad Nagaland ki la wan ban ai mynsiem ïa la ki khun ha kane ka sngi ba ki khun ki la ioh ïa kata ka burom kaba ki la pyndep ïa ki jingpule kumba la buh da ka sorkar shuwa ba kin shakri pat sha ki paidbah kumba la bynshet kam da ka sorkar.
Haba kren halor kane ka bynta bad kumba la sakhi ruh ha kane ka sngi, ym don kita ki kmie ki kpa kiba wan ban sakhi ïa la ki khun tang ban shu pyndep rukom, hynrei ka jingkmen na thwei ki dohnud ki kmie ki kpa ka la mih shabar tad haduh ba don ki kmie ki kpa kiba la jaw ummat da ka jingkmen, kaba dei hadien ba ki iohi ïa u ne ka khun ki poi sha ka burom kum kita ki nongshakri paidbah ba la bynshet kam da ka sorkar.
Kumba la lap ruh, kawei ka longkmie na Assam, tang mar ïa kynduh ïa u khun hadien ba la dep ka jingleh burom, ka la kdup ïa la u khun da ka jingieit bad ki ummat ka jingkmen ki la shu tuid hi na ka khmat jongka, kaba long shisha ka jingai mynsiem wat ïa kiwei kiwei ki khun samla ka jylla bad ka ri, ba kum ki khun ki dei ban trei shitom bad ki dei ruh ban sngewthuh ïa ka jingkyrpang ki kmie ki kpa ïa la ki khun.
Lada ki khun hi ki poi sha ka burom la ka long ha kano kano ka jaid kam, ym don pat ki kyntien ban kren da kumwei ïa ka jingkmen ki kmie ki kpa haduh ba jaw da ki ummat ka jingkmen haba ki ioh ïa ki khun kiba tip briew tip bleit bad ha kine ki sngi bun pat ki kmie ki kpa ki jaw ummat haba thiah mynmiet bad ka daw hi ka long ba bun ki khun ki la shah ïalam bakla bad ki leh ïa ki jaid kam ba kum ki kmei ki kpa kiba la pun la kha kim lah satia ban pdiang ba ka jingangnud hi ïa ki khun ba kin long kita ki khun kiba long briew man briew.
Shillong, Naiwieng, 21: Ka Sorkar Jylla ha ka sngi Baar ka la rai ban khot da ka jingïalang ïa ki kynhun bapher bapher bad ïa ki Rangbah Shnong ban ïathir ïatai sani bha ha kaba ïadei bad ka jingthmu ban ïada ïa ka tyllong um ha Wahkdait, Laitkor bad ïa ka wah Umkhen.
Ïa kane ka rai la shim ha ka jingïalang ba la pynïaid da u Myntri Rangbah ka Jylla u Conrad K Sangma ha ryngkat ka jingdonlang jong u Myntri ka tnat PHE u Marcuise N.Marak bad u Myntri ka tnat Water Resources u Bah Comingone Ymbon.
Ha ka jingïakren bad ki lad pathai khubor, u Marcuise N.Marak u la ïathuh ba la pynlong ïa ka jingïalang bad ka tnat PHE, Water Resources bad ka tnat Forest ha kaba ïadei bad ka jingthmu bad ka Umkhen Water Supply Scheme (UWSS) bad ka ban ïada ïa ka tyllong um ha Wahkdait, Laitkor.
U la pyntip ba u Myntri ka tnat Water Resources u ladep sorjamin ïa ka tyllong um dang shen bad lap ba kane ka tyllong um ka la shah ktah na ka jingtih shyiap, tih maw bad kiwei kiwei.
“Na kata ka daw, u Myntri Rangbah u la lum ïa ka jingïalang ki tnat bapher bapher bad ha ka jingïalang la shim ïa ka rai ban lum jingïalang ïa baroh ki kynhun da ka Deputy Commissioner.
Ka DC kan shimti ban khot ïa ka jingïalang jong ki kynhun bapher bapher bapher kynthup ruh ïa ki briew kiba ju im kamai jakpoh da ka kam tih maw bad kynthup ruh ïa ki Rangbah Shnong," u la ong.
“Katkum ki kyndon jong ka tnat Forest bad ka Water Resources, ka jingïada ka dei ka bynta banyngkong eh ban shim ha ka jingïalang ka ban sa long bad ki kynhun bapher bapher bad ki Rangbah Shnong bad ïa ka rai yn sa shim ynda la long ka jingïalang," la ïathuh u Marak.
Haba pynpaw ïa ka jingdonkam ban ïada ïa ki um ki wah bad ki tyllong um, u Marak u la ong, “ngi donkam ban ïada ïa ki wah bad ïa ki tyllong um hynrei lym kumta ngin sa ïakynduh jingeh ha ki sngi ki ban sa wan.
Ngi donkam ban shim ïa ki lad ki lynti katba ngi lah ei, kumno ngin leh, ngim lah ban shu phai lyndet ïa ki paidbah, ngi hap ban ïasyllok bad ban ïakren da kaba pynsngewthuh ïa ki, kumno ban ïaid shakhmat bad ban shim ïa ki lad ki lynti hadien ka jingïalang.
"Halor ka jingkylli, hato ka Sorkar kan thaw neem da kiwei ki lad ki lynti na ka bynta ki paidbah kiba im jakpoh na ka kam tih maw, u Myntri u la ong, tang shu dep ka jingbishar bniah, kin sa tip kiei ki lad ki lynti ban leh halor kane.
“Haoid, ka don ka Catchment Area Protection Act.
Ngi dang pyrshang ban wad ïa ki lad ki lynti da kaba ïasyllok bad ki kynhun bapher bapher, ban pynsngewthuh ïa ki bad ngin sa lah ban shim ïa ka rai," u la bynrap.
Shillong, Naiwieng 21: Ka Myntri ka tnat ka koit ka khiah ka Kong Ampareen Lyngdoh mynta ka sngi Ba-ar ka la ïamir jingmut bad u Myntri Rangbah ka jylla u Conrad K Sangma lem bad ki ophisar jongka tnad halor ki mat jingdawa jong ki ASHA shwa ban ïa kynduh iaki lashai ka sngi.
Ka la ïathuh ba ka dei ka kamram jong ka ban ïakren , ïasyllok bad ïamir jingmut bad u Myntri Rangbah bad kiwei ophisar halor ki rai ban shim na ka bynta ki ASHA hapoh ka Jylla.
“Hashuwa ka jingïalang bad ki ASHA lashai ka sngi, nga la ïakren bad u Myntri Rangbah bad kiwei ophisar jong ki tnat bapher bapher na ka bynta ban shim ki rai kiba biang tam na ka bynta ki ASHA kiba long kiba donkam bha ïa ngi" la ong Kong Ampareen.
“Ngi la shong jingïalang bad nga la long ba la pynkhreh ban kynduh ïa ki ASHA bad ban shim rai ka ban nym ïatyngkhuh bad ka bha ka miat jong ki" kala ongKa koit ka khih ha ki 7000 tylli ki shnong ka la shah ktah namar ka jingïakhih ki ASHA hapoh ka shatri Meghalaya Accredited Social Health Activist Workers Union (MAWU) ka ba la neh mynta palat 16 sngi.
Ki nongtrei ASHA ki la rai ban bteng ïaka jingïakhih da kaba shong kyllaiñmyngngor hakhmat Secretariat naduh 27 tarik mynta u bnai halor ka jingmynthi ka Sorkar ban kyntiew ïa ka bainong sha ka T.5000.
Ka Kong Ampareen ka la kular da ka ba ong “Ka Sorkar ka don ban pynurlong ïa ki mat jingdawa, kaba ka lah".
“Namar kane ka jingïalang bad ki ASHA lashai ka sngi donkam ban sngewthuh, ka rai kaba ka Sorkar ka lah ban leh.
Donkam ban tip ba lada sngap ïa kawei ka kynhun, kiwei ki kynhun kin nym wan ban dawa.
Ngi dei ka Sorkar ka ba sngap, ngin sngap kaei ka ba phi ong bad ngin ong ruh kaei ka ba phi dei ban leh" kala ong.
Ka Kong Ampareen kala kyntu ïa ki ASHA ban kiar ban mih sha surok namar ïa ki jingdawa ym lah ban pynurlong ha surok.
“Wat mih sha surok, ka surok kam lah ban pynurlong ïa ki jingdawa.
wan sha ka Sorkar, kan sngap, ngi don hangne ban sngap" kala ong.
Haba kyntait ban kular eiei, ka Myntri kala ong “Nga kren biang bad ki ASHA ki long kiba donkam bha, ngim kwah ban pynduh ïaki".
“Daka ba burom ïa ki ASHA, nga lah wad bniah (homework) namar ym lah ban leit sha ka jingïalang khlem pynkhreh.
Hadien ba la dep ban pynkhreh ngan leit sha ka jingïalang ban lah ban jubab ïa ki" kala ong.
Shillong, Naiwieng, 21: Ka Khasi Students Union (KSU) East Jaiñtia Hills District Unit ha ka sngi Baar ka la kyrpad ïa u Branch Manager jong ka State Bank of India (SBI) Ladrymbai Branch ba un pynshai bad pynsngewthuh ïa ki paidbah hadien ba ka seng ka la ïoh ujor halor ka jingshah thok bad shah pynngop ha ka kam pisa da kaba kular ban ai nong shibun tang da ka jingsiew pisa kaba rit lyngba ki Kompeni n eki Online Gaming, Online Trading kiba thok.
Ka seng hapoh ka jingïalam jong u Asst Secretary u samla Pynshai Kupar Dkhar bad ki la ïakynduh ïa u Branch Manager jong ka SBI Ladrymbai ban ïatrei lang bad ka seng da kaba pynlong ïa ki jingpynshai paidbah halor kine ki jingshah pynngop jong ki paidbah ba luilui ka East Jaiñtia Hills District ba kynthup naduh ki khynnah skul, ki samla pule kolej, ki longkmie bad ki rangbah.
“Khnang ba kin lait na ki jingshah pynbiej ha ki kompeni, Online Earning Apps lane ki briew ba kular ban pynïoh nong shiphew shah na ka jingpynlut ba khyndiat, u Branch Manager u la pdiang sngewbha ïa ka jingtyrwa jong ka seng bad kular ruh ban ïasnohkti lang bad ka seng ban ai jinghikai ïa ki paidbah ban lait na ki riew shim kabu kiba kwah ban bam pisa ei khlem da pynmih syep ïa ka pisa jong u paidbah," la ong u kyrwoh na ka seng.
Ka KSU ka kyntu ruh kumjuh ïa ki paidbah ban long kiba husiar bha ïa kino kino ki jait kompeni lane ïa kino kino ki briew kiba khroh ïa ki ban kamai suk.
Nongpoh, Naiwieng, 21: Ka North Eastern Police Academy (NEPA) ha ka sngi Baar ka la pynbam smai ïa ki 377 ngut ki Ophisar Pulit kiba kynthup ïa ki Deputy Superintendents of Police (Dy.SP) bad ki Sub-Inspectors (SI) kiba dei na ka Jylla Assam, Arunachal Pradesh, Mizoram, Tripura bad Nagaland.
Kane ka jingpynbam smai ka long hadien ba kane ka kynhun ne 52nd Batch ki la pyndep pura ïa ki jingshah hikai pyntbit.
Na kine ki 377 ngut, 82 ngut ki dei ki Dy.SP bad 295 ngut ki dei ki SI, kata 331 ngut na Assam, 9 ngut na Arunachal Pradesh, 8 ngut na Mizoram, 21 ngut na Tripura bad 8 ngut na ka jylla Nagaland.
U Myntri Rangbah ka Jylla Assam u Himanta Biswas Sharma u la long u kongsan ha kane ka sngi.
U Director jong ka North East Police Academy, u Gya Nendra Pratap Singh u la pynbam smai ïa ki ophisar kiba la pyndep ïa ka jingshah hikai pyntbit ha NEPA.Ki bahaing hasem jong kine ki Pulit, ki Ophisar Pulit jong ka NEPA, Meghalaya, bad Assam ki la sakhi lang ha kane ka sngi ba la pynlong ruh ïa ka passing out parrade ba la shim salute da u Himanta Biswas Sharma.
Haba kren kum u Kongsan u Himanta Biswas Sharma u la ai khublei ïa ki Ophisar bad ïa ka jingtrei shitom jong ka NEPA bad ïa u Director u Gya Nendra Pratap Singh.
U la ong ba ka kam jong ki Pulit Ophisar ka long ban shakri ïa ka ri bad ban noh ruh ïa u synñiang u bynhei na ka bynta ka bha ka miat jong ki paidbah ha ka imlang ka sahlang.
“Ki ophisar kiba ïashim bynta ha kane ka Passing Out Parade ki la plie lynti hi dalade ïalade.
Ki la pyndep ïa ka jingshah hikai pyntbit bad manla ka jinghikai ka long kaba kongsan namarba kan long ka jingmyntoi ban ai jingshakri ha ka ri," u la ong.
U Sarma u la ïaroh ruh ïa ka jinglen lade jong ka tnat Pulit ha ka ri baroh kawei bad pynpaw ruh ïa ki kam ba ki la leh ban pynneh pynsah ïa ka shongsuk shongsaiñ, ban tohkit ïa ki kam runar, ban ïarap ruh ïa ki paidbah haba wan kino kino ki jingshah lynshop na ki bor jong ka mariang.
Shillong, Naiwieng, 21: Ki dkhot jong ka Hynñiewtrep National Youth Movement (HNYM) kiba thmu ban hiar sha ka shnong Majai ha ka sngi Baar ki la shah pakhang lynti ha ki Pulit jong ka Sohra Police Station bad ha ki Magistrate jong ka Sohra Civil Sub-division ha Umstew, ka jaka kaba don hapdeng ka shnong Laitryngew shwa ban poi sha Sohra.
Ha ka jingïakren bad u nonglum khubor, u Vice President jong ka Seng u Bah Marshall Nonglait u la ïathuh ba kane ka jingthmu jong ka Seng ban hiar sha ka shnong Majai ka long hadien ba ka la don ka jingkynnoh ba ki mynder na ka ri Bangladesh ki la pynkheiñ ïa ka hukum jong ka Ingbishar Meghalaya High Court kaba mana ïa ki trok ban kit palat 12 ton shaneng hynrei, katkum ka jingtip ba ka seng ka la ïoh pdiang, la ïathuh ba ki bor synshar district kim shym la leh eiei watla ki trok kit mawshun jong ki mynder na ka ri Bangladesh ki kit ïa u mawshun 20-24 ton kaba pynlong ïa ka Sorkar ban duhei ïa ka jingïoh lum khajna.
“Da ka jingtuklar jong ki Magistrate, na ka liang jong u Commissioner and Secretary ka tnat Transports u la kyrpad ïa ngi ban ïakren hapoh ka ophis treikam jong u halor kane ka kam shwa ba ka seng kan shim ïa kano kano ka rai," la ong u Bah Nonglait.
“Kumba ka long ka jingïakren ka dang ïaid bad lada u Commissioner and Secretary jong ka tnat Transports u lah ban pynbha ka la bha syndon bad lada um lah ban pynbha bad lada ngi ïoh ïa ka jingtip ba ka jingïakren kam long ngin tur beit shathie (sha Majai) ka mat jia eiei ngin ym khuslai ïa kata," la byrngem u Bah Nonglait.
Haba ïathuh bniah ïa kane ka jingthmu jong ka seng ban hiar sha Majai, u Bah Nonglait u la ong, “shibun tylli ki shithi ngi ladep aiti sha ki tnat treikam bapher bapher ha kaba ïadei bad ka Majai namarba bun ki kam be-aiñ kiba don ha Majai.
Katkum ka hukum ba la pynmih da ka Iingbishar Meghalaya High Court la shah ban kit tang 12 ton u maw shun.
Hynrei ha Majai ki kit palat 22, 23,24 ton.
"“Ka seng ka ladep mudui da ka ejahar ha u bnai Jymmang 2023.
Ka jingkit palat pud ka long ka jingduhnong ïa ka jylla.
Ka Sorkar ka duh ïa ka khajna.
Na ka liang ka seng ngin ym shongthait namarba ka ejahar ba ngi la ujor kam shym la treikam satia bad ki trok ki ïaid beit kumba ju long manla ka sngi," la ong u Bah Marshall.
U la kynnoh ruh ba ha ka shnong Majai, ka shnong kaba don markhap bad ka ri Bangladesh, ki kot ki sla jong ki trok kit maw jong ki bar jylla ki long ki bym biang satia bad kynnoh ruh ba ka jingleh Benami ruh ka long kaba shyrkhei bha hapdeng ki mynder ri na ka ri Bangladesh bad ki Khasi kiba sah ha ka shnong Majai.
“Manla ka thliew iing ki don beit ïa ki Sticker.
U mynder ri (na Bangladesh) u thied ha ka dor T.8 -10 hajar kawei ka Sticker ban ïoh mar.
U briew (trai jylla) ïoh beit thik tang ka bai Sticker kaba T.8-10 hajar katba ka kamai kajih ka dei beit na ka bynta ki nongkhaii maw na Bangladesh," la kynnoh u Bah Nonglait.
“Kane kaei kaei kaba pynsngewkhia ïa ka seng namarba ka pynduhnong ïa ka khajna jong ka jylla.
Sa bun ki kam be-aiñ ban pynriewspah ïa ki poiei bar-ri," u la ong.
Na ka liang jong u Magistrate ka Sohra Civil Sub-division u Bah R.Kharbihkhiew u la ong ba ka jingbat ïa ki dkhot ka HNYM ha Umstew ka long ban khanglad ïoh ka mih kano kano ka jingjia ba sngewsih lada ailad ba kin hiar sha ka shnong Majai.
Shillong, Naiwieng 21 : Ka Myntri ba dei peit ïa ka tnad ka koit ka khiah bad MLA ka NPP na ka East Shillong Constituency ka kong Ampareen Lyngdoh ka la ong ba ka kloi ban ïakhun ïa ka election MP lada ka party ka ibit bad jied ïa ka ban long kum ka kyrtong na kane ka Shillong Parliamentary Constituency ha ka election MP Lok Sabha ban long ha u snem ban wan.
“ Nga dei ka nongmihkhmat jongki paidbah kumta lada ka party ka ibit ban pyniakhun ïa nga ban mih khmat ïa ki paidbah jongka jylla nga kloi ban leh ïa kata" ong ka kong Ampareen.
Ka la ïathuh ba ka party shen kan sa shim rai halor kane ka kam “ Nga dei ka dkhot bad nongtrei ba shitrhem jongka party.
Nga dei ka nongmihkhmat bad nongïalam ki paidbah lada phah ïa nga ban ïakhun ha kano kano ka bynta ruh nga long kaba la kloi" ong biang ka kong Ampareen.
Haba jubab halor ki jingkylli ka kong Ampareen ka la ong “ ki jingïaleh ki wan bad ki leit bad ym don uwei ruh u ba lah ban ong ba ka la long palat ïa nga kiei kiei kiba wan phi hap ban jied bad rai bad ha kane ka kynti ruh ïoh lehse ka por ka la dei namar ka histori ka ju phai dien beit.
Nga long kaba kloi ban shim ïa kano kano ka bynta bad ngam ju kynran dien satia namar nga pdiang beit ïa ki kumba ki long bad wan jia".
“ Ngan shim ïa ka bynta kat kum ka jinglah jong nga bad ïa kane ka bynta ruh kam dei kaba ym lah.
Nga la long ka riewshem phang bha ha ka sain pyrthei bad nga don ruh ka kyrdan kaba la bit la biang hi.
Kane ka shu long tang kawei pat ka election.
Hynrei wat la katta ruh ngi ïeh beit ha ka jingstad jong ki nongjied namar ki dei ma ki ki ban rai hynrei na ka liang jong nga hi ngam don jingsheptieng ne kynran dien lada ka party ka ibit ïa nga.
Hooid kam long kaba suk namar ym don hi ruh ba nud ban ong ba ka long kaba suk" ong biang ka kong Ampareen.
I la bteng biang da kaba ong “ Ngan leh ïa kaei kaei kaba donkam bad kaba kongsan eh ka dei ka team jong nga.
Ngam lah ban leit sha ka election lada ka team jong nga kam pat long kaba la pynkhreh bad kata ka dei ka NPP keiñ.
Ki don haduh 36 tylli ki constituency na ka bynta ka Shillong Parliamanetary Constituency.
Kumta ki dei kine ki 36 tylli ki ban ïeng bad kyrshan ïa nga ryngkat bad ka jingtrei ba shitrhem jong ki nongïalam ka party".
Shillong, Naiwieng 21: Ka Wahrew kaba don hapdeng ka Shnong Sohbar bad Nongjri ha khappud India bad Bangladesh, ka la pawnam naduh ba ladep shna bad plie ïa ka jingkieng ba long khilon pyllun ha ka snem 2021.
Ha kine ki arsnem, kane ka jingkieng kam shym la long shuh tang kum ka jingpynïasoh ïa kine ki ar tylli ki shnong ne ïa kane ka thaiñ, hynrei kane ka jaka ka la long kum ka Tourist Spot ne ka jaka leitkai pyngngad jong ki briew.
Ha kine ki ar snem kane ka Wah, ka la khring ïa ki spah bad ki hajar ngut ki nongleit peitkai pyrthei, la ka long kiba na ka jylla ne kiba na shabar ka jylla bad wat nabar ri ruh.
Kane ka jaka ka la kylla long itynnad ym tang namar ka jingshna ïa kane ka jingkieng, hynrei ka la khring ïa ki paidbah ruh namar ka jingkhuid bad ka jingsngur jong ka um ha ka wah.
Ki kmie ki kpa ki sngewtynnad ban ïalam ïa ki khun wat kiba dang rit namar ka jingkhuid ka um bad ka jingpyngngad ka jaka.
Hynrei hapdeng kane ka jingitynnad bad ka jingkhring ïa ki nongpeitkai, kane ka wah bad ka jingkieng ki don hapdeng ka jingma ba ki lah ban duh noh ïa ka nam jong ka jingitynnad bad ka jingpyngngad, hynrei wat ïa ka jingkhuid ruh.
Ka daw ka long ba ka la don ka jingsdang tih maw na jaka kaba don hajan kane ka jingkieng bad pyntuid pat ïa ka khyndew sha ka wah.
Ki paidbah na katei ka thaiñ, kiba la ïohi ïa ka jingma kaba mih na kane ka jingtoh maw, ki la pynpaw ka jingsngew pangnud ïoh ba ka jingitynnad jong ka mariang ha kane ka jaka ka duh noh.
“Ngi sheptieng ïoh ba kane ka jaka kan duh noh ïa ka jingitynnad bad ki nongshang pyrthei kim wan shuh shane bad kan long ka jingduhnong hi ïa ngi", la ong katto katne ki nongshongshnong.
Ki paidbah jong ki shnong katei ka thaiñ ki kham kdew bha ïa ka jingpyntuid ïa ka khyndew sha ka wah kaban lam sha ka jingjaboh bad ka jingjngut noh jong ka wah.
Kumta ki kyntu ïa ki bor ba dei peit ba dei ban shimkhia ïa kane ka jingtih maw bad khamtam eh ka jingpyntuid ïa ka khyndew sha ka wah.
Shillong, Naiwieng 21: Ka Sorkar Jylla shen kan sa ai jingthoh sha ka National Council of Educational Research and Training (NCERT) ban kyrpad na ka bynta ban ai jingbit ban pyndonkam lang ïa ki kot jong ka naduh klass I haduh klass X naduh u snem ban wan.
ïa kane ka rai la shim ha ka jingïalang ba la long ha ka Lah Sngi U Blei hapoh ka jingpynïaid u Myntri ka tnad pule puthi u Rakkam A Sangma bad ka Textbook Committee , ki heh ka Meghalaya Board of School Education (MBOSE),ka Directorate of Education Research and Training (DERT) bad ki ophisar jongka tnad pule puthi hi.
U Myntri ka Tnad Pule Puthi ula ong “Ngi la rai ban sa thoh noh mardor sha ka NCERT ba kan ai jingbit ïa ka sorkar jylla ban pyndonkam ïa ki kot jongka ha une u snem ban wan".
U ong ba ka Sorkar Meghalaya dang shen ka la rai ban pyndonkam noh ïa ki kot ka NCERT naduh klass I hsfuh Klass X.Shuwa kane, ka Sorkar kala shim ïa kane kajuh ka rai na ka bynta ka klas XI bad klas XII naduh u snem 2018.
“Ngi la pynlong ïa ka jingïalang buddien ha ka Lah Sngi U Blei namar shuwa ban sdang ka samoi ban wan, ngi hap ban long kiba la khreh haba ïadei bad ki kot ba dei ban ïoh hapoh ka shiteng bnai jong u Rymphang" ong u Rakkam haba bynrap “Shisien ba ngi la ïoh jingbit, ngin sa shim ïa ki rai ba donkam bad ngin sa phah shon ïa ki kot".
Nalor kane, u Myntri ula pyntip ruh ba ka Tnad ka la thung ïa ka scrutiny committee.
“Ka Committee kan shong bishar bad ki stad ki jhad jong ngi halor ki kot ba mynta jong ka NCERT, ha ka ban khmih la ki don ne em kino kino ki bynta ne ki lynnong ki bym ïahap bad ka jinglong jingman ha Jylla.
ïa kine kiei kiei baroh yn sa shong bishar da ka Committee" ula ong.
Haba pynpaw ba ka Sorkar ka la trei shitom ban wanrah hi da la ka jong ka curriculum ka Jylla kham kloi kat kaba lah, u Rakkam ula ong “Shisien ba ngi la don la ka jong ka curriculum, ka MBoSE, DERT bad ka Tnad Pule Puthi kin sa pynmih ïa la ki jong ki kot ki ban bynrap, weng ïa ki lynnong na ki kot ka NCERT kat kum ka jingdonkam hapoh ka Jylla".
“Ngin ym pyntreikam pura satia ïa ki kot ka NCERT kumba ki long hynrei ngin sa bynrap ruh ïa ki jingthoh kiba ïadei bad la ka jong ka Jylla" ula bynrap.
Mawkyrwat, Risaw 05: Kum shibynta ban ai jingpynshai halor ki aiñ ki kanun kiba ïa dei bad ki nongñiah kali, ka kynhun ki nongñiah ar shaka ne The Ultimate legend Bikers Association (TULBA) jong ka Mawkyrwat Unit mynta ka sngi ka la pynlong ïa ka jingai jinghikai kaba dei halor ka “Road & Safety" ne “Ka jingshngaiñ ha ka leit ka wan" ha ïew Mawkyrwat, South West Khasi Hills District.
La pynlong ïa katei ka prokram da ka jingthmu ka dei hadien ba ki jingjia takhuh kali ki la kiew sted bha ha kine ki snem.
Namarkata, khnang ba ki nongñiah kali kin long kiba phikir bad ka jingjia jingmynsaw jong ki briew ruh kan duna bad khamtam eh ban lait na ki jingjia ba sngewsih kum ki nongñiah kali ki dei ban long a-dkar bad phikir haba ñiah ïa ki kali, ñiah ar shaka, bicycle ym tang katta kum ki paidbah kin tip ruh kumno ban pyndonkam ïa ka surok wat ïa kiba ïaid da ki kjat khnang ban lait na kino kino ki jingmynsaw bad ki jingjia ba sngewsih.
Ïa kane ka prokram la pynlong ha ryngkat ka jingïatreilang bad ka ophis jong u Superintendent of Police, South West Khasi Hills District, ka ophis u District Transport Officer (DTO), South West Khasi Hills District bad ka ophis jong u Executive Engineer (EE) jong ka PWD (Roads) Mawkyrwat Division ha kaba u bah L.W.Nongpluh Additional Superintendent jong ki Pulit, South West Khasi Hills District, Mawkyrwat u la long kum u kongsan.
Haba kren kum u kongsan, u bah L.W Nongpluh u la ong ban lait na ki jingjia mynsaw ne accident kam shong eh tang ha ki nongñiah kali ne kiba ñiah ïa ki arshaka hynrei ka dei lang ruh na ka bynta ki paidbah.
U la ong ruh ba bunsien ki briew ha kane ka juk ba mynta ki kiar ban ïarap ïa ki briew lada jia ha ka jingtakhuh kali, hynrei katkum ka Section 134 (A) jong ka Motors Act ka batai shai ba kino kino ki briew kiba kloi ban ïarap ïa kiba jia mynsaw la ithuh ne pynïa ryngkat kum u nongsamaria ba bha, u la ong bad kum ka jingaimynsiem ïa ka jingshlur bad ka jinglehbha ban pynlait na ka jingïap bad ka jingmynsaw jong ki briew na ka liang ka tnad pulit ka don ruh ka buskit lada ki briew ki kloi ban ïarap ha kino kino ki bynta ïa kiba jia.
“Ban lait na ka jingjia takhuh kali, ki nongñiah kali ki dei ban kiar na ka jingdih kyiad, jingpynher sted ïa ki kali, kynmaw ban peit ïa ki jingbthah ba na ka liang ka PWD (Roads) ba la buh ha manla ki jaka ha ki surok bah bad ymdei ban don kano kano ka jingthud ne pynwit ïa u nongñiah kali namar pynthud bad kan ïalam sha ka jingbakla", ong u bah Nongpluh.
Kumta u la kyntu ruh ïa ki kmie ki kpa ba ki dei ban peit bha ïa ki khun ba kim dei ban ailad than ïa ki khun, khamtam ïa kiba hapoh 10 snem ban pynmih pathar ha surok namar ka wanrah ka jingmynsaw.
Ha ka jingkren jong u u la pynkynmaw ruh ba hapoh jong ka Ri India ha u snem 2021 shajrong ka la kiew sted bha ha ki jingjia jingïathuhkali bad la antad ba ki don haduh 1.5 lak tam kiba ïap ha ka shi snem ha ki jingjia takhuh kali bad ka jylla kaba duna tam na ka jingjia takhuh kali ka dei ka jylla Mizoram namar kane ka jylla bunsien la ju ïohi ba ki nongñiah kali, ñiah ar shaka ki bud ryntieh ïa ki jingbthah na ka tnad ba dei peit jong ka traffic.
Ha kane ka sngi la ïoh ruh ka jingkren na bah W.Mukdoh, District Transports Officer, South West Khasi Hills District kum u symbud kongsan, u bah S.I.Laso, SDO jong ka PWD (Roads) Mawkyrwat Division, u bah Kyrshanlang Nongbri, Working President ka TULBA Central Body ha ryngkat da ka jingïadonlang ruh kiwei de ki dkhot jong ka TULBA, u bah W.Snaitang, Secretary Shnong Mawkyrwat lem bad ki ‘riew rangbah.
Shuh shuh ha kane ka prokram la ïoh ruh ka jingïapule lang ïa ka jingkular ne ka pladge ba ki nongñiah kali bad ki nongïaid kjat ki dei ban bud ryntieh ïa ki traffic bad ban lait na ki jingma jingmynsaw.
Ïa kane ka prokram la pynshit pynshngaiñ da ka jingrwai kyrpang na u bah Amnis Shangdiar uwei na ki dkhot jong ka ka TULBA Mawkyrwat Unit.
Ban pynshai shuh shuh halor kane ka bynta jong ka “Road & Safety" ne “Ka jingshngaiñ ha ka leit ka wan" ka TULBA Mawkyrwat Unit ka la ïoh ban sam ruh ïa ki kot lyngkdop ba la batai shaphang ki aiñ ki kanun halor ka “Road and Safety" sha ki nongñiah kali bad ki paidbah.
Shillong, Naiwieng, 21: Ka North Eastern Hill University Students’ Union (NEHUSU) ka la rai ban thaw da ka Gender Sensitization Committee hadien ba ka la don ka jingjia shah jrong kti jong ki kynthei hapoh ka skulbah North Eastern Hill University (NEHU).
Ha u kyrwoh ba la phah ha ka sngi Baar, u Finance Secretary ka NEHUSU u Mandor Diengdoh u la ong hadien ba ki khubor ki la poi sha ki paidbah, ki la don bun tylli ki jingjia kiba la kynnoh pyrshah ïa u Nantu Das, uba bat kum u in-charge jong ka Security bad u Asst Director jong ka Sports Department, NEHU ha kaba ka shithi ujor ka la poi sha ka NEHUSU.U la ong, “hadien ba la bishar da ka NEHUSU ïa ki jingujor la lap ba u nongleh kam bymman u donkti bunsien ban leh ïa ki kam runar ha kaba ki lanot ki sheptieng ban kren na ka daw ba ki lehraiñ ban pynpaw ïalade hakhmat ka pyrthei.
"Hadien kane ka jingjia, u la ong, ki la don ruh ki jingujor na ki samla pule khamtam da ki Research Scholars kiba la kam ba u Guide jong ki, u don kti ha ki kam pohdor.
Da kaba pynpaw ba ka NEHUSU ka la ïoh pdiang bun tylli ki jingujor na kiba bun ki samla pule, u samla Diengdoh u la ong, “ka NEHUSU ka sngewdei ban don ïa ka jingpynsngewthuh ïa ka longkynthei ka longshynrang hapoh ka skulbah na ka bynta ki samla pule, ki nonghikai bad ki nongtrei.
"“Ka NEHUSU ha kaba ïadei bad kane, kan sa pynlong ïa ka jingpynsngewthuh lyngba ki jingïathir ïatai, ki jingïathir nia bad khamtam eh ban thaw ïa ka Gender Sensitization Committee ka ban shimkhia ïa ki jingshah thombor, ka jingpynkheiñ ïa ka jingmynjur bad kiwei kiwei de ki kam kiba ïadei bad kine ki jait kam," la ong u kyrwoh.
“Bun ki jingjia kiba ïadei bad ki jingshah jrong kti kin sa nang paw pyrthei ha kine ki sngi ki ban sa wan namarba ki samla pule ki la nang kham ïohbor na ka jingïoh jingkyrshan bad ka jingai mynsiem sha ki samla pule da ka Union," u la ong.
U la ong shuh shuh ba ka jingangnud jong ka Union ka long ban sngewthuh ïa ka jinglong kynthei jinglong shynrang bad ba ka shlem pule ka dei ban long kaba shngaiñ.
“Ka NEHUSU kaba mynta ka kut jingmut ban rat dyngkhong ïa kine ki kam pohdor da kino kino ki nongtrei, ki ophisar ne ki nonghikai pyrshah ïa ki samla pule," la ong ka Union.
Shillong, Naiwieng 21 : U Myntri Rangbah ka Meghalaya, u Conrad K Sangma bad u Myntri Khynnah ka tnat Kam JngohKai jongka sorkar pdeng, u Shripad Yesso Naik ki la plié paidbah ïa kaInternational Tourism Mart (ITM) kaba Khatwei ha Shillong mynta ka sngi.
Kane ka prokram kaba lai sngi ka la sdang mynta ka sngi bad kan kut ha ka 23 tarik u Naiwieng ha ka Lariti International Centre for Performing Arts and Culture.
Ki Myntri ba dei khmih ia ka tnat kam jngoh kai na Sikkim u Bedu Singh Panth, na Assam u Jayanta Mallabaruah bad na Meghalaya u Bah Paul Lyngdoh ki la ïadonlang ha kane ka jingïalang plie ryngkat bad ki heh ophisar jong ka sorkar pdeng bad sorkar jylla.
Ha ka jingai jingkren jong u, u Yesso Naik u la ong ba ka Meghalaya ka dei ka jylla kaba itynnad kaba don shibun ki lad na ka bynta ki kam jngohkai bad ba ka ITM ka thmu ban plié lad ïa ka jingïakren hapdeng ki kynhun ka Sorkar bad ki briew kiba ïadon bynta ha kane ka kam.
“Mynta u snem, ka ITM ka long kaba pher, ki nongpynïaid ïa ki kam jngoh kai sha kiwei kiwei ki ri, ki blogger ki ïashim bynta ha kane ka prokram mynta.
Ka thaiñ shatei lammihngi jong ka India ka la kylla kum ka jaka kaba khring bha ïa ki nongjngoh kai kiba kwah ïa ka jingphylla, ka deiriti, ka mariang, ki tamasa bad ki jingshem kiba phylla," la ong u Naik.
Kane ka thaiñ ka dei kaba pawnam namar ka biodiversity, ka jingpher ki jaidbynriew bad ki jaka kiba itynnad bha kum ki lum sop thah, ki wah kiba khuid bad ki jaka khlaw kiba rben, u la ong da kaba bynrap, “Nga la pyntip ba ka Mart ka don ki bynta jong ki jingïakynduh B2B hapdeng ki nongthied na ki ïew hapoh bad shabar ri bad ki nongdie na ka thaiñ shatei lammihngi, ki jingpyni da ki jylla ka thaiñ, ka ïew jong ka thaiñ shatei lammihngi, ki jingput jingtem, ka jingpyni ïa ki jait jingbam, ki atiar teknoloji kiba plié lad ïa ki nongïashim bynta ba kin ïoh ïa ka jingsngewthuh ïa ki kam jngoh kai kiba don ha kane ka thaiñ.
" Kane ka mart ka don ruh ïa ka bynta jong ka jingïashim bynta ki shah hikai na kylleng ka ri hapoh ka kam jngohkai Yuva da ka jingthmu ban ailad ïa ki shah hikai ba kin sngewthuh dalade ïa kane ka thaiñ kaba riewspah bha ha kaba ïadei bad ka deiriti.
Ha ka jingïakren bad ki lad pathai khubor, u Myntri Khynnah u la ong ba ka kam jngoh kai ka don ka bynta kaba khraw bha ha ka roi ka par jong kano kano ka thaiñ.
U la ban jur halor ka jingïeng skhem ka Sorkar Pdeng na ka bynta ka roi ka par jong kane ka thaiñ bad u la ong, “Hadien ba u la wan ha ka bor, u Myntri Rangbah Duh, u Narendra Modi u la phai khmat sha ka thaiñ shatei lammihngi jong ka ri.
Ka roi ka par ba ngi ïohi mynta ha ka thaiñ ka dei ka jingthrang jong u Myntri Rangbah Duh jong ngi.
Bad mynta, ngi rakhe ïa ka bynta kaba 11 jong ka International Tourism Mart ban pynthikna ba ka roi ka par ka wan ha baroh ki phra tylli ki jylla jong ka thaiñ ha ka rukom kaba dei.
Ka dei tang haba ka wan ka roi ka par ba ki kam jngoh kai ki kiew shaphrang bad haba ki kam jngoh kai ki kiew, ka ïoh ka kot jong ka ri ruh ka kiew.
"U Myntri Rangbah ka Meghalaya, u Conrad Sangma u la pdiang burom ïa ki delegate, ki shah hikai bad ki heh ki haiñ ha kane ka sngi.
U la ai jingsngewnguh ïa ka Sorkar pdeng bad ka tnat Kam Jngoh Kai kaba la jied ïa ka Shillong ban pynlong ïa ka bynta kaba 11 jong ka Tourism Mart.
Ha ka jingai jingkren jong u, u Myntri Rangbah u la pdiang ba ka la don ka jingkiew ka ïoh ka kot ha kane ka thaiñ kaba ngim pat ju ïohi mynshuwa.
“Ha kine ki snem ba la dep, ka jingkyrshan ba la ïoh na u Myntri Rangbah Duh, ka Ri bad ki Tnat Sorkar bapher bapher ka dei kaba ngim pat ju ïohi mynshuwa.
Ka don ka jingpeit bniah ban pynthikna ba ki jylla ka thaiñ ki ïaid lang bad kiwei kiwei ki bynta jong ka ri bad ka jingpynthikna ba ka ïoh ka kot ka kiew ha kane ka thain, la ka dei ha ki jingdon jingem, ki prokram ban kyntiew ïa ki samla, ki kam rep ne ka imlang sahlang kum ki kam jngoh kai, ka la don ka jingkyrshan kaba khlaiñ bha na ka Sorkar India," u la ong.
Da kaba pdiang ïa ka jingdon shibun ki lad ha ki kam jngoh kai ha kane ka thaiñ, u Sangma u la ong, “Ka kam jngoh kai ka dei kawei na ki kam kaba pynthikna ba ngi lah ban pynmih lad ïoh kam na ka bynta ki samla kiba wad kam man u snem.
Ka kam jngoh kai ka dei kawei na ki rishot ba kongsan jong ka ïoh ka kot bad ki prokram jong ka Sorkar Jylla jong ngi.
"U la ong ruh ba ki jingpynkhreh kam bad ki polisi ki dei ban long ha ka rukom kiba ïahap bad ki jingkhlaiñ jong ka jylla bad ba ki dei ban don nongrim ha kine ki jingkhlaiñ lane ki jinglong kyrpang ba don ha ka jylla kiba lah ban pyndonkam.
“Ngi dei ban pynthikna ban ai bynta ïa kaimlang sahlang ha baroh ki kam ba ngi pyntreikam bad haba ngi peit bniah ïa ka jingkyntiew ïa ka ioh ka kot bad ka kam jngoh kai ngi dei ban peit bniah ruh ïa ka jingsumar ïa ka mariang.
"U la kren shaphang ki jingmut jingpyrkhat jong u kiba lah ban urlong lada pyntreikam bha.
Ha kaba ïadei bad ka kam ban ïada ïa ki hati, u Myntri Rangbah u la ong, “Ngi kum ka jylla ngi kwah ban trei lang bad ka Sorkar Assam ban ïada ïa ki hati.
Ngi dei kiba bun tam ki hati ha Asia bad kumta ngi dei ban don ka lynti kyrpang ïa ki hati kaba lah ban long ruh ka jaka jngoh kai ha kaba ki briew ki lah ban wan ban peit ïa ki hati bad ha kaba ki hati bad ki briew ki lah ban ïa im lang ha ka jingsuk jingsaiñ.
"Ha ka jingïakren bad ki lad pathai khubor, ka Secretary, ka Tnat Kam Jnogh Kai jong ka Sorkar India, ka V.Vidyavathi ka la kren shaphang ka jingthmu jong ka jingpynlong ïa kane ka tourism mart kaba man u snem kaba long ka jingpyni ïa ki lad kiba don ha ka thaiñ sha ki ïew hapoh bad shabar ri ban kyntiew ïa ki kam jngoh kai kiba ïaineh.
“Ngi don 28 ngut ki delegate na bar ri na ki 18 tylli ki ri mynta.
Ngi don ruh 50 ngut ki nongthied na kylleng ka ri.
Kine ki kynthup ïa kito kiba trei ha ki kam jngoh kai, ki nongai jingmut ïa ki paidbah, ki nongpynïaid ïa ki jingleit kai, kito kiba don bynta ha ki kam jaka pynsah briew.
Kane ka pyni ïa ka jingkiew ka jingkwah ki briew ban leit sha ki jaka bapher bapher bym pat ju poihapoh ka ri," ka la ong.
“Ngi kwah ban peit ïa ka deiriti, ka jingngeit, ka hiar pateng bad ki kam jngoh kai ha ki jaka nongkyndong.
Ka jingpyrshang jong ngi ka dei ban trei ha ki bynta bapher bapher jong ka kam jngoh kai.
Kawei ka bynta ka dei ba ka thaiñ shatei lammihngi ka dei kaba ïalam lynti ha ki kam jngoh kai ba ïaineh bad kaba sngewthuh bha ruh ïa ki jingjulor kiba lah ban wan na ki kam jngoh kai.
Kine ki dei ki jinghikai bad ngi kwah ban ïoh jinghikai na ka thaiñ bad rah ïa kane sha kiwei kiwei ki bynta jong ka ri khnang ba ki ruh kin long kiba peit bha ïa ka mariang khnang ba ngin lah ban don ki kam jngoh kai kiba ïaineh bad kiba bha.
"Ka International Tourism Mart ka dei ka prokram kaba ju pynlong shisien shi snem da ka Tnat ha kawei na ki jylla ka thaiñ shatei lammihngi da ka pali, da ka jing thmu ban plie ka rynsan ïa ki briew ka thaiñ shatei lammihngi kiba don bynta ha kane ka kam ban ïamir jingmut bad kito kiba don bynta ha kane ka kam na ka ri bad nabar ri ruh kumjuh ban ai jingtip shaphang ki lad ba ïadei bad ki kam jngoh kai ba don ha ka thaiñ shatei lammihngi bad ban pyni ïa ki tiar ba kyrpang kiba ïadei bad ki kam jngoh kai, ka jingriewspah ha ki jingdon jingem, ka deiriti ba kyrpang kynthup ki dustur tynrai, ki jingshad tynrai, ki jingsaiñdur, ki kam shna tiar bad thaiñ jaiñ sha ki briew jong ka ri bad shabar ri ruh kumjuh.
Ka International Mart kan long ruh ka prokram kaba kham kyrpang, namar ba la saiñdur ïa ka kum ka prokram ka bym pynmih jaboh da kaba pdiang ïa ki lad pynduna carbon ha kaba ïadei bad ki rukom treikam ba la wanrah da ka Tnat Environment, Forest and Climate Change, ka Sorkar pdeng na ka bynta ka jingpyntreikam ïa ka Mission LiFE bad ai jinghikai ïa kito kiba don bynta ha ka kam bad ka jingai jingtip shaphang ki thong jong ka.
Kan nym don ka jingpyndonkam ïa ki pla plastic, ki rukom treikam da ki lad digital kumjuh ruh kan don ka prokram thung dieng.
Nongpoh, Risaw 05: Ka Ri Bhoi Synod College lyngba ka English Department, ka la pynlong ïa ka Literary Fest ba la tip kum ka Reflection kum shi bynta ban plie lad ïa ki samla pule ha ka district ba kin ioh ban pyni ïa ka sap ka ki, don ha ba ïadei bad ka thoh ka tar kum ki poetry, ki khana lyngkot bad kiwei kiwei.
Ha kane ka Literary Fest la ioh ban pynlong ïaka Inter- College Competition ha ki jingïakop bapher bapher ba kynthup ïa ka jingïakop thoh Poetry, ka jingïakop thoh khana lyngkot, Essay, bad Collage Making haka ba la wan ban ïa shim bynta da 5 tylli ki College na Ri Bhoi District ba kynthup ïaka Union Christian College, Balawan College, Northern Ri-Bhoi College, Eastern Ri-Bhoi College, bad ka Ri-Bhoi Synod College.
Ha kane sngi la wan sakhi lang da u Babu Donboklang Ryntathiang, HoD, English Department Seng Khasi College Shillong bad ka kong Balakyntiew Nongmalieh, Addl Deputy Commissioner Ri-Bhoi District kiba la long ruh kum ki nongbishar ha kane ka Inter-College bad la sakhi ruh da ka jingdon lang u Rev Percious Tmung Vice- Principal Ri Bhoi Synod College ki nonghikai lem bad ki samla pule.
Kum ka jingai mynsiem ïaki samla pule kiba la wan ban shim bynta ha katei ka jingïakop bapher bapher, naka liang ka English Dept.
jong ka Ri-Bhoi Synod College kila sam ruh ïaki khusnam ha kaba ïa ka nam lah duh ha ka jingiakop thoh Poetry la ioh ban rah da u ka samla Bini Jamatia na ka Union Christian College, bad ha kyrdan ba ar la ioh ban rah da u samla Kyrmenskhem Nongshli na Balawan College, bad ha kyrdan ba lai la ioh da u samla Wanlumlang Mawlong na Balawan College.
Ha ka jingïakop thoh khana lyngkot ïa ka nam lah duh la ioh rah da u samla Erastos Nongrum na Eastern Ri-Bhoi College bad ha ka kyrdan ba ar la ioh rah da ka samla Kiran G.Lyngdoh na Ri-Bhoi Synod College bad ha ka kyrdan ba lai ioh da ka samla Kajal Kumari na Balawan College, bad ha jingïakop thoh Essay ïa ka nam laduh la ioh ban rah da u samla Hadrian Umbah na Eastern Ri-Bhoi College bad ha kyrdan ba ar la ioh da ka samla Elisa Debarma na Union Christian College, ha kyrdan ba lai la ioh da ka samla Eureka Makri na Northern Ri-Bhoi College, bad ha ka Collage Making iaka nam lahduh la ioh da ka samla Berna Mallai bad Ibanylla Khymdeit na Northern Ri-Bhoi College bad ha ka kyrdan ba ar da ka samla Sheradalyne Syiem bad Imlang Lumphui na Ri-Bhoi Synod College, bad ha kyrdan ba lai la ioh da u samla Rajesh Reang bad u Surajit Debbarma na Union Christian College.
Naka liang ka Deigracia Lyngkhoi HoD English Department Ri-Bhoi Synod College kala ong ba ka jingthmu jong katei ka Literary Fest ka long ban khring ïaki khynnah pule ka thaiñ Ri-Bhoi District ba kin ioh ban pyni ïaka sap kaba ki don haka art bad literature lyngba ki jingïakop bapher bapher bad kalong ka jingsngewkmen halor ka jingshimbynta bad mih shakhmat jong ki khynnah skul ba kim dei ban buhrieh ïaka sap kaba ki don tang haki kamra klas hynrei ban pynpaw ruh sha ka pyrthei.
Nongpoh, Risaw 05: Da ka jingangnud ban ai jinghikai bad btin lynti ïaki samla pule shano ba kin jam hadien ba kila pyndep ïaka Class X bad Class XII hadien ba bun naki samla ki duh jingkyrmen bad kim tip shano ban leit ban jied ïaki jingpule katkum ka jingthrang ka jong ki, ki samla pule barim jong ka St Michael’s Higher Secondary School Umsning mynta ka sngi kala pynlong da ka program ba kyrpang ban ai jinghikai sha ki khynnah pule jong katei ka skul lyngba ka career guidance bala pynlong ha Auditorium Hall jong katei ka skul.
Ha katei ka program la wan ban ai jinghikai da u Dr Airpeacewell Rani Asst.Professor ka Synod College bad u Shemborlang Rynjah Secretary ka KJWA Research Cell kum ki Resource Person bad ka long ruh ka jingmyntoi ïaki spah ngut ki khynnah pule kiba la wan ban sngap ha katei ka sngi bala sakhi ruh da ka jingdonlang i Sr.
Aidalyne Sohkhlet Principal ka St Michael’s HSS, Fr Pius Shadap Parish Priest ka Umsning Parish, Bah Nicky Kharthangmaw President ka St Michael’s Past Pupil Association, ki nonghikai bad ki samla pule barim jong katei ka skul.
Naka liang kitei ki nonghikai kila ai ka jingbatai ba bñiah ïaki samla pule kiba la wan ban sngap ha katei ka sngi namar ka jingbtin lynti bad ka jinghikai ka long kaba donkam ïaki khynnah ba kin tip shano ba kin jam bad kiei ki jingpule ba kin jied katkum ka jinglah bad ka jingsngew tynnad jong ki, ym ban shu bud tynneng kat ba leit kiwei namar kane kan ïalam pynban ïaki sha ka jingmynsaw namarkata ka donkam ïaki nonglam lynti ban pyni ïaki samla kumno ba kin nang ban jied ïaka lawei ka jong ki.
Kila ong ruh ba ki don shibun ki lad jingpule ba ki khynnah ki lah ban leit hadien ba kila pyndep ïaki jingpule Class X bad Class XII, ym ban kheiñ poh ïa kino kino ki tnad pule namar baroh ki don lakajong ka bynta lada ki khynnah ki trei shitom bad minot thop.
Namarkata kila kyntu ruh ïaki samla pule ha katei ka sngi ba ki dei ban nang ban jied ïaka jingpule kaba ki kwah khnang ba kin poi sha ka thong kumba ki angnud haka jingim jong ki.
Ha katei ka sngi naka liang ki samla pule barim (Past Pupil) jong ka St Michael’s Higher Secondary School kila sam ruh da ki khusnam sha ki samla pule kiba pass bha haka eksamin SSLC bad HSSLC da ka Fr.Felix Bollini Academic Award kum ka jingai mynsiem ïaki samla pule.
Khliehriat risaw 5: Ki nongtrei ba ju shet ja sngi ïa ki khynnah ha skul kiba ha East Jaiñtia Hills District, kiba don lang hapoh ka shatri jong ka All Jaiñtia Mid Day Meal Workers Union, mynta ka sngi ki la ïa mih bad leit sha ophis jong ka SDSEO ha Khliehriat bad ki la ïakren ruh bad kat SDSEO halor ka jingbym ioh jingsniew jong ki mynta la don hynriew bnai, kitei ki nongtrei ki la ïa shong kyllaiñ myngngor ruh hakhmat ophis ka SDSEO da kaba rah ïa ki placard, ka baner jong ka Mid Day Meal jong ka PM Pohshan.
“ Ban shet man la ka sngi ïa ki khynnah ha skul, kam dei ka kam leh isynei-Siew noh ïa ka pisa bainong (honorarium) ïa ngi lane sangeh noh ïa kane ka PM Pohshan ha Meghalaya" kine ki dei ki jingthoh ba la thoh ha ki placard ba ki la rah bad ki la ieng hakhmat ka ophis jong ka SDSEO ha Khliehriat, kitei ki nong shet ja sngi ha ki skul, ki la pynpaw ka jingsngew khia halor ka jingbym siew ka sorkar ïa ka bainong ïa ki mynta la don hynriew bnai kaba ju siew T60 tyngka shi sngi kum ka honorarium, ki la ong ba kane ka jingleh ka sorkar ka pynduh mynsiem ïa ki ban trei ïa ka kam bad ka la buh jingeh ruh ïa ki ha ka ban pyndap lem ha iïng ha sem, namar watla ka dei ka jingsiew kaba rit ruh hynrei ka ïarap ïa ki ban pyndap lem ha iïng ha sem.
Na ka liang ka SDSEO East Jaiñtia Hills District, ka kong P.Dkhar, ka la ong ba “Ha ka jingiadei bad kane ka jingeh jong ki nongshet ja sngi ha ki sku, nga sngew khia halor kane ka jingwan jong ki sha kane ka ophis, hynrei na ka liang ka ophis hi ngi la dep thoh bad pyn sngew sha ki bor ba halor ba kin pynstet ïa kane ka kam bad ban leh eiei halor kane bad ngin nang pynsngew sha ki bor ba halor ban pyllait noh ïa kane ka honorarium ka jong ki, bapli ki la shem jingeh namar naduh u bnai lber ba ka sorkar ka pyllait ïa ka jingsniew honorarium bad hadien kane ki khlem ioh jingsiew shuh hynrei pat ki hap ban shet ja man la ka sngi ïa ki khynnah ha sul"Haba kren sha ki pathai khubor, i kong L.Bareh ba na Khliehriat i la ong ba na ka liang ki nongtrei Mid Day Meal ki kyntu ia ka sorkar ba ka sngap lem ïa kane ka jingud jingkyrpad jong ki nongtrei Mid Day Meal bad ong ruh ba lada ka sorkar kam sngap kin sa shong ban ïa pyrkhat lang baroh ki dkhot bad nongïalam jong ka Union.
Kumjuh ruh i kong Beautiful Rymbai ba na Mookhep bad i kong Merciful Pyrngap ba na Shnongrim ki la pynpaw ka jingsngew khia bad kyrpad ïa ka sorkar ba kan sngewlem ïa ki ba ma ki ruh kin dup ioh mysniem ban trei ïa ka kam “khmihlynti ba ka sorkar kan sngew synei lem ïa ngi, ngi la ialeh shitom ha ka shet ja ïa ki khynnah ha skul, ngi la shah shitom na ka bynta ki khynnah skul, ngi kynduh jingeh pat ba ngi khlem ioh ïa kane ka honorarium mynta la 6 bnai, ha u snem 2022 ngi ioh T 30 bad mynta ngi la ioh T 60 tyngka shi sngi hynrei kane ruh kam biang bha ha ka rukom siew, kumta ngi kyrpad ïa ka sorkar ba kan sngewbha ban shim khia lem ban siew noh ïa ka bainong jon ngi".
Shillong, Risaw 05 : Ka ophis treikam jong ka District Social Welfare Officer, East Khasi Hills District hynnin ka sngi ka la pynlong ia ka jingrakhe ia ka sngi kyrpang kiba la noh ka rta lane ka International Day of Older Persons 2023 halor ka thong “Fulfilling the Promises of the Universal Declaration of Human Rights for Older Persons: Across Generations.
"Ha katei ka prokram la wan ban donlang ruh da ka Kong E Warjri, Sub-Divisional Officer, Pynursla Civil Sub Division, Pynursla kum ka Kongsan ryngkat ka jingdonlang I Kong E.Kharchandy, District Social Welfare Officer, East Khasi Hills District, ki heh sorkar na ka ophis District Medical and Health Officer, East Khasi Hills District, District Child Protection Officer nalor ki riewtymmen riewsan ba dei na ka thain Pynursla.
Ki mat ba kongsan ha kane ka sngi ki kynthup naduh ka jingkren halor ka phang kaba iadei bad ka koit ka khiah ki nongshong shnong ba la noh ka rta lane ka “Maintenance & Welfare of Parents and Senior Citizens Act, 2007", ka jingai jingsumar eh na ka bynta jong ki bad ruh ka jingsam ia ki jingai sngewbha ia kito ki nongshong shnong kiba la noh ka rta kiba wan shim bynta ha ka jingialang.
Shillong, Risaw 05 : Baroh ki Deputy Commissioner bad ki Sub Divisional Officer (Civil) na kylleng ka jylla ki la kynduh lang ha kane ka sngi Palei ha nongbah Shillong ban ia kren bad iatai halor ki jingeh ba bun ba ki kynduh ha ka jingtreikam bad ruh kumno ban pynjanai ia ka jingshakri ia ka jylla nangne shakhmat.
Ha katei ka jingiakynduh kaba shisngi, kitei ki heh sorkar ki la ioh ruh ban iatai halor kiba bun ki phang la ka long naduh ka synshar khadar, ka jingtrei ia ki kam pynroi, ka jingshakri ia ki paidbah nongshong shnong bad khamtam eh ban wanrah ka jingiatrei lang kaba jan hapdeng ki tnad sorkar bapher bapher.
U Myntri Rangbah ka jylla, Conrad K Sangma u la wan ban donlang ha katei ka prokram kum u Kongsan ban ai ka jingkyntu kynpham ia ki ophisar kiba wan na kylleng ki distrik bad ki department da kaba banjur ban kyntiew ia ka Meghalaya na kaba bha ba ka long mynta sha ka Meghalaya kaba kham janai hadien.
“Ngi donkam ban bteng ia ka kam ba bha ba ngi trei bad khamtam eh, ban buddien ia ki jingtreikam naduh ki shnong ki thaw.
Ka jingwan ka technology ruh kadei shi bynta kaba kongsan tam bad nga khmih lynti ba ka thong kaba ngi don na ka bynta ka CM Connect, Village Data Volunteer, DC Connect bad ka Family ID Programme kan seisoh shen.
Kumta haba ngi jam mynta shakhmat, ngi kwah ban kyntu ia phi ban long kiba la pynkhreh lypa na bynta kino kino ki jingeh kiba lah ban mih.
Ngi dei ban pynap lypa ba ngin ym ieh shiteng lynti haba pyntreikam ia kino kino ki jingthmu bad ban pyntikna ba kan don ka jingiatrei lang ban pynlong ia ka Meghalaya ban kot sha kata ka thong $10 billion Economy", u la bynrap shuh shuh.
Ha kajuh ka por u Myntri Rangbah u la pynkynmaw bad banjur ruh ia ki ophisar ban phaikhmat sha ki skim ba kongsan ha ka jylla kum ka Jal Jeevan Mission, PMAY, CM Solar Mission, ka jingpyniasoh ha ki shnong ki thaw bad kyntu ia ki Deputy Commissioner bad ki Sub Divisional Officer ban buddien bha ia kitei ki projek.
Shillong, Risaw 5 : U Myntri Rangbah jong ka jylla Meghalaya ryngkat bad u Myntri ka tnad kam jngohkai u bah Paul Lyngdoh mynta ka sngi ki la kaweh lama kum ka dak ban pyllait ïa ka jingñiah thuk thuk sha kylleng ka ri da ka Yashaswini, ka kynhun nongñiah thuk thuk ki kynthei kiba dei ki dkhot ka CRPF Shillong.
Ka CRPF ha ka jingïatreilang bad ka Tnat Women and Child Development ka la pynlong ïa kane ka jingñiah thuk thuk ban rakhe ïa ka Nari Shakti (kajingpynkup bor ïa ki longkmie) ha ka ri.
Haba ai jingïaroh ïa ka jingshlur kaba khraw, ka jingkut jingmut bad ka jingshlur ba la pyni da ki longkmie jong ki kynhun shipai bapher bapher, u Conrad Sangma u la ong ba ki longkmie kim duna ïano ïano bad ba kane ka prokram bad ka jingniah thuk thuk ka dei kawei ka nuksa jong ka Nari Shakti.
Haba pynpaw ka jingkmen jong u ban ïa don bynta ha kane ka prokram kaba kongsan, u Myntri Rangbah u la ong, “Na ki bynta bapher bapher jong ka ri, ki longkmie nongñiah thuk thuk jong ka CRPF kin sdang ïa ka jingïaid lynti jong ki bad kin ïakynduh lang ha u statue of unity bad kumta ka long ka burom kaba khraw ïa nga bad ka jingsngew sarong ban ïa don bynta bad kane ka prokram kaba kyrpang bad sa shisien nga ai khublei ïa ka CRPF na ka bynta kane ka prokram kaba ki la pynlong.
"U Myntri Rangbah u la ong ba u ju ngeit ba ka roi ka par ba shisha ka lah ban wan haba “Ngi lah ban ktah ïa man ka jingim, haba ngi lah ban kyntiew bad rah shakhmat ïa man u briew, haba ngi lah ban wanrah ka jingryntih hapdeng ki kynthei bad shynrang bad hapdeng kijaidbynriew.
"Haba kren shaphang ka thong jong u Myntri Rangbah duh ka ri ban pynlong ïa ka ri kaba la kiew bad kumno kum kine ki sienjam ki wanrah ka jingplie lad ban wanrah ïa ka jingïaryngkat kyrdan hapdeng ki nongshong shnong, u Sangma u la ong, “Ka ri kaba la kiew shisha, kaba u Myntri Rangbah duh jong ngi u la kren shaphang bad ba la buh thong ba hashuwa u 2047 ka India ka dei ban long ka ri kaba la kiew kane ka lah ban jia tang haba man ka jaidbynriew bad man u nongshong shnong bad man ka bynta bad u briew jong ka ri ba khraw jong ngi ki ïaid shaphrang.
Bad kumta kaei kaba ngi ïohi mynta ka dei kawei ka nuksa jong kata ka sienjam ban pynthikna ba ka don ka jingryntih ha ka rukom treikam jong ngi.
"U Sangma u la ong ba ka jingñiah thuk thuk ka dei ka jingpyndon burom ïa ka Nari Shakti jong ngi, kaba long ka dustur kaba la rim bha jong ka deiriti jong ngi bad ka jingpyni ïa ka bor jong ki longkmie.
“Ka Meghalaya bad ka deiriti jong ngi, ki briew bad ki jaid bynriew hangne ki la bat ïa kane da ki spah snem.
Ka Meghalaya ka dei ka imlang sahlang kaba ai jaid sha ka kynthei bad na ka bynta ka jingtip jong ki nongñiah thuk thuk bad ki ophisar kiba wan na ki bynta bapher bapher jong ka ri kin dap da ka jingkmen ban tip ba ki jaidbynriew jong ka Meghalaya bad ki briew ki la trei na ka bynta ka Nari Shakri bad ka jingïaryngkat kyrdan da ki spah snem.
"U Sangma u la ong ba ki la don ki sienjam ban pynthikna ba ki longkmie ruh ki ïashim bynta ha ki kam ka ïoh ka kot ha ka jylla.
U la ong ba ka Meghalaya ka long kawei na tang katto katne ki Jylla kiba la pyllait ïa ka resolution ban buh kyrpang 50% ki post Secretary bad President jong ki Village Employment Council na ka bynta ki longkmie.
U Myntri Rangbah u la ong ruh ba ha kine ki san snem ba la dep, ka jingïashim bynta ki longkmie ha ki Self Help Group ka la kiew na ka 30,000 sha ka 4.5 lak.
Kane ka pyni ïa ka jingkut jingmut ka Sorkar ban pynkup bor ïa ki longkmie ha ka jylla bad kane ka kyntiew ïa ka bynta jong ki ha ka ïoh ka kot.
U Myntri Rangbah u la pynpaw ka jingsngewnguh ruh ïa u Myntri Rangbah Duh halor ka jingmynjur ïa ka Women Reservation Bill bad u la ong ba ka jingïashim bynta jong ki longkmie ha baroh ki bynta jong ka jingim ka long kaba donkam bha na ka bynta ka jingpynkup bor ïa ki.
Kum shi bynta jong kane ka sienjam, lai kynhun jong ka Jingñiah Thuk Thuk da ki longkmie ka CRPF ki dei kiba la pyllait paidbah na Shillong, Srinagar bad Kanniyakumari bad kin ïa kynduh lang ha Ekta Nagar, Gujarat ha ka 31 tarik u Risaw, ha ka lyngkhuh sngi kha jong u Sardar Vallabhbhai Patel.
Kane ka jingñiah thuk thuk kan ïaid lyngba 3291 km bad ha kane,kine ki nongñiah thuk thuk kin ïaid lyngba hynniew tylli ki jylla shuwa ba kin ïakynduh lang ha Ekta Nagar.
Ha kane ka jingïaid lynti jong kane ka jingïatreilang hapdeng ka CRPF bad ka tnat Women and Child Development,  kine ki lai tylli ki kynhun na Srinagar, Shillong bad Kanyakumari kin ïakren bad ki briew kiba ïadei bad ka kam Beti Bachao Beti Padhao (BBBP) kum ki khynnah skul bad ki samla kynthei kiba leit kolej, ki SHG jong ki longkmie, ki cadet jong ka NCC, ki khyn jong ki CCI, ki dkhot NYKS, ki samla shynrang bad kynthei, ki nongtrei anganwadi ha ki distrik bapher bapher.
Ka jingthmu ka dei ban pynkhlaiñ shuh shuh ia ka prokram Beti Bachao Beti Padhao jong ka tnat Women and Child Development.
Ha ryngkat ka jingkyntiew ïa ka khubor Desh Ke Hum Hain Rakshak jong kane ka kynhun, kine ki longkmie ba ñiah thuk thuk ki wanrah ruh ïa ka khubor jong ka Beti Bachao Beti Padhao ha kane ka jingïaid lynti jong ki.
Kin pyni ïa ka logo BBBP ha ki jaiñ bad ki banner jong ki kum ka dak jong ka jingkyrshan jong ki ïa kane.
Ka kynhun ki longkmie ba tem jazz jong ka CRPF Jazz, Stoney Haven, ka la pynshongshit ïa kiba wan ïashim bynta ha kane ka sngi.
Kumba ong ka CRPF, ka Stoney Haven kam dei tang ka jingpyni ïa ka sap ha ka put ka tem hynrei ka dei ruh ka jingrakhe ïa ka bor bad ka jingskhem jingmut jong ki longkmie.
U Bah Paul Lyngdoh, Myntri ka tnat Social Welfare, Sorkar Meghalaya, u Anurag Agrawal, IG, NE Sector, CRPF, ki heh pulit, Defence bad ki bor pynïaid ïa ka jylla ki la ïashim bynta lang ha kane ka prokram.
Shillong, Risaw 04: Ka Meghalaya Editors’ and Publishers’ Association (MEPA) kaba dei ka kynhun ba ha khlieh duh jong ki lad pathai khubor ha Meghalaya ka la ïoh pdiang ïa ki jingujor na ki nongpathai khubor ha ki District bapher bapher jong ka jylla ia ka jingdon jong ki YouTuber shimet (private YouTubers) kiba leit lum khubor kylleng kylleng, kiba leit ha ki jingialang bapher bapher jong ka sorkar, bad ruh kiba leit ban don ha ki Press Conference, Press Briefing ha ki District.
Nalor kata la ioh ruh ki jingujor ba ki don ki YouTuber kiba tah ia ki jingthoh ‘Press’ ha ki kali jongki.
Ka MEPA ha ka jingïalang kaba la long ha Shillong mynta ka sngi (5 tarik Risaw,2023) ka la rai ban pynshai sha baroh ki paidbah ba ki lad pathai khubor ba la aibor ban trei ki dei kiba la register ha ka ophis u Registrar of Newspapers of India (RNI) bad ruh kiba la ithuh (Empanelled) da ka Directorate of Information and Public Relations (DIPR) jong ka Sorkar Meghalaya.
Nalor kata, ki nongpathai khubor ne nonglum khubor ki hap ban don ïa ka Identity Card ba la ai da ka kotkhubor, TV channel lane Digital Channel ba ki trei lane ka Accreditation Card ba la ai da ka DIPR.Kumta, khnang ban lait na kino kino ki jingshim kabu na ki riew shimet bad ban kiar na ki jingkulmar jingmut, ka MEPA kan sa thoh sha ka DIPR halor kane ka kam khnang ba ki paidbah kin ym shah ïalam bakla ha ki briew kiba kam ne leh ialade kum ki nonglum khubor lane nongpathai khubor.
Ha kajuh ka por, na ka liang ka MEPA ha ka jingialang ba la long mynta ka sngi ka la rai ban ai don bynta lang bad ki kynhun jong ki lad pathai khubor bapher bapher ha Ri India ban thoh sha u Chief Justice of India bad kyntu ïa u ban tuklar lem halor ki jingpyrshang ban khñiot ïa ka hok jong ki nongthoh khubor (Press Freedom) kumba ka la jia ha ki khyndiat sngi ba la dep ia katto katne ki nongthoh khubor ha Delhi.
Kane ka long katkum ka kyrwoh ba la phah da u Bah John W.Thabah, General Secretary, MEPA.Nongstoiñ, Risaw 5: Namar ka jingsniew jong ka surok na Marang sha Rambraibah kaba jngai tang kumba 2.5 kilomitar, ki nongïalam ka FKJGP Rambrai circle lyngba ka hok wad jingtip, ki la lap ïa ka jingshisha ba ka sorkar ka la dep khot ternder ban maramot ïa katei ka surok bad ka pisa ba la mang ka long 2,24,95,200 na ka bynta ban maramot ïa katei ka surok.
Nalor kata ka PWD ka la dep aiti ruh ia ki final work order sha ki shiphew ngut ki kontraktor ba kin trei hynrei haduh mynta kim shym pat la sdang.
U bah Jistarland Lyngkhoi president ka FKJGP Rambrai circle haba kren ha ki lad pathai khubor, u la ong ba mynta ka sngi palei ki la leit ban ïakynduh ïa u Executive Engineer ka PWD Nongstoiñ Division, ha kaba ki la aiti ruh ha u da ka jingthoh ban kyrpad ïa u ba un bthah ïa kitei ki kontraktor ba kin sdang noh ïa ka jingtrei khnang ba kan ym pynthut ïa ka leit ka wan jong ki paitbah.
Nalor kata u la ong ruh ba hadien ka jingïakren sani bha u Executive Engineer u la ong ba namar ha kine ki sngi u slap u dang jur ban maramot ïa ka surok ka dang shitom.
Kumta ynda ka aïom slap ka la kut un sa btah ïa ki kontraktor ba kin sdang noh ban pyntrei namar ba ka por ba la buh ban pyndep ka dei tang haduh u bnai Ïaïong jong u snem ban wan.
Nongstoiñ, Risaw 5: Ka surok ka dei ka mat kaba hakhmat duh kaba ki paidbah nongkyndong ki angnud haduh katta katta ba ka sorkar ka dei ban pynïoh.
Ka jingdon jong ki surok ka dei ruh ka lad ban kyntiew ïa ka kamai kajih, ka ïoh ka kot bad ka pynsuk ïa ka leit ka wan jong ki paidbah ha ka por ba ki don kam.
Haba phai ha West Khasi Hills dang don shibun ki jaka kiba ki surok kiba pynïasoh ïa kawei ka shnong sha kawei pat ki dang duna haduh katta katta.
Ka Rambrai Jyrngam Constituency ka dei kawei na ki Constituency kiba dang donkam haduh katta katta ïa ki surok, namar ka dei ka Constituency kaba baroh shilynter ka ïakhap bad ka Assam.
Ki paidbah jong katei ka Constituency haba ki leit donkam ïa ki nongmihkhmat kum ha Rambrai ki hap ban ïaid lyngba ïa ka Mawshynrut Constituency bad ka Nongstoiñ Constituency haduh ban da poi sha Rambrai.
Na ka bynta ban wanrah ïa ka jingsngew jan hapdeng ki paidbah jong ka Constituency bad ki nongmihkhmat, ka surok na Rambrai shaduh Nonglang ka dei kaba ka sorkar ka la dei ban leh ei ei na ka bynta ban pynïoh noh kham kloi ïa ka surok na Rambrai sha Nonglang lyngba ka shnong Mawrok Thiepkseh.
Lah ban pynkynmaw ba na Rambrai haduh Mawrok ka la don ka surok kaba la shna lyngba ka Pradhan Mantri Gramsadak Yojana bad na Mawrok haduh Nonglang, lada tih ïa ka surok ka jingjngai ka long tang kumba phra haduh shiphew kilomitar.
Lada la pyntrei ïa katei ka surok, kan long ka jingkyrkhu kaba khraw ïa ki paidbah namar na Rambrai sha Nongstoiñ ka jingjngai ka long 20 kilomitar na Nongstoiñ haduh Nonglang ka long 36 kilomitar bad lada kheiñ lang ka long sanphew hynriew kilomitar, hynrei na Rambrai sha Nonglang ka jingjngai ka long tang kumba 18 kilomitar.
Ha ki lynter lum Mawrok ki don ki jaka kiba itynnad haduh katta katta kiba lah ban khring ïa shibun ki nong jngohkai lada don ki surok kiba biang.
Nangta ka don ka wah Umit kaba don kawei ka kshaid Patharsynke kaba itynnad bad kaba jrong bha bad lada don surok kin don shibun kiba kwah ban leit sha katei ka kshaid.
Kumta, halor kine ki jingdonkam bad ki lad ki lynti na ka liang ki paidbah ki kyntu na u Bah R.G Momin MLA ba thymmai jong ka thaiñ ban shimkhia bad leh ei ei noh halor kane.
Ki la ong ruh ba baroh shikatta ki la ju ap khmih lynti na ki nongmihkhmat, hynrei ym don ba patiaw uwei ruh.
Kumta mynta ka kynti ki kyrmen skhem ba u ne u MLA ba thymmai un pyni kam, kumba u la ju pynpaw ruh man ka por ba ka roi ka par ka dei ka mat ba hakhmat eh jong u.
Shillong , Risaw 05: U Symbud Myntri Rangbah ka jylla u Ma Sniawbhalang Dhar uba khmih ruh ïa ka tnad Pynroi Sor, hynne ka sngi Palei, ula ïathuh ba ka jingpyntrei ïa ka Smart City Project ka la ïaid bha shakhmat hapoh ka Jylla.
U Ma Sniawbhalang Dhar ula ong ba ka Smart City Project kaba kynthup ïa ki 17 projects ka la ïaid shaid shaid bha bad ha kaba ïadei bad ka Integrated Command and Control Centre (ICCC) dei ban pyndep noh hapoh jong u Lber 2024.
Ula ong, shisien ba la pyndep ïa katei ka project, yn sa sdang noh ïa ka jingpyntreikam.
“ïa kiwei pat ki projek ngi dei ban lah ban pyndep noh hapoh u bnai Jylliew 2024 bad mynta hi ngi dang pyrshang katba lah ban leh ïa kane.
Ki katto katne ki projek lyngba ka Smart City Project ki kynthup ïa ka ïew Laitumkhrah, ïew Polo, ki Parking Lot kiba heh, Smart Road bad kiwei kiwei bad baroh ki long 17 tylli ki project" ong u Ma Sniawbha.
Ha kaba ïadei bad ka jingdheng kali, u Symbud Myntri Rangbah ula ong, shisien ba la dep ban pynkynriah ïa ka Main Secretariat sha New Shillong Township, ka ban shim por sa kumba 2-3 snem, kan sa ïarap shibun ban pynduna ïa ka jingdheng kali.
“Ka jingpyntreikam da ka ‘Odd bad Even’ ïa ka jingpynïaid ïa ki kali ka la long ka jingeh, Ngi hap ban sngap ïa ka sur bad jingpynsngew jong ki paidbah, hynrei ngi dang ïaid ha katei ka bynta bad dang shen ngi la shong jingïalang bad ka Deputy Commissioner ruh," ong u Ma Sniawbha.
Ula ong, shisien ba la dep ban tei ïa ki jaka pynieng kali ne Parking Lot, la khmih lynti ba kin pynduna khyndiat ïa ka jingdheng kali khamtam haba bun ki paidbah ki ju pynïeng ïa ki kali ha kat kaba lap ba shem ha ki bynta jong ki surok.
Haba kylli la ka sorkar jylla ka don jingthmu ban ai jingïarap pisa ïa ki riewshimet kiba thmu ban tei ïa ki Parking Lot ha ki jaka ki jongki kiba don ha nongbah Shillong, u Symbud Myntri Rangbah ula ong, ba kam shym la don kano kano ka polisi treikam halor kane ka bynta hynrei ka sorkar ka lah ban khmih bniah bad ban phaikhmat ïa kane ka bynta.
Shillong, Risaw 05 : Ki shipai pahara khappud ba don ha East Khasi Hills ki la ioh ban kurup haduh 74 tylli ki masi ha kane ka sngi Balang na khappud.
Katkum ka kyrwoh khubor ba la pyllait da ki BSF, la ong hadien ba ki la ioh ia ka jingtip kaba tikna ka special team jong ka 4th bad 193rd Battalion BSF ki la pynlong ka jingkhkynra ha ki khappud jong ka East Khasi Hills bad ioh kurup haduh 74 tylli ki masi kiba thmu ban khaii sha Bangladesh na ki khappud.
Ka kyrwoh ka ong ruh ba ia kitei ki masi ki la aiti noh sha ka Police Station ba dei peit ban leh katkum ki kyndon ka ain.
Na ka liang ka BSF Meghalaya PRO ki la ong ruh ba ki shipai iada khappud ki la nang pynjur ka jingpahara bad ka jingpeitngor ha shilynter ka khappud Meghalaya bad ioh ban kurup haduh 2500 tylli ki masi na kylleng ki khappud jong ka jylla naduh u Kyllalyngkot 2023 da kaba pynpulom ia ka jingthmu jong ki nongkhaii beain.
Tura, Risaw 05 : Ka jingleh donbor bad pynkheiñ aiñ jong ki briew ka aiñ ba phong Uniform kam dei satia ka kam ba dang thymmai bad ki Pulit ka West Garo Hills ki la don lang ha ka thup hadien ba uwei u Pulit la kynnoh ba ula set along ïa uwei u tynmen bad ïa u Khun nalor ka shoh ka tied ïa ki tang namar ka kam ïakajia jaka ha ka thaiñ Phulbari.
Namar ka jingsheptieng ïa la ka jingim na kane ka jingthombor, kine ki shikpa shikhun ki la ujor noh da ka ejahar sha u Superintendent of Police ka West Garo Hills ha ka 3 tarik Risaw.
Ha ka ejahar ba la phah sha u SP, kine ki shikpa shikhun ki la pyntip ba kane ka jingthombor u Pulit ïa ki ka la jia ha ka 23 tarik Nailur hadien ba ka kynhun ki Pulit kynthup u Secretary ka Village Defence Party (VDP) ki la wan sha ïing jong ki ha Nayagaon, Bhaitbari.
Ki Pulit ki la kurup noh ruh ïa ka power tiller jong u Kpa Md Soyod Zamal da kaba kam ba la ju pyndonkam ïa kane ka kor ban leit rep ha ka jaka kaba don hapdeng ka jingïakajia.
ïa kane ka power tiller la rah noh da ka kynhun ki Pulit haba bthah ïa ki bahaïing hasem ba kin leit mih sha Phulbari Police Station ha ka por janmiet.
Dei haba u Kpa Zamal bad arngut ki Khun ki la poi ha Police Station, ki la iakynduh ïa u Officer in Charge Yadav uba la kren tohmet da ki ktien khlem akor bad buh jingkylli ruh ba ki ïoh bor naei ban rep ha katei ka jaka.
“U Kpa jong nga ula pyni ïa ki kot ki sla jong ka jaka kaba dei ha ka kyrteng jong u bad ong ruh ba kam don satia ha ka jingïakajia.
Wat ka pata jong ka jaka ba don 1 bigha bad 1 lesha ka don ha ka kyrteng u Kpa, une u Heh Pulit um shym la pynsngap satia bad kren sih kren sang pynban" ïathuh u Md Intadul Islam.
Kat kum ka jingujor, la pyntip ba ïa baroh laingut ki shikpa shikhun la ïalam medical check up sha hospital da ka kynhun ki Pulit hynrei dei haba wan phai, kila ngat ha ka jingshah shoh shah bom ha une u OC bad ki briew jong u bad ki la khynniat ruh sha along jong ka Police Staion bad pynshong haduh shikynta tam.
“U Kpa jong nga u dei uba pang klongsnam bad u dang shu wan sumar na Goalpara District ka Assam" ong une u Khun.
Ia kine ki shikpa shikhun la pyllait noh hadien ba ki Pulit ki la dep shim statement na ki.
