Ki Nongkitkam ba thymmai ka JNC Nongkhlieh Circle ki long kumne:- Executive members: 1.
Wanhi Pajuh 2.
Juhmyshwa Rupon 3.
Sanyo Suba 4.
Shaining Sukhlain 5.
Henryki Suba 6.
Sainbor Bamon 7.
Sambun Pajuh 8.
Pleas Rupon Bad kumba 10 ngut ki dkhot.
Ki rang bad thei ialehkai athletics ka West Jaintia Hills, ki la lah ban paw bad tyngshain bha ialade ha ka sngi kaba ar jong ka jingialehkai ia ka Athletics ha ka lympung ialehkai jong ka Meghalaya Games kaba la long ha Pa Togan Nengminza Athletic Stadium, Tura.
Tad haduh ba la kut jong ka sngi kaba ar, kane ka kynhun ki nongialehkai ka West jaintia Hills ki la lah ba kin khur haduh saw na ki phra tylli ki jait jingialehkai kiba la lah ha kaban pynlong ia ka mynta ka sngi bud pat sa ka kynhun na Ri-Bhoi kaba la ioh ba kan khur sa artylli ki takma ksiar katba ka South West bad ka East Khasi ki la ioh ba kin khur mar kawei ka takma ksiar.
Ki kato katne ki nam jop ba la lah ban khur da ka kynhun ialehkai ka West jaintia ka long lyngba ka 5000 M ki shynrang ha kaba u dabit Dkhar u lalah ban pyndep ia ka thong ha ka 15:53:9, katba ha ka liang ki kynthei ha kan ka juh part ka jingiakob , ia ka takmka ksiar bad rupa la khur ia ki da ki arngut ki thei ialehkai  jong ka SWKHD lyngba ka Lyntijingkyrmen K Jahrin kaba la pyndep iaka thong ha ka 19:55:2 bad Marqueenless Ramsiej 20:03:2, ia ka takma rnong la khur ia ka da ka Happiness Phawa ka WJH.Ha ka high Jump ki khynnah kynthei ka takma ksiar la khur ia ka da ka thei ialehkai ka Ri-Bhoi ka Joytiful Narlong kaba la lah ba kan kynthih haduh 4.56 meters, ka takma rupa bad rnong ka leit sha ka Savinity Jyndiang WKH bad Shidalin Rongpih ka Ri-Bhoi.
Ha ka iakob mareh kaba 400m ki shynrang  u Kyrshanlang Shylla ka WJH u la khur ia ka takma ksiar hadein ba u la lah ban pyndep ia ka thong ha ka 50:3s, katba u Donbok Shabong ka EKH bad Kalbin Marak ka EGH ki la khur ia ka takma rupa bad rnong.
Katba ha ka iakob mareh ba 400m ki kynthei ka Retina Hanse ka la ioh ba kan khur ia ka takma ksiar hadien ba ka la lah ba kan pyndep ia ka thong ha ka 1:01:5, ka takma rupa bad rnong ka leit sha ka Damika Lyngdoh WJH bad ka Albamery Sohsang ka WKH.Katba u Renaldi Dkhar u la bteng ia la ka sur ban ialekai bha ka jong u da kaba u la ioh biang ban khur sa ia kawei pat ka takma ksiar ha ka long jump ki shynrang hadien ba u la lah ban kynthih haduh 6:34M.Hynrei ka jingjop kaba da pynkmen tam ia ka kynhun ka West jaintia ka la wan hadien  ka jingjop ia ka 4x100M relay ki shynrang ha kaba kane ka kynhun ka la lah ba kan pyndep iaka thong ha ka 45.3, kaba hangne u Renaldi u la lah ban lam biang ia la ka kynhun ban pynjop ia ka, ki district ba la la ioh ban khur ia ka takma rupa bad rnong dei  EKH bad WGH.Katba ha ka 4x100M ki kynthei, ka kynhun ka EKH ba la don lang ka Anjelina Jackson ki la khur ia ka takma ksiar , bud pat sa ki thei ka Ri-Bhoi bad WJH kiba la khur ia ka takma rupa bad rnong.
Ka ophis u Deputy Commissioner, kumjuh ki tnat treikam sorkar ba kynthup ka Executive Engineer PWD (Rds) Jowai Central Division Jowai, Executive Engineer Water Resource Jowai Division, West Jaintia Hills ryngkat ki dkhot bad nongialam ka seng Khooid Ya Ka Wah Myntdu (KYKWM), ka Jaintia Fishing and Environment Protection Association (JFEPA) haka 17 tarik Kyllalyngkot ki la pynlong ka jingleit jurip iaka Wah Myntdu hadien ka jingkynnoh ba theh khyndew pathar ha Wah Myntdu.
Ha kane ka jingleit jurip la lamkhmat da u Bah S Phanbuh, MCS, Assistant Commissioner, Revenue West Jaintia Hills ryngkat ki sahep sorkar haka jingdonlang u Bah Khroo L Pariat, President KYKWM), DH Pde President JFEPA bad kiwei kiwei.
Ka jingjurip ka sdang na Liar Pam Kam kaba la jan duh jan dam na kadaw ka jingpyndap khyndew na ka jingshna surok, na Jingkieng Myntdu ha Treiongriang bad pynkut pat ha Oor-Khla.
Ka jingjurip iaka Wah Myntdu kadei hadien ka jingud jingnam jong ki paidbah nongshong Shnong bad nongrep halor ka jingbym shngain shuh ka jingioh iaka umbam umdih namar ka jingbym lah shuh ban khlong ia u shyiap ba la dap ha kiba bun ki bynta ka wah Myntdu bad ruh ka jingiohlad ki briew ban bret pathar iaki niut ki jakhlia bad ruh ka jingtheh khyndew ha shilynter ki bynta ka Wah Myntdu khamtam haki bynta ba dang shna iaka surok thymmai kaba don ha Treiongriang.
Kane ka jingtheh khyndew kadei na ka jingshna iaka surok thymmai na Treiongriang ka ban mih sha Khliehtyrshi.
Ki dkhot ka Khooid ya ka Wah Myntdu bad dkhot ka Jaintia Fishing and Environment Protection Association haka jingjurip haki bynta ka Treiongriang ki lap ba ka rukom pyntuid khyndew na ka jingshna iaka surok thymmai ka long kaba khlem da pyrkhat bad ymdei tang ba ka buh jingma hynrei ka lah ruh ban pynduh iaka jinglong jingman jong ka Wah Myntdu bad Mynkrem ha ki sngi ki por ban wan.
La sakhi ba ka  jingheh jong ka surok ka long 25 metre hynrei ka jingpynhap khyndew ka long palat na ka jingkhein bad tur shaduh u pud u ang ka Myntdu.
Nalorkata sngewsih ruh ban iohi ba ka Mynkrem kadei ka wah kaba khuid bha hynrei mynta ka la jah bad ruh kiba bun ki tyllong um nakhap lum ki la jah na ka daw ka jinglur khyndew ban shna surok.
U Bah Khroo L Pariat ula pynsngew hakhmat u S.Phanbuh, iaki rai ha kaba iadei ban iada iaka Wah Myntdu khnang ban shngain biang ka jingioh umbam umdih ki nongshong Shnong, ki nongrep kba haki Pynthorneiñ Pynthorwah khamtam ban nanglah ban pynneh pynsah dohum dohwah kumjuh ki sawdon sawkun ka wah Myntdu.
Ki dkhot ka Khooid ya ka Wah Myntdu bad ki dkhot ka Jaintia Fishing and Environment Protection Association ki la ong, ka por ka ladei ban khat bad khlong noh ia u shyiap haki bynta ka wah Myntdu khnang ba ka wah Myntdu kan long kumba ka ju long mynshwa.
Ka Seiñkur Nongtdu Pyllun kumba ju long manla u snem, ha kane ka kynti ruh kan pynlong iaka Dorbar Kur (General Meeting) haka 26 tarik Kyllalyngkot ha Shnong Khliehriat, East Jaiñtia Hills District haka por 12:00 mynsngi.
Katei ka sngi kan long ruh ka sngi ban iakyndulang ki khun ka Kur shisien haka shisnem khnang ban ithuh ithaw para Kur.
Ha katei ka jingiakynduh lang yn don ruh ki kyntien kyntu kynpham na ki riew rangbah ka Kur khnang ba ka pateng hadien kan nang ban sngewnguh sngewburom.
Ha katei ka sngi yn pynkup burom ruh iaki khun ka Kur kiba lehbha haki exam bapher bapher.
Ha kaba iadei bad ka jingpynkup burom, ki khun ka Kur ki lah ban phah iaki kot ki sla ha u Secretary jong ka Kur Nongtdu, u Monday Star Nongtdu da kaba kren ha u No.8575293135.
Ban pynsah jingkynmaw ia u riewkhraw jong ka Raij Tuber bad uba dei ruh u khlawait jong ka Rilum Jaintia, ka Seinraij Tuber ka la tei da u mot dur (Statue) jong u Woh Tep Kyndait haka lyngkhuh sngi iap ba 355 snem ha Tuber Kmai shnong.
Ia une u mot dur sahnam la wan ban plie pyrda haka 17 tarik Kyllalyngkot- kaba dei ka sngi kaba u shah pyniap ha u syiem Jaintiapur ha u snem 1669 da u symbud Myntri rangbah ka Jylla Bah Sniawbhalang Dhar haka jingdonlang u myntri ka sorkar Jylla u Bah Kyrmen Shylla uba dei ruh u MLA ka thain, u MLA ka Jowai Wailadmiki Shylla, ki MDC, ki riew rangbah ka Raij nalor kiwei kiwei.
Iaka jingialang la pyniaid da u Bah Harvis Phawa President Seinraij Tuber bad la ioh ka nguhblei nguhsyiem na u Shanly Rymbai u Langdoh ka Raij Tuber bad ki kyntien pdiang burom na u Jolby Sana, u General Secretary, Seinraij Tuber.
U Sniawbhalang Dhar haka jingkren ula ong donkam ka jingiatreilang ki riew rangbah bad ula iaroh iaka Raij Tuber ba haki phew snem kiba la leit la sakhi ba haka Behdieñkhlam la riam da ki sut, ki ryndia, ki muka kiba dei ki riam kiba shongkhia bha.
Ula ong ha kane ka juk kaba mynta donkam ban don ruh iaka akor ka burom wat lada um lah ban kynjoh 100 Percent hynrei dei ban pyrshang ban poi sha kata.
Ula kular ruh ban iatreilang ryngkat bad u MLA ka thain ban wanrah iaka surok ka ban leit sha Khloo Blai ban pynsuk iaki nongleit nongwan sha kane ka jaka.
Iaka khana lyngkot shaphang u Woh Tep Kyndait la iathuh da u Bah Helping Phawa uba dei u nongaibuit ka Seiñraij Tuber.
Ha kane ka sngi la ioh ka jingkren na u Bah Kyrmen Shylla, Wailadmiki Shylla, Leiky Sayoo, General Secretary Seiñ Kyntu Seiñ Raij 12-Dolloi, Puramon Kynjing Dolloi Elaka Jowai bad na u Tellme True Phawa, General Secretary Shnong Tuber.
La pynphuh pynphieng iaka jingialang da ki jingshad jingrwai.
Kane ka long ka jingpyntip sha phi ki kur ki jait, ki kha ki man, ki lok ki jor ba I Ma Ram Petrus Sungoh, ba shong ba sah ha Lumraman Ladmukhla, ila khlad noh na kane ka pyrthei haka 06/07/2022.
I Ma Sungoh i dei i lok jong i Kong Ester Mukhim bad iba la ju khot ieid kum u Ma Ram, u hynmen u Ma Lakhon Paulus Sungoh kiba ju trei ha ophis jong ka Soil & Water Conservation Department.
Ka jingpyndep iaka jingleh niam ba khatduh jong i kan long haka 07/07/2022 haka por 1:00 pm ha Lum jingtep Balang RC Dongpynche Mukhla.
Ki riewngeit Niamtre jong ka Seinraij Jowai kila long kiba la pynkhreh ban pyndep iaka jinglehniam Behdieñkhlam ba saw sngi mynta u kynti kumba ju long ka rukom khlem kano kano ka jingteh jingkhum ia u paidbah ban iashimbynta.
Ka Behdienkhlam mynta u snem kan sdang naduh 11 tarik bad kan kut haka 14 tarik Naitung 2022.
Ia kane la ong da u President Seinraij Jowai Ma OR Shallam haba kren bad ki nongthoh khubor haka sngi Balang ha ophis jong ka Seinraij ha Loompyrdi Iongpiah.
Ula ong ba ka Behdieñkhlam kumba la tip ba ka jingthmu hi ka long ban beh iaka khlam bad mynta ka kynti ka jinglehkmen ka iatakhuh bad ka lyngkhuh snem ka jingioh jylla ba 50 snem pura bad ka jingioh laitluid ba 75 snem.
Ia ka Behdieñkhlam la kyrshan da ka Ministry of Tourism, NEC, ka sorkar Jylla bad ka JHADC.U Ma Shallam ula ong ba ka jinglehkmen Behdieñkhlam festival ha une u snem kan pher hadien bala lait na khlam bad ki adong adit COVID-19, ym kumba la jia ha ki ar snem 2020-21 bad ki paidbah ki lah ban iashimbynta khlem kino kino ki jingteh kyndon.
“Katkum ki dak ki shin ha ki jinglehniam kiba la sdang naduh u Kyllalyngkot la kyrmen ba ngin ban pyndep iaka Behdieñkhlam kumba ju long, katta ban ioh lehkmen da ki rong ki rup bad ka shad ka kmen," la ong u Ma Shallam.
Ka dei ka por ba ngin lehkmen haduh ban da hun bad ngeit skhem ba Behdieñkhlam kan wanrah iaka rep ka riang kaba bha bad ba kan beh shajngai iaka sniew ka smeh ka imlang ka sahlang bad ba ka jingbha kan jop iaka jingsniew ka pyrthei, la ong u ma Shallam bad bynrap kumba ka India la ong ba ka dei ka ri kaba iatylli wat hapdeng ka jingiapher bad har rukom ki jingngeit bad ki jaidbynriew ba bunjait, kumta ula khot la wer ia baroh ban wan sakhi iaka Behdieñkhlam bad ban sakhi iaka jingriewspah ka kolshor bad ka riti ka dustur.
Ula iathuh ruh ba mynta wat ka jaka peit ruh kala heh wat lah ym pat dep hynrei kan kylluid bha iaki nongwan sakhi banpeit iaka shad Behdieñkhlam ha pung aitnar.
Kane ka jaka peit kai kadei kaba la bei pisa da ka Ministry of Tourism bad pyntrei da ka sorkar Jylla.
Ki kynrem ki lyndan ban wan sakhi ki kynthup ia u Justice Sanjib Banerjee Chief Justice of Meghalaya High Court nalor u Chief Minister, Minister bad kiwei kiwei.
U Dolloi Ma Puramon Kynjing haba kren ula ong mynta ka kynti ka jinglehniam kala pher bad kila ioh ring pynhiar mynsiem bala lait na ka khlam ka ngoh bad ngeit skhem ba da ka jingri jingsumar u nongbuh nongthaw kin pyndep iaka jinglehniam baroh katkum ka rukom kaba ju leh bad ka Behdieñkhlam kan long kaba iaid beit iaid ryntih “Ka jingshlei um dangshen kala wanrah ka jingjulor kaba bun ha ki pyntha kba ha baroh ki shi lynter ka Myntdu, bad ngi kyrmen ba da ka jing pyndep iaka nguh ka dem ngi kyrmen ba u Trekirot un theh ka jingkyrkhu ban bha ban miat u khaw u kba," la ong u Dolloi Puramon Kynjing bad kyntu ia u wei pa uwei ban tynrong halade iaka jingkitkhlieh ban tyngkai iaka sawdong sawkun ka mariang bad ban beh iaka sniew ka smeh ka imlang ka sahlang.
Ka kynhun ki Pulit Anti Narcotic Task Force (ANTF), Jowai haka sngi ba Ar kila ioh kurup ia kawei ka pistol 7.65 mm ha ryngkat bad ki kuli 4 tylli, ka pisa T.4 lakh, 9 tylli ki synduk sabon bad u bitor ba suba ba dei u drok heroin bad la ioh kem ruh 3 ngut ki briew kynthup ia kawei ka kynthei na Ialong Park.
U Superintendent of Police, West Jaintia Hills District Bikram D Marak ula iathuh ba hadien bala ioh jingtip ba thikna ba don ki briew ba suba khaii drok ha Jowai, mar mar ka kynhun Pulit ANTF kila buddien ia kine ki briew bad kila ioh ban pakhang lynti iaki haka shnong Ialong, West Jaintia Hills District hajan ka lynti ban leit sha ka park haka por 3 baje nohphaisngi.
Ki pulit kila khynra iaka kali kiba kine ki suba nongdie drok ki pyndonkam kaba dei ka kali Maruti Gypsy bad kem iaki lai ngut kynthup ia kawei ka kynthei.
Ki Pulit ka ANTF haba la khynra iaka kali kila ioh kurup ia katei ka pisa, ka pistol bad u drok ba suba u dei u heroin uba khia 108 grams.
Kiwei kiwei ki tiar ba la kurup ki kynthup iaki 3 tylli ki mobile, kawei ka dagger, ka kali ba kine ki suba nongdie drok ki pyndonkam, katta ka Maruti Gypsy bad kawei pat ka Maruti Car kaba dei ka taksi kamai.
Halor kane ka jingioh kurup ki Pulit kila register iaka case bad ka jingtohkit ka dang iaid shakhmat.
U Ebanskhem Nongtdeh pleiar ka Iawmulong Nartiang ula khyrwit da ka hattrick kaba la lam lynti iaka kynhun jong u ban jop da 3-1 kol pyrshah iaka Lumpyrtuh Mihmyndtu haka jingiakhun 2nd Division Football Tournament- Ka 5th Debo Shullai Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ar Ar.
Kane ka hattrick u Ebanskhem kala mih lyngba ki kol kiba ula thep haka minit kaba 41, 73 bad 80+12.
Kane ka dei ka hattrick kaba nyngkong mynta ka kynti haka jingiakhun second Division ka WJDSA.Shikol ka Lumpyrtuh la thep da Haphilabet Ryngkhlem (43).
Kine ki lai kol ka Iawmulong Nartiang kala biang pura iaka ban khur iaka namjop kaba nyngkong na ka Pool D.Lashai ka sngi ka jingïakhun kan long hapdeng ka West Madan Mustem pyrshah ïaka Pynthorlangteiñ haka por 3.00 baje nohphaisngi.
U MLA Jowai Ma Wailadmiki Shylla haka sngi ba Ar ula sam iaka song pisa kaba mar T.10,000/- marwei sha ki 406 ngut ki nongshong shnong ka sor Jowai kum ka shibynta ban kyrshan ban seng kam.
Kane ka song pisa ka dei na ka MLA skim, katta ka Special Rural Work Programme (SRWP) jong u snem 2019-2020.
Ïa kane ka song pisa la aiti sha ki nongïoh jingmyntoi haka jingïalang kaba la long ha Indoor Hall la Dorbar Shnong Ladthadlaboh kaba la pynïaid da u Ma Octomewot Lamin MDC JHADC.Hashwa ka ban aiti ïaka song pisa la ïoh ka jingkren lyngkot na ki MDC ka NPP kynthup u Brightstar Chyrmang, u Lakhon Dkhar bad u Ailad Bhoi kiba la pynsngew bad pyrto ïaki kam kiba une u MLA ula leh na ka por sha ka por ban kyntiew ïaka roi ka par hapoh ka 2-Jowai Constituency.
U Wailadmiki Shylla ula ïathuh ba ïa kane ka skhim la thmu ban sam naduh une u bnai ba la dep hynrei na kiba bun ki daw kumjuh ki jingpynwit pynthut jong ki bor ka mariang la hap ban pynslem noh.
Ula ïathuh ba ïaka song pisa la aiti sha ki nongïoh myntoi lyngba ka cheque khnang ba kin thep beit sha ki Account ki jong ki bad ka jingsam da ka Cheque kan wanrah ïaka jingkhuid jingsuba haka rukom sam skhim sha ki paidbah.
Ula ong ba kane ka skhim kadei tang na bynta ki nongshong shnong kiba don ha sor Jowai lane Urban Area ymdei ban sngewthuh bakla namar shaki thaiñ nongkyndong la dep ban sam da ki tin bad ki tiar misteri, hynrei kat hapoh sor Jowai pat, bun ki briew kiba la don ki ïing bad bun kiba sah ïingwai kim donkam ïaki tin, kumta la kyrshan iaki da ka pisa ban kin sdang kano kano ka kam barit ba ria.
Ula ong, hadien ka jingktah jong ka khlam COVID-19 ki nongshong shnong ki donkam shisha ïaki lad jingïarap kaba malu mala khnang ba kin lah ban sdang ïaki kynja business rit ne petty Business.
Ula ïathuh ba kane kadei ka sien kaba ar ba ula sam ïaka skhim MLA jong u bad dangsah sa lai snem hynrei u khmih lynti ha kine ki ar lai bnai yn sdang noh ban pyntreikam ïakï skhim kiba dangsah.
U Lamphang ka Iing dorbar Thaw aiñ ka jylla Meghalaya, u Bah Metbah Lyngdoh haka sngi Balang u la plié ia ka ophis u District Transport Officer (DTO) & Secretary, Regional Transport Authority, Eastern West Khasi Hills District, Mairang ha Lumsohkhlur, Mairang ha ka jingdon ryngkat u myntri ka tnat Transport ka jylla, u Bah Dasakhiat Lamare, u myntri ka tnat Water Resources bad u Bah Brolding Nongsiej.
Kiwei kiba iadonlang ki kynthup ia u Syiem Hima Nongkhlaw, u Pai’em P.M Syiemlieh, u Commissioner of Transport ka sorkar jylla, u Bah IW Ingty, u Deputy Commissioner ka Eastern West Khasi Hills District, u Bah W.Nongsiej, u Superintendent of Police ka District, u Bah MB Syiem, ki nongtrei jong ki tnat treikam bapher bapher jong ka sorkar jylla, ki Nongialam Shnong, ki Principal jong ki skul ka thain bad kiwei kiwei.
U Lamphang ka Ïing Dorbar Thaw ain ka jylla, u Bah Metbah Lyngdoh haba kren kum u kongsan u la pynpaw ia ka jingkmen ban iadon bynta ha kane ka prokram bad u la ai khublei ruh ia u myntri bad baroh ki nongtrei ka tnat Transport ka jylla namar ka jingpynkloi jongki ia ka jingplie ia ka ophis u DTO hapoh ka distrik kaba long kum shibynta ban pynjan shuhshuh ia ka synshar khadar sha ki paidbah nongshongshnong.
Haba kren halor kiba bun ki jingjia aksiden kali kiba iai jia na ka sngi sha ka sngi, u Bah Metbah u la kyntu ia ki nongshong shnong ban long kiba phikir ha ka por niah kali, ba kin pynbiang ia ki kot ki sla bad ban bud pyrkhing ia baroh ki ain ki kyndon khnang ban lait na kino kino ki jingjia aksiden ne ki jingjia ba sngewsih bad u la ong ruh ba ka jingplie ia ka ophis u DTO hapoh Mairang kan pynthikna ba ia ki kyndon ain ka tnat Transport la bud pyrkhing da baroh ki paidbah nongshongshnong na ka bynta ka suk ka shngain ki nongniah, ki nongshongkali bad baroh ki paidbah.
U Lamphang, ha ka jingkren jong u, u la ban ruh halor ka jingkordor jong ka khajna ban kyntiew ia ka roi ka par jong ka ri bad ka jylla bad u la kyntu ia ki trai kali ban siew deipor ia ki khajna ban lait na ka jingshah dain kuna na ka daw jong ka jingsiew dierpor ia ka khajna da ki trai kali.
U Myntri ka tnat Transport ka jylla, u Bah Dasakhiat Lamare, ha ka jingkren ka jong u, u la kren shaphang ka jingshngain jong ki nongniah bad nongshong kali bad u la kyntu jur ia ki paidbah nongshongshnong ban siew biang por ia ka khajna, ban bud ryntih ia baroh ki ain bad jingbthah kiba kynthup ia ka jingdeng ia u seat belt, ka jingpyndonkam thikna ia ki signal ha ka por niah kali, ka jingkiar na kaba pyndonkam ia ki mobile phone ha ka por niah kali, bad kumta terter.
Katba, u myntri ka tnat Water Resources uba long ruh u MLA ka Mawthadraishan, u Bah Brolding Nongsiej ha ka jingkren jong u u la ong ba ka jingdon jong ka ophis u DTO hapoh Eastern West Khasi Hills District kan pynsuk ia ki paidbah ka thain ha kaba iadei bad ki kam kali.
Ha kane ka prokram la ioh ruh ban pynsngew da u Commissioner of Transport, ka jylla, u Bah I.W Ingty ia ka jingshakri kiba ka ophis DTO kan ai kiba kynthup ia ka jingbuh ia ka thup ki kali kiba la rejistar hapoh ka distrik, ka  jingai bad jingpynthymmai ia ki laisen,  ki permit, ki syrnot bapher bapher, ka jinglum khajna, ka jingpyntreikam ia ki ain bad ki kyndon  bapher bapher bad kumta terter.
Lah ban kdew hangne ba ha ka ophis jong u District Transport Officer ka Eastern West Khasi Hills, nalor u DTO, yn don ruh uwei u  Motor Vehicle Inspector (MVI), uwei u Upper Divisional Assistant (UDA), uwei u Assistant System Engineer, uwei u Peon bad uwei u Chowkidar.
Kiwei kiwei pat kiba la kren ha kane ka sngi ki kynthup ia u Deputy Commissioner ka Eastern West Khasi Hills District, u Bah W.Nongsiej bad u District Transport Officer ka Eastern West Khasi Hills District, u Bah W.Makdoh.
Ia ka prokram ha kane ka sngi la pyniaid da u Additional Deputy Commissioner ka Eastern West Khasi Hills District, u Bah A.Nongbri.
SDPRO.Mairang.
Ka Iewrynghep Presbyterian Seecondary School, ka H Elias Memorial Hr.
Sec School bad St.Anthony’s Hr Sec School, ki long ki lai tylli ki skul ba la ioh ban rah ia ka nam lahduh ka lympung ialehkai District Level Inter School Subroto Mukherjee Cup Football Tournament 2022, ba la pynlong ia ka da ka ophis jong u District Spoirts Officer, East Khasi Hills District Shillong.
Ha ka jingiakhun ia ki phainal kaba long haka sngi Nyngkong ha madan MFA Turf, Third Ground Polo, ha ka kyrdan iakhun jong ka U-17  ki khynnah kynthei, ki khynnah skul jong ka  Iewrynghep Presbyterian Sec School ki la lah ban pynliem noh ia ka Umpohliew Jingtip Hr Sec School lyngba ka tie breaker kaba long da 7-6.
Ka khana jong kane ka jingiakhun ka long ba haduh ba kut ka por kaba labuh, ki thei ialehkai jong kine ki artylli ki skul ki la lah ban iakhiad da mar lai kol, bad ia kine ki lai kol naka bynta kine ki artylli ki skul la ioh ban thep ia ki da ka Na-I-Sha Nongrum naka bynta ka ka  Iewrynghep Presbyterian Sec School ha ka minit kaba 8, 24 & 69, katba na ka liang ka Umpohliew Jingtip Hr  Sec School ia kine ki lai tylli ki kol la thep ia ki da Haphilakhamti ha ka minit kaba 25, 28 & 72.
Haba phai pat sha ka kyrdan iakhun naka bynta ka U-14 ki khynnah shynrang, ki khynnah skul ka H Elias Memorial Hr.
Sec School ki la lah ban pynliem noh ia ka Umpohliew Jingtip Hr Sec School da 2-1, ha kaba ia kine ki ar kol ka H Elias la thep ia ki da u Ricky Kharkongor haka shi minit bad u Medonbanshan Kurkalang ha ka minit ba 16 bad ia ka shi kol ka Umpohliew Jingtip la thep ia ka da u Mebankitlang Mawlong ha ka minit ba 16.
Ka resol na ka kyrdan iakhun jong ka U-17 pat ka long ba ki khynnah ka skul St.Anthony’s Hr Sec School ki la lah ban pynliem noh ia ka Umphyrnai Presbyterian  Hr Sec School da 3-2.
Ia ki lai tylli ki kol naka bynta ka St Anthony’s HSS la thep ia ki da u Pynshailang Jyrwa uba la ioh ban the par kol ha ka minit kaba 13 & 34 bad sa shi kol la thep da u Fabio Rymbai ha ka minit ba 70.
Ia ki ar kol ka Umphyrnai Presbyterian Hr Sec School la thep ia ki da u Balamkupar Rynjah ha ka minit kaba 22 bad ka kol kaba ar la thep da u Lurshai Wankhar ha ka minit ba 28.
La wan ban sakhi lang ia ka phainal kane ka lympung ialehkai da u bah Aibor Khongjee, u rang ialehkai phitbol barim ka India ba la mihkhmat ruh ia ki klob ha ka lym,pung ialehkai jong ka ISL bad mynta u dei u Coach bad ha ka juh ka por u player ka kynhun ialehkai ka Rangdajied United FC, nalor katta la don lang ruh u samla ialehikai Phutbol ba mihkhmat ia ka FC Goa ha ka ISL u  samla Aiban Dohling, nangta Principal of St.Anthony’s Higher Secondary School, Shillong Father Anthony Kharkongor, Principal of H.Elias Higher Secondary School, Shillong Brother Anand P Lakra, Principal of Umphyrnai Secondary School Mrs Biriscy Kharumnuid ryngkat u bah O.Mawthoh DSO EKHD.Ki dak ki shin kum ba mih paw hi ka long ba ka sorkar khamtam ka tnad ka koit ka khiah kala pynsyrwa ei iaka pisa paidbah bad la sakhi ba kali kit nongpang ne ka 108 Ambulance ha Amlarem kala sdang sa ka bam sarang namar ba ym shym la pyndonkam satia iaka kali.
Ka Jaintia Students’ Union (JSU), War Jaintia Cirlce haka sngi Nyngkong kala lap ia kane hadien ba u paidbah ka thain War Jaintia kila ud kila nam ba ki shem jingeh ban ioh jingshakri ka 108 Ambulance ne ka GVK/EMRI namar ba kane ka kali la shu set khlem pyntreikam ha Jarain PHC.Ka JSU kala pynkynmaw ba naduh u snem 2014 kala don kane ka kali kit nongpang ha War Jaintia, hynrei la weng biang iaka jingsharkri bad ha u snem 2018.
Dei ha kine ki khyndiat bnai bala pynpoi biang ia kane ka kali kit nongpang, tangba kala theh umpjah pat iaka jingangnud u paidbah haba kane kala kali la shu set khlem ai jingshakri.
Ka JSU kala dawa na ka tnad ka koit ka khiah ban pynbiang iaki jingdonkam bad ki nongtrei khnang ba kane ka kali kan lah ban ai jingshakri.
Ki khun ka Ñiamtre hapoh ka Raij Jowai haka sngi Nyngkong haka jinglam khmat u Dolloi Ma Puramon Kynjing kum u khlieh ka ñiam khlieh ka Elaka ryngkat u Pator, ki Soo Langdoh bad ki Wasan waheh jong ki Sooraij Soo Langdoh ki la pyndep ïaka lehniam Kñia Pyrthat bad ïa u Mon Ryngklaw kaba la pynlong ha Duwan Kñia ba don ha u Loomkyndong.
Ka Langdoh shwa ban Kñia ka la siang ïaka nguh ka dem ban pynsngew sha ki blei ki syiem na bynta ban ïaid beit ïaid ryntih ki kam niam bad ban suk ban saiñ ka shnong ka raij.
Hadien kane la pynbud pat ïaka jingpeit jingbishar ïaki lai tylli ki ‘Tpu niam’ ba la shet da ka Langdoh.
Kane kadei ka lehniam ba hap ban pyndep shi taïew shwa ban poi ka sngi jong ka Shad Ñiam Behdieñkhlam hapoh ka Raij Jowai bad ka nongrim jong ka, ka long ban ainguh bad burom ïaki jingkyrkhu ba la ïoh bad ban kyrpad kyrpon ban nangïoh shuh shuh ki Soo Langdoh Soo Raij ïaka imsuk im saiñ, imbha im miat bad ban lait na kiba bun ki rukom tynjuh jong ka pyrthei mariang.
U Waheh Puramon Kynjin, Dolloi ka Elaka Jowai, haba kren ïaki kyntien ba ïadei bad ka jingpynkhreh pynkhrum ïaka Behdeiñkhlam bad ïaka lehniam ne Kñia ainguh bapher, ula ong ka long kaba sngewtynnad ba ha une u snem la ïoh ïaka pyrthei mariang kaba miat ba bha bad ki khun ka raij kin ïoh ban ïadonbynta haka jingpyndep ïaka mon u Trekirot haki Soo-Sngi Le Ìaw.
Shuh shuh ula ong katkum ki prokram jong ka lehniam bapher na bynta ka burom u Trekirot, ki Blei ki Syiem ki long kiba miat ba bha, u kyrmen bad khmih lynti ba ka Behdeiñkhlam jong une u snem kan long kaba phuh ba phieng ryngkat ka jingkyrkhu kyrdoh ha ki liang baroh.
Ka seng United Democratic Party (UDP), West Jaintia Hills District mynta ka kynti ka la pynkhreh bha ïa elekshon MLA ka ban sa long bad la rekomen iaki kyrtong na ka lai tylli constituency hapoh jong ka District.
Haba kren bad ki lad pathai khubor ha GHM Guest House, Jowai haka sngi Nyngkong, u Secretary District Election Committee u Ma GM Lamar ula ong haka jingïalang kala rekomen lai ngut ki kandidate ban phah sha ka State Election Committee bad kine ki kynthup ia u Ma Moonlight Pariat na 2- Jowai, ka 4-Mowkaïaw Constituency da u MLA ba mynta Ma Nujorki Sungoh bad 1-Nartiang Constituency Ma Dawan Lyngdoh MDC.Hadien ba la ïoh ïaki lai tylli ki application ki nongïalam ki la shong pyrkhat bad peit bniah ïaki application bad la shem ba ki la pyndep ïaki jingkwah katkum ka Constitution jong ka Party.
Ula ïathuh ba ïa kine ki application yn phah sha ka State Election Committee ban ai ka jingmynjur bad la leh ïa kane katkum ka Constitution jong ka Article 18 clause kaba 4 riti pyniaid kam ka UDP.Shuh shuh ula ïathuh ba dang don sa Artylli ki application kiba dang ap kita kidei jong ka 3-Raliang bad 7-Amlarem Constituency.
U nongai buit ka UDP West Jaintia Hills u Ma Michael Sayoo ula ong, kum ki nongïalam party hapoh ka District ki don ka jingkyrmen ban kham leh bha shuh shuh ban ïaka 5 snem kaba la dep bad ki nongïalam ki la ïaid shakhmat na bynta ban pynkhreh ïaka Election ha baroh 7 tylli ki Constituency kiba don ha West Jaintia Hills bad East Jaintia Hills khamtam ka West Jaintia ka jingpynkhreh ka la ïaid bha shakhmat da ka jingkyrmen ba ka party UDP kan poi ha thong ha baroh 7 tylli ki Constituency.
Ka President UDP Women’s Wing ka Kong Robila Mylliempdah kala ïathuh ba na liang ka Jowai Constituency ki la trei bor bah met bad mynsiem khnang ba ka UDP kan wan haka jingjop.
Ka la kyntu ïaki nongshong shnong ka Jowai Constituency ban ai ka jingkyrshan ïaka UDP ha une u 2023 khnang ba ka jingjop jong ka UDP kan long kaba phuh ba phieng.
U MDC ka Mynsngat Khanduli u Ma Dawan Lyngdoh ula khmih lynti ba ka Election MLA 2023, ka party UDP kaba pynïeng kyrtong ha baroh ki Constituency ha Rilum Jaintia kan thaw record sa shisien kumba ka la pynkhreh.
Ka Secretary UDP Women’s Wing ka Kong Slinda Syngkrem ka la ong ba na ka liang jong ka seng kynthei ki la pyrshang ban pynkhlaiñ ïaka party bad nangne shakhmat kin nangtrei shitom shuh shuh khnang ba ka UDP kan ïoh ïaka jingjop kaba don burom.
U Damewanhi L Rymbai, u nongialam barim ka Jaintia Youth Federation (JYF) bad uba don bynta ha kiba bun ki kynhun trei mon sngewbha ban wanrah iaka roi ka par ka thain East Jaintia Hills District, ula pynbna paidbah ban aireng haka elekshon MLA 2023 na 6 Khliehriat Constituency.
U Ma Damewanhi haba kren bad ki nongthoh khubor haka sngi Nyngkong ula ong ba ka daw ba u rai ban iakhun iaka elekson ka dei ha ka nongrim ban wanrah iaka roi ka par kaba salonsar ia u paidbah ka thain.
“Ka daw kaba la shim ia kane sienjam ban aireng iaka elekshon MLA na Khliehriat ka dei bala hiar ka ioh ka kot ki nongshong shnong, kaba la ktah iaki ha baroh ki liang," la ong u Ma Damewanhi.
Ula ong shuh shuh nalor ka jinghiar ka ioh kot naduh bala khang ia u dewiong naduh u snem 2014 haduh mynta kam din shuh shuh kano kano ka lad ban bujli ia ka lad ka mai kajih.
“Baroh ki skim sorkar bording kaba kynthup iaka Saubhagya Scheme ka ban pynpoi bording ha manla ki shnong, ka umbam umdih ne ka skim Jal Jeevan Mission, ka koit ka khiah ka pule ka pule bad kiwei kiwei baroh kine ki phiel ka jingtreikam hapoh ka district," la ong u Ma Damewanhi.
Ula bynrap shuh shuh ba ki surok, ki pule puthi naduh primary haduh higher secondary katba nangmih ki snem nang sahdien.
Ula ong ba jingdawa kaba kyrkieh mynta ka long ban ioh iaka Government College bad lada u shah jied u iakhun tyngeh ban pynioh iaka kolej sorkar.
“Ka lad iohkam iohjam la haka kam sorkar ne haka jong ki riewshimet ym don ba peit khmat ban pynioh kam iaki samla," la ong u Dame bad kren bynniaw halor ka jingngop ki samla ha u droks kaba naka sorkar kam shimkhia eiei ban iarap ban buh iaka Rehabilitation Centre ban sumar sukher iaki ba kyrni haka jingdih buaid.
Shuh shuh ula ong ba naduh bala phiah iaka Jaintia Hills bad thaw iaka East Jaintia Hills district ha u snem 2012, kaba sngewsih kalong ba ki tnad sorkar kim lah ban ai ka jingshakri kaba pura ia u paidbah bad kiba bun hi ki tnad ki shong iing wai bad I kumba kin duh kin dam noh.
“Nga angnud ban pynlong iaka Wapung C&RD bad ka Khliehriat ka sorbah jong ka district ba kin long ki nuksa ia kiwei ki district ha jylla haka roi ka par kaba salonsar la haka tourism, sports, ka rep ka riang bad ban pynlong iaka district kaba lait n aka bamsap bampong," la ong u Dame bad bynrap ba u ruid nuksa bad thaw ki lad ki lynti ban wanrah iaki jaka ai jinghikai iaki samla ban seng kam bad ban ieng hala ki jong ki kjat.
Ula kynthoh ruh halor u dewiong ba kiba ioh kamai ki dei tang katto katne kiba la ia tip ka pyrthei baroh, kiba la tip kum ki high level, hynrei uba bun hi u paidkar u kylla mraw n aka kam khaii dewiong.
Ula kynthoh jur iaka jingleh sop sop ka sorkar MDA kaba thmu ban iuhroit aika hok long trai jaka da kaba pynheh iaka mining plan ne SOP ban ioh tih deiwong kaba haduh 100 hectare.
Ka 100 hectare ym don uwei ruh u nongkhaii ne trai jaka ba don jaka haduh 100 hectare bad kane ka dei ka kawei na ki buit sianti ka sorkar MDA ban iuhroit ia u paidbah, la ther u Dame.
Ula buh jingkylli iaka sorkar MDA balei baka pynjlan ne shimpor ban lilam ia u dewiong bala dep tih uba don 32 lak ton bad haduh mynta na u 32 lakh ton la dep ban die tang 75 hajar ton.
Ha kaba iadei bad ka ticket ne ka party un shim iaka rai ha ki khyndiat sngi ban wan.
Ka Phramer Sc kala jop da 1-0 kol pyrshah iaka Mookyndur haka jingiakhun 2nd Division Football Tournament- Ka 5th Debo Shullai Memorial Trophy kaba pyniaid daka West Jaintia District Sports Association (WJDSA) ha KiangbNangbah Stadium haka sngi Nyngkong.
Ia kane ka kol ka Phramer kala thep lyngba u Iaineh Suchiang (15) bad kane ka shi kol kala neh haduh bala wai ka por iakhun.
Lashai ka jingiakhun kan long hapdeng ka Lumpyrtuh Mihmyntdu pyrshah iaka Iawmulong Nartiang.
O R Shallam July 4, 2022 Hadien katto katne sngi na ka jingjur slap hapoh ka jylla hi baroh kawei kaba la wanrah ia ka jingshlei ki um ki wah, ka jingtwa khyndew bad ka jingkyrhuh ka mei mariang kaba la wanrah ia ka jingduh ba jur ymtang ia  ki jingdon jingem hynrei khamtam ka jingduh ia ki  mynsiem briew ba kordor.
Ki thwei bad ki wah kila kylla umsaw bad dap da ka um smam.
Phewse, ka tnad bording  jong ka jylla kala pynmih syndon hi da ka Load shedding lane ka jing pynjari ia ka por sam bording hapoh ka jylla baroh kawei.
Kaei kaba nga kum u nongshong shnong ngam lah ban pei phang ka dei ba: Haba duna ka jingdon ka um, hana yn pynjari ia ka rukom sam bor ding namar ka jingduna ha ka jingpynmih ia ka, katba mynta pat haba ki Thwei bad ki um ki wah ki kylla umsaw bad dap hi smam, hana la pynjari syndon hi ia ka por sam bording sha u paid nongshong shnong ha ka jylla  namar jong ka jing bun palat ka um.
Kine ki ei kiei nga sngew kila kylla long pynban kum ki khana puri-skam jong ki khynnah.
Hynrei hadien ka jingtih bniah bad lum jingtip ia ki jingshisha.
Tyngkreng ka paw pyrthei ba ka kor pynmih bording Generator Stage IV Power Station kaba don ha Nongkhyllem kaba don ia ka bor pynmih haduh 30MW kala sniew naduh u snem 2019, Shuh shuh ka 30MW Generator Stage III Power Station ha Kyrdemkulai kam shym la treikam shuh naduh u snem 2021.
Ban shuh shuh ia ka jingduna ka jing pynmih bording la ioh jingtip ba ka 42MW Power Generator ba don ha Leshka Power Station kala sniew dang ha u bnai June eiei.
Hynrei ka long kaei kaei pat ka bymlah ban tip bad pei phang ba ka sorkar kam shym la shim ia ki lad ki lynti ban shna ne ban pynbha ia kine ki lai tylli ki Generator bad kane ka jing leh kuman ka sorkar kala wanrah ia ka jingduna ban pynmih bording kat haduh  102MW hapoh ka jylla.
Haba kumne iano yn kynnoh ? U Myntri ka tnad bording u tip hi ia kane ne u shu kwah ban sngap jar ia ka? Ko Myntri Rangbha ka jylla, dang don shuh shuh  ki project thymmai kiba phin pynbna haba tang kine kiba donkam ia ka jingpeit jong phi ruh phim lah eiei ban leh na ka bynta ka jingsuk u nongshong shnong? Lada mynta ngin ia khyllie pat ia ka Resol HSSLC bad ka Resol SSLC ba dang shu dep pynbna ha une u bnai bala dep.
Ngim lah ban iohi ia kano kano ka skul sorkar kaba lah ban pynmih ia ki khynnah ha ka Top 20 list lane ka thup ki 20 ngut ba hakhmat tam, baroh na kiba ngi iohi ba lehbha dei ki khynnah ba wan na ki skur private ne ki skul ki riew shimet.
Balei ka jia kumne ia ka pule ka puthi hapoh ka jylla? U Myntri ka tnad pule dangle u dei ban ai ka jubab ba biang ia u paid nong shnong shnong ia ka jingran dien ka pule ka puthi ha ki skul sorkar hapoh ka jylla.
Ym lah ban len ia ka rukom thung ia ki nongpyniaid ia ka tnad pule ne ki skul kiba bunsien bunsien la iohi bala thung da kiba shu sieh (Officiating) naduh ki District office haduh ki Sub division ne ki nongpyniaid ia ki skul sorkar.
Kaba ki nonghikai bala tbit ha ka kam bad kiba la dei shisha ne dei hok ban ioh ia ka promotion la shu leh klet ia ki bad la shu iuhroit ia ka hok jong ki.
Imat hakhmat kane ka sorkar, kim pat biang ne ba kim lah ban kylla long ‘niang kohnguh kumba kito kiba bat ia ka bor ki kwah.
Mynta pat to ngin ia peit sa ia ka tnad surok ka jylla.
Ka jingther une u slap ha kine ki taiew bala dep kala wanrah shisha ia ki jingjulor ha ki surok ha baroh ka jylla.
Hynrei kaei kaba i shrai pat ka dei ka jingsniew wat ki surok ba dang shu dep shna ne ki surok ba dang shu dep pynbha.
Imat kane ka tnad pat ka shu ailad ia ki contractor jong ka ba kin leh kat kaba ki mon ha ki    por ba pynbha ne maramot ia ki surok khlem da don ka jingpeit jingkhmih ba bniah bha da ki Engineer ka tnad.
Haba kumne, iano pat yn kynnoh ? ia u slap ne ia u  briew? Ko Myntri ba peit Surok, phi ia leh aiu ban pynbha ia ki surok bad ki lynti ha ki shnong ki thaw? Kumban shim nuksa, u surok Shillong- Jowai uba la dym dei ba tangon tyng-eh da ka Iingbishar ba don burom ka Jylla, ngi da iatip shai ba phim pat leh ei ei hi em.
Kaei kaba sngewsat shuh shuh ka long ba wat une u surok ba dang shu dep shna shen ruh ula sniew lut.
Kane ka Sorkar ka dei ka sorkar kaba stad shisha ban pan na ka sorkar kmie ia ka song pisa baheh baheh, Hynrei pat ha ka liang ka Development bad ka roi ka par u duk u suk, kane ka sorkar ka ioh hakhmat eh da u nod.
Mynta ka Jylla jong ngi kala kynjoh ia ka rta rangbah ba 50 snem, hynrei haba peit pat ia ka jylla I kum kato kaba dang 10 snem eiei ba dap tang ki  jingduna ha baroh ki liang ia u paid nongshong shnong.
Lada kiwei ki jylla kiba dang 10 ne 15 snem eiei kida ia kiew arted ha baroh ki bynta, Balei kane ka jylla jong ngi? Mynta to ngin iapeit ia ka Jaintia Hills kaba dei ka thain ba pynmih ki jingmyntoi ba bun ia ka sorkar ha ka jylla.
Kane ka sorkar ka la kjit lut ia ka ngap jong kane ka thain hynrei ha ka linag ka development pat, ka Jaintia Hills ka duna lut ha baroh ki liang.
Naduh ki surok, ki umbam umdih, ka bording, ka pule ka puthi, ki jaka sumar sukher bad kiwei kiwei kiba ki nongshong shnong ki dei hok ban ioh (basic necessities) ki long kiba duna shaba palat.
Ka jing-ibein ia ka thain da ka sorkar kala poi shaduh u pud ba kiei kiei ki project thymmai ba ka Sorkar ka thmu ban shna hapoh ka jylla, phewse ka thain kam juh ioh eiei – bun na kine ki development ki iaid beit beit sha ki thain Garo bad katto katne sha ki thain Khasi.
Katba ha Jaintia hills pat da u nod man ka por.
Kine ki Hynniew (7) jainspong kiba la jied kynsai da u nongshong shnong ha ka por 2018 ki long pat kum ki ‘Niang kohnguh.
Katba rai katba ong u Myntri rangbah, kin ngeit beit naphang tang ban biang ka kamai ka kajih ka ioh ka kot jong ialade.
Ymdon uwei ruh u ban nud ban ieng ia-nia ne ban ia thalain  na ka bynta ban roi ban par ka thain bad ban suk u paidbah.
Hynrei ki shu sngap jar na ka bynta u paitbah ynda ia lade la ioh phoida pat.
Ka la kylla long ka jingiam rem ia u paid nongshong shnong ka thain ha baroh ki liang.
Ha ka ban pynkut, hangne nga da kyntu ia baroh ki paid ka Ri Jaintia bad ka Jylla hi ba ngin long kiba da husiar bha ha shwa ba ngin jied ia ki Nongmih khmat jong ngi ha une u snem 2023.
Wat ai ba ka pisa jong ki heh spah kan thied ia ka mon bad ka rai jong phi.
To da ia pyrkhat bha na ka bynta ka lawei jong ki khun ki kti bad ka pateng jong ngi hadien.
Kumban ong biang sa shisien –  To ngin long ka jingkylla kaba ngi kwah ban ioh-i.
Ki Pulit jong ka West Jaintia Hills haka sngi Saitjain kila pakhang lynti ia kawei ka kali Toyota Innova kaba don u register number ML 05 T 3049 ha surok bah National Highway 06 bad kila lap ki 6 ngut ki nong Africa.
Kine ki nong Africa kidei ki player football bad ki thmu ban leit sha East Jaintia Hills ban iashimbynta haka jingialehkai football ha Mosiang Lamare.
Ki Pulit kila iathuh ba na kine ki 6 ngut ki nong Africa lai ngut ki don ia ki kot ki sla ba biang bad la pyllait noh iaki hadien ka jingtohkit.
Kine ki kynthup ia u Enock Kwabena-29 snem na Ghana, Olaleye Joseph Mayowa-26 snem na Nigeria bad u Moses Zutah-24 snem na Ghana.
Katba lai ngut kiwei pat kim don ki kot ki sla kiba biang ban iaid ban ieng hapoh ka ri bad ki pulit kila kem noh iaki bad la register case pyrshah iaki katkum ki kyndon jong jong ka aiñ.
Kine kiba shah kem ki dei u Guilavogui Victor-25 snem na Guinea, Kehinde Edris Olayimka-26 snem na Libera bad u Vidal Luis Chissano-25 snem na Mozambique.
U Waheh Shnong Padubah, Ma N Pohthmu ula ong ba ka shnong Paduhbah mynta la jan dap ar bnai ka khlem ioh bording shuh bad ki hap bad shong haka jingdum manla ka miet bad kane ka jia long tang n aka daw ba duh u transformer.
Kane ka shnong ha hap hapoh Amlarem Sub Division bad kala shah ktah haka jinglip bording naduh u bnai Jymmang.
Bun bun sien kum ki nongialam shnong kla leit mih sha ka ophis jong ka MeECL, hynrei haduh mynta mynne ki nongtrei ka MeECL kim shym la wan maramot satia ia une u transformer, la ong u ma Pohthmi haka jingialang paidbah kaba la khot da ka FJKGP War Jaintia Circle ryngkat bad FKJGP West Jaintia HIlls.
Une u nongialam shnong u kren bynñiaw bad buh jingkylli hato ka iapher mo ka rukom siew bai bording bad pisa ha ki jaka sor bad nongkyndong.
Ula ong ba u lyngngoh ba ha sor tang shu duh light tang shi sngi ne ar sngi la dei ba duh u transformer ne sniew ka line ding ki marmot mar mar, katba kane ka shnong la jan dap 2 bnai ka MeECL kala leh bymsuidniew ban maramot bad pynioh bording ia ka shnong.
U Bahshlur Mukhim president ka FKJGP War -Jaintia Circle ula kyntu iaka MeECL ban maramot mar mar ia u transformer jong kane ka shnong bad ban pynioh iaka hok ki nongthang bording.
Ula ong ba kane ka jinglip light ka ktah lut ia ki kam ki jam jong ki paidbah, bad khamtam eh ha kum kane ka por eksamin shiteng snem jong ki khynnah skul.
Kiwei kiwei kiba kren ki kynthup ia u Secretary Shnong u Ma C.Pohshna, u Wompher Wann Organising Secretary FKJGP West Jaintia Hills, Nabait Ymbon president FKJGP West Jaintia Hills bad kiwei kiwei.
Ka FKJGP kala dawa naka MeECL ban maramot mardor ia u transformer bad ban pynioh bording ia akne ka shnong bad kyntu ruh ia u MLA ka thain Lahkmen Rymbui ba u dei ban shimkhia ban peit iaka jingeh ka shnong.
Ha kawei pat ka khubor, ka shnong Pdengshakap ruh ka mad ia ka juh ka jngeh ha kaba mynta la ar bnai tam kam ioh bording.
Ka Rotary Club Jowai haka sngi Saitjain kala jied iaki nongkitkam thymmai jong ka na ka bynta u snem 2022-23.
U Rtn Samehi Laloo ula shah jied kum president Rotary Club Jowai na ka bynta ka samoi treikam 2022-23.
Ia kane ka jingjied nongkitkam kaba 27th Installation Ceremony la pynlong ha iing dorbar ka dorbar shnong Loomsooiung, Newhill, Jowai.
U Rtn.
Vincent H Pala ba long ruh u MP ka Shillong Parliamentary ula iadonlang ha kane ka jingpynskhem nongkitkam kum u kongsan haka jingialang kaba pynïaid da u Rtn.
Montre Passah IPP.U Rtn Pala ula ong ka jingdon hapoh ka Rotary Club kadei ka lad ka kabu ban wanrah ïa kata ka jingsngew ïajan jong ki briew na kawei ka ri sha kawei ka ri.
Ula kitbok kitrwiang ia ki nongialam ba thymmai ka Rotary Club Jowai ba kan nang shuh shuh ban pyntyllun janai iaki kam ki jam ka kynhun.
Kiwei de kiba la donlang ki kynthup ïa ka Rtn EF Gatphoh, Charter President, Rtn.
DF Majaw, Rtn R Nongtdu, u Rtn SKLato, u Rtn Dr Kamwadae Syngkon bad u Rtn Dr DI Kjam uba la ai ki kyntien khublei.
Kiwei kiwei ki nongkitkam ki dei Rtn.
Deibormi Toi, President Elect, Rtn.
Mewothi Gatphoh, Vice-President, Rtn.
Dr.Kamwadae Syngkon, General Secretary, Rtn.
Lakhon Laloo, Treasurer, Rtn.
Fencing Syrti, Sergeant at Arm, Rtn.
E.F.Gatphoh, Foundation & Club Trainer, Rtn.
D.F.Majaw, Director Club Service, Rtn.
S.K.Lato, Community Service & Bulletin Editor, Rtn.
Reuveny Nongtdu, Vocational Service, Rtn.
B.Lytan, Club International Director, Rtn.
B.Paka Najiar, Youth Service Director bad u Rtn.
Longda Bamon, Literacy Chair.
Ka synjuk waheh chnong Jowai kala pynbna paidbah ba ka tyndong shet jingshet (LPG) ka poi haduh ha iing haka dor T.1091.48.
Ia kane ka dor la ai da ki agency ne ki nongsam tyndong lyer jingshet kiba don ha Jowai, ka Ripnar bad ka Rymbai Gas Agency.
U secretary synjuk waheh chnong Jowai Riquoma Rq Laloo, ula iathuh ba kila wan iakynduh iaki nongpyniaid jong baroh ar tylli ki agency bad na kaliang supply ruh kala pynthikna iaka dor.
Kane ka dor ka kynthup iaka ka dor LPG T.1020, bai kit T.19.50, GST 5% (CGST- Rs 25.988 bad SGST-Rs 25.988).
Haba kheinlang kala kot T.1091.48.
Ula ong ruh ba ki agency kila pynpaw iaki jingeh ki jong ki ha kaba iadei bad ki iing kiba jngai bad kaia dor kit yn hap ban ia pynbeit hapdeng ki trai iing bad u nongrah tyndong lyer ne gas.
Ha kaba iadei pat bad ka dor bai kali ki taksi kamai na kaliang ka synjuk kala dep phah shithi sha ka synjuk West Jaintia Hills Taxi Owners & Driver’s Association (WJHTODA), hynrei ki dang ap iaka jubab n aka synjuk ki taksi kamai ha Jowai.
Ka Khasi Students’ Union (KSU) Laskein Cricle kala maham ia kino kino ki briew kiba thmu ban thaw klumar ne pynthud iaka shongsuk shong saiñ ki paid Khasi Pnar ha ki jaka ba iakhajia ha khappud Assam Meghalaya kiba hap ha Block-I.Ka KSU kala shim ia kane ka rai haka sngi Saitjain hadien ba la saphriang ka khubor jingbyrngem byrsit u wei u nongKarbi ia u wei u jaid bynriew Pnar.
Ka KSU kala kynnoh ba uwei u Prophet Tisso uba na ka thain Jrikyndeng ula byrngem ia u Comingson Dkhar u chairman ka Labang Nongphyllut Pangam Raliang Area Committee.
Ka KSU kala kynnoh shuh shuh don ki para doh para snam na ka jaidbynriew Khasi Pnar kiba iasylla ban thaw klumar bad ka don kawei ka seng thymmai kaba tip kum ka United Khasi People Organization (UKPO) iakaba la lamkhmat da u Niwel War kaba sdang ban pynkhih iaka jingmut jingpyrkhat ki nongshong shnong ha Block I da kaba phon pah ban iasoh noh bad ka Assam.
Ka KSU kala kynnoh shuh shuh ba une u Prophet Tisso ula byrngem ba lada jia eiei iaki paid Karbi, u Comingson Dkhar na Moojem u hap ban kitkhlieh namar udei ma u, u nongpynbor iaki Khasi Pnar ba shong basah hapoh Karbi Anglong ban rah iaka vote sha Meghalaya bad khang ruh ban thep vote haka KAAC election ba dang shu dep.
Kumta ka KSU Laskein hadien bala saphriang kane ka jingbyrngem byrsit ha ki khubor paidbah (social media) kala maham ban leh tyngeh ia kino kino kiba thmu ban thaw klumar bad iasylla ban wanrah jingklumar bad ktah iaka shongsuk sain ki paidbah ha katei ka thain,.
Ka Nangbah Sports Association kala jop da 2-0 kol pyrshah iaka Dongmihsngi haka 2nd Division Football Tournament- ka 5th Debo Shullai Memorial Trophy kaba pyniaid da ka West Jaintia District Sports Association (WJDSA ha Kiang Nangbah haka sngi Saitjain.
Ha kane ka jingiakhun ka Nangbah kala thep baroh ar tylli ki kol haka kylla step.
Shi kol kala thep tang hapoh 5 minit bala iaid ka jingiakhun kaba la wan lyngba u Meyoo Susngi (5).
Ka kol kaba ar la thep da u Bantei Iongwai (30).
Ka Dongmihsngi kala pyrshang ban thaw ki lad ki lynti ban ioh thep kol, hynrei tad haduh bala wai ka por iakhun kam shym la ioh satia ban pynkhih iaka jar.
Kine ki ar kol ka Nangbah kala biang pura iaka ban khur iaka nam jop ba nyngkong jong ka na ka Pool B.Haka sngi Nyngkong ka jingiakhun kan long hadpeng ka Phramer pyrshah iaka Mookyndur na ka Pool D.Ka Sports And Games Committee ka Dorbar Shnong Loompyrdi Ïongpiah haka sngi Saitjain kala sam iaki prize sha ki nongjop iaka mini lucky draw kaba la pynlong ban pynmih mih pisa iaka kam sports ka shnong.
U Sports Secretary ka Loompyrdi Iongpiah ula ong ba ia kane ka mini lucky draw la pynkhalai haka sngi ba pynkut iaka 19th Open To All Badminton Championship 2022 kaba la kut haka 26 tarik u bnai Jylliew.
U nongjop iaka 1st Prize T.20,000/- dei u number 104 bala ioh da u Wanmi Dkhar.
Ka 2nd Prize T.10,000/- dei u number 5708 bala ioh da ka Ieidbunbha Lamare bad ka Third Prize T.5,000/- dei u number 2648 bala jop da u Riki Paswet.
Ha kane ka jingsam iaki prize la iadonlang u waheh shnong ma Alan Niangtia, ma Bimee Suwer general secretary, sports secretary Teddy Laloo bad kiwei kiwei.
Ka lympung ialehkai Open District Chess Competition kaba la pynlong da ka Thomas Jones Synod College bad ka Jaintia Hills District Chess Association kala poi noh sha kaba kut ha Thomas Jones Synod College haka sngi Saitjain.
Kane ka iakop ialehkai Chess ka long ruh shibynta ka jinglehkmen 25 snem ka Thomas Jones Synod College.
Kane ka jingiakop kala sdang haka sngi Thohdieng bad kila don haduh 30 ngut ki nongiashimbynta kiba na East Jaintia Hills District bad West Jaintia Hills District ba ki khynnah skul na ki skul bapher bapher.
Ka kyrdan iakhun la phiah haka Open Category bad Junior Category bad la ailad ïaki nongïashimbynta mar 15 minit bad ka jingïakhun ka long 7 wat (round).
U Kongsan ba wan plie pyrda ia kane ka jingiakhun u dei u MDC Jowai North u Brightstar Chyrmang bad u Superintendent of Police West Jaintia Hills ula wan ban pynhap pyrda ia kane ka jingiakop kum u kongsan.
Haka sngi plie la iadonlang Principal Thomas Jones Synod College u Dr DG Lyngdoh, ka Assistant Professor Thomas Jones Synod College C Bapui, Assistant Professor MJ Lamare, Assistant Professor DM Shanpru, u president JHDCA u Paia Lhuid, u Adviser JHDCA U Ma P Lyngdoh nalor kiwei kiwei.
Ki nongjop ha kane ka jingiakhun ba ar sngi, naka kyrdan Junior u lahduh u dei u Pynwanroi Suting (5point), ba ar u Daekyrpangmitre Pyrngap (4 point) bad ba lai u Leon Raymond Rymbai (4 point).
Na ka ki kynthei ka Sowkidaboi Papang (3 point).
Haka kyrdan Open Category u Richard L Jongte ula long u lahduh (6 point), u Paiada Ohi Lhuid ula wan ba ar (5.5 Point) bad ba lai u Huron Y Buam (5.5).
Iaki khusnam sha baroh ki nongjop la sam da u kongsan.
U President ka Seinraij Jowai u Ma OR Shallam ula plie paidbah ïaka madan “Kñia Pyrthat" kaba don ha Pohhali Dulong, West Jaintia Hills District haka sngi Thohdieng.
U Dolloi ka Elaka Jowai Ma Puramon Kynjing ula suit ka shor ia kine ki jingtei kyntang ka Seinraij Jowai haka jingdonlang ki nongialam ki ki Soo Langdoh, ki dkhot ka Executive Committee jong ka Seinraij Jowai, ki waheh shnong bad kiwei kiwei.
Kane ka jaka Knia Pyrthat ka dei kaba ki Soo Langdoh ki iakynduh lang manla u snem ban pyndep iaka jingleh niam bad ka nguh ka dem shuwa ban sdang ka Behdieñkhlam.
Mynta ka kynti ka Behdieñkhlam Jowai kan sdang naduh 11 tarik haduh 14 tarik Naitung.
Ki Soo Langdoh ki kynthup iaka Langdoh Jowai, Langdoh Kongwasan Chyrmang, Langdoh Ialong bad Langdoh Tuber.
U General secretary Seiñraij Jowai u Ma Arwotki Sumer ula ïathuh ba ïaka madan Kñia Pyrthat la tei haka jinglut kaba T.35 lakh kaba la sei na ka iarong pisa ka Seinraij Jowai.
Ula ïathuh ba jingthmu ban tei ia kane ka jaka kyntang kala sdang naduh 2014 hynrei namar ka jingduna pisa ym lah ban tei, hynrei dei ha u snem 2021 la khot tender bad la sdang iaka jingtei kaba la dep ruh haka por ka biang.
Haba kren ha kane ka jingialang plie u Ma OR Shallam, ula ong kadei ka sngi sah kynmaw ïaki dkhot ka executive committee kiba mynta kumjuh ïaki khun ka Niamtre jong ka Seiñraij Jowai kiba la synñiang ban tei ia kane ka jingtei kaba kyntang.
Ula ai khublei iaki nongialam barim kiba la maitphang ban sdang iaka jingtei, pynban wat hadien ba kila leit tied na kawei ka jingkhang sha kawei jingkhang ka sorkar, khamtam ka tnad Arts and Culture pynban kim ioh wat tang shinaia bad kane ka kam kala sahteng bun bun snem.
Ula kyntu ïaki nongshong shnong ka Pohhali Dulong bad ki khun ka Niamtre ban sumar ïa kane ka jingtei khnang ban tyngkai iaka jinglong kyntang kane ka jaka niam khnang ban pynneh pynsah iaka riti ka dustur bad ka niam ka rukom.
Kiwei de kiba la ai jingkren ki kynthup ia u nongialam barim ka Seinraij Jowai u Ma SK Lato, u Ma Hambiness Passah vice president of Seinraij Jowai, katba iaka jingialang la pyniaid da u ma Hercules Toi.
Ka Lion Sports & Youth Affairs (LSYA) kala jop da 2-1 kol pyrshah iaka Pynthorlangtein haka jingiakhun 2nd Division Football Tournament- ka 5th Debo Shullai Memorial Trophy kaba pynïaid da ka West Jaintia District Sports Association (WJDSA) ha Kiang Nangbah Stadium haka sngi Thohdieng.
Haka jingïakhun ka Lion Sports & Youth Affairs ka la ïoh ban pynkhih jar nyngkong haka minit kaba 53 lyngba u Tremiki Lamare haka minit kaba 53, ka kol kaba ar la thep da u Shanborlang Kharsahnoh haka minit kaba 78.
Shi kol ka Pynthorlangtein la thep da u Wanbiang Bang haka minit kaba 65.
Lashai ka sngi Saitjaiñ ka jingïakhun kan long hapdeng ka Dongmihsngi pyrshah ïaka NSA haka por 3.00 baje janmiet.
Kawei ka longkmie kaba la tip kum ka The Siangshai la kynnoh ba kala shah pyniap hala u jong u lok ha ïingsah jong ka ha ka shnong Jalyiah, East Jaintia Hills District.
Kane ka jingjia kala jia haka sngi Palei.
Ia ka metiap jong kane ka longkmie la lap ba sdien ha u tyllai phasi.
La kynnoh ba u lok kane ka longkmie u ba tip kum u Plom Dkhar na kane hi ka juh ka shnong ula dep pyniap shuwa iaka bad sdien iaka ha u tyllai phasi.
Kane ka longkmie ka dei kaba don 10 ngut ki khun iwei i dei iba dang 2 snem tam.
Halor kane ka jingjia kiba haiing kila dep mudui iaka jingujor ejahar ha Ladrymbai Police Outpost bad ka jingtohkit halor kane ka jingjia kala iaid shakhmat.
Haduh bala thoh iaka khubor ym pat ioh kem satia ia u Plom Dkhar.
Ia kaba sah kane ka longkmie la pyndep mynta ka sngi Thohdieng hadien bala pyndep iaki jingdonkam jong ka aiñ.
Shuh shuh na kaliang ka Sengkur Phawa Siangshai kala pynrem jur ia kane jingjia shah pyniap kane ka longkmie hala u jong u lok bad kyntu ia ki bor jong ka aiñ ban kem mardor ia u Plom Dkhar bad ban pynshitom katkum ki kyndon jong ka aiñ.
Ka ïingbishar ba don burom jong ka West Jaintia Hills District kala rai pynrem iaki ar ngut ki briew kiba donkti ban thombor iaki kynthei khynnah ha ki ar tylli ki case hapoh ka district.
Kine ki ar ngut kiba shah rai pynrem ki dei u Murtibiang Surong bad Francis Suchiang.
U Superintendent of Police, West Jaintia Hills District u Bikram D Marak haka sngi Balang ula iathuh ba haka 28 tarik une u bnai ka Court of Special Judge (POCSO Act), West Jaintia Hills,Jowai, kala rai pynrem ia Francis Suchiang katkum ka kyndon aiñ hapoh ka Sec 8 POCSO Act bad rai pynsaja da kaba set phatok Saw snem ryngkat ka kuna T.6000/- bad lada ym lah ban siew iaka kuna un bteng ban shong phatok sa 2 bnai bad kawei pat ka jingpynshitom katkum ka section 506 IPC bad ka kuna T.2000/- bad lada ym lah siew iaka kuna un shah set phatok sa 1 bnai.
Kawei pat ka jingrai pynrem ka dei pyrshah ia u Murtibiang Surong, ka ïingbishar District Session Judge, West Jaintia Hills, Jowai haba bishar iaka mukotduma haka 30 tarik Jylliew kala lap ba u Murtibiang Surong u donkti ban thombor ia kawei ka kynthei katkum ka kyndon aiñ hapoh ka section 376 IPC.Ka ïingbishar kala rai pynrem ia u Murtibiang Surong da kaba rai set phatok 12 snem lynter bad ka kuna T.50,000/-.
U SP ula ong ba u Murtibiang u donkti ban lehbeijot iaka kynthei ha ka jingjia kaba la jia naduh u snem 2016.
La registered iaka case ha Amlarem PS case No.18 (11) 2016 U/S 376 IPC bad ka WPSI O Tyngkan kala tohkit ia kane ka jingjia bad buh jingthoh.
Katba u Francis u don ka case ba u thombor iaka khynnah ha u snem 2018 katkum ka case kaba la registered ha Jowai PS case No.39 (02) 2018 U/S 506 IPC R/w Sec 7/8 POCSO Act, ka WPSI R M.Suchiang  kala tohkit ia kane ka jingjia bad buh jingthoh.
Ka Ladthadlaboh Sc kala jop da ka kol bakla thep 1-0 pyrshah iaka Mynthong Sc haka Super Division Football Tournament kaba pyniaid ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Kane ka kol bakla thep kala mih paw haka minit kaba 6 kaba la iaid ka jingiakhun haka kylla step.
Ia kane ka kol la thep da u Riburom Jat jong ka Mynthong bad kala neh haduh bala wai ka por iakhun.
Da kane ka namjop ka Ladthadlaboh kala kamai 6 poin na ki lai sien iakhun, katba ka Mynthong kala neh 7 poin na ki saw sien mih madan.
Lashai ka jingiakhun kan long hadpdeng ka Sabahmuswang pyrshah Lumiawmushai Shangpung haka por 3 baje nohphaisngi.
Ka Seng Khasi College, Jaiaw, Shillong, kala plie iaka pyrda jong ka jingrakhe iaka jubili ksiar haka jingialang kaba long ha hall jong ka kolej Sngi U Blei.
Kongsan ba la leit ban plie ia ka pyrda jong kane ka jingrakhe dei u President ka Seng Khasi Kmie u Rgh Don Kupar Dkhar (IAS Rtd) ryngkat ka jingiadon lang ki lai ngut ki vice president ka Jylli Pyrkhat Kam (JPK) ka Seng Khasi Kmie ba kynthup ia u Rgh O.Pyngrope, Rgh Wallamphang Roy, Rgh Arwas S Tariang, nangta u President bad Secretary ka Gorvening Body u Rgh Banteilang S Rumnong, Rgh Richard H.Dkhar, ki Principal barim, ki nonnghikai, ki samla pule bad kiwei kiwei.
Ban sot na ka jingkren ka jong u Rgh D.K Dkhar, ka khana lyngot jong kane ka kolej, ka long ba la seng ia kane ka kolej ha ka 28 tarik u nai Nailar jong u snem 1973, ha Hall jong ka iing Seng Khasi ba mynta ha Mawkhar tang kum ka kolej miet ne ka evening college.
Ha kaba sdang la don shwa tang kumba 34 ngut ki samla pule bad dei ha u nai Risaw jong u snem 1973 ba la shah ne ai jingbit ban sdang ia ka Pre University Classes bad dei tad ha u snem 1987 ba  la ioh ia katta ka jingithuh kaba pura ne ka permanent affiliation na ka skul bah  pule North Eastern  Hill University bad dei ha u snem 1983 ba la kynriah noh pat ia ka sha ka jaka ba ka don mynta, katta ha lympung Weiking, Jaiaw, Shillong.
Haba phai pat sha ki nongseng la sngewthuh ba ki riew khraw jabieng ka Seng Khasi kiba la shimti ban bat kum ki nongialam ban sdang ia kane ka kolej ki long kum ki jong u Rgh A.S Khongphai, u Rgh R.T Rymbai, Rgh Rubi Diengdoh (bam kwai ha dwar U Blei) kiba long kum ki President ki Secretary ba nyngkong ka kolej ryngkat bad kiwei kiwei ki dkhot, kiba la trei khlem shongthait ban seng ia kane ka kolej, kaba da kylla mynta kane ka kolej kynjreng ka la ieng bad kam mynta sha u mawmer ba 49 bad satang shi snem nangne shakhmat kan rakhe ia  u mawmer ka 50 tylli ki snem, bad mynta ka  kolej ka don  ia ka Atrs bad ka Commerce Course naka bynta ka Class XI & XII bad ka Honour Course naka bynta ka Arts.
Kawei na ka thong kaba ki riew Rangbah ka Seng Khasi haba ki seng ia kaneka kolej, ka long ba kin lah ha kaban iarap ban ai lem ia katta ka jingnang jingstad ha ka jingsiew kaba tad, kum shi bynta ban lah ban ialam ne ban btin lynti ia ki khun samla, kiba wwan na ki nongkyndong, hynrei kiba thrang bad sliang ban kiew irat ha ka jingim ka jong ki, kaba kane ka thong haduh mynta mynne ka long kum u saihon, uba dang iai rhem ne ba la iai bteng ban leh ia kane.
Ha shwa ban sdang ka jingialang la ioh shwa ia ka nguh ka dem kaba la ai da u Riew Tymmen Riew San ka Seng Khasi Kmie u Rgh Hambok Kharmawphlang bynrap da ka jingkyntiew iaka lama ka kolej da u kongsan u Rgh Don Kupar Dkhar.
Hadien kane, la poi pat sha ka jingialang ba kongsan ba la pynlong hapoh ka hall jong ka kolej ha kaba la ioh ia ka kyntien pdiang sngewbha na u bah Wandur.
B Rynjah Principal, ki jingkren na u Preisdent bad Secretary ka Governing Body u Rgh B.S Rumnong bad Rgh Richard H Dkhar, ka jingthang ia ki mombati kum ka dak ka jingplie ia ka pyrda jong ka jingkhreh ban rakhe ia ka jubili ksiar ba la lam khmat da u kongsan bad kiwei kiwei ki riew pawkhmat bad kumjuh ki Principal brim bad ba la shogthait ka kolej, ki sur jingrwai ba la ai da ki khynnah pule, nangta ka shlem ai jinghikai ia ki sur tynrai bad kumjuh da ki khynnah pule  barim  bad ia ki kyntien ai khublei la ioh na  Vice Principal I kong Herina Dohtdong bad ha kane ka sngi, u kongsan u la leit ban khap artad ia u ribbon kum ka dak jingplie ia ka shlem kilan met ne ka gym.
Kum u nongialam ba Rangbah ka Seng Khasi Kmie, u Rgh Don Kupar Dkhar, um lah ban khlem da dap d a ka mynsiem kaba kmen bad  kaba phuhmat ba ha kine ki 49 tylli ki snem ka jingseng ia kane ka kolej, ka la sdang ba kan roi ha kiba bun ki liang kum ha ka liang ka jingdon ia ka Computerised Library, ka Floodlit basketball, ka shlem kilan met, ka jaka ban ia bam ne dih sha (canteen)  bad kaba kham sngewtynnad ka long ka jingsdang ban kham bun ki khynnah ne ki samla pule, kiba la kynjoh da ki hajar ngut.
Kumta na ka liang u Rgh Don Kupar u shim ia ka kabu ban ai khublei ia u Principal nangta ia ki nonghikai bad kumjuh ia ki nongtrei khamtam eh ia u President bad Secretary ka Governing Bocy, kiba la shim ha ki ia ka lyngkor kaba khiah na kiba khia tam ban kit ban bah ia ki kam ba man la ka sngi jong kane ka kolej.
U Burom Salahe ula khyrwit da ka hat trick kaba la pynlong iaka 7 Wasa Utd ban jop da 3-1 kol pyrshah iaka Khimusniang haka lympung ialehkai Super Division Football Tournament kaba pyniaid da ka West Jaintia District Sports Association (WJDSA).
Ha kane ka jingiakhun kaba long ha ka sngi Nyngkong ha Kiang Nangbah Stadium, ka 7 Wasa kala thep ia kine 3 kol haka kylla miet.
Ia baroh kine ki lai kol la khyrwit da u Burom Salahe (47, 52 & 57) bad kane ka dei ka hattrick ba nyngkong jong kane ka aiom.
Ka Khimusniang kala ioh ban thep shikol ha shuwa ban wai ka kylla step lyngba u Eddie Bamon (45+1).
Da kane ka nam jop ka 7 Wasa United ka la kamai 9 poin katba ka Khimusniang ka dang kamai tang 3 poin haka jingïakhun kaba mar lai sien.
Lashai ka sngi ka jingïakhun kan long hapdeng ka Ladthadlaboh pyrshah ïaka Mynthong haka por 3.00 baje nohphai sngi.
Ka All Jaintia Commercial Vehicle Association (AJCVA) kala rai ban khot pynlong da ka jingiaid paidbah haka 1 tarik Nailur ban pynrem iaka jingpyniap dusmon iaki ar ngut ki driver tourist ha rilum Jaintia.
Kane ka jingiaid paidbah ne ka rally kan sdang na Iawmusiang sha Lad college, Ladthadlaboh, Jowai.
Kane ka synjuk ki nongniah kali kamai kala khot wer ka baroh ban mih sha kane ka rally ban dawa naka bor jong aiñ ban pynshitom da kaba tyngeh katkum ki kyndon jong ka ain khnang ba kine ki nongleh kam sniew kiba bym salia ban shim iaka jingim briew kin nym ioh ban iaid laitlan.
Ha ka prem miet jong ka sngi Nyngkong, ka North East Zone Cultural Centre (NEZCC), Dimapur kaba long kawei na ki shnat treikam jong ka Ministry of Culture ka Sorkar India ha ryngkat ka jingiatreilang bad ka tnat Arts and Culture ka jylla Meghalaya kala pynlong ia ka prokram jong ki jingrwai bad jingshad tynrai kum shibynta jong ka jingleh burom ia u riewshlur ialeh laitluid ka ri, U Tirot Sing Syiem ha ka jingrakhe ka Ri India ia ka Azadi Ka Amrit Mahotsav kaba long ka jingrakhe ha salonsar ka Ri India ia ka jingdap 75 snem jong ka jingialeh laitluid jongka.
Ha kane ka prokram ia kaba la pynlong ha Khasi Patriotic Home, Nongkhlaw la wan ban sakhi da u Lamphang ka Iing Dorbar Thaw Ain ka jylla, u Bah Metbah Lyngdoh uba la wan kum u kongsan ha ka jingdon ryngkat u Syiem ka Hima Nongkhlaw, u Pa’iem P.M Syiemlieh, u Additional Deputy Commissioner ka Eastern West Khasi Hills District, u Bah A.Nongbri, u Superintendent of Police ka District, u Bah M.B Syiem,  Assistant Director ka Directorate of Arts and Culture, Kong D.Kharjana, u Syiem Khynnah ka Hima Nongkhlaw, u Bah K.M Syiemlieh, ki dkhot ka kur Syiemlieh, u Sordar ka shnong Nongkhlaw, u Bah Clement Dkhar, ki khynnah skul bad ki paidbah nongshongshnong ka shnong Nongkhlaw.
Ha ka jingkren jong u kum u kongsan, u Lamphang ka Iing Dorbar Thaw Ain ka jylla, u Bah Metbah Lyngdoh u la ong ba ka jingrakhe ia ka jingkhraw u Tirot Sing Syiem lyngba ka jingrakhe ka Ri India ia  ka Azadi Ka Amrit Mahotsav ka pynkynmaw ia ki paidbah nongshongshnong ia ka mynsiem ba shlur bad bym aili jong ki riewialeh laitluid ka ri bad ka pynioh ruh ia ka lad ka kabu na ka bynta ki paidbah nongshongshnong ban pyrkhat halor u synniang u bynhei uba ki lah ban noh kum shibynta ban kyntiew ia ka bha ka miat jong ka imlang sahlang lyngba ki sap ki talen ba u Blei u la ai ha ki.
Ha kane ka sngi, u Bah Metbah u la khot la wer ruh ia ki paidbah kiba la sakhi lang ia kane ka prokram ba kin ring jingmut na ki jinghikai jong ka jinglong jingim u Tirot Sing Syiem uba la iakhun dohiap pyrshah ia ki bor ka sorkar phareng ban pynneh pynsah ia ka kolshor bad ka snap kyrpang jong ka ri lum Khasi.
La pynphuh pynphieng ia kane ka prokram da ki jingrwai tynrai, jingshad tynrai bad ruh ka skit halor u Tirot Sing Syiem da ki riewdonsap ka distrik bad kumjuh kiwei de kiba la wan na nongbah Shillong.
Kiwei kiwei pat kiba la kren ha kane ka prokram ki kynthup ia u Syiem ka Hima Nongkhlaw, u Pa’iem P.M Syiemlieh bad i Assistant Director ka Directorate  of Arts & Culture, i Kong D.Kharjana.
(SDPRO,Mairang).
Ka Jaintia Hills Truck Owners Association (JHTOA)  kan pynlong ïaka jingialang paidbah ne ka general meeting haka 31 tarik Nailar ha phyllaw ka ophis jong ka JHTOA ha Tuber Takhniang haka por 10.30 baje mynstep.
Ki mat ban ïakren ki long halor ka jingeh bai kit bai bah ia ka dewbilat na ki kharkhana dewbilat ha rilum Jaintia, ka jingkit dew sain dewbilat clinker.
Nalor kane ka mat ka yn iakren halor ka jingrung dkhot bad pynthymmai jinglong dkhot hapoh ka JHTOA kumjuh ruh ïa kiba rung thymmai.
U President thymmai ka JHTOA u ma Biangshwa Shylla bad u Secretary u ma General Secretary Harpidiyou Suiam ki la kyrpad ia baroh ki trai trok ba kin wan khlempep sha jingïalang khnang ba ki kam kin long kiba ïaid beit ïaid ryntih bad ban shim iaka rai da ka jingmynjur lang baroh ki trai trok kiba don hapoh ka lama JHTOA.Ka Sarot I Man (SIM) haka Sngi U Blei kala hiar ban pynkhuid bad ai khyndew ne sboh ïaki tynrai dieng kiba ka la thung haki khyndiat bnai ba la dep ha Kiang Nangbah Memorial Park, Syntu Ksiar, Panaliar, Jowai.
Kane ka jingleh ka SIM ka long ban pyni nuksa ïa kiwei ba haba thung ïa kino kino ki dieng, dei ban leit peit leit pynkhuid ne sumar lym kumta kan ym don jingmut tang ban thung.
Ka kynhun haka jingïalang, ka la rai ban leh ïa kane namar bun ki riew shimet, ki sengbhalang, ki shnong ki thaw wat ki tnat treikam sorkar ruh ki leh burom ïaka mei mariang man u snem da kaba thung shibun ki tynrai dieng hynrei ki shongshit tang ha kato hi ka sngi bad ieh ynda la dep thung khlem leit peit leit sumar.
Kumta ka SIM ka la kyntu ïa baroh ki nongshong shnong kiba juh thung dieng ha kino kino ki jaka ban sumar ïaki ban lait sepei ki tynrai dieng.
Ka Dorbar Shnong Lumshnong, East Jaintia Hills kala jied iaki nongkitkam thymmai na ka bynta ka samoi treikam 2022-25 haka sngi Saitjain.
Ha kane ka jingjied nongkitkam thymmai, kla dorbar kala jied ia u ma Monlang Ladong kum u waheh shnong thymmai ka dorbar shnong Lumshnong.
Kiwei kiwei ki nongkitkam ki long kine harum: 1.
Waheh shnong-Mr.Monlang Ladong 2.
Asst waheh shnong- Mr.Change Rymbai 3.
General Secretary – Mr.Embhahlang Lamare 4.
Asst Secretary -Mr.Deibormi Dkhar 5.
Finance Secretary- Mr.Rimiki Lamare 6.
Treasurer -Mr.Damekit Pynkhlong Dkhot Executive Committee (1).
Smt.
Phrilis Khonglah (2)Lovely Gympad (3)Mr.Korma Mukhim (4)Mr.Wansuk Shylla (5)Mr.Biangmon Phniaw (6)Mr.Sing Suting (7).
Mr.Grimlang Dkhar (8).
Mr.Pritimon Mukhim (9).
Mr.Ainong Gympad (10).
Mr.Khihlang Shylla (11).
Mr.Heinikijuh Pohshna (12).
Mr.Cherister Dkhar (13) Mr.Shemki Truh 7.
Auditors (1)Mr.T.Hame Gympad (2) Mr.Shaphrang Pynkhlong 8.
Sports Committee (1) President Mr.Emon Pdang (2)Secratary Mr.Emlang Dkhar (3)Treasurer Mr.Kordor Lamare 9.
Village Defence Party (VDP) (1)President Mr.Edmon Lamare (2)Secretary Mr.Phermon Mukhim 10.
Secretary VEC -Mr.Shaimon Suchiang 11.
Secretary VWSC -Mr.Shaphrang Pynkhlong.
Ka Jaintia Students’ Movement (JSM) kala ong ba ki college kiba la kynthup haka People’s College Scheme ka sorkar ka dei ban buh dor iaka bai klas ki khynnah ne samla pule khnang ban long ia ryngkat bad ki college kiba pyniaid da ka sorkar.
Lada ka sorkar kam pynbeit iaka dor jong ka bai klas ka jingmut ka People’s College kan kylla sha wei bad kan long ruh tang kum ki Political College, la ong ka JSM haka dorkhat kaba la ai sha u Myntri ka tnad Pule Puthi Ma Lahkmen Rymbui haka jingpynkup burom iaki samla kiba pass bha haka SSLC, HSSLC kaba long ha Tpeppale, Jowai.
“Ngi dawa ruh ruh ba ki dei ban don ki nongmihkhmat ne ophisar jong ka sorkar haka Governing Body/Managing Body jong ki college kiba kynthup haka People’s College," ong ka JSM haka dorkhat.
Ka dorkat ka ong shuh shuh ba “Lada ka sorkar ka siew iaka tulop ki nonghikai hapoh ka People’s College, balei ka sorkar kam shna ne wanrah iaki College Sorkar.
" Ka JSM ka ba ka jingsdang iaki People College scheme haka jaka ban shna iaka Government College ka khang lad ia ki samla kiba la nang la stad ban iohkam iohjam ha kaban long lecturers bad kumjuh iaki samla pule ha ki College Sorkar thymmai.
Kiwei kiwei ki jingdawa kiba ka JSM kala buh ha khmat u Myntri ka tnad Pule Puthi ka long ban wanrah iaka Job Coaching Centre ne ka shlem ai jinghikai ba kyrpang ïa ki samla wad kam wad jam ha Ri lum Jaintia.
Ban wanrah iaka centre MPSC ha Jowai ban pynsuk iaki nongialehkam.
Ka JSM ka dawa ïa ka jingpyntreikam noh ïa lai residential schools ha West Jaintia Hills, Engineering College ha Thadmuthlong bad ka Science College ha Mustem bad ka Pine Mount International School ha Wahiajer.
Ka JSM ka ong ba ki nongshong shnong ki la dep ai sngewbha ïa ka jaka na bynta kitei ki jaka pule naduh mynno hynrei haduh mynta kim pat ïeng satia ki jaka pule.
Haba jubab ïa katei ka memorandum, u Ma Lahkmen ula ong ban sdang ïaka Kolej sorkar kam dei kaba suk hynrei sngewtynnad ba ka Ri lum Jaintia kadei kaba donbok ban don 3 tylli ki People’s College haka jinglut kaba 10 klur tyngka shisnem.
Haba ïadei bad ka bai Kolej ne Fees haki 3 tylli ki People’s College, u myntri ka tnat Pule ula kular ba ka sorkar kan sa peit ne khmih biang ne “Relook" ïa kane ka mat khnang ba kitei ki kolej kin nym kamai profit ha ka jingduhnong ki samla pule.
Ka Nangbah Mulang kala pynliem da 2-1 iaka Sohmynting haka jingiakhun Super Division Football kaba pyniaid da ka West Jaintia Hills District kaba long ha Kiang Nangbah Stadium haka sngi Saitjain.
Ha lyndet kane ka namjop ka Nangbah Mulang ka dei ka jingialehkai bha u Pynishai Lathong uba la lam lynti ruh iaka kynhun ka Nangbah Mulang ban khur ia kane ka namjop da ki ar kol kiba ula thep.
Kine ki ar kol kila mih haka kylla step haka minit kaba 6′ bad 19′.
Ka Sohmynting hadien ba kala shah tam da 2 kol kala iakhun tyngeh ban ioh thep kol, hynrei ka jingskhem ka kut ialehkai ka Nangbah Mulang kam shym la ioh iaki kabu ksiar kiba paka.
Ha ka jingiakhun haka kylla miet ka jingiakhun hadpeng kine ki arliang kala nang itynnad ha kaba kila pyni iala ki jong ki sap ialehkai ban ia ioh thep kol, bad dei haduh ka minit kaba 75′ ka Sohmynting kala thep lyngba u Meyoo Pde.
Kine ki lai kol kila neh haduh bala wai ka por iakhun bad ka Nangbah Mulang ioh khur 7 poiñ da kane ka namjop na ki lai tylli ki jingiakhun.
Ka All Jaintia Commercial Vehicle Association (AJCVA) kala dawa na ka bor jong ka aiñ ban pynshitom da kaba shet byndi shirta jingim iaki suba donkti ban pyniap iaki ar ngut ki nongniah kali kamai ha rilum Jaintia Hills Kine ki ar ngut kiba shah pyniap ki dei u Damehipaia Papeng uba kamai kali Jowai sha Ladrymbai uba la jah naduh u bnai Nailar 10 tarik bad u Fullmoon Kharsahnoh ba kamai Jowai Shillong uba la lap iaka metiap ia u ka juh ka sngi na Mynkre East Jaintia Hills.
Halor kane ka jingshah pyniap kine ki ar ngut ki nongniah kali, ki pulit kila kem iaki saw ngut ki suba donkti kiba kynthup ia u I Love You Talang , Ramesh Dkhar, Tellme uba tip kum u Bor Pyrtuh bad u Sampher Ksoo.
Na kaliang ki synjuk niah kali ka AJCVA bad Hynniewtrep Women Welfare & Development Organization (HWDO) kila pynrem jur halor kane ka jingjia kine ki runar thrangsnam ban shim iaka jingim kine ki arngut tang na ka bynta ka kali jong ki.
Ka AJCVA ka kyrpad ia ki bor ba dei peit ban pynshitom ia kine ki riew khlaw nong pyniap briew da ka ba set phatok ia ki shi jingim.
Ka la pynbna ruh ban kan don ka ialang paidbah (Kaba iaka tarik ym pat pynbna) ban pynrem iakane ka jingjia bad ban dawa na ka bor jong ka aiñ ban pynsaja shirta jingim ia kine ki runar.
La ong ba ki synjuk niah kali na kylleng kin wan ban iashimbynta na Rilum Jaintia bad Khasi Hills kiba la kynjoh palat 45 tylli ki synjuk niah kali tang na East Jaintia Hills bad West Jaintia Hills.
Ka HWDO ka ai ka jingkyrshan ka pura ia kane ka jingjia jingialang paidbah ban pynrem ia kitei runar thrangsnam.
Ka kynhun ialehkai ka Mynthong kala jop 5-0 pyrshah iaka Sabahmuswang haka Super Division Football Tournament kaba pyniaid da ka West Jaintia District Sports Association (WJDSA) haka sngi Friday.
Haba phai sha ka jingiakhun kaba long ha Kiang Nangbah Stadium, ka Mynthong kala ialehkai bha ha kane ka jingiakhun bad kala tam shakhmat haka kylla step da 1-0.
Ia kane ka shikol la thep Timmy Ryngkhlem (29).
Haka kylla miet ka Mynthong kala thep sa saw kol lyngba u Romiric B Ngueufang (65′, 78′) bad u Premrose Lamat (81′, 88′) Shikol ka Sabahmuswang la thep da u Needful Shylla (63′).
Da kane ka namjop ka Mynthong kala kamai 7 poin haka miej iakhein poin katba ka Sabahmuswang 1 poin.
Lashai ka sngi ka jingïakhun kan long hapdeng ka Nangbah Mulang pyrshah ïaka Sohmynting haka por 3.00 baje janmiet.
Ban iakhun pyrshah iaka jingsniew ka imlang sahlang kiba la kynrei bha mynta ki sngi khamtam na ka jingjyllei ki nongdih bad nongkhaïi drok, ka Dorbar Shnong Panaliar Jowai kala pynmih iaka adong adit shnong kaba pyrkhing bad ka pynap ruh da ka kuna kaba la kot haduh T.70 hajar nalor ban kan aiti sha ki bor jong ka aiñ.
Kane ka dong adit shnong, ka jingthmu ka long ban iakhun pyrshah iaka jingsniew ka jingdih iaki kynja jingdih pynbuaid ba kynthup iaka kyiad, drok bhang bad kiwei kiwei hapoh u pud u sam jong ka shnong Panaliar.
U Waheh Shnong ka Panaliar u Ma Riquoma Rq.Laloo ula khot la wer ïa baroh ki paidbah ban ïatreilang bad ka Shnong Panaliar ban wanrah ka shongsuk shongsaiñ bad jingbha jingmiat ïa baroh lang.
Ula ong ka shnong Panaliar naduh mynshwa ka don ïaki aiñ shnong kiba dang trei haduh mynta kiba khang pyrshah ban die ïa kino kino ki jait jingdih pynbuaid khamtam ka kyiad, u Drugs bad kiwei kiwei.
Ia kiba die kyiad beaiñ ka kuna kalong T.20 hajar tyngka katba ïa u nongthied yn shaiñ kuna T.10 hajar tyngka.
Ïaki nongdie drugs ka kuna kalong T.50 hajar tyngka bad aiti ruh sha ka aiñ, ong u ma Laloo.
Ula kyntu ïa baroh ki nongshong shnong bad ki lok kiba najan najngai ba lada ki ïoh jingtip eiei shaphang ki nongdie nongthied ban pyntip sha ka Dorbar shnong bad ka Dorbar shnong kan ai buskit T.4 hajar tyngka bad ïaka kyrteng jong ki nongpyntip yn buhrieh.
Ka Dorbar shnong Panaliar ka khang pyrshah ruh ïaki Wine Store kiba pynpoi kyiad hapoh u pud u sam jong ka shnong ne Home delivery khlem da ïoh jingbit shwa na ka Dorbar shnong.
Kino kino ki wine store kiba leh pyrshah ka shnong kan pynduh ïaka permit jong ki.
Shuh shuh la mana ruh ïaki riew shimet, ki sengbhalang, seng Niam, ki dong ne Shnong ba kim ym bit pynlong kino kino ki kynja jingïalang ne prokram paidbah khlem da ïoh NOC na ka Shnong Panaliar.
Ka Dorbar shnong ka la khang pyrshah ruh ïaki lok ki jor kiba wan da ki kali motor ban bret pathar ïaki klong, ki bilor kyiad bad ki jakhlia jakhlait hapoh shnong poh thaw.
Haba ïadei bad ki nongdie dukan hapoh u pud u sam jong ka Dorbar shnong la shah ba kin die tang haduh 10.30 baje mynmiet bad kino kino ki dukan kiba leh pyrshah kin hap ban siew ïaka kuna ryngkat ka jingpynshitom.
La khang ruh ïa kino kino ki kali ban pynheh sur, ñiah sted haba ïaid haki surok shnong bad la kyntu ïaki nongleit nongwan ban shim ïaki number plate bad ban pyntip sha ka Dorbar shnong.
U District Magistrate, Eastern West Khasi Hills District ula khang iaka jingpynlong iaka jingiakop khwai ba palat 1 lakh ka khusnam pisa ha baroh kawei ka district.
Ka hukum kaba la pynmih da u District Magistrate haka sngi ba ar katkum ka kyndon aiñ hapoh ka Section ba 144 CrPC ula khang shisyndon ia ka jingpynlong ia ki jingiakob khwai dohkha kaba ka khusnam sha ki nongjop ka long palat ia ka 1,00,000/- (Shi Lak) tyngka bad ka bai rung kaba palat ia ka 100/- (Shi Spah) tyngka shi ryngwiang.
U District Magistrate ula pynmih iakam hukum hadien ba la ioh jingujor halor ka jingpynlong ia ki jingiakob khwai dohkha da katto katne ki nongshong shnong ha ki pung dohkha bapher bapher kiba don hapoh Eastern West Khasi Hills District ha kiba ka bai rung kam duna ia ka 500/- (Sanspah) tyngka shi ryngwiang bad ka khusnam sha ki nongjop ka bym duna ia ka 15,00,000 /- (Khatsan Lak) tyngka , Shuhshuh, katkum kane ka hukum, yn ym shah ban pynlong jingiakob khwai dohkha palat ia ka ar sien shi snem ha kajuh ka pung.
Ia kane ka hukum la pynmih da u District Magistrate kum shi bynta ban khanglad ia ka jingpyndonkam bakla bad jingsngewthuh bakla ia ka Amusement Act bad ruh ban khanglad ia ka jingshah shim kabu jong ki duk ki suk ki bym da biang tikna ka kamai kajih.
Kino kino kiba pynkhein ia kane ka hukum kin shah pynshitom katkum ka Section ba 188 jong ka Indian Penal Code, 1860.
Ka Dr (Mrs) E Kharkongor, Principal, Shillong College bad ka Dr(Mrs) A Nongbri, Head of Department (HOD) Department of Khasi haka sngi Palei kila pyllait iaka kot kaba kyrteng- The Khasi States Timeline 1771 – 2017 ba la thoh da u Bah John F Kharshiing bad u Dr Bodhi Sainkupar Ranee, Associate Professor, TISS, Mumbai haka jingialang kaba long ha Shillong College Hall, Bomfyle Road, Shillong.
U Bah John F kharshiing u la pynpaw iaka jingsngewnguh ia ka skul bah Shillong ia ka jingpdiang sngewbha ban plie ia kane ka kot kaba thoh ia ka History bad ka Politics kaba 246 snem (1771-2017) jong ki Khasi States kaba long kaba kongsan bha na ka bynta ki skul bah, ki samla pule, ki nongsynshar, ki riewsaid ain ki nongmihkhmat bad kiwei kiwei.
Shuh shuh u la ong ba u kyrmen ba kane ka kot kan long kaba iarap ia ka Sorkar Jylla, District Council, ki Khasi States (Hima) bad Elaka bad kumjuh ruh ia ka Sorkar India ha kaba sngewthuh ia ka jinglong kyrpang ka jaidbynriew Khasi bad ki jingsynshar kiba don hapoh ki Khasi States.
U la pyntip ba ha ryngkat u Associate Prof.Ranee kane ka long ka kot kaba ar kaba ki la ia thoh lang bad la nang pynkhreh ia kaba lai kaba yn sa pynmih biang hashen.
U la pyntip ruh ba ia kane ka kot lah ruh ban ioh na Ri Khasi Book Agency, Mawkhar, bad na New Book Center, Laitumkhrah Beat House, Shillong.
U la ong ba dang bun ki jingtip ba donkam ban buh thup ha ka kot pule bad kane ka long tang ka jingsdang bad u la kyrpad ia kiba pule ban ai ruh ia la ki jingai jingmut lane ki jingkynthoh khnang ban nang mih ka jingthoh halor ka dur jong ka jaidbynriew.
U la ai khublei kyrpang ia i Principal, i HOD Dept of Khasi, kiba la shim khia ban pynlong ia kane ka sngi kaba iaidbeit.
U Bah John  F Kharshiing, u la ong ba kane ka kot la pynmih khnang ha ka ktien phareng namar kane ka kam jong ki Khasi States ka long kaba hap ban sngewthuh ki bym dei ki Khasi naduh ka Sorkar India kynthup bad kiwei kiwei.
U la pyntip ruh ba ka la don ka kot kaba ki la dep pynkhreh ha ka ktien Khasi ia kaba yn sa pynmih hashen.
Ha kane ka sngi la pyniaid ia ka jingialang da ka kong M Marbaniang bad la ioh ia ki kyntien pdiang sngewbha na i  nonghikai Bah S.Kharrymba, la ioh ruh ia ka jingrwai kyrpang na i samla pule na ka Khasi Deptt, Shillong College.
Ka 24 tarik u Nailar 2022 ka dei ka sngi kaba sah jingkynmaw namar ha kane ka sngi ka Meghalaya High Court ka la pynwai noh ia baroh ki mukutduma kiba їasnoh bad ki kam kamai kajih bad kamai jakpoh jong ki nongdiemadan.
Hadien ba la seng ia ka sengbah ki nongdiemadan, kata ka Meghalaya & Greater Shillong Progressive Hawkers and Street Vendors Association (MGSPHSVA) ha ka snem 2016, ka seng ka la їakhun hapoh Їingshari bad shabar ruh kumjuh ban pynurlong ia ka jingdawa ba kongsan ban їoh ia ka Aiῆ kaba biang.
Ha ka hukum ba la pynmih ha ka 24 tarik Nailar, ka Meghalaya High Court ka la pynpaw ba namar ba ka Sorkar Jylla ka la mynjur bad leh ia kaba donkam ban pyntreikam ia ka Aiῆ jong ka Sorkar India kaba їadei bad ki nongdiemadan bad ba la pyndep ne pynkhreh ban shna ia ki rule na ka bynta ka Aiῆ Street Vendors (Protection of Livelihood and Regulating) of Street Vending Act 2014.
Ka High Court ka la bthah ruh ia ka Sorkar Jylla ban buh por ban pyndep ban shna ia ki rule.
Lah ban ong shiteng shilliang ka jingїakhun ka la dep bad kaba sah ka long kaba kongsan bad kumta ka donkam ban їatai-їakren bad їatreilang da baroh ki nongshong shnong.
Nyngkong eh, ngi dei ban sngewthuh ba ka kam die jingdie ha madan ne rud lynti ka la don naduh hyndai kulong kumah.
Ha ka pyrthei jong ki nong Greek hyndai ka don kata ka jaka paidbah kaba ki khot ka agora bad ka dei ka jaka їew paidbah.
Nangta shi spah snem mynshuwa haba la pynkynriah ia ka Їewduh sha ka jaka ba ka don mynta mar shiteng na ka їewduh ka dei ka їewmadan bad ki їew ha Ri Hynῆiewtrep ki dei ki їew madan.
Kaba ar, ha shuwa ba ki nongdie madan kin thaw ia ka seng MGSPHSVA ki la ju їakhun kynhun ne marwei shimet ban їada ia ka hok kamai jakpoh.
Ki bun ki por ba ki la shah knieh jubor ki mar bad shah leh tohmet ha ki bor District ne Municipal ne Pulit.
Ka la long ka jingduh nong kaba khraw.
Lada kheiῆ jingkheiῆ ki nongdiemadan ki kamai ym duna ia ka 20 lak tyngka ha ka shi sngi bad lada weng ia ki nongdiemadan ka Jylla ka duh nong bad ki longїing longsem jong ki nongdiemadan ruh kin їap thngan.
Hynriew snem ka Sorkar ka la pynlut ia ka por bad ka bor jong ki nongdiemadan ha Їingbishar bad ha ki jingїakhun bapher.
Ha kine ki hynriew snem ka Sorkar Jylla kam shym kheiῆ kor ia ka jingim jong ki nongide madan.
Ňiuma, ki nongdiemadan ryngkat ki nongїalam jong ki ki la pynpaw ia ka jingshemphang bad jingїaineh haduh kaba kut.
Ka jingїakhun jong ka MGSPHSVA ka la long kaba jlan bad ba jwat.
Namarkata to da ia sngap ia ka jingkren jingpynshai jong ki nongkitkam ka Seng ki nongdiemadan kiba sngewthuh naduh A haduh Y ia ka Aiῆ.
Khamtam eh nga kyntu ia ki para nongdiemadan ban kylli ne pan jingshai na ki nongkitkam ka seng lada phi don kano kano ka jingartatien, wat ju ngeit ia ki khubor lamler.
Lai, kiba bun ki nongdie madan ki dei kiba shi sur shi dur bad kiba duna jingtip.
Da kaba burom ia ki lad pathai khubor, shikyntien ki khubor kyllaiῆ myllaiῆ khlem jingkitkhlieh ka la biang ban pynduh thiah ia ki bad ka їing jong ki da ki sngi bad taїew.
Kane ka ktah shikatdei ia bor pyrkhat bad ka koit ka khiah bad ki lah ban їoh ka jingpang kaba ktah ia ka khlieh.
Nangta ka pynkha sa kiwei pat ki jingeh ha ka imlang sahlang.
Saw, ki don shibun ki ishu kiba їasnoh bad ka kam die jingdie ha madan bad rud lynti.
Naduh ka khuid ka suba, ka jingkylluid bad jingitynnat ka Sor bad kumta ter ter.
Mynta ba ka Aiῆ ka Sorkar India ka la treikam ne kan sa treikam pura, ka Sorkar Jylla ka dei ban thaw ki rule kiba biang bad ba shong hok їa baroh lym kumta kan pynmih jingeh biang.
Ka dei namarkata ban kynjoh ktien bad ki nongdiemadan ne ki seng jong ki bad na kiwei de.
Kaba donkam mardor mynta ban leh ka long: (i) ban thaw ia ka Town Vending Committee ha kaba saw phew (40) na ka shispah (100) ki dkhot kin dei ki nongdiemadan (ii) ban leh ia ka in setu survey (iii) ban pyrkhat ia ka holding capacity lane katno ngut kin shong die jingdie ha kawei ka jaka katkum ka jingkheiῆ na ka jingdon briew (population) (iv) ban pyrkhat ban ai lisen (iv) ban kdew ia ki vending zone bad no vending zone, ka por ne kynta ban shong die jingdie (v) ban shna ia ki skhim na ka bynta ki nongdie madan bad kiwei de ki kam.
Ha kawei pat ka liang ki jaka kiba don ha syndah ki їew kiba la rim ym lah ban pynduh ia ka jaka shong die madan bad ki kam pynroi bad ka jingjaboh kim dei ka daw ban weng ne pynkynriah ia ki nongdie madan.
San, ka jingeh ha ka Nongbah Shillong ka long ba ngim don ka Bor ne Dorbar Pynїaid Sor ne Urban Governance/Council.
Ki Dorbar Shnong ruh ka bor ne iktiar jong ka khim bad lyngkot bad lait na ki Aiῆ thung Syiem, thung Rangbah Shnong (Appointment of Chief) ki Aiῆ jong ki Hima ba la thaw da ka District Council ym don da kiwei pat ki Aiῆ ki ban kyrshan ne ai bor ia ki Dorbar Shnong ban treikam pura kum ki Bor ne Dorbar Pynїaid Sor.
Ka Municipal election ha Shillong ka long khatduh ha ka snem 1966 bad hadien kata la pynїaid ia ka Sor Shillong tang da uwei ne kawei ka briew kiba bat kum u/ka Chief Executive Officer ba thung ka Sorkar.
Ngi tip ruh ba ka la don ka mukutduma halor ka kam election Municipal kaba la neh da ki phew snem bad ki don bun bah ki bym sngewtynnat ia ka kyntien ne jingmut Municipal, hynrei ka Nongbah Shillong kan ym lah shuh ban їeng lymda ka don ka Urban Council ne kano kano ka Bor ne Dorbar Pynїaid Sor.
Ngi dei ban sei ki buit bad ban pynїoh ia ka Bor ne Dorbar Pynїaid Sor ba jied da ki paidbah, lym kumta ka Sor Shillong kan sa khyllem hi da lade bad ka Shillong kaba thymmai ruh kan ym lah ban їeng.
Hynriew, ka nongbah Shillong ka dei ban long ka nongbah kaba kynthup ia baroh.
Ka Shillong kaba rim ka dei ban weng hi ia ki jingeh lajong.
Naduh ka jingkhap ngiah bad ka sahkut kali da ki kynta, ka jingpynkhuid ia ka jaboh jabaiῆ, ka jingpynbiang ia ki jaka shong pangad paidbah, ki jaka leit bar bad paiῆkhana paidbah, ki kali paidbah haduh ka koit ka khiah, ka jingshngaiῆ ka їaid ka їeng bad kumta ter ter.
Khlem artatien ki nongdiemadan bad ki nongshong shnong salonsar ki don ki buit bad jingstad ban pynbeit, pynkhuid, pynitynnat bad ban pynїaid ia ka Nongbah Shillong.
Ngi ngeit ha ka buit bad ka bor jong ki nongshong shnong salon sar, ym tang ha ki katto katne ngut kiba kurup lut ia ki jaka bad kiba kwah ban thaw tang ki Shoping Mall bad ki jaka pynїeng kali.
Da u Kyrsoibor Pyrtuh.
Ka Ladthadlaboh Sc kala jop da 3-0 iaka Khimusniang haka Super Division Football Tournament kaba pyniaid ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Ia kine ki lai kol ka Ladthadlaboh la thep da u Jeffrey Surong (14,16) ar kol marwei bad u Dowell John Shylla (52).
Da kane ka namjop ka Ladthadlaboh kala kamai 3 poin bad ka Khimusniang ruh lai poin na ki ar tylli ki jingiakhun.
Lashai ka jingiakhun kan long hapdeng ka Mynthong pyrshah iaka Sabahmuswang haka por 3 baje nohphaisngi.
Ki nongialehkai Kickboxing hapoh ka lama jong ka Meghalaya State Kickboxing Association kila khur haduh 11 tylli ki takma kiba kynthup ia 3 tylli ki takma ksiar ha ka WAKO India Senior National Kickboxing Championship 2022 kaba long ha Nehru Indoor Stadium ha nongbah Chennai, Tamil Nadu.
Kne ka lympung kala sdang naduh ka 18-22 tarik u Nailar.
Ki don haduh 1500 ngut tam ki nongialehkai kiba wan iashimbynta na ki 35 states bad UT nalor ka kynhun ki shipai.
Kine harum ki dei ki nongjop na ka Meghalaya State Kickboxing Association: GOLD MEDAL 1.
Teimiki Sungoh (Full Contact Men -60 kg) 2.
Sparkle Rynghang (K1 Men – 57 Kg) 3.
Meranda Mukhim (Light Contact Women -65 kg) SILVER MEDAL 1.
Hame Shaniah Suiam (Point Fighting Men -57 kg) 2.
Team Point Fighting Men (Hame Shaniah Suiam, Pynshrainmiki Rabon, Stephanson Lyngdoh) 3.
Evangel Pohplet (Low Kick Women -48 Kg) BRONZE MEDAL 1.
Jezerel Sangma (Full Contact Men -51 Kg) 2.
Heimonmi Suchiang (Full Contact Men – 54 Kg) 3.
Ibadarishisha Mukhim (Full Contact Women – 48 Kg) 4.
Belldona Pakyntein (Low Kick Women – 52 kg) 5.
Khrawjutang Kharsyntiew (K1 Men – 57 Kg ).
Ka 7 Thyndai Childcare Institute Cum Counselling Centre, Tuber Kmaishnong, East Jaintia HIlls District kala jam ia u mawmer ba san snem ka jingiaid lynti jong ka ha kaban shakri ia ki para briew khamtam ki khynnah kiba wan na ki longiing kiba kyrduh.
Ka Seiñraij Tuber Women’s Wing kaba pyniaid ia kane ka centre kum shibynta ban lehkmen iaka lyngkhuh snem ba 5 bala seng nongrim ia kane ka jaka ri khynnah bad ka jaka iasyllok kala pynlong iaka prokram haka sngi Balang.
La pynphuh pynphieng ïaka jinglehkmen da ka jingwan shim bynta ki khynnah skul na ki skul bapher ba don ha Tuberkmai shnong, Mukhaïalong, Wapung Shnong, Mupyut bad Tuber Shohshrieh.
U Myntri sorkar uba long ruh u MLA ka thain ma Kyrmen Shylla bad ka MDC barim kong Violet kila long kum ki kongsan ha kane ka prokram.
La iadonlang ruh ki MDC kiba kynthup ia Laski Rymbai, Finelyness Bareh, Deputy Commissioner East Jaintia Hills A Baranwal, Kong R Passah DSWO Khliehriat, u T Kyndiah DCPO Khliehriat, Dolloi Elaka Jowai Ma Puramon Kynjing, Streamly Suchen president KSU, East Jaintia Hills, Waheh Shnong Tuberkmai Shnong u Micky Lyngdoh ki nongkitkam bad dkhot ka women’s Wing bad ki waheh wasian ka raij Tuber.
Ka 7 Wasa Utd kala jop da 2-1 pyrshah iaka Lumiawmuchai Shangpung haka Super Division Football Tournament kaba pyniaid da ka West Jaintia District Sports Association (WJDSA).
Haba phai sha ka jingiakhun kaba long ha Kiang Nangbah Stadium haka sngi Balang, ka Lumiawmuchai Shangpung kala tam shakhmat shikol ha kane ka jingiakhun tang hapoh 5 minit bala iaid ka jingiakhun.
Ia kane ka kol la thep da u Sunidahoi Sungoh.
Tang 2 minit hadien ka 7 Wasa kala ioh iaka kabu ksiar ban tang kylla iaka jingiakhun sha kaba iakhaid bad ia kane ka kol la thep da u Sucrip Manar (7) jong ka kylla step.
Ka kyllamiet ka jingiakhun hadpdeng kine ki arliang mamla kala iathain bha bad kila ia ñion markylliang bad ioh thep kol, dei tad haduh ka minit kaba khatduh ba ka 7 Wasa kala ioh ban pyntam shikol bad khur iaka 3 poin.
Ia kane ka kol la thep da u Samehi Ryngki (90+3) Kane ka namjop kan long ka sien kaba ar iaka 7 Wasa bad ka namjop ba nyngkong kalong pyrshah iaka Ladthadlaboh.
Mynta ka sngi ka jingiakhun kanlong hadpeng ka Ladthadlaboh pyrshah iaka Khimusniang haka por 3 baje nohphaisngi.
Scorer 7wa.
Ar ngut ki suba donkti ha kaban rahbor bad pyniap dusmon ia u Damehipaia Papeng uba niah taksi kamai na Jowai Ladrymbai kila shah kem noh ha ki pulit jong ka Jowai.
Ka tyllong khubor kaba iohlum ka iathuh ba kine arngut kiba shah kem ki dei u I Love You Talang bad u Ramest Dkhar.
U I Love You u dei uwei na ki snar pyniap briew uba la don bun ki case ha Jowai Police Station.
La iathuh ba ki pulit hadien ka jingiohkem ia kine ki ar ngut kila ialam sha ka jaka ba bret iaka metiap u Damehipaia Papeng ha Jowai Bypass kaba hap ha Mihmyntdu, West Jaintia Hills District.
Ka khubor ka iathuh shuh shuh ba une u I Love You u lah ban donkti ruh haka jingshah pyniap u nongniah kali kamai na Jowai Shillong uba kyrteng u Fullmoon Kharsahnoh uba na ka shnong Larnai, West Jaintia Hills Distirct ba niah iaka Maruti Swift Desire kaba don u number ML04 D 1113 uba la jah ryngkat bad ka kali haka 16 tarik une  bnai.
Ia ka metiap u Fullmoon la lap haka juh ka sngi haka por mynmiet na Mynkre hajan ka surok ban leit sha Amrit Cement, East Jaintia Hills.
Ia ka met u Fullmoon la lap bad suba jur ba ki runar kila teh iaka kti ka kjat bad ot ia u ryngdang da ki kynja tiar ba nep haduh bad ula khlad ha kane ka jaka na ka jinglyngkein ka snam.
La suba jur ba haka jingjia shah pyniap kine ki arngut ki nongniah kali kamai ki dei ki juh ki runar kiba donkti.
U Damehipaia Papeng u dei u nongniah taxi kamai na Jowai-Lad Rymbai, u dei uba na ka shnong Khonshnong bad u sah Mihmyntdu hadien ba ula shongkha bad ka Nidawanroi Rymbai bad ula jahrngai naduh 10 tarik u bnai Nailar.
U Damehipaia ha katei ka sngi ula mih 8:00 am na iing ryngkat bad ka kali kaba don u number ML04 D 2009 bad ka mobile jong u ruh kala switch off.
Halor kane kiba haiing kila dep mudui iaka jingujor ejahar ba jah ha Jowai Police Station.
Kiba haiing jong u kiba la wad ia u bad kila poi sha Lumshnong Toll Gate haka 11 tarik Nailar haka por 4 PM.Kila kyrpad iaki nongpyniaid ka Lumshnong Toll Gate bad lyngba ka CCTV la lap ba kali kaba u Damehipaia Papeng u ñiah kala kam iaka toll plaza haka 2:08 Pm haka 10/08/2022, katkum ka shithi ka Synjuk Ki Waheh Shnong looksi Saphai Circle kaba kila ai sha u Superintendent of Police West Jantia Hills dangshen ban kyrpad ban wad ia une u nongniah kali kali kamai.
Ha kaba iadei bad kane ka jingshah rahbor ki kali haduh mynta ki pulit kim pat lap iaki bad ka khubor ka iathuh ba ki pulit hadien ka jinglap iaka met u Damehipaia kila hiar sha Assam halor kane ka jingjia haka sngi Balang.
Ka Dorbar Shnong Khonshnong West Jaintia Hills, ha u kyrwoh bala phah da u Ma Sumarhok Passah, Waheh Shnong Khonshnong, ula pynpaw iaka jingsngewnguh ia baroh kito ki paralok parajor kiba ia don bynta lang ha kaba ia wad ia u Dameihipaia Papeng naduh ka sngi ba u la jah haduh ka sngi ba la lap ia u.
U Ma Passah ula pynpaw iaka jingsngewnguh ia ka Synjuk ki Waheh Chnong Ri Jaintia, Synjuk Waheh Chnong East Jaintia, Synjuk Waheh Shnong Saphai-Iooksi Circle, Balang Presbyterian Mihmyntdu, Kur Rymbai Mihmyntdu, ki nongshong shnong ka shnong Khonshnong, ki paralok parajor bym lah niew kyrteng shuh, bad khamtam iaki Pulit ka East Jaintia bad West Jaintia Hills kiba la trei shitom khlem shongthait haduh ba la lap iaki riew runar Ha kajuh ka por na ka liang ka shnong ka la pynrem jur ruh ia kito ki riew runar ki riew thrangsnam kiba la kloi ban shim iaka jingim briew tang ban ioh Pisa ban ioh im pahuh.
“Kum kito ki jaitbriew kimdei ban ioh ban im laitluid ha sla pyrthei, ka ain ka dei ban pyngngat kyndon bad set shirta jingim ia kum kine ki jait jingjia , khnang ba kitei ki juh ki jingjia kin nym iohlad shuh ban Jia biang hadien habud.
" Ka Jowai-Shillong-Guwahati Tourist Cab Association ka la pynlong ka jingshong kyllaiñ myngngor bad thang mombati ha nongbah Jowai haka sngi Balang kum ka dak ka jingsngewlem bad pynrem ïaka jingshah pynïap dusmon u Fullmoon Kharsahnoh u nongñiah kali kamai tourist na rilum Jaintia Ia kane ka jingshong kyllain myngngor la pynlong ha Indica Stand.
Ha kane ka jingshong kyllaiñ myngnor la donlang ki bahaïing hasem u (L) Fullmoon Kharsahnoh, ki nongkitkam ka Dorbar Larnai, ki synjuk jong ki nongñiah kali kamai kynthup na East Khasi Hills District, East Jaintia Hills, West Jaintia Hills District kumjuh ki kynhun sengbhalang bapher na rilum Jantia.
U president bad General Secretary ka Jowai-Shillong-Guwahati Tourist Cab Association u Anthony Pohshna bad John Lyngdoh ki ka kyntu ïaki bor ka aiñ ba dei ban shimkhia ïa kum kine ki kam runar khnang ba kum kine ki jingjia kin nym jia shuh nangne shakhmat.
U Ma Riang Lenon Tariang, u deputy speaker barim ka iingdorbar thawain ka jylla bad u MLA barim ka Amlarem Constituency ula ong ka Party kaba u jied ki paidbah kim pdiang kumta kala pynlong ia u ban rai rangbah bad bud lang bad ki paid nongkyrshan jong u.
Ia kane ula ong haba kren bad ki nongthoh khubor ha Amlarem ha sngi ba ar haka jingiasoh sha ka party National Peoples’ Party (NPP) ryngkat bad ki nongkyrshan jong u ban kyrshan da kawei ka sur ia u ma Stephan Mukhim, u kyrtong ka NPP na Amlarem.
U Ma Tariang ula ong ba u paidbah ula iehnoh ia u bad ka party kaba u la jied ruh ki paidbah kim pdiang bad u ong “haba phim lah bad ki join noh bad ki" bad bynrap ba um lah ban pynsngewthuh shaphang ka party kaba ula jied bad ula rai kut bad leit lang bad ka sur u paid nongkyrshan jong u.
U Ma Tariang ula ba ula don bad ka United Democratic Party (UDP) naduh ba ula mih aireng iaka elekshon, ula bat ruh ia ka kam president UDP ha u snem 2016-17 bad shisnem tam shwa ka election ki nongialam ka UDP ki weng kam noh ia u khlem ka jingtip jong u.
“Shisnem tam nga khlem khih ne weng dkhot na ka party UDP, hynrei ka party UDP kam donkam shuh ia nga te ki don noh ki nongwan khot bad ban iasoh noh bad ka BJP," la ong u ma Tariang.
Ha u snem 2018 ula mih aireng elskhon na ka BJP hadien ba ula shah rem u dang iaineh haka party BJP hynrei ha kine ki saw snem shiteng ym don eiei kita ki activities na ka party bad ka rukom treikam hapoh ophis ha Shillong ruh um iahap satia, ong u ma Tariang.
U Ma Tariang u la ong ba kum u riew rim haka sain hima sima u sngewrem ia ka rukom treikam jong ka ophis BJP ha Jylla bad u sngew sah marwei, hynrei u dang kwah ban iarap ia u paidbah kumta ula pyrkhat kaei ka lad ban iarap ia u paidbah.
U Ma Tariang u la ong ba ki nongialam bad dkhot ka party NPP kila wer ia u ban iasoh bad ki bad hadien bala pyrkhat sani u shem ba kane ka party (NPP) ka dei ka party kaba heh te ula jied noh ia kane ka party ban kyrshan bad kawei ruh ka don ka rukom treikam kaba biang bad ka khamsuk ia u ban iasoh sha ka NPP.U Ma Tariang u la pynshai u la pdiang iaka BJP haka nongrim ba ka BJP ka don iaka policy treikam ka biang palat iaka congress.
Ula iathuh ruh ba lyngba ka BJP wan ka Leshka project, national highway bad ka kad khaii pateng kaba heh Tamabil Dawki.
Ula ong ba bun bah ki projek kiba ula maitphang ban sdang ban wanrah iaka roi ka par ka War Jaintia, hynrei baroh ki sahteng namar bym don ba shimkhia ban pynbha ia ka jingriewspah ka War Jaintia.
Kumta ula rai ban ai ka jingkyrshan kaba pura ia u Stephan Mukhim bad u don ka jingsngew skhem ba u ma Stephan un wan haka bor ban wanrah iaka roi ka par kaba salonsar.
Kane ka jingiasoh u ma Tariang bad ki nongkyrshan jong u sha NPP, ka buh jingkylli hato ka BJP kan khylliap lama noh ha Amlarem.
Ki sor Jowai kan long kaba donbok tam ha kaba shen kan ioh iad haka surok kaba jyllih bad kaban shna haka dor kaba T.78 lak shi kilometre namar ka Sorkar MDA kala rai ban siang rong thymmai ne resurfacing ha jinglut kaba T 26 klur tyngka na bynta 33 kilometre.
Ia kane la iathuh da u MLA Jowai Constituency uba long ruh u President jong ka NPP West Jaintia Hills District u Ma Wailadmiki Shylla ha ka sngi Balang haba ïakren bad nongthoh khubor hadien ka jingrakhe jingdap shiphew snem jong ka NPP ha Infinity Restaurant, Jowai.
Ula kubur ba kumba long mynta ki internal road ne ki surok shnong hapoh Jowai ki long kiba sniew tasam khamtam na ka daw ka jingjur slap.
Ula ïathuh ba haka jingmang (sanction) kaba nyngkong ka sorkar Jylla ka la ai T.12 klur lyngba ka World Bank bad hadien ka jingsorjamin, ka sorkar ka pynkiew ïaka estimate shaka T.26 klur.
Shu shuh ula bynrap ba ïaka estimate la dep ban submit bad ka tender ruh la dep khot bad la issue ruh ïaka work order ïa u contractor.
U Ma Wailadmiki ula pynthikna ba yn pyndep iaka jingsiangrong ia ka surok kaba baroh 33 Kilometre hapoh u bnai Nohprah mynta u snem.
Haba ïadei bad ka Landfill ne ka jaka theh ñiut, u MLA jong ka Jowai u ïathuh, kumba long haduh mynta ki dang pyrshang sop sop namar kim nud shuh ban pynpaw pyrthei namar ki ïohi ba haka jingpyrshang kaba nyngkong ka ïingbishar jong ka Meghalaya High court ka kynthoh ne comment ba ka don ka jingleh politik haba ïadei bad kane ka issue dei na kata ka daw ym nud shuh ban wanrah paidbah ïaka.
Halor ka Beautification ne ka jingpyni itynnad jong ka sor Jowai, u Ma Wailadmiki u la ïathuh ba ka Sorkar Jylla ka la rai ban pynlut haduh T.12 klur na bynta katei ka project bad u contractor kumba long mynta ula sdang ban pynhap ïaki tiar ki tar ban sdang noh ïaka jingpynshna ïaki lynti ïaid kjat ne footpath, ban buh ïaki solar light, ban pynbha briew ïaki lad hapoh Jowai bad ban shna ïaka Open Air gym hajan quarter u DC ha Mynthong.
Halor ka politik u Wailadmiki ula kren kob ba ka NPP kan jop bun bad ula bynrap shuh shuh ba ka party kan sa jop baroh san tylli ki constituency ha West Jaintia Hills District.
Haba ïadei bad ka jingdap 10 snem ka party NPP, u Ma Wailadmiki ula pynkynmaw ba ia ka party la shuit la shor nyngkong eh ha West Jaintia ha ïing ka Kong Phidalia Toi bad nangne ka party ka sdang ïaka jingïaid lynti.
Ula ong shuh shuh hapdeng ka jingïaid lynti kaba 10 snem ka NPP ka don haduh 23 ngut ki MLA hapoh ka Jylla Meghalaya, 7 ngut ha Manipur, uwei ha Arunachal, uwei u MP jong ka Rajya Sabha bad kawei ka MP jong ka Lok Sabha.
Ha jingïalang rakhe jingdap shiphew snem la don ryngkat u Chief Executive Member jong ka JHADC u Ma Thombor Shiwat, u General Secretary ka NPP WJHD u Ma Donboklang Kharjana nalor kiwei kiwei.
Ka PSA bad FAM ki la rung sha ka semifinal haka jingialehkai football ki khynnah rit kaba la tip kum ka Under-13 Republic Day Cup Football Tournament 2024 ba la pyniaid da ka West Jaintia District Sports Association (WJDSA).
Kane ka la wan hadien ba ka PSA ka la pynliem iaka Panaliar da 3-1 bad ka FAM ka la pynliem iaka Kseh Sylle Ialong da 2-0 haka jingialehkai Quarter Final kaba la long ha madan Kiang Nangbah Stadium Ladthadlboh, Jowai haka sngi ba Ar.
Iaki kol jong ka PSA la thep da u Chanmiki Myrchiang haka minit kaba 2 & 41 bad u Aiborlang Mulieh haka minit kaba 51.
Katba ka shikol jong ka Panaliar la thep da u Sawa o Phira haka minit kaba 16.
Iaki kol jong ka FAM la thep da u Dachanmitre Dkhar haka minit kaba 18 bad u Felixson Suting 54 minit.
Ka Synjuk Waheh Shnong Ri Jaintia ha u kyrwoh ba ka phah ka pynpaw ka jingsngewkhia halor ka jingshah shoh ki arngut ki nongialam shnong ka Shnong Tuber Kmaishnong ba kynthup ia u Waheh Shnong bad Secretary IVCS uba long ruh u Chairman ka Shnong Tuber.
Ka Synjuk ka pynrem jur ia u Training Phawa uba shah kynnoh donkti ha kane ka kam da kaba shoh bad dat pynmynsaw da kaba mait da u sdie ia kitei ki arngut ki nongialam shnong.
Wat lada don ka jingdom ruh hynrei ka long pyrshah pat uno uno ban shim iaka ain haka kti bad ban pyrshang ban tur pyrshah da kaba pyndonkam da ki tiar pynma pynmynsaw.
Kumta ka synjuk ka pynrem jur ia kane ka jingleh-riewkhlaw jong u Training bad ka kyrpad iaki bor jong ka ain ba dei peit bad pynneh iaka shongsuk shongsain bad lada jia biang kumne ia ki nongkitkam shnong dei ban pynshitom jur shisyndon ia une u nongleh kam bymman da kaba tyngeh.
Nalorkata ka Synjuk ka kyntu ruh iaki Waheh Shnong bad nongshong shnong ka Rilum Jaintia ban long iaieid markylliang, tylli, ban long kiba sngewthuh jingmut bad ban iatreilang ha kino kino ki kam khnang ban lait naka jingshah iuhroit ha ki briew shisngi bad ha ki mynder ri, la pynkut u kyrwoh na u President Synjuk Waheh shong Ri Jaintia u ma A Lipon.
Ka Narwan Multipurpose Co-Operative Society Ltd kan pynlong da ka tamasa Sohniamtra kaba arsngi kaba tip kum ka “Narwan Orange Festival" haka 30 bad 31 tarik Kyllalyngkot ha madan Mooknor Narwan East Jaintia Hills District.
Ka shnong Narwan kadei ka shnong kaba la paw bha haka jingrep ia u soh niamtra.
U sohniamtra ba mih na kane ka Shnong udei uba bang ba shngiam bad lah ruh ban ioh khamslem haduh u Lber (March).
Ki paidbah nongshong shnong ki im ja da ka jingrep soh bad kiwei kiwei de ki mar rep mar riang.
Kumban shu pynkynmaw ba u Sohniamtra na kane ka shnong dangshen la shalan sha Dubai, lyngba ka jingprat lynti jong ka sorkar lyngba ka tnad kam rep kam riang.
Ka shnong Narwan kaba hap hapoh ka Sutnga Saipung Constituency ka jngai 95 kilomitre na nongbah Shillong bad 34 kilomitre na nongbah Jowai.
Haba kren bad ki lad pathai khubor u Waheh Shnong ka Narwan u Bah Lamsuk Langstang ula ong, ka jingpynlong ia kane ka tamasa Sohniamtra kadei shibynta ba ki paidbah kin iohlad ban wan jngoh da lade iaki bri soh kiba don da ki phew snem mynshwa haka Shnong Narwan bad ruh bad ban pynithuh iaki jaka kiba itynnad kiba don sawdong sawkun ka Shnong Narwan.
Na kaliang u ma Leo Shadap Secretary Shnong Narwan ula iathuh, ha ki arsngi jong ka tamasa sohniamtra yn don shibun ki jait pynbyrngia iaki paidbah kynthup ki jingrwai na ki nongrwai bad kynhun ba paw ka District bad Jylla.
Haka sngi sdang kata haka 30 tarik yn don ka Marathon, ka Awareness program shaphang ka jingsniew jong u drok, Trekking, ka jingpyni paidbah iaka phlim NUKSA, Fashion Show bad ki jingrwai jingtem.
Haka 31 tarik kan don ka Cycle Racing, ka jingleit jngoh iaki bri sohniamtra, ka jingiakop khoh snep soh, iakop bam sohniamtra, kan don ruh ka jingiakop Miss Narwan Orange Festival 2024 nalor kiwei kiwei ki jait pynbyrngia.
Ka Catholic Youth Mihmyntdu bad ka Sabahmuswang ki la buh jaka ialade sha ka jingiakhun semifinal jong ka lympung ialehkai ki khynnah Under-13 Republic Day Cup Football Tournament 2024 ba la pyniaid da ka West Jaintia District Sports Association (WJDSA).
Kane ka la wan hadien ba ka Catholic Youth Mihmyntdu ka la pynliem iaka Iawmulong Nartiang da 1-0, katba ka Sabahmuswang ka la pynliem iaka Iongpiah da 6-5 lyngba ka jingiashut penalty haka jingiakhun Quarter Final kaba la long ha madan Kiang Nangbah Stadium Ladthadlaboh, Jowai haka 15 tarik Kyllalyngkot.
Iaka kol jong ka Catholic Youth Mihmyntdu la thep da u Wanbha Phawa haka minit kaba 21.
Ka jingiakhun hapdeng ka Sabah Muswang bad ka Iongpiah ka jingiakhun ka la kut da ka jingiakhait kaba mar 3-3.
Kumta ban ioh iaka rai jop rai rem ki nongpyniaid ki la rah noh iaka jingiakhun sha ka Tia breaker bad dei hangne ba ka Sabah Muswang ka la khur iaka jingjop.
Iaki kol jong ka Iongpiah la thep da u Freddy Tariang haka minit kaba 7 & 13 bad u Dayoohi Laloo haka minit kaba 51.
Katba iki kol jong ka Sabah Muswang la thep da u Wohjrem Shylla haka minit kaba 18, u Clifford Shadap haka minit kaba 28 bad u Kyrchanlang Chyrmang haka minit kaba 58.
Ka Jaintia National Council JNC ha u kyrwoh ba la phah da u General Secretary Jaintia National Council Central Body, u Ma Wanshwa Suting ka pynshai ha kaba iadei bad ka jingjia kaba la jia haka 03 tarik Kyllalyngkot ha kaba u Waheh Shnong ka Tuber Kmaishnong u Mikey Lyngdoh ula kynnoh ba u Training Phawa u thmu ban pyniap syndon iaki arngut ki nongialam Shnong ka Tuber Kmaishnong.
U General Secretary ula pynshai ba na ka liang ka seng kala dep tohkit bad la shem ruh ba ka jingkynthoh bad jingpharep ia u Training Phawa uba dei u Finance Secretary JNC, kam shym la ia hap satia kum kata ka jingkynthoh bad la shem ruh ba ka jingpharep ia u ka long kaba bakla bad kaba bym shongnia.
U Ma Wanshwa Suting la pynshai ba haka jingtohkit ka seng la shem ba nyngkong hi ka don ka jingshah shoh shwa kiba ha iing ha sem jong u Training Phawa bad kita kiba shah shoh, ki la phone ia u Training bad ma u ruh daka jingtieng ioh ka jia eiei, ula wan ha katei ka jaka naka bynta ban pyniakhlad ia kita kiba haiing naka jingshah shoh hynrei u shah shoh pynban bad ban lait na kata ka jingshah shoh bad ban iada ruh ialade bad ia kita kiba haiing ka la don ka jingpynphai liang, hynrei ka jingmut hi ka jong u Training kadei ban iada ialade bad ia kita kiba haiing.
Ula ong hadien kane ruh na ka liang u Training ula pan map na u Waheh Shnong ba um shym la mut satia ba kato ka jingjia kan jia da kumto.
Haka step pat uwei uba la shah shoh uba kyrteng Shynna Shylla ba haka jingleit sumar (medical check up) la paw ba u la shah shoh shisha bad la don ruh ki dak mong naka jingshahshoh.
U Ma Wanshwa Suting ula pynshai ruh ha kaba iadei bad ka jingiaid rally jong ka Shnong Tuber Kmaishnong ban rai pynrem ia u Training, ula ong ba naka liang ka seng ka shem ba kane ka jingiaid rally kadei ka jingshim rai shimet jong u Waheh Shnong namar katkum ki social media, ki WhatsApp ka seng ka shem ba ka jingkhot rally ka wan na u khliehduh ka Dorbar Shnong kata u Waheh Shnong hynrei ym naka EC lane ka Dorbar Shnong.
Ula kynnoh ba kane ka jingleh jong u Waheh Shnong ka ialam bakla shi katdei eh ia u paidbah bad shim ruh iaka jingktah haka bor pyrkhat (mental harrasment) jong u Training bad ki dkhot kumjuh ki nongialam ka seng bad kane ka lah ban ialam sha ka jingjia ba sngewsih bad ka long ruh pyrshah iaka aiñ.
Shuh shuh u Suting ula kynnoh ba ka jingle jong u Waheh Shnong imat ka don kaei re kaei sha lyndet, bad ha kato ka jingiaid rally ruh la paw ka kyrteng ka seng haki placard bad banner bad kane kala ktah ym tang iaka kyrteng hynrei wat iaka burom jong ka seng bad ki nongkyrshan jong ka.
Ka seng ka phah ruh ka kyrwoh kaba shai khamtam ia u Waheh Shnong ka Tuber Kmaishnong badei ban wanrah noh ka jingsuk ka jingshngain hapoh shnong bad ban tehlakam ruh katkum ka ain ym ban iadie iathad sha ki lad pathai khubor namar ka district council ruh kala bynshet haki shnong badei ban don ka jingbishar shnong khnang ban wanrah ka jingbha ka jingmiat jong ka Shnong bad ban wanrah ruh iaka burom Jong ka Shnong.
Kumba ju long khieh u snem, ha une u snem ruh ka Raid Satpator kan pyndep lehniam Phor kaba dei ka lehniam ban ainguh aidem ia u Blei Trai Kynrad iaki jingkyrkhu ba ula thep ha baroh shisnem lynter.
Kane ka lehniam kan sdang haki arsngi lynter kata haka 20 bad 21 tarik Kyllalyngkot ha shnong Satpator.
Haka sngi nyngkong jong ka lehniam kan don ka jingpyrta shnong da ki riew rangbah khnang ban tip ki khun ki hajar ban pynkhreh pynkhrum bad haka sngi kaba bud ka jinglehniam kan sdang naduh ka por mynstep ha man ki longiing haka jinglam khmat u Kni ryngkat ki longkmie.
Haka por mynsngi kan don ka jingshad Phrok ha kaba ki shynrang khamtam ki samla kin iashim bynta ryngkat ki riam ki beit bad kane ka jingshad kan sdang na iing ka Kur Pohdweng hadien pat ha madan Niam Langdung bad pynkut ha madan Niam Ambir.
Katba haka por janmiet kan don ka Shad Kalang bad ha kane ka jingshad yn iashim bynta lang ruh da ki kynthei ryngkat ki riam tynrai.
Ka jingpynkhreh na ka bynta ka jingplie ïa ka 5th Meghalaya Games 2024 ka la iaid shakhmat ha kaba baroh ki nongïashim bynta ki la wan poi ha nongbah Tura ha ka step jong ka sngi U Blei.
Ia kitei ki nongïalehkai la pdiang sngewbha da ki dkhot ka Meghalaya State Olympic Association (MSOA) lem bad ki bor pyniaid District jong ka West Garo Hills ha ISBT, Tura na ka bynta kane ka lympung ka ban neh baroh shi taiew lynter.
Kane long ka sien kaba nyngkong eh ban pynlong ha ri lum Garo Hills ha kaba yn ban plie ka President ka ri ka Droupadi Murmu ha PA Sangma Stadium kaba ha Tura.
Kumta kane ka jingwan poi jong ka khliehduh jong ka ri, kan nangpynsah jingkynmaw shuh shuh ia kane ka lympung bad kumjuh ia u paidbah jong ka ri lum Garo.
Lada poi ban iuhkjat mynta ha Tura, ka shong ka thaw bad ki kyntoit ki la kup ia ka rong kaba itynnad hadien ba manla ki lad la wah ïa ki banner ne poster kiba heh bad kiba rit kumjuh ban pynpaw ia ka dak ba kum ka sor ka la khreh ban pdiang bad ban pynlong ïa kane ka lympung ïalehkai baheh ka Jylla bad ka ban ïaid beit ïaid ryntih.
Haba pdiang sngewbha ïa ki nongïalehkai ha ISBT, Tura, la pynlong ïa ka put ka tem da ka kynhun tem jong ka Meghalaya Grassroots Music Project ha kaba ki jingrwai ki long na ka bynta kane ka lympung bad ki ban ai mynsiem ïa ki nongïalehkai ba kin ïalehkai bha.
Shuh shuh la pynbiang ruh ïa ki lad ai jingsumar ha ISBT na ka bynta ki nongïalehkai kiba don hapdeng ki jingmynsaw.
Ha ka por janmiet pat ki nongïalehkai ki la poi lut ha PA Sangma Stadium na ka bynta ban pynkhreh ïa ki prokram bapher bapher jong katei ka jingplie bad ruh ba kin hap ban bud ïa ki kyndon na ka bynta katei ka jingwan iuh kjat ka President jong ka ri.
Ha kane ka lympung yn ïashim bynta da kumba 3000 ngut ki nongïalehkai na kylleng ki district bapher bapher ki ban ïashim bynta ha ki 23 tylli ki jingïalehkai ki ban pynlong ha ki 16 tylli ki jaka kiba don ha ka nongbah Tura.
Lada ngin ïa kyrtiang dien sha kane ka lympung kaba la long ha u snem 2022, watla ha kaba sdang ka la don ka jingduna ha kiba bun ki liang, pynban hadien ba la lah ban weng ïa ki jingeh bad la pynbit pynbiang ka lympung ka la iaid shakhmat ha ki 19 tylli ki jait jingialehkai ba la pynlong ha ki 13 tylli ki jaka bad ïashim bynta shitrhem da ki 3000 ngut ki samla.
Ia ki jingïalehkai la pynlong ha Laban Indoor Stadium, Shillong Club, Madanrting Indoor Hall, Assam Regimental Centre, NEHU, Mawlai Mawroh Community Hall, Mawlai Madan Heh, Crinoline Swimming Pool, Khlaw Malki, Shillong Golf Course, NEIGRIHMS bad ha Sports Authority of India (SAI) Training Centre.
Ha kane ka lympung kumba 700 tam ki takma la lah ban sam sha ki samla ïalehkai ba la ioh ban khur ïa la ki nam jop ha ki jingïalehkai bapher bapher.
Dei ha ka sngi pynhap pyrda ïa ka lympung la ïoh ruh ban sakhi ïa ka jingpyni ïa ka rukom ïalehkai jong ka gymnastic ba la ai da ki khynnah barit jong ka Gymnastics Association of Meghalaya.
Ka jingpyni sap ki heprit ka la pynshohbiej ia baroh kiba la wan ban sakhi ïa kane ka sap kaba ki don.
Ka shlem aijinghikai ban long ki nongpahara Tornado Security Agency kaba don iaka sub Centre haka shnong Iooksi Umdeinlin, West Jaintia Hills ka la khot la wer ia kino kino ki samla ka jylla shynrang kynthei kiba kwah ban pyntbit ialade ban long kum ki Security Guard.
U trai ka shlem aijinghikai u Ma Pyndaplang Muksor uba long ruh u Camp Commander & Training Incharge ula pyntip ba kane ka jinghikai kadei ka bynta ne ka Batch kaba 8 ka ban neh 2 bnai kynthih bad kan sdang ha une hi u bnai Kyllalyngkot.
U Ma Muksor ula pyntip ruh ba iaki Form lah ban ioh naduh ka 15 tarik Kyllalyngkot 2024 naduh ka por 9.00 baje mynstep haduh 4.00 baje janmiet naduh ka sngi Nyngkong haduh ka sngi Saitjain.
Ki rukom hikai ne training ki long kum ki Un Armed Security Guard (USG) bad ka rta ban pdiang iaki nongshah hikai ka long naduh ka rta 18 haduh 40 snem bad kiba la pass iaka Class 8 shaneng.
Iaki jingtip kiba kham bniah lah ban kren da kaba phone ha u number jong u Pyndaplang Muksor-8787782592, W.Phawa-8132891490, F.Muksor-9612885650, I.Langstang-9362177567 bad Y.Pakma-6909244603.
U Sub-Divisional Officer (Supply), Amlarem Sub-Division u la pynbna paidbah ba ia u khaw u ba hap hapoh ka NFSA (AAY & PHH) bad ka Non-NFSA naka bynta u bnai January, 2024 yn sdang ban pyllait noh sha baroh ki Fair Price Shop Dealers haduh ka 15 tarik u bnai January, 2024.
Ka bhah khaw na ka bynta ki longïing kiba don iaka card AAY- 35 kilo kawei ka longing (ym donkam siew Pisa).
Ka bhah na ka bynta ki PHH- 5 kilo shikhlieh ( ym donkam siew Pisa).
Katba ka bhah na ka bynta ki nongbam rashon Non-NFSA- 7.215 Kilo shi card ha ka dor ba ym palat ia ka Rs.14/- shi kg.
Lada don kino kino ki ba shim da ka pisa ne ki bym ioh ia kitei ki mar jong ki, ki lah ban ujor ha u ba soi kyrteng harum da kaba thoh shai ia ka kyrteng bad ka shnong jong ki khnang ba yn lah ban pynshitom ia ki.
Phi lah ruh ban ujor ha kine ki number Sub-Inspectors- 9436110184.8731025753 lane   Email: sdo_amlarem@outlook.
com.
Wat sngewtynnad ba phin ioh tang ka jingim kaba suk, kaba jaijai, ka bym don ka eriong, sngewtynnad haba wan ki eriong haka jingim, namar ka iarap ban long u nongiakhun uba jop.
Ia kane la ong u President ka Voice of the People Party (VPP) u Bah Ardent Miller Basaiawmoit uba dei ruh u MLA ka Nongkren Constituency haka 12 tarik Kyllalyngkot haba wan aimynsiem bad kitbok kitrwiang iaki 61 ngut ki samla shynrang kynthei kiba la pyndep iaka jinghikai ban long nongap pahara ne Security Guard haka shlem Sub Center Tornado Security Agency kaba dei trai da u Bah Pyndaplang Muksor kaba don haka Shnong Umdeinlin, West Jaintia Hills District.
Bun napdeng jong ngi, ngi shaniah beit tang haka kam sorkar, ngi sngew ba lada ym ioh kam sorkar ym don da kawei pat ka kam, hynrei une u samla rangbah u pyni da kaba kam da kaba u iehnoh iaka kam sorkar ban sdang pat da kane ka kam ymdei tang ban im ialade hynrei ban thaw kam ruh ia kiwei, la ong u Bah Ardent.
Shuh shuh ula ong, ban seng iaka shlem hikai hap ban mad shibun ki jingeh, khamtam ha kine ki sngi, kiba kata ka jingiakhun, ka jingiaksaid ban ioh iala ki kam ka la long kaba shyrkhei kat haduh ban hap ban iaknieh.
“Ngi ki nongialam ka VPP ngi wan ban aimynsiem lem bad ruh kaei kaba ngi lah ban leh ngin leh, hynrei ngim wan pat ban kular namar ngim dei ki nongialam kiba sngewtynnad ban kular.
’, ong u Bah Ardent.
Nalorkata ula kyntu ruh iaki samla da kaba ong “Wat ai ba ki jingeh kiba iakynduh haki 45 sngi kin pynlong ia phi ban phai dien noh, dei ban don ka mynsiem satar bad lehrain ban ieh ia kano kano ka kam shiteng lynti".
Ha kaba iadei bad ka synshar khaddar u iathuh, ba la sdang iaka jingialap ban wanrah iaka synshar khaddar kaba khuid naduh u 2010.
Ki don shibun ki jingkynthoh jingkren hynrei ngim pynsngap ngi iaid shakhmat bad kumba long mynta sngewtynnad ba ki paidbah kylleng ka Jylla ki sdang sngewthuh ia kata ka jingmyntoi kaba kin ioh lyngba ka synshar khaddar kaba khuid.
“Ngim ju sngap iaka jingpynrem, jingkren bein jong ki briew hynrei ngi sngewthuh kaei kaba ngi leh kadei na ka bynta ka bit ka biang bad ka jingmyntoi jong ki longdien mandien kumjuh ki hep barit kiba long ki persara jong ka jaitbynriew.
" ong u Bah Ardent.
Ula kyntu ruh ba kajuh ka rukom pyrkhat kadei ruh ban rung haki 61 ngut ki samla bad haba iakynduh jingeh haka jingim wat sngew ba dei tang phi kiba iakynduh jingeh.
Haba mad iaki jingeh ka pynmih iaka mynsiem iakhun bad long nongjop.
Ka synjuk ialehkai ka District kynthup naduh ka West Jaintia District Sports Association, ka West Jaintia District Badminton Association, West Jaintia Hills District Cycling & Adventure Association bad kiwei kiwei ki synjuk ki la lumlang iaki rang bad thei ialehkai shwa ba kin mih napoh ka District ban shim bynta haka lympung ialehkai baheh ka Jylla ka 5th Meghalaya Games 2024.
Kane ka lympung ialehkai ba heh ka jylla kan sdang haka 15 tarik haduh 20 tarik Kyllalyngkot ha nongbah Tura, West Garo Hills District.
Iaka Send Off Ceremony la pynlong hapoh Indoor Hall Stadium, kaba la pyniaid da u Chiefs de Mission jong ka West Jaintia District u Bah Patrick Lamare ha ka jingdonlang u Deputy Commissioner ka West Jaintia u Bah BS Sohliya, ki nongpyniaid, ki kmie ki kpa jong ki rang bad ki thei nalor kiwei kiwei.
U Deputy Commissioner u Bah BS Sohliya IAS haka jingkren ula kyrkhu kyrdoh bad kitbok kitrwiang ia baroh ki rang bad thei ialehkai hashwa ba ki kin mih napoh ka district.
Ula kyntu ban long kiba tip iaka akor ka burom khamtam sha shnong nongwei bad la kyrpad ba ynda la poi sha Tura ym dei ban peit iaki jingduna hangne hangtai bad lada don kino kino ki jingeh jingduna pyntip sha nongialam iaka kynhun khnang ba kin leh ia kaba donkam.
Ula kyntu ruh iaki ki rang bad ki thei ialehkai ban trei shitom bad ialehkai bha bad ban khur shibun ki takma na ka bynta ka District.
Baroh ki rang bad thei ialehkai ka District kumjuh ki Coach bad Manager ki don 216 ngut kynthup 117 ngut dei ki shynrang, 72 ngut dei ki kynthei bad 27 ngut ki Caoch bad Manager.
Ki rang bad thei ialehkai ka district kin shim bynta haki 16 tylli ki jait jingialehkai kynthup naduh ka Football, Athletic, Basketball, Archery, Volleyball, Karate, Judo, Taekwondo, Wushu, Boxing, Cycling, Arm Wrestling, Badminton, Mawpoin, Wapong Sika bad Rah Moo Khrah.
Ban pynsuk iaka khaii pateng jong ki nongrep haki thain nongkyndong, ka National Bank for Agricultural and Rural Development (NABARD) rynkat ka jingiatreilang ka Jaintia Hills Development Society (JHDS) kila buh thong ban tei iaka iew haka Shnong Namdong B kaba hap hapoh ka West Jaintia Hills District ia kaba yn tip kum ka Rural Haat.
Khlem da pynslem shuh ban pyndep ia kane ka thong, ha ka 12 tarik Kyllalyngkot la buh ia u maw nongrim ban tei noh ia kane ka iing da u Block Development Officer ka Namdong C&RD Block u Ma Heimonmi Niang, uba long u kongsan ha kane ka jingialang ryngkat ka jingiadonlang u Bah Grevile Kharlukhi, Assistant General Manager ka NABARD, kum u Symbud kongsan.
Kiwei de kiba la iadonlang ha kane ka jingialang ki kynthup ia u Director ka JHDS u Fr.Manbha Pakem, u Coordinator ka JHDS u Bah Denis Kurkalang, u waheh Shnong ka Namdong B u Bah Damian S.War bad kiwei de ki riew rangbah.
Ia kane ka iing yn tei haka jaka kaba heh kumba 3000 sq meter ia kaba la ai sngewbha da ka Dorbar shnong bad ka jinglut ha ka ban tei ia kane ka iing kan long 16,66,000 tyngka.
Ka Sub Center Tornado Security Agency kaba don haka Shnong Umdeinlin, West Jaintia Hills District haka 12 tarik Kyllalyngkot ka la sam syrnod shaki 61 ngut ki samla shynrang bad kynthei kiba la pyndep iaka jinghikai kaba 45 sngi ban long ki nongap pahara ne Security Guard.
Na ki 61 ngut ki samla kiba don hapdeng ka rta 18 haduh 40 snem, 23 ngut dei ki kynthei, 38 ngut dei ki shynrang bad ba la ai jinghikai da ki arngut ki nonghikai batbit kiba kynthup ia u Yooluti Pakma bad Ferdina Muksor.
Hashwa ban sam syrnod shaki 61 ngut ki samla, la don ka jingialang ba la pyniaid da u Camp Commander & Training Incharge uba dei ruh u trai jong kane ka shlem hikai u Bah Pyndaplang Muksor, haka jingdonlang u Bah Winning G.Sungoh kum u kongsan, u Rev.Samuel Myrphet, u waheh Shnong Umdeinlin Bah Nangai Sutnga, ki bahaiing hasem jong ki samla, ki katto katne ki nongialam shnong nalor kiwei kiwei kiba shah khot sngewbha.
U Bah Pyndaplang Muksor haka jingkren, ula iathuh ba u ju trei kum u pulit (Battalion) naduh 2008 hynrei ula iehnoh kane ka kam bad wanrah da ka shlem hikai khnang ba ki samla kin ioh lad ban trei ha ki kam bapher bapher.
Ula ong lyngba ka syrnod, ki samla ki lah ban ioh kam ioh jam bad long ki nongap pahara haki ophis treikam sorkar, Hospital, ki iew heh (Mall), ki Bank, nalor kiwei kiwei.
U Bah Winning G.Sungoh haka jingkren ula iaroh iaka sienjam jong u Bah Pyndaplang Muksor bad ula ai ka jingkitbok kitrwiang ba un nangiaid shakhmat ha kane ka kam khamtam ha kum kane ka juk kyrduh kam kyrduh jam ki samla.
Ka jinghikai kaba phi ioh na kane ka shlem hikai kamdei ka jingkut, hynrei kadei ka jingsdang jong ka lynti iaid jong ka jingim jong phi.
Ka por ka la dawa ba phin kyrshan ymtang ialade hynrei iaka iing ka sem ruh kumjuh, la ong u Bah Sungoh.
Ula bynrap ba “Ka syrnod ba ki samla ki ioh pdiang kadei ka waitlam ban pynshisha ba ki long kiba bit pura ban long ki nongap pahara".
, la ong u Bah Sungoh.
U Rev.Samuel Myrphet ula shim smai iaki 61 ngut ki samla kiba la pyndep iaka jinghikai bad ha kajuh ka por ula kyntu ban long ki samla kiba shlur, kiba shaniah ha U Blei, kiba treihok bad ieng skem ha ka nongrim.
La pynphuh ia kane ka sngi da ka jingiashim bynta ki 61 ngut ki smala haka jingiaid march Pass, ki jingrwai bad jingshad pynbyrngia bad shad Drill.
Ka Panaliar Sc kala jop da 1-0 kol pyrshah iaka Mooknor Thadmuthlong SC haka jingiakhun 2nd Division Football Tournament kaba la tip kum ka 5th Debo Shullai Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Ia kane ka kol jop la thep da u Obram Sumer haka por 4 minit bala iaid ka jingiakhun bad kane ka kol kala neh haduh bala wai ka por iakhun.
Lashai ka sngi, ka jingïakhun kan long hapdeng ka Pynthorlangtein SC pyrshah ïaka Lion Sports & Youth Affairs haka por 3.00 baje janmiet.
Ka Wapung Higher Secondary School, Le Shnong Upper Primary School bad ka Khliehriat Higher Secondary School kin mihkhmat sha ka state level Subroto Cup hadien ba kila ioh khur iaka nam lahduh na East Jaintia Hills District.
Kane kala wan hadien ba kine ki lai tylli ki skul kila jop iaka final ka District Level Inter School Subroto Cup kaba pyniaid da ka ophis ka DSO, East Jaintia Hills kaba long ha madan ialehkai ka Wapungskur haka sngi Balang.
Ka Khliehriat HSS ka kylla long ka lahduh na ki kynthei Under -17 hadien ba kala pynliem 1-0 kol iaka Dkhiah East Secondary School.
Ka nam best player la ioh rah da ka Amithies Ramvulmoii jong Dkhiah East Secondary School.
Haba phai sha ka Under*-14 Boys, ka Le Shnong Upper Primary kala jop da ka tie breaker da 3-1 iaka Byndihati Secondary School.
Ka jingiakhun haka por kaba la buh kala wai da 2-2 kol.
Naka Under-14 ka nam best player kala leit sha u Malki Dkhar.
Katba haka Under-17 Boys, ka Wapung Higher Secondary School kala jop da 1-0 kol iaka Khliehriat Presbyterian Higher Secondary School.
Ka nam best playerla ioh khur da u Amassjune Phawa.
U kongsan uba sakhi ia kane ka jingiakhun phainal ki khynnah skul u dei u Myntri sorkar bad MLA ka thain u Kyrmen Shylla, Jagpal Singh Dhanoa (IPS), Superintendent of Police, East Jaintia Hills District ha ka jingiadonlang ki riew rangbah ka thain.
Ka National Horticulture Board (NHB) kaba hap haka Ministry of Agriculture and Farmers Welfare jong ka sorkar pdeng ryngkat ka jingïatrelang ka Meghalaya State Agriculture Marketing Board (MSAMB) bad ka Directorate of Horticulture, Meghalaya ki la pynlong iaka Cluster Development Programme Krishi Mela ne ka mela nongrep ban pynsngewthuh paidbah shaphang ka kam rep kam riang ban pyniaid iew iaki mar rep.
Ia kane ka mela nongrep la pynlong haka sngi Balang ha Multi Facility Hall ka Shangpung Moolibang West Jaintia Hills District ha kaba u MDC ka thaiñ u Ma J Treilang Suchiang kum u kongsan ula plie paidbah ïaka Mela.
U Manish Shah NHB ula batai shaphang ka Cluster Development Programme (CDP) kadei ka project jong ka sorkar pdeng kaba thmu ban kyntiew bad ai jingkyrshan ïaki kynhun jong ki nongrep haki lai tylli ki bynta kynthup naduh shwa ban thung bad kumno ban thung ïa u jingthung, kumno ban pynwandur ban sumar ïaki jingthung hadien ba la dep ban kheit ïaki kumno ban pynwandur ïaki jingthung khnang ban ïoh ïaka dor kaba biang kaba kham bit bad ban pynlah ïaki jingthung ban ïoh ka lad ban khaiï bad shalan sha kiwei ki bynta.
Ula ïathuh ba ïa kane ka project la plie nyngkong ïaka ha nongbah Delhi da u Myntri ka tnad Agriculture ka sorkar India.
Kane ka project yn leh ïaka haki 55 tylli ki cluster jong ka ri India.
Shuh shuh haka jingpyntreikam kaba nyngkong ne 1st pilot phase, ula ïathuh ba la pyntreikam nyngkong haki 12 tylli ki cluster haki 11 tylli ki Jylla bad napdeng ki 12 tylli ki cluster ha Jylla Meghalaya la jied ïaka West Jaintia Hills District na bynta u shynrai Lakadong.
Ula ong lyngba kane ka project ki nongrep ha baroh kawei ka ri India kin ïoh jingïarap haduh 3 lak ngut lyngba ka National Horticulture Board bad ka jingïarap pisa ka long kumba 12 hajar klur tyngka khnang ba kin lah ban pynkiew ïaka rep ka riang jong ki haki lai bynta.
Katba ha West Jaintia kane ka project kan ai jingïarap haduh 13 hajar ngut ki nongrep, ka jingheh jong ka jaka (area) ban thung ka long 2 hajar hecter katba ka jingmih la buh thong haduh 13 hajar metric ton, la ong u Shah.
“Nga sngew kmen ban ïohi ba ki nongrep jong ngi ki la nang ban rep ha kine ki sngi da kaba rep ïaki jingthung kiba ïaid dor hapoh ki ïew ki hat khamtam u shynrai uba la bna haka pyrthei baroh kawei bad kiwei kiwei de ki jhur ki jhep", la ong u Ma J Treilang Suchiang.
Ha kajuh ka por ula kyntu ïaki nongrep ban trei shitom haka kam rep kam riang namar ka long u bud lum jong ka jylla baroh kawei.
Ula kyntu ruh ïaka tnad ba kamdei ban shu pynshlur ïaki nongrep tang ban thung khlem da ai ki lad jingïarap ïaki nongrep, namar kajuk kaba mynta ki nongrep ki donkam ïaki kor mashin, ki synbai bad kiwei kiwei ki lad jingïarap.
Hadien ka jingïalang u J.Treilang Suchiang ula plie ïaki 6 tylli dukan die shynrai kynthup ka West Jaintia Hills Farmers Producer Company Ltd Sanaro, Ïeintylli VO Madankynsaw, Chi Ïung Spices Cooperative Society Mowtyrshiah, Synroplang Thadmuthlong A, Life Spices Processing Cooperative Society Ltd Laskeiñ bad Ïeinskem Spice Producer Industrial Cooperative Society Mulieh.
Hashwa kane la ïoh ka jingkren pdiang burom na u Ma EMH Passah, District Horticulture Officer, West Jaintia Hills District haka jingdonlang ki spah ngut ki nongrep.
Ka jingiakhun hapdeng ka Mynsngad Sc pyrshah iaka Khliehmynkrem SC kala wai da kaba iakhaid mar 3-3 kol haka jingiakhun 2nd Division Football Tournament- ka 5th Debo Shullai Memorial Trophy kaba pyniaid da ka West Jaintia District Sports Association (WJDSA) ha Kiang Nangbah Stadium haka sngi Balang.
Ha kane ka jingiakhun ka Mynsngad kala tam shuwa shakhmat 2 kol lyngba ka kol kaba la thep u Army Talang (17) bad u Banker Muksor (21).
Ka Khliehmynkrem kala ioh thep shikol lyngba u Eurester Mynthlu (34) bad sa shi kol u Eurester ula thep haka kylla miet (59).
