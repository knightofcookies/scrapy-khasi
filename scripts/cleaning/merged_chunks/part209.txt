Khliehriat, Rymphang 23 : U nongïalam ba ha khmat jong ka Hynñiewtrep Achik National Movement na ri lum Jaiñtia, u bah Shaniahlang Suchen, haba kren sha ki pathai khubor, u la pynpaw ka jingsngew khia halor kiei kiei kiba kum ka jaitbynriew ka la ïakynduh ha kine ki san snem kiba la leit kaba hapoh ka jingsnyshar ka sorkar MDA, u kyntu ïa ki paidbah ba ha kane ka kynti ki dei ban long noh kiba stad ban jied ïa ki nongmihkhat kiba lah ban wanrah ïa ka bha ka miat, ka roi ka kiew ha ka ri bad ka jaitbynriew.
“Ha shwa ba kan poi ka sngi ban jied ïa ki nongmihkhmat, na ka liang jong nga, kum uwei na ki nongïalam Sengbhalang na ri lum Jaiñtia, nga sngew ban buh ka jingkyntu ïa baroh ki paidbah ba ki dei ban long kiba stad ban jied, ki dei ban jied ïa ki nongmihkhmat kiba lah ban shna ïa ka sorkar kaba na ka bynta ki paidbah, ym na ka bynta ban pyndap tang ïala ka jong ka pla la jong, ngi la ïohi ruh ba ka sorkar MDA ba la lam khmat da u Conrad Sangma kam don kata ka rukom treikam kaba lah ban aikam aijam ïa ki paidbah , ngi ïohi ruh, ba ha ki snem kiba la leit ki jingïakhih ki paidbah, jingïakhih ki sengbhalang ka jur bha, kumta ngim kwah shuh ban dang ïohi ba ki paidbah kin ïa mih sha surok ban rah lama ïong, ban pyrshah sorkar, ngam kwah shuh ban ïa ka jing ïa um snam, namar lada ka sorkar ka pyni bor ngi kum ki paidbah ngim banse, kumta ha kane ka por nga kyntu ïa phi ki paidbah ba phin sngewbha ba phin jied ïa ki nongmihkhmat da kaba pyrkhat bha, jied ïa kiba trei bha na ka bynta ka bha ka miat jong ki paidbah" pynpaw u bah Shaniahlang Suchen.
Haba kren shaphang ka kam dewïong, utei u nongïalam ka HANM na Jaiñtia, u la pynpaw ka jingsngew khia bad ong ba “ha ka jingshisha ka ïingbishar ba ha khlieh (SC) ka la dep ai ïa ka hukum (order) ïa ka sorkar Meghalaya ban ai noh ïa ka mining ne ai license noh ïa kino kino ki nongtrei dewïong, ba kin ïoh license ban pyntrei ïa u dewïong, hynrei kumba long mynta ka sorkar MDA ka shu leh matlah, ka kwah ban shu pynïaid tuh khnang ban ïoh kamai tang ïalade, ngi kwah ban pynduh jait noh ïa kum kine ki jait kam, ngi kwah ba ka sorkar kan thaw ïa ki aiñ ki kyndon ki ban shah ïa ki paidbah ban trei dewïong da ki kyndon aiñ, khnang ba ka pla tyngka jong ka sorkar ruh kan bun, ngi kwah ba ïa ka sorkar kaba thymmai ka ban lah ban thaw ïa ki aiñ ban wanrah ïa ka roi ka kiew"U la pynpaw ruh ba kum uwei na ki nongïalam sengbhalang, u kwah ban ioh noh da ka sorkar kaba lah ruh ban shna ïa ki aiñ ki ban lah ban tehlakam ïa ka jingwan rung kyrthep ki mynder sha kane ka jylla, kumjuh ruh kaba lah ban shna ïa ki aiñ ki ban pynneh pynsah ïa ka khyndew ka shyiap, kumjuh ruh ban shna ïa ki aiñ ban ïada ïa ki riti ki dustur, u la ong ruh ba ki paidbah kim dei shuh ban ngat ha ka jingshah pynbor ne da ka bor pisa ban thep ïa ki vote “dei ban kynmaw ba ha kine ki san snem kiba la leit, ngi la mad shibun ki jingeh hapoh ka jingïalam u Conrad Sangma, kum u myntri rangbah, nga pynkynmaw ruh ïa ka jingshah siat ïap u bah cherish Thangkhiw, kam shym la don kano kano ka daw ba u la leh, hynrei hapoh ka jingïalam u Conrad Sangma kum u myntri rangbah la shu shim noh ïa ka jingim jong u, wat la ka dei ka sngi kyrpang jong ka ri, ka 15 tarik nailar ka la mih pynban ka huri hura, ka mih ka jingiakhi, ,kaei ka daw ba ka mih kane ka huri hura ka dei namar ba kane ka sorkar u Conrad kam don ka jingshakri kaba na ka bynta ka bha ka miat"“Ka jingjied ïa ki nongmihkhmat ka don ha ka kti jong phi ki paidbah, kam dei ban long ba mynta ngin jied ïa ki nongmihkhmat bad lashai pat ngin ïa mih ngin ïa rah pla card ha surok, kumta ngi kum u nongïalam seng bhalang, nga phah ïa u kyrwoh sha baroh ki paidbah ba kin sngewbha ban jied ïa ki nngmihkhmat da kito kiba trei na ka bynta ka lawei ki khun ki kti, wat pyrkhat tang ïa ka mynta" bynrap shuh shuh u bah Suchen.
Nongpoh, Rymphang 23: Da ki hajar ngut ki paidbah nongkyrshan jong ka party UDP mynta ka sngi kila mih sha surok haka Road Show bala pynlong da ka party UDP naka bynta ban kyrshan radbah ban pynjop ïa u Bah Mayral Born Syiem kyrtong ka UDP na Nongpoh Constituency ha kane ka elekshon ban wan.
Ïa katei ka Road Show la sdang naduh Pahamsyiem ter ter shaduh Pahammawleiñ 20 mer bad pynkut shaduh madan Umden, ha kaba naka liang u kyrtong ka UDP u Bah Mayral Born Syiem u la leit ban pynshai paidbah ïaki jingangnud bad jingthmu ban pynurlong lada un wan haka bor ban bteng ïaki kam pynroi ha Nongpoh Constituency.
Ha katei ka sngi la sakhi ruh da ka jingdonlang u Bah Mayral Born Syiem kyrtong ka UDP, Bah Balajied Ranee MDC, Bah Dipul Ryntathiang President ka UDP ha Umsning bad kiwei kiwei ki riew rangbah bad ki nongïalam ba hakhmat ka party.
Haba kren ha katei ka sngi, u Bah Mayral Born Syiem, u la ai khublei kyrpang ïaki paidbah ka Nongpoh Constituency baroh kawei kiba la pynjop donburom ïa u ha u snem 2018 bad kum uwei naki kyrtong u ba la ïeng ban aireng biang ha kane ka kynti naka party UDP u la pan ka jingkyrshan ba radbah naki paidbah ka Nongpoh baroh kawei, kumba ki paidbah haka jylla baroh kawei kin mih paidbah haka 27 tarik ban jied ïaki nongmihkhmat jong ki sha ka ïing Dorbar thawaiñ ka jylla.
“Kumba phi ki paidbah phi la jied ïanga kum u nongmihkhmat ha u 2018, nga pynpaw ka jingsngewnguh kaba khraw ba phi pynlong ïanga kumne kumba nga long, bad nga sngew ban ai jingkhublei ruh ïaki paidbah ki bym shym la kyrshan ïanga ha u 2018 ba ngin ïa treilang ha kane ka kynti naka bynta ban ailad biang ïanga sa shisien kum u MLA ban mihkhmat ïaka Nongpoh Constituency sha ka ïing Dorbar thawaiñ ka jylla ban kit ban bah ïaki mat ba bun ba donkam ha Nongpoh Constituency, haka dong Ri-Bhoi bad ka jylla baroh kawei" la ong u Bah Mayral.
Nongstoiñ, Rymphang 23: “Ki jingkop kyreit baroh katto ki la kut ïa ka NPP, namar ki paidbah ka Nongstoiñ hi ki la ngiah la kdang bad ki thrang dik dik ïa ka jingkylla bad kane kan urlong namar ha ka 2 tarik ka party Congress kan jop kput", ong u Bah Good Hope Sangleiñ u riew rangbah ba la kyrshan borbah ïa ka NPP Nongstoiñ ha u 2018, hynrei mynta u la kyrshan noh ïa ka seng Congress na kane ka Constituency.
U Bah Good Hope haba ai jingkren hakhmat iew Nongstoiñ ha ka sngi palei u la ong ruh, “Kum u riew paidbah nga mih mynta ban kyrshan ïa ka seng Congress, namar ngi la shah ñiew beiñ bad ka jingshah pynïapher uwei na uwei kaba la long sha ba palat", u la ong bad bynrap, “Ha u 2018 ngi kyrshan ïa ka NPP bad ka daw ka dei namar baroh ngi la shah pynbiej ha ki ishu jong ka.
Kawei na ki ka dei ka jingïadei kaba la paw tyngkreiñ ha ka por ba thaw sorkar ba pleng ka NPP ka don jingïadei ba jan bad ka BJP".
“Une u MLA ka NPP u la thok ïa ki samla da kaba u ong ba lada u jop un thung kam uwei shi ïing.
Hynrei kata ka rukom thung kam kam long katkum ka aiñ bad u la shu thung sop sop tang ïa kita kiba u mon, da kaba hateng hateng lei rung virus syndon sa ka computer ruh.
U la kular pyllait dewiong ryngkat ki heh sorkar jong u, hynrei ynda la wan kit ïa u dewiong ha Nongstoiñ shah phaiñ pynban 95 hajar.
Kane ka dei ka kam thok kam shukor ïa ki paidbah".
“U la kop ban shna ïa ki aiñ ban ïada ïa ka jaidbynriew bad ïa ka jinglong trai ïa ka khyndew ka shyiap.
Hynrei, haba u la don ha Assembly u la kop ba u dei u nongai buit ïa ka sorkar MDA bad leit ïa sylla pynban ban shna ïa ka aiñ ïa khalai Casino.
Nalor nangta u la pyrshang ban wanrah ruh ïa kata ka Night Club ha Nongkhnum bad jin lada ki seng longkmie kim pyrshah, lehse katta katei ka dewlynnong ka la shah pynjaboh watla ka don ha ka ïa ka jingitynnad jing-ithiang.
"“Phi kynmaw ba ki seng longkmie ki la khih ban pynduh noh ïa ki wine store, hynrei kane ka sorkar MDA ka la ailad pynban ïa kata ka home delivery ban pynpoi kyiad syndon sha ki thliew ïing briew.
Imat ïa kane ruh la ai buit da une u MLA jong ka NPP na Nongstoiñ", u la ong bad bynrap, “Une u MLA ka NPP u la ong ba ki kam pynroi ha kane ka Constituency ki la kajuh bad kiwei ki jaka ba la kham roi.
Hynrei sngewsih ba kita ki kam pynroi jong u ki dei tang ki doh kyndang jong u ïa ki synran, ki dalal jong u".
“Ha kine ki sngi ba la dep ngi la ïohi ïa kaei kaba la jia ïa ka surok Sangriang bad haba ki shnong ki mih ban pyrshah ïa ka jingtrei torti, ki byrngem pynban ba lada phi pynwit yn rah noh shawei, kat haduh ba bapli ki shnong ki hap shu sngap noh.
Wat ka surok Nongstoiñ-Sohpïan kaba la dep pynbna da ka surok double lane, hynrei u la shet shukor ïa ngi bad khlem leh ïa kaba dei ban leh.
Ka surok Maweit ruh kumjuh ki kwah shna ïa ka tang ban jop elekshon ïalade, ym don ki ban pyrkhat ïa ki paidbah".
U la ong ruh, “Balei lada u Conrad u lah ban plie lai saw tylli kita ki Block, katba ïa ka Hospital jong ki khunlung bad ki longkmie kaba don ha Nongstoiñ ym lah ban plie shuh haduh mynta.
Hato balei ym lah ban pyndep bad plie noh ïa ka Polytechnic lane shna khambun ki jaka ieng kali hapoh sor Nongstoiñ, hato balei ym lah ban pynpra noh ïa u lum ba don ka Police station mynta.
Hato kamut aiu ban pynduh permit ïa ki local, hato phi thmu ban pynduh ja ïa ki ba rit ba ria".
“Katno ngi sngew rem ban ïoh sngew ba kiba bun kiba kynnoh mynta ba ka Ïing Syiem ka dei ka ophis jong ka NPP.Ngi sngew rem shisha ban ong ba ka DC ophis ka dei ka jabieng jong ka NPP, lane ba ka tnad PHE ka dei ka ïing shet ja jong ka NPP bad ka PWD ka dei ka kamra shong kai jong ka NPP.Hato ngi ki paidbah ngim don ka hok ban kren ei ei shuh ïa kitei ki tnad".
“Nga te nga ong ka lah biang katto, ngim dei ki paidbah ba biej wat ju wan pynbiej shuh ïa ngi.
Ka la dei ka por ba ngin pynrem kput ïa kane ka NPP kaba synshar ïakjakor ïa ka dong ka thaiñ jong ngi bad ïa ka Jaidbynriew baroh kawei".
“Ka UDP ruh kajuh kam don jingpher ei ei ka tip tang ban kynnoh ïa kiwei high level, hynrei kam ïapher ei ei bad ka NPP namar ki dei na kajuh ka ïing shu ïa pher tang ka kyrteng.
Mano ba khanglad ïa u Bah Adelbert Nongrum ha Assembly ban kren, hato ym dei u bah Metbah.
Mano ba ai hukum ban shim ïa ka jingim jong u Bah Che hato ym dei u Lakmen Rymbui jong ka UDP.Ta ka daw wat kren ïa kiwei namar phi ruh phi dei kajuh hi ha ka kyrdan high level".
“Ka por ka la biang eh ba kum ki nongshong shnong ngin ïa tylli mynta.
Ym donkam pynpra ïa ka vote shane shatai lada ngi la isih shisha ïa ka sorkar MDA.Ai ïa ka vote jong phi sha ka Congress.
Tang ban liem noh kane ka sorkar Ïakjakor to ngin ïa tylli kawei sha ka Congress, namar kumba ka long haduh mynta dei tang ka Congress kaba lah ban pynliem ïa kane ka sorkar MDA, namar lait nangta baroh ki dei tang ki Dalal jong ka NPP", ong u Bah Good Hope Sangleiñ.
Nongpoh, Rymphang 23: U Deputy Commissioner ka Ri Bhoi District bad uba dei ruh u District Election Officer ka Ri Bhoi, mynta ka sngi u la ong ba na ka liang ka bor District ka la pynjur ïa ki bor pahara ha Block II, kaba dang dei ka jaka ïa kajia pud hapdeng ka Assam bad ka Meghalaya na ka bynta ban ïaid beit ïaid ryntih ka jingthep vote ki paidbah na katei ka shnong khapppud.
Haba ïa kren bad ki Nongthoh Khubor mynta ka sngi ha ka ophis treikam jong u ha Nongpoh, u Deputy commissioner ka Ri Bhoi bad uba dei ruh u District Election Officer, u Arpit Upadhaya u la ïathuh ba na ka liang ka bor District ka la pynjur ïa ki bor pahara ha kitei ki shnong khappud, ka dei ruh hadien ba la don uwei na u MLA na West Karbi Anglong u la byrngem ban nym shah ban wan thep vote ïa ki paidbah na katei ka shnong khappud ha kane ka election hapoh ka jylla Meghalaya.
“Ban lait na kino kino ki jingshah pynthud bad ban ïaid beit ïaid ryntih kane ka election bad ruh ban nym don kano kano ka jingpyntieng pynsmiej ïa ki nongthep vote, ka bor District ka la dep phah ïa ki bor pulit, ki CRPF ba kin pahara man ka sngi ha ki shnong khappud ka Block II bad la leh ïa kane ka long shi bynta ban nym shah ktah ki paidbah nongthep vote ha kane ka election 2023 hapoh ka jylla" ong u Arpit Upadhaya.
U la ïathuh na ka liang jong u kum u Deputy Commissioner ka Ri Bhoi u la dep ïa kren ruh sha u Deputy Commissioner ka West Karbai Anglong bad ruh na ka liang u Chief Secretary ka jylla Meghalaya ruh u la dep ban phah da ka jingthoh sha u Chief Secretary ka Assam ban shim khia ban nym don kano kano ka jingpynthud na ka liang ka Assam ha kane ka jingthep vote bad na ka liang kitei ki heh sorkar ka Assam ruh ki la pynthikna ba kin ïa trei lang ban nym don kano kano ka jingshah pynthud jong ki nongthep vote sha ka jylla Meghalaya, u la ong.
Shuh shuh, na ka liang u Deputy Commissioner ka Ri Bhoi, u la on gong ruh ba ka bor district ka maham ïa kino kino kiba pynmih ïa ki khubor thok ne kino kino kiba ktah ïa ka jingïaid beit ïaid ryntih ka jingjied nongmihkhmat ha ka jylla Meghalaya bad lada lap ïa kino kino kiba wan rah ïa ka huri hura kaba ktah ïa ka shongsuk shongsain ki paidbah bad ruh kaba ktah ïa kane ka jingjied nongmihkhmat kin sa shah pynshitom katkum ki kyndon jong ka aiñ.
Na ka liang une u heh ophisar ka District u la pynshlur ruh ba baroh ki nongthep vote ki dei ban leit thep vote ban pynthikna ïa kata ka hok thep vote jongki bad kawei ka vote ruh kan nym dei ban shah ktah bad baroh ki dei ban ioh ïa la ka hok thep vote kumba la pynkup bor da ka riti synshar ka ri, u la bynrap shuh shuh.
Jowai, Rymphang 23: Ka Meghalaya Bharat Scouts & Guides, West Jaiñtia Hills hynnin ka sngi kala pynlong ïa jingkynmaw burom ïa ka sngi ba kyrpang ka Scouts-Guides Movement kaba la tip kum ka Thinking Day & Founder’s Day, ha kaba ki Scouts, Guides, Rovers, Ranger ha ryngkat ki Unit Leaders kila wan ban ïachim bynta lang.
U Adiam Bthuh, District Secretary, Meghalaya Bharat Scouts & Guides, West Jaiñtia Hills ha ka jingkren kum u shongknor ula pynsngew shaphang ka nongrim jong kane ka sngi kaba dei ka sngi kha jong ki arngut shi lok kiba la lap ïa ka Scouts-Guides Movement kiba tip kum u Lord Baden Powell bad ka Olave Baden Powell.
Ban khring shuh shuh ïa ka pyrkhat pyrdaiñ jong ki dkhot ka Scouts-Guides Movement la ïoh ruh ka jingkren kyrpang na ka Doly Lamare, Asst.District Organizing Commissioner (G) bad u ma Ohiwot Laloo, District Commissioner (S), West Jaiñtia Hills District.
Ka kong Doly Lamare Asst.District Organizing Commissioner (G), kala pynpaw ïa ki jingeh kiba harukom mynta ki sngi bad ka jinghiar dor jong ka Tipbriew Tipblai, kumta kala kyntu ïa ki dkhot ka Movement ba kin long ki nuksa babha ïa kiwei ki pat khnang ban wanrah ïa ka jingshong suk shong shngaiñ bad kiba khieñkor ïa ka mei mariang.
Na ka liang u ma Ohiwot Laloo, District Commissioner(S), West Jaiñtia Hills ula pynsngew sha ki khynnah ka Scouts-Guides, Rovers-Rangers, da kaba ong ba ïa kane ka sngi la kynmaw burom hapoh ka Scouts-Guides Movement ka long kum ka dak ban leh burom ïa ka sngikha jong kitei ki ar ngut shi lok.
Ula ïathuh mynshwa ïa kane ka sngi la tip kum ka World Brotherhood Day na ka bynta ki shynrang bad ka ‘Thinking Day’ na ka bynta ki kynthei bad la tip ïa ka ha ka kyntien Thinking Day bad ka Founder’s Day.
Ha ka juh ka por ula ai mynsiem ïa ki dkhot ka Movement ha ryngkat ki kyntien sneng ïa ki Scouts-Guides, Rovers-Rangers da kaba ong haba pynïasoh bad ka Movement dei ban long ki briew kiba don ka thong ban pyndep bad ban ïoh ïa ka kyrdan ba kham shalor jong ka Movement ha ka juh ka por ki dei ruh ban ri burom ïa ka akor kaba hakhmat eh.
La pynphuh pynphieng shuh shuh ïa kane ka sngi da ki jingrwai ki jingshad bala shim bynta da ki Rovers-Ranger bad ki khynnah Scouts-Guides.
Jowai, Rymphang 23: Kum shi bynta na ka jingbud ryntih ïa ki kyndon jong ka General Election sha ka ïing Dorbar thawaiñ jong ka jylla Meghalaya 2023 bad ka jingpyntreikam ïa ka kyndon 126 jong ka aiñ Representation of People Act 195, na ka liang jong u District Election Officer, West Jaiñtia Hills ula pyntip ba yn khanglut ïa baroh ki jait jingïalang paidbah ne ki jingïaid paidbah hapoh ka 48 kynta shwa ban poi ka jingïathep vote.
La khang ruh ïa ka pynmih ne pyni ïa kino kino kiba don jingïadei bad ki kam elekshon, katkum ka kyndon 129 (3) jong RP Act 1951, lyngba ki TV, ki Cinema ne kiwei ki lad phathai khubor.
La khang ruh ban pynlong ïa ki Concert, ne kino kino ki jingpynbyrngia ba don jingïadei bad ka elekshon.
Kino kino kiba ïaleh pyrshah ïa kane ka hukum kin shah pynshitom katkum ki kyndon aiñ 126 (2) jong ka Representation of People Act 1951.
Jowai, Rymphang 23 : Ha kaba ïadei bad ka General Election sha ka Meghalaya Legislative Assembly 2023, na ka liang u District Magistrate & District Election Officer, West Jaiñtia Hills District, ula pyntip paidbah ba ka sorkar jylla kala pynbna ba ka 27 tarik u Rymphang, 2023 kan dei ka sngi shuti khnang ba ki nongthep vote jong ka jylla baroh kawei kin ïoh ban leit pyndep ïala ka hok.
La pyntip baroh ki tnad sorkar hapoh ka District, kumjuh ki jaka pule ki dei ban khang khyrdep ha katei ka sngi 27 tarik u Rymphang.
Na ka bynta kito kiba trei ha ki karkhana kiba hap hapoh ka N.I.Act, 1881, ki nongshong dukan, kiba trei kynta, kiba trei nongsngi kumjuh kiba trei shabar jong ka Constituency kin dei ban ïoh bai nong hi (Paid Holiday) wat lada kim lah ban poi sha ka jingtrei na ka daw jong ka elekshon.
Halor kane u District Election Officer ula kyntu ïa baroh ki nongthep vote jong ka District ba kin mih sha khmat bad shim bynta lang ha kaba ban leit thep ia ka vote jong ki ha katei ka sngi.
Nongpoh, Rymphang 23: Haba kren haka jingïalang paidbah jong ka UDP mynta ka sngi ha Umden, u Bah Mayral Born Syiem kyrtong ka UDP na Nongpoh u la jaw ummat brup ban kynmaw ïaka jingurlong ka Northern Ri Bhoi College kaba dei kawei naki jingangnud jong u Dr.DD Lapang naduh ki snem bala leit noh, wat hapdeng shibun ki jingeh ki dieng pynkiang hynrei u Blei um shym la iehnoh bad katei ka College kala urlong ha katei ka thaiñ ban ai ka jingshakri ïaki samla pule bad la lah ruh ban plie paidbah ïaka haka 21 tarik Nailur 2021.
U la ong ruh ba katei ka College mynta kala sdang ban long kum ka shlem hikai bad ka jingkyrkhu ïaki samla pule ha katei ka thaiñ, bad um kwah ba katei ka college kan duh noh namar kumba long mynta naka liang jong u kum u nongmihkhmat ha ki snem bala leit noh u la kyrshan tyngeh wat ïaka tulop ki nonghikai, bad ki jinglut kiba bun ha katei ka College.
“Kane ka College kam dei ka jingmyntoi jong nga shimet, hynrei ka jingmyntoi ïaki khun samla pulem ki longiing ba duk bad ki kmie ki kpa ki bym lah ban phah skul sha ki jaka sor, namar na katei ka College ki samla ki lah ban pyndep ïaki degree jong ki" la ong u Bah Mayral bad kane ka dei ka nuksa ba ki kam pynroi kin dang urlong lada ki paidbah ki dang ibit ba un long u nongmihkhmat sha ka iing dorbar thawaiñ ka jylla.
U la ong ruh ba ka jinglong MLA jong u ka dei ka jingkyrkhu jong u Dr DD Lapang u ba la long kum u kpa, u nonghikai bad u paralok ba jan eh, u ba la pynheh pynsan bad ai um ai sboh, hynrei mynta u don ha kawei pat ka iing kam pher, watla kam long ha kaba paw, hynrei u Maheh Dr.DD Lapang un kyrkhu ïanga na lyndet.
Haka jinglong MLA u la pyrshang ban wanrah shibun ki kam pynroi, naduh ban kyntiew ïaka pule ka puthi, ka koit ka khiah, ki nongrep bad lada un jop biang un dang pyrshang ban buddien ïaki kam pynroi da kaba pynpaw ruh ba ka surok Nongpoh- Umden- Sonapur kala dei ban ioh ïaka mang pisa ha u snem 2022 hynrei ki dieng pynkiang kiba bun, la ioh lut kiwei ïaka mang pisa naka World Bank namar ki briew kiba bat ïaka bor haka PWD ki sih ïa u Bah Mayral Born Syiem, bad kane kala don ruh haka mang tyngka jong ka iing Dorbar, namar ki tieng ba lada katei ka surok kan urlong ioh iohnam u Bah Mayral.
Dei nakata ka daw ki dieng pynkiang ki don shibun ban khanglad bad kular ruh ha kane ka kynti ba mynta lada un jop biang, ki surok kin iong, ki hospital kin ieng, ka college kan bteng bad kum u khun ba hap sohpet ha Ri-Bhoi ngin ïakhun naka bynta ki jingeh bad ki ishu ba bun jong ka Nongpoh bad ka dong Ri-Bhoi baroh kawei.
Shillong, Rymphang 23 : U kyrtong ka NPP na Mylliem, Bah Hamlet Dohling ha ka sngi Palei u la ong ba mynta man ka miet ki don kiba leit pynshoi kylleng kylleng ba ka NPP kadei ka party nongwei bad ka party kaba nabar.
Haba kren ïa kane ha ka jingïalap elekshon kaba long ha Mylliem, u Bah Hamlet u la ong, “Tang lai snem nga la ïoh ban trei na ka bynta ki paidbah ka Mylliem constituency, hynrei nga sngewtynnat ba don ki rangbah kiba ong ba ka kam ba nga trei lai snem ka ïa ryngkat bad kito kiba la trei 15 snem.
"Da kaba pynpaw ïa ka jingkyrmen ba ki kam jong u kan kren ha kawei pa kawei ka longiing ha ka constituency , u Bah Hamlet u la ong, Pynban man ka miet ki don pat kiba leit ban pynsngewthuh bakla da kaba ong ba u Bah Ham mynta u ïaleh na ka seng NPP kaba dei ka seng nongwei.
"Shuh shuh u la ong ruh ba ha ki san snem ba u la long kum u MLA u la ai ka kaiphod jingkhein jingdiah aiu ba u la trei, bad ki paidbah ki la ïohi aiu u la leh ha ki san snem, bad bynrap ba lada kito kiba la long MLA 15 snem ruh ki dei ban ïathuh sha ki paidbah aiu ki la leh.
U la ong ba naduh u snem 2018 haduh 2013 ba synshar ka NPP kaba sngewtynnat ka long ba ha ki san snem ka Sorkar ba ïalam da ka NPP ka khlem shah khyrwait shabi na Delhi, bad kam donkam ïa kiba bat remote control na Gujarat ne Uttar Pradesh.
Shuh shuh u ong ruh ba dei tang na kane ka Sorkar ba ïalam da ka NPP ba ha Delhi ki tip ba ka Meghalaya ka kwah ïa ka ILP, ka kwah ban ithuh ïa ka ktien Khasi bad ka kwah ban pynbeit ïa u pud u sam, namar kane ka Sorkar ka la phah da ka jingthoh ryngkat ka muhor jong ki jingdawa.
Haba bynrap lang pat, ka nongai ktien jong ka NPP, Dr.Ampareen Lyngdoh ka la khyrwit tyngeh ïa ka seng Congress da kaba ong kaei pat ka nongrim jong katei ka party haba ka leit sha ki paidbah katba ïa ki para la jong ka nud ban beh shimiet shimiet.
Da kaba kyntu ïa ki paidbah ban kyrshan ïa u Bah Hamlet ba un jop biang mynta ka kynti na ka tiket NPP, ka Kong Ampareen ka la ong, “U Bah Hamlet u la dei lypa u trai NPP bad kumta ki paidbah kim dei shuh ban jied da uwei pat uba nabar uba lada u jop un sa leit ban trei lang bad ka sorkar NPP hi.
"Ka ong ruh ba lada ki paidbah ka Meghalaya ki jied shisha ïa ki nongïalam, ki nong Mylliem kin jied ïa u Bah Hamlet bad ka East Shillong pat ïa ka.
Ha kane ka jingïalang kaba la long ha madan ïingsyiem da ki spah ngut ki paidbah ki la poi ban sngap ïa ki nongrim jong u kyrtong bad kumjuh jong ka seng NPP.Shillong, Rymphang 23 : Ka seng ki samla kaba na ka seng saiñpyrthei National Peoples party, ïa kaba la tip kyrteng kum ka National People Youth Front NPYF) Mawshynrut hapoh ka jingialam jong u samla Skhemborlin Hujon president ka NPYF Mawshynrut Block ha kajuh ka por kum u secretary incharge jong ka jylla uba dei u nongkhmih ïa ka West Khasi Hills District, ka la sangah tyngeh ïa ka seng HSPDP da ki jingkylli ban ong ruh kumno ka party sing ka nud ban ong ba ka Mawshynrut konstitwensi ka dei kaba la shah ieh shrah, hooid, kadei kaba la shah ieh shrah, hynrei mano pat ba la ieh shrah bad mano ba la long nongmihkhmat ha kine ki phew tylli ki snem kiba lah dep, kylli utei u samla ïa ka party HSPDPHa katei ka jingïakren u bah Skhemborlin u la pynshai ruh ba ka jingthungkam ha ki tnad sorkar bapher bapher u bah Gigur Myrthong MLA jong ka thaiñ um lah shuh ban thung hi bad kamdei shuh ka juk kaba kum mynshuwa, namar ha kum kane ka juk kaba mynta ki briew kiba lah nang lah stad kin lap lada ki wad jingtip, kumta ka seng ryngkat u MLA kam kwah ban budnam sniew kum ki MLA sialieh, hynrei lada u bah Gigur un jop biang ha kane ka kynti kaba mynta, ka seng kan thaw da kiwei pat ki lad na ka bynta ki samla yn ai ïa ka jinghikai khnang ba kin tip kumno ban wadkam wadjam ym tang ha Mawshynrut hynrei ba kin ïoh kam wat ha kiwei ruh ki bynta jong ka jylla bad shabar ka jylla ruh Ong u bah Skhemborlin.
Shillong, Rymphang 22 : Ka Shillong All Faiths Forum (SAFF) mynta ka sngi kala kyntu ïa ki para ba ngeit ban pyndonkam hok ïaka hok ban thep Vote ka ban long haka 27 tarik mynta u bnai bad ban jied ïaki nongïalam kiba sheptieng ïa U Blei bad kiba don ka mynsiem ban shakri hok ïa u paidbah.
Ka kyrwoh bala wan na u president ka SAFF u Bishop P.Lyngdoh ka kyntu ruh ïaki paidbah ban ban kiar na kino kino ki kam sniew, ban kiar na ka jingshah pynbeij haka bor pisa bad ban leit thep Vote daka jingkynmaw ïa U Blei bad da ka jingkhuid jingsuba naka bynta ka bha ka miat jong baroh bad ka jylla baroh kawei.
“Lada ki paidbah kim ngop haka bamsap bad ki pyndonkam hok ïaka hok ban thep Vote ka jylla ruh kan ïoh ïaki nongïalam ki bym ngop ha ka bamsap bad kane kan wanrah jingbha ïaka jylla baroh kawei khamtam haba ïadei ban kyntiew ïa ka roi ka par hapoh ka jylla bad dei namar kane ki paidbah ruh kidei ban tip briew tip Blei haba ki leit ban thep Vote" la ong ka kyrwoh.
U Bishop P Lyngdoh ula ong ba ki nongïalam jong ka jylla ki don ka bynta ban leh naka bynta ka bha ka miat ki paidbah ka jylla Mgehalaya bad ka ri India baroh kawei naka bynta ban kyntiew ïaka bha ka miat.
“Kum ki briew ba tip briew tip Blei, ngi donkam ban pan bor na U Blei ban ïalam lynti ïa ngi ban leh naka bynta ka bha ka miat jong baroh" ula ong.
Shillong, Rymphang, 23: U District Election Officer (DEE) jong ka Eastern West Khasi Hills District ha ka sngi Balang u la pan jubab na u Bah H.Brolding Nongsiej uba long u kyrtong jong ka United Democratic Party (UDP) na Mawthadraishan Constituency halor ka jingujor jong u President ka Hynniewtrep Achik National Movement (HANM) Mawthadraishan Circle ba la kynnoh ba u Bah Brolding Nongsiej u la ai ïa ka pisa lane ka skhim hapoh ka Special Rural Work Programme sha kawei ka longkmie kaba la tip kyrteng kum ka Kong Kistina Marweiñ.
Ha ka jingpan jubab, u DEO u la ong ruh ba kane ka dei ka jingpynkheiñ ïa ka Model Code of Conduct (MCC) ba la pynbna da ka Election Commission of India (ECI).
U DEO u la hukum ruh ïa u Bah H.Brolding Nongsiej ban ai jubab ha ka 25 tarik u Rymphang, 2023 ha ka por 11:00 baje mynstep.
Shillong, Rymphang, 23: U MLA barim jong ka Mawlai Constituency u Bah Embhahlang B.Syiemlieh, ka Kong Sarita Lyngdoh bad u Bah Bankyrshanborlang L.Nongbri ha ka sngi Balang ki la mudui sha u Returning Officer jong ka Mawlai Constituency pyrshah ïa u kyrtong ka Indian National Congress (INC) u Bah Marbud Dkhar uba la kynnoh ba kine ki lai ngut ki la shah thied da ka pisa ha u kyrtong jong ka National People’s Party (NPP) u Bah Teiborlang Pathaw.
Ha ka mudui ba la phah sha u Returning Officer, kine ki lai ngut ki la ong, ‘ha ka 18 tarik, Rymphang, 2023 ka por kumba 10:00 baje mynstep ha ka Common Platform ba la pynlong na ka bynta baroh ki kyrtong jong ka Mawlai Constituency kaba la long ha madan ïalehkai basketball ha Mawlai Nonglum, u kyrtong ka INC u Bah Marbud Dkhar u la kynnoh pyrshah ïa ngi da kaba ong ba ngi la shah thied ha u kyrtong ka NPP u Bah Teiborlang Pathaw kaba long ka jingkynnoh kaba lamler jong u pyrshah ïa ngi.
"“Kane ka jingkynnoh jong u kyrtong ka INC ym tang ba ka la ktah ïa ka longryngieng jong ngi bad ïa ka burom ka ijot jong ngi hynrei wat ïa u kyrtong jong ka NPP ruh kumjuh ïa kaba u kyrtong ka INC u la pynhiardor ïa ka longryngieng jong ngi hakhmat ki paid nongthep vote ym tang ka Mawlai Constituency hynrei ha ka jylla hi baroh kawei," la ong kine ki lai ngut ha ka mudui.
“Kane ka jingkynnoh jong u kyrtong ka INC ym tangba u la pynkheiñ ïa ki kyndon jong ka Model Code of Conduct hynrei ka la poi haduh u pud jong ka Corrupt Practice katkum ka Section 123 (4) jong ka Representation of Peoples’s Act, 1950," la bynrap ka jingmudui.
“Ha kaba ïadei bad kane, la kyrpad ïa phi ba phi shimkhia halor kane ka jingkynnoh pyrshah jong u kyrtong ka INC bad ngi kyrpad shuh shuh ïa phi ban shimkhia noh mardor kham kloi pyrshah ïa u kyrtong ka INC khnang ba pynkiar ïa u na kaba kynthoh biang hadien habud," la kyrpad ïa ki lai ngut ïa u RO.Na ka liang jong ka NPP Mawlai Unit ka la la pynrem jur ïa u kyrtong ka Congress bad dawa ba u dei ban panmap.
La ong ba kane ka jingkynnoh ka pynpaw ïa ka jinglong ba dang khynnah ha ka pyrkhat pyrdaiñ bad bym pat shongdor jong u kyrtong ka Congress na Mawlai Constituency.
“Ka dei ka jingkynnoh khlem nonngrim bad ngi dawa ba u dei ban sei ïa ka jingpynshisha halor ka jingkynnoh bad lada um lah, na ka liang ka kynhun ka dawa ba u dei ban panmap markhmat bad ha ki lad pathai khubor, lym kumta, yn hap ban ïaid katkum ki kyndon aiñ, namarba kane ka la pynthoh bria ïa ka kyrteng ki nongïalam bad ki nongkyrshan ka kynhun," ki la ong.
Shillong, Rymphang 23 : Ka lympung ïalap elekshon ha constituency u James P K Sangma, kata ha Dadenggre constituency ka la logn kaba shongshit bha ha kane ka sngi Palei ha kaba da ki hajar ngut ki la poi sha katei ka jingïalang.
Ha katei ka jingïalap elekshon la donlang ruh da u NPP National President bad Myntri Rangbah ka jylla, Conrad K.Sangma ryngkat bad ki heh ka party kynthup ïa ka MP Tura, ka Agatha Sangma.
“Ka jingtuid u paidbah ka pyni ïa ka jingieid bad ka jingkyrshan ba radbah jong ki paidbah na ka bynta ka NPP.Ka jingkiew jong ka Dadenggre ryngkat ka jingïohi jngai jong ka NPP kadei ka dak jong ka lawei ba phyrnai na ka bynta ki paid jongngi.
Kadei ka ka khana jong ka jingïakhun na bynta ki paidbah bad kata kadei ka jingtrei ba ka NPP ka mihkhmat – ka jingïohi jngai, ka thong, ka jingtylli bad ka jingkhlaiñ," ong u James Sangma.
U James uba la jop arsien kum u MLA jong ka thaiñ u la jop bun bha ïa ka elekshon ha u 2018 da kaba pynliem ïa u kyrtong ka TMC ba mynta u Rupa Marak.
Kumta da ka jingnang wan pynïasoh ki nongïalam na katei ka kynhun sha ka NPP dang shen ka la ai mynsiem ai u ba un tam kham bun shuh shuh ha kane ka elekshon.
Na ka liang u Conrad pat haba kren halor ka thong treikam jong ka party khamtam eh na ka bynta ka roi ka pa, u la ong ba ka Dadenggre ka la dei ka kut ba skhem jong ka NPP.“Ki paidbah ka constituency ki la pyni ïa ka burom ïa u nongseng jong ka party u (L) PA Sangma uba la trei borbah baroh ka jingim jong u na ka bynta ban kyntiew ïa ka rilum Garo.
"Shuh shuh u ong ruh ba ka lyer jong ka NPP ha Dadenggre ka la dei shi bynta jong ka jingpynbeh ïa ka lyer ha ka jylla baroh kawei ha kaba baroh ki paidbah ki la pdiang ba katei ka party kan sa wan synshar hi da kaba ïoh synshar marwei.
Ha kane ka sngi, la ïoh ruh ka jingkren na ka Soradini K Sangma kaba dei ka kurim jong u nongseng ka party u (L) Purno A Sangma.
“Nga la ju ïathuh ïa ki khun jongnga ba kam pher la phi pule shano shano, phi trei kano kano, kano ka jingim phi leh, phim dei ban klet ïa ka rilum Garo.
Kumta ki paidbah ki la ai ka jingshaniah ha phi, phim dei ban klet," ka la ong.
Shwa ban long ka jingïalang ka la don shwa ka rally jong ki kali bad ki kali arshaka bad pynkut lang khrui ha ka jaka ba long ka jingïalang.
Shillong, Rymphang 23: U Dr.Mukul Sangma nongïalam jong ka TMC bad ha kajuh ka por u nongïalam jong ka liang pyrshah u la ong ba ka party TMC kan sa pynwandur thymmai ïa ka saiñ pyrthei hapoh ka jylla Meghalaya da kaba pynrem ïa ka sorkar MDA ba la lamkhmat da ka NPP da kaba kynnoh ba ka la shukor ïa ki samla.
Ïa kane u Dr.Mukul Sangma u la ong haba ai jingkren ha ka jingïalang ha South Garo Hills, Dalu, Gambegre, North bad South Tura ha West Garo Hills ha ka sngi Palei.
U Mukul u la ong ba ki paidbah ki la sakhi ïa ka jingsynshar bym hok ka sorkar MDA ba la ïalam ka NPP ha ki san snem ba lah leit noh.
“Ngim dei ban sngapjar hynrei ngin pynsngewthuh ïa ki paidbah kiba la ïohi ïa ka jinglong bym suidñiew jong ka sorkar MDA," ong u Dr.Mukul.
Utei u nongïalam jong ka TMC u la ther tyngeh ruh ïa ka sorkar MDA halor ka jingthmu wanrah ïa ka Casino, “Ka sorkar MDA ba la ïalam da u Conrad Sangma ka la shukor ïa ki paidbah jong ka Jylla.
Haba ki nomgïalam ñiam bapher bapher ki la tip shaphang ka jingthmu buh casino hapoh ka jylla, ki la leit ban ïakynduh ïa u Myntri Rangbah ban khang buh casino hapoh ka jylla Meghalaya.
U la kular hakhmat jong ki hynrei hadien u la ai licence sop sop.
Ngam ailad da lei lei ba ka Meghalaya kan long kum ka Nongbah jong ka pop, na kata kadaw ngin pynthikna ban pynduh pyndep ïa ka aiñ ïakhalai," la ong u Mukul.
“Ki samla jong ka Jylla ki don hapdeng ka jingbynñiaw na ka daw ka jingbym ïoh kam ïoh jam ha kine ki san snem ba lah leit noh.
Ngam ym shong kli kti tang ban peitkai ïa kaei ba ka sorkar ka la shukor ïa ki samla.
Ngan ai ïa ki ka jingkyrmen watla ki la shah kyntait ha kane ka sorkar.
Ka MYE Card scheme bad ka kular ban aikam ïa 3 lakh ngut kan dei kawei kaban weng ïa ka kyrduh kam kyrduh kam ha kane ka Jylla.
Ka TMC kan pynwandur thymmai ha ka history jong ka saiñ pyrthei hapoh ka jylla Meghalaya, kumba ngi angnud ban shakri hom ïa ki paidbah.
"Shuh shuh haba kren ha ka jingïalang ha Gambegre, utei u nongïalam ka liang pyrshah u la ther tyngeh halor ka synshar khadar jong ka sorkar MDA, “Kawei kaba la pynlehraiñ bad ïakren bha kadei halor ka bamsap jong ka NPP.Tang ha ka taïew ba lah dep, u Home Minister u la ong ba ka Meghalaya kadei ka Jylla ba shyrkhei tam ka jingbamsap hapoh ka ri India.
Ka Meghalaya kam dei kaba bamsap hynrei dei kito ki nongïalam kiba don ha ka sorkar kiba bat ïa u lakam synshar ha kaba ïa ka pisa paidbah na ka bynta ka roi ka par la buhrieh noh," ong u Mukul.
U la ong shuh shuh, “Katkum ka kaiphod ba la phah na Delhi la ong ba baroh ki longïing hapoh ka jylla la pynrung ha ka skhim ban ïoh umbam umdih lyngba ka Jal Jeevan Mission.
Ki la ïoh khusnam ruh hynrei ka jingshishabkanpaw ba ka kyrduh um ka dang jur na kadaw ka jingbym pyntreikam bha.
Kane kadei ka jingbamsap.
"“Hapoh shi snem, ka TMC ka la nang pur stet ha baroh kawei ka Jylla da kaba ngi sakhi ba ka lama jong ka TMC ka kaweh haman la ki jaka.
Ka TMC ka la nang kiew shaphrang ban ïa kiwei pat ki party.
Namarkata ngin ïai trei shitom ban pynurlong ïa ka thong ba ka party ka angnud," ong u Dr.Mukul.
Shillong, Rymphang 23 : Ka Dorbar Shnong Khliehshnong Sohra ha ka sngi Palei ka la pynlong ïa ka Rynsan Ïatai na ka bynta baroh ki kyrtong kiba aireng na Sohra constituency ha kane ka elekshon MLA kaban long ha ka 27tarik mynta u bnai.
Na ki 7 ngut ki kyrtong, 6 ngut kiba la wan ban pynsngew paidbah ïa ki nongrim katba u kyrtong ka BJP pat um shym la poi satia.
Kitei ki kyrtong ki kynthup ïa u kyrtong ka NPP Bah Allan West Kharkongor, kyrtong ka PDF Bah Gavin Mylliem, kyrtong ka TMC Bah H Khongsit, kyrtong ka Congress Kong Lakyntiew Sohkhlet, kyrtong ka UDP Bah Titos W Chyne bad kyrtong ka VPP ka Kong P Nongrum.
Ha ka kylla kaba nyngkong baroh ki kyrtong ki la ïoh ban pynshai ïa ki nongrim ba ki mih ban aireng ha kane ka elekshon katba ha ka kylla kaba ar pat la bud sa ka kylla kylli jingkylli ïa ki kyrtong.
Na ka liang u kyrtong ka NPP, Bah Allan haba jubab ïa ki jingkylli haba ïadei bad ka ishu Distrik ha Sohra, u la ong ba ki nong Mairang ha ka por ba pynbna Distrik u Myntri Rangbah ha Secretariat ki khlem pan jingthoh hynrei ki ïa shad ïa kmen.
“U Myntri Rangbah u dei u khliehduh ka jylla bad kumta kaei kaba u pynbna kadei kaba shisha.
Namar ha ka por ba u wan ha Circuit House Sohra u khlem wan kum u khliehduh ka NPP bad ka jaka ba u wan ruh kadei ha ka jaka sorkar," u la bynrap biang.
Shuh shuh u ong ruh ba ha katei ka sngi ba u Myntri Rangbah u wan u pynskhem ruh ba ka headquarter kan dei ha Sohra ym shawei pat.
Nalor kine, u Bah Allan ruh u la kren halor ki lad ki lynti kumno bna pliead ïa ki samla ha ka ïohkam ïohjam khamtam ha ka liang ki kam jngohkai pyrthei.
U la kren ruh halor ka MCCL nangta ha ka liang ki lynti syngkien, ban don ki projek ban pynneh pynsah ïa ki jingtei u mynbarim, ban don ïa ki jaka test na bynta ki jingpang bapher bapher ha Laitlyngkot bad ruh ha Sohra khnang ba ki paidbha kin ym donkam shuh ban leit shaduh Shillong nalor kiwei kiwei.
U kyrtong ka PDF pat u la pyntip ba ki la don da ki phew tylli ki shnong kiba u la lah ban pynïoh ïa ka surok kali kum u nongmihkhmat ha kine ki snem kum u nongmihkhmat.
U la ong ruh ba la dei ban leh da kaba tyngeh ïa ki kontraktor halor ka jingpynslem ban ïa ka surok naduh Umtyngar sha Sohra.
Katba u kyrtong ka UDP pat haba kren halor ka MCCL u ong ba u sngewkhia halor katei ka karkhana bad kumta u shim ïa ka jingkitkhlieh kum u khynnah MCCL.U ong ruh ba kum u nongmihkhmat na ka thain bad kum u CEM u la lah ruh ban thaw haduh saw tylli ki aiñ ha District Council ïa kiba u Lat ruh u la ai ka jingmynjur.
U kyrtong ka TMC pat u ong ba ka thaiñ Sohra ka la donkam khambun ki College ha kylleng ka constituency na ka bynta ban pynsuk ïa ki samla pule.
U ong ruh ba donkam wat ban kyntiew kyrdan ïa ki jaka sumar ba don ha ka constituency.
Na ka liang ka kyrtong Congress bad ruh ka kyrtong ka VPP ki la pynshai lang ïa ka nongrim ba ki ïeng na ka bynta ban wanrah ka jingkylla ha ka constituency, ha ki shnong ki thaw bad ha ka imlang sahlang.
Shillong, Rymphang 23: Ar sngi shuwa ba ka jingïaid rah prah ba la khot da ka VPP ha Sohryngkham kaban pynlong ha ka sngi Saitjaiñ na ka liang u nonglum khubor jong u Mawphor u la leit ban ïakren bad katto katne ki nongshong die Prah ha Ïewduh ban ïakren halor ka ïew die prah shuwa kane ka raly ka VPP.Ha ka jingïakren bad ki nongdie prah ki la ïathuh ba ka ïew die prah prah ha kine ki arsngi ka thnem bha bad kiba bun ruh ki nongwan thied ruh ki dei beit ban leit shim bynta sha katei ka raly.
“Man ka sngi ngi lah ban die ym palat ïa ka san tylli ki prah heh ki prah rit lei ki duna bha kiba wan thied, hynrei mynta ka sngi ym duna shuh ïa ka 150 tylli tang ki prah rit ruh bad ki prah heh ruh ki ïaid hynrei ki kham duna kiba wan thied ban ïa ki prah rit," ong kawei ka nongdie prah.
“Jin lada dei ka aiom ba ki nongthaiñ prah ki thaiñ kan thnem bha kane ka ïew hynrei namar kam dei ka aiom wat ban pyndap prah rit ruh ym lah shuh," ka la ong.
Shuh shuh u Bah B Kharbuli uwei na ki nongdie prah ha ïew u la ong, “Na stock ruh ki prah rit ki la luit ploiñ wat ki prah heh lada ka ïew ka thnem kumba ka long mynta bad mynnin ki lah ban lut.
"Haba ïakren bad uwei u rangbah ba la tip kyrteng kum u Bah P Lyngdoh uba na Mawlai Nongkwar uba la wan thied prah, u la ong, “Ki khun ksiew kim ailad shuh te lada ngam wan thied prah, shuwa ban leit skul bad ynda la wai ruh tang ïa uta beit u prah ki khñium ba ngim leit thied prah.
"Shuh shuh u la ong, “Ngam tip balei haduh katne eh nga lyngngoh ba ki khun ksiew jong ngi ki kyndeh mynsiem namar ngi ha ïing ngim dei kiba shongshit elekshon hynrei tip na ki para klas ha skul ne na mano ba lah ban pynktik ïa ki.
"“Ma ngi ruh ngi sngewïahap ban mih sha khmat kum uto Babu Maynborn rta ba biang bha ka jabieng ba proh, um wan mih sha ïing kum kito kiwei ki kyrtong ban wan pan vote hynrei ngi leit sngap ha ka jingïalang jong u ha Nongmensong bad ka saiñ pyrkhat ka VPP ka biang bha bad nga kyntu ïa ki paidbah ba kin sngap ïa ki jingïalap eklshon jong baroh ki kyrtong bad ba pynshong nongrim ïano ban vote, bad ngi wan ruh ban thied prah ban ïoh leit shim bynta sha kato ka jingïaid prah ka VPP bad nga tharai phi la sngewthuh shano ngi noh mon," ong ka kong Lucy na Nongmensong.
Shillong, Rymphang 22: Ka Nehru Yuva Kendra Sangathan, Shillong, ka la pynlong ïa ka Neighbourhood Youth Parliament Programme ha ka 18 tarik mynta u bnai ha ka Shnong Wahraw, East Khasi Hills District.
Ha kane ka prokram la ïadon lang i Kong Badashisha Rapsang NYV jong ka Block Mawphlang.
Ki Samla na katei ka thaiñ ki la wan ban ïashim bynta lang da ka jingshit rhem.
Ka jingthmu jong kane ka dorbar ki Samla ka long ban ailad ïa ki samla ba kin ïashim bynta lang ha ka jingïalang kaba long kum ka dorbar ban ïatai ban ïaphylliew jingmut ha kaba ïadei bad ki mat kiba bun.
Ha kane ka dorbar ki Samla, la don ruh arngut ki riewshemphang kiba la wan ai jinghikai bad jingbatai halor ki mat kiba bun ïa ki Samla.
Shillong, Rymphang 23: Ka Member of Parliament (MP) jong ka AITC sha Lok Sabha ka Mahua Moitra ka la kyntait war ba ka don ka jingshisha halor ka jingkynnoh kiwei ki party ba ka TMC ha ka jingsynshar jong ka ha West Bengal ka don ka jingshyrkhei ka bamsap.
Haba kren sha ki lad pathai khubor, ka Mahua Moitra ka la ong ba jin lada ka jingshisha ka don kumba la kynnoh ba ka sorkar TMC ha Est Bengal ka dei kaba bamsap haduh katta katta ki paidbah jong kane ka jylla kin ym jin la da pynjop ïa ka party lai sien lai wat.
“Dei namar ki paidbah ki ïohi ba ka don ka jingkyrmen bad ka synshar kaba kyntiew ïa u paidbah ba ki pynjop ïa ngi kum ka party haduh lai wat bad lada ngi bamsap kumba la kynnoh ngin ym ïai jop shijop kawei ka eleskhon hadien kawei pat," ka la ong.
Haba ïadei bad ki jingkynnoh ba ka TMC ka dei ka party kaba ïakhun elekshon ban ïarap ïa ka BJP da kaba tuh noh ïa ka vote ka Congress, ka Mahua Moitra ka la ong ba ka dei ka jingkren khynnah khunlung jong ka Congress namar ka TMC lada peit ha ki elekshon kiba ka ïakhun pyrshah ïa ka BJP bad ban pynrem ruh bad kujuh ha Parliament ka ju ieng ban pyrshah bad pynrem ïa ka BJP ïa ki aiñ bad ki jingleh jong ka.
“Ngim leit ban ïakhun elekshon ha Himalchal Pradesh ne Madhya Pradesh, ngim ïakhun ha Rajasasthan bad kiwei ki jylla kiba ka Congress ka dang don bor bad don mon ban ïakhun pyrshah ïa ka BJP mhynrei balei nghi ïakhun ha Meghalaya ne Tripura ne Goa bad ki katto katne tylli kiwei pat ki jylla ka dei namar ngi ïohi ba ka Congress kam lah ban ïakhun shuh pyrshah ïa ka BJP bad ngi wan ban ïakhun ban ailad ïa ki paidbah ban jied ïa ngi namar ngi don ka mon bad ka jinglah ban ïakhun pyrshah ïa ka BJP," ka la ong.
Ka Mahua ka la ong ba ka ba kongsan ïa ki paidbah ka Meghalaya kidei ban sngewthuh ba ka TMC kadei ka National Party bad ka wan ha Meghalaya ban ïarap ïa ka jylla ban ïoh ka sorkar kaba treikam na ka bynta ka bha ka miat u paidbah bad ïa ki nuksa ki paidbah ki lah ban sakhi kumno ka TMC ka pynïaid ïa ka sorkar hapoh ka jylla West Bengal.
Haba kren halor ka jingkam u Amit Shah ba ka jylla Meghalaya kadei ka jylla ba bamsap tam hapoh ka ri India, ka Mahua Moitra ka la ong, “Lada ka BJP ka don lang kumba 5 snem bad ka sorkar MDA, ka paw shai ba ka BJP ruh ka ïohi ïa ki kam bamsap ha kane ka jylla, te ka jingkylli ka mih mynta, balei u Amit Shah u sngap jar 4 snem tam hynrei mynta ba la jan ielkshon u la sdang ban kyndit bynriew.
".
KA ÏTKHMIH :Shillong,Rymphang 16 : Katba nangjan ka election sha ka Dorbar Thaw-aiñ jong ka Meghalaya, katta ruh ki national political party ki ïaleh ban sei la ki buit ki bor ban pynbieit paidbah.
Don kiba wan rah da ki Tyngshop da ki Puron jong ka Bollywood, don pat kiba wanrah da ki kmie ki kpa tymmen, ki Masan ki Maduh bad ki Meiheh ki Meili jong ka party jong ki naduh na rithor shaduh sha rilum.
Tip ka jadu sha, shohbieit shohtyndep lut la ha ka rong ka rup ne ha ka sbai rupa.
Lada kito ki samla ba tur sha surok ban pyrshah sorkar kim kyrshan party, na ei heit ki mih ki hajar phew hajar ki samla ban synran ban kynhui bad u candidate jong ki party.
Hadien ba ka BJP ka la pyllait paidbah ïa ki 12 tylli ki Mat jong kata ka Vision Document ne Dorbin Sansnem jong ki lyngba ki advertisement full front page ha ki kotkhubor 16.02.2023, bun ki paidbah ki lyngngoh wat la ki jer ïa kata ka 3 lakh shiteng ban kyrshan kam hi dalade (self employment) pynban khlem kren ei ei ïa ka jingaikam kaba la put ronsing ha ka manifesto 2014 ban ai haduh 25 crore ki samla bym pat donkam hynrei haduh mynta tang shi powa na katei ka jingkular kam pat urlong.
Kaba kham sngewlyngngoh shuh shuh ka long ba ka mat jingdawa ba kongsan jong kane ka Jylla (ba la dep ban passed da ka Assembly) ban pyntreikam noh ïa ka Inner Line Permit (ILP) kam shym ïoh jaka ha kane ka Dorbin Sansnem jong ka BJP, balei.
Kum ka jingpynkynmaw, uwei na ki arngut ki MLA jong ka BJP, ha ka por ba thnam bha ka jingïakhih ILP hangne, u la ong ba un kloi wat ban suicide ïalade ruh hakhmat u PM lada ym ai ILP, hynrei khyndiat bnai pat shwa kane ka election utei u juh hi u MLA u ong “Ai ïangi 31 ngut ki MLA, ka ILP kan dei ka jongphi".
Ki nia pynbieit, ki tuid na u thylliej khlem shyieng hynrei hakhmat u Amit Shah bad Narendra Modi tang ban saham ILP ruh ymnud.
Ban pynshisha ïa kata, arsien arwat la wan jngoh u Amit Shah kum u Union Home Minister hangne, tang ban ïakren ïa katei ka mat ruh ym ïoh, phi tharai kine ki briew ki don mon ban pynhun ïa ka jingkwah ki trai shnong hangne, em !, shu wan pynbieit da kane katai.
Haduh mynta,ka ILP ka dei tang ka jingphohsniew ha ri ki rngai.
Ka jingaidaw matlah jong u Rituraj Sinha National General Secretary jong ka BJP, hana ba ka ILP kan long diengpynkiang ïa ki kam jngohkai pyrthei ha Meghalaya,kaba la khur bun ka khajna na kata.
Lada ïa ka Art.370 ka special status jong ka Jammu Kashmir lah ban pynduh ïa ka shiteng miet shiteng ïong, kan eh aïu ïa ka BJP ban amend ïa ki Clause jong ka ILP ban pynjynsur ïa ka Tourism ha Meghalaya.
Shuh shuh, ym shym ïohi ei ei ruh ha kata Dorbin Sansnem jong ka BJP ban ong “ba ngin ïada ïa ka jingngeit khristan jongphi bad ban pynshitom ïa ki kynhun hindu ba thombor" bad ym shym la kdew hi ruh ba “kin kdup ïa ka hok longtrai ki nongshongshnong rilum (Schedule Tribe)".
Hapdeng ki jingkhih phaloh jong ka jinglehbeiñ khristan, la khmihlynti haba la wan kat kita ki heh jong katei ka party, ki la dei ban kren shikyntien arkyntien, hynrei kawang ktieh pynban ïa ki liang pyrshah (kum ka Congress bad TMC) ba dei ma ki kiba pynklang bad isih khristan, u bieit haba duh ka kali te wat ïa ka taïar (spare tyre) ruh u kynnoh.
Ngim ju ïohsngew ïa ka jingshah thombor jong ki khristan bad ki ritpaid haba ka secular party ka bat ïa ka jingsynshar ha Delhi.
Ha kawei pat ka liang,wat la ka don ka mat ‘Free Education for Girls’ haduh mynta kata ka slogan u Modi kaba ong “Beti Bachao Beti padhao"( ïarap ïa ki khun khynthei bad pynnang pynstad ïa ki) kam pat shym la urlong hangne ha ka Jylla.
Ka Ministry of Women and Child Development ruh ym kham da ïohsngew ba ka Education department hangne ki pyrta bad ki tyrwa scheme.
Ki kmie ki kpa ki nang hap hi ban ksaid dalade ban kyrshan ïa la ki khun kynthei.
Ka bai tuition, baiskul, bai college ka bankhia kumjuh.
Hangne,ha Meghalaya lei ynnai da batai ïa katei ka mat, ka kynthei ka la ïoh lypa ïa ka kyrdan ba kham kyrpang, ka jait ka kynja la ai lypa sha ka khun kynthei (matrilineal society).
To mutdur maphi, lada la ïoh jingkyrshan lei sa kata ka Scheme, ngi ngeit ba ki khun kynthei jong ngi kin mih bun ha ki Indian Administrative Service ne ha Indian Foreign Service bad kiwei.
Ha man ba wan kine ki heh BJP hangne, wat la ki nongthoh khubor ki pashat jingkylli shaphang ki jingshah lehbeiñ jong ki khristan ha kylleng ka ri India, kin nym jubab direct hynrei ki pyrshang ban kdat noh shawei pat ban lait na katei ka jingkylli.
Ka don ka jingsyier, lada ka NDA kan pynurlong lei sa kata ka Uniform Civil Code (UCC) wat ka Sixth Scheduled kaba kdup kyrpang ïa ki rilum ka don ha ka jingma.
Ka jingkren kop ba khlem ka BJP ym don mano mano ba lah ban thaw sorkar,ka dei ka jingthmu ba triem bha shalyndet pyrda.
Ka mut lada kiwei ki party ki ïa synroplang bad cross ïa ka 32 ne 33 ngut, yn nym lah ban thaw sorkar, kata te ka la dei ka Monarchy ym shuh ka Democracy.
Khatduh eh kaei kaba donkam ka long ba ki national party haba ki thaw ïa ka Manifesto ne ki Vision Document jong ki, ki mat ki dei ban long kiba deidoh deisnam bad kato ka jylla; lym kumta, ka dorbin ne ka vision kan long ka jngut bad ka bym lah ban jop pyrthei.
Shillong, Rymphang, 23: “Lada nga jop, hapoh lai bnai yn weng noh ïa ki Pulit CRPF na ka shnong Mawlai," ong u Bah Teiborlang Pathaw haba kren ha ka jingïalang ïalap elekshon ban pan jingkyrshan na ki paidbah nongthep vote ka shnong Mawlai Nongpdeng kaba la long ha ka janmiet sngi Palei.
Kum ban shu pynkynmaw hangne, ka Sorkar ka ladep ïa ka Soskular bad ka tnat CRPF ban ai jaka 10 akar ha New Shillong Township na ka bynta ban shna ïa ka ktem sah ynda la pynkynriah na ka shnong Mawlai.
U Myntri Rangbah ka Jylla u Conrad Sangma u la ong ba ka jingpynkynriah ïa ki CRPF sha New Shillong Township kan urlong tang shu ai jingmynjur na ka Ministry of Home Affairs, ka Sorkar India, ban shimti ïa ka jaka ba la ai da ka Sorkar Jylla.
Haba ïathuh ba tang shu jop kum u MDC ha u snem 2019 um shym la shongthait ban wanrah ïa ki song pynroi ha Mawlai Constituency, u Bah Teiborlang u la ong, “ngam shym la shong klikti ha kine ki saw snem ba nga la long kum u MDC da ka jingïatreilang ryngkat bad ki Rangbah Shnong kiba bun ki kam ban trei na ka bynta ka jingdonkam jong ki shnong ki thaw.
Ha ka jinglong MDC jong nga, kumba 100 klur tam nga la wanrah ha Mawlai bad nga angnud ban shakri hok ïa ka Mawlai naduh u snem 2023 lada phi pynkup bor ïa nga.
"“Ngan peit ïa ka roi ka kiew ha Mawlai Constituency, ïa ka lynti ka syngkien, ka umbam umdih bad kiwei kiwei ki jingdonkam bad ki don bun ki skhim ban pyntrei haba phi don jingtip.
Nalor ki skhim Sorkar kiba ngi dei ban ïoh, ha ka shnong Mawlai, nga la wanrah ruh ïa ka skhim na ka tnat shipai Assam Rifles ban ïarap ïa kawei na ki skhim ba la shah iehbeiñ ha Mawlai.
Ka shong ha ka jingstad kumno ban wad ïa ki skhim.
Ailad ïa nga tang shisien, phin sa ïohi ïa ka jingkylla ha ka shnong Mawlai ban pynlong kum kawei na ki Model Constituency," u la ong.
Ha kaba ïadei bad ka jingkyrduh kam jong ki khun samla, u Bah Teibor u la ai mynsiem da kaba ong, ‘ki khun samla ka shnong Mawlai ki la duh jingkyrmen hadien ba la pyndep ïa ka jingpule bad kim donlad shuh ban phai shano shano ruh hynrei ka shnong Mawlai mynta ka kynti hapoh ka jingïalam jong nga ngin wanrah ïa ka Youth Centre kaba kyrpang.
"“Naduh u snem 2018 ka Sorkar ka la plie lad ïa ki samla lyngba ka Prime Hub ban sengkam sengjam hynrei u MLA jong ngi um tip eiei.
Hynrei sngewsih ka long ba ym don ba ïalam lynti ïa ki khun samla.
Ynda nga la jop ngan ïalam lynti ïa ki samla sha ka lawei kaba phyrnai," u la ong.
U la ïathuh ruh ba ka kam kaba u la seng naduh u snem 2002 ka la pynim ja ïa kiba bun ki longiing ha ka shnong Mawlai.
Da kaba buh jingkylli ïa u MLA barim u Bah Process T.Sawkmie uba long u kyrtong ka UDP, u Bah Teibor ula ong, “hynrei ha ka jinglong MLA jong phi (Bah Process T.Sawkmie) katno tylli ki kam ba phi la pynmih.
Hato la don kawei ruh? Lada nga jop, ngan dang pynkhlaiñ shuh shuh ïa kane ka kam khnang ba ki khynnah Khasi kiba don ha Mawlai Constituency kin ïoh ïa ka lad kaba ngan plie.
"Namar ka jingsngewkhia ïa ka jingngop jong ki khun samla ha u drok, u Bah Teibor u la ong, “ka jingwan hiar thma jong u drok, ngan sas shim ïa ka jingkitkhlieh ba kum u MLA da ka jingïatreilang bad ki shnong ki thaw, ki Seng Samla, ki Seng Kynthei ngin sa pynduhjait hapoh ka shnong Mawlai.
"Halor ka jingkynnoh jong u Bah Process ba la pynsangeh ïa ka jingtap slab ha mawlai Nongpdeng, u la ong,"hato nalor jong phi u MLA dang don mano uba donbor ban ban pynsangeh.
Lada dang don uba dang lah ban pynsangeh ïa ka kam ka mut ha u snem 2023 phim long shuh uba bit ban long u MLA."U Bah Teibor u la ong ba ka jingsangeh ïa ka jingtrei ka dei na ka daw ka jingpynthymmai ïa ka dor jong ka jingtrei ïa kaba ki nongkitkam shnong ruh ki tip.
“Lada nga jop ha ka 2 tarik, Lber, 2023 ngin pyntreikam noh ïa kane ka kam ban tap slab pyndep.
"Ha kaba ïadei bad ka jingong jong u Bah Process ba lada un jop biang un sa knieh noh ïa ki Work Order na ki Kontraktor jong ka NPP, u Bah Teibor u la ong, “oh! haduh katno phi donbor? Hato ka Work Order phi trei ma phi.
Kynmaw ba ïa kine ki kam ym dei ba ai ma phi, ka ai ka tnat PWD."Ha kaba ïadei bad ka jingshna ïa ka jingkieng dewbilat ha Mawlai Nongpdeng u Bah Teibor u la ong, “phi dei tang u nongbud dien phim dei u nongsdang.
Dei ka jingshimkhia jong u Bah Prestone Tynsong la lah ban pyndep ïa kane ka kam bad ha ka jingplie ïa kane ka jingkieng ïa phi ym shym la ai kren namarba phi dei tang u nongbuddien bad phim dei u nongsdang.
"Shuh shuh u la pynkynmaw ruh ba shwa ban rung sha ka jylli jong ka saiñpyrthei, u dei tang u nongsengkam bad um dei satia u nongkhaii.
Kaba jingkynnoh ba nga la shim Commission ka dei kaba bakla.
Lada phi kwah ïa ki jingshisha sa wan sa pynbeit haei ka jaka ngin ïa pyni nia.
".
Shillong, Rymphang 23 : Ka BJP ka la kynnoh mynta ka sngi ba ka All India Congress (AITC kaba dei ruh ka TMC) ka kwah ban wanrah da ka raibi bamsap ha Meghalaya katba ka NPP pat kan ïai bteng ïa ki kam buit bamsap jongka khamtam ha ki rukom thung kam thung jam.
Haba kren sha ki lad pathai khubor u nongpathai khubor ka BJP u bah Mariahom Kharkrang u la ong ka party kaba na West Bengal kaba kren ban ai kam 3 lak ngut ïa ki samla bad ai ruh bad ka pisa ban pynbieij ïa ki nongthep vote ka dei ka party kaba la leh ïaki kam bamsap ha ka West Bengal School Service Commission.
Kane ka kam bamsap ne ka scam ka dei halor ka jingthung kam beaiñ ïa ki nonghikai bad ïa ki bym dei nonghikai ruh ha ki skul ha West Bengal.
ïa kane ruh lah ban khot ka Flagship Prokram jongka TMC ban thungkam thungjam beaiñ.
Hato ka kwah ban pyntreikam ïa kane ruh ha Meghalaya.
Une u kyrtong ka BJP na North Shillong u la ong ba da ki polisi kiba thmu ban kyntiew ïa ka rukom im jong kiba duk ba kyrduh kum ka MNREGA kam map namar ka la don ka jingkiew ha ka kam bamsap ha katei ka jylla ba synshar ka TMC ha kaba ïa ki BDO la hukum ban ot ia ka pisa hana na ka bynta ban ai ïa ki Job Card.
ïa ki nongpeit nongpynïaid ïa ka MNREG la thung da ki nongïalam ka TMC lyngba ka ophis ki BDO kiba don bynta ban ot pisa na katei ka job card.
Kiba ym lah siew ïa ka pisa ki la shah pynthut ne pynslem ban ïoh ïaki job card, ong u bah Kharkrang.
Kane ka dei ka buit bamsap jongka TMC ba ka kwah ban wanrah ha Meghalaya.
U la ïathuh ba mynta ka sngi ka ïing bishar ka la kyntait ïa ka jingpan jamin ïa ka kurim bad u khun jong u MLA ka TMC u Manik Bhattacharya uba dei u President ba rim ka West Bengal Board of Primary Education.
Baroh arngut la rai ban set phatok ïa ki.
U Manik ruh u la shong phatok halor ka jingthung kam beaiñ ha ki skul ba ïarap pisa ka sorkar ha West Bengal.
U la ther tyngeh ruh ïa kine ki nongïalam ka TMC ha kane ka jylla kiba ym lah satia ban ïarap ban pyllait ïa ka kam tih bad khaïi dewiong mynba ki dang don ha ka Congress bad ha ka bor.
U la ong ba u dewiong u dei uwei u tyllong ai kam ai jam ïa ki paid ka jylla hynrei la shu khang ban tih bad khaïi naduh ka por jongka Congress.
“Kine ki nongïalam ka TMC kiba mynta ki bym larkam hangno hangno ruh ki dei kiba don mynshwa ha ka Congress bad kiba khlem shim khia ei ei ruh ban thaw lad ban pyllait ïa kane ka kam tih bad khaïi dewiong" ong u bah Kharkrang.
“Kine ki nongïalam ka TMC ha kane ka jylla ki dei ki juh ki dakaid kiba synshar ïa ka Meghalaya ha ki phra snem shwa u 2018.
Kine ki khlem leh ei ei ban pynïoh kam ïoh jam ïa ki samla bad mynta ki pyrshang ban pynbieij bad pynthame ïa ki paidbah ban ïoh lad biang sa san snem ban ïalehkai bad ka lawei jongka jylla":, ong u bah Kharkrang.
Da kaba ther shuh shuh ïa ka TMC ba ka la shu kular thok ïaki paidbah kum ka West Bengal Student Credit Card Scheme, u la ong kane ka Credit Card ruh ka dei ka kular shwa ka election na ka bynta ki khnnah Class X ba kin ïoh ram haduh 10 lak tyngka ba kin bnteng ïa ki jingpule da kaba siew sut kaba rit hynrei ka TMC ka la pulom ha kane ruh.
Namar na ki 1,12,745 ki aplikeshon kiba ïoh ki long tang 20,000 bad kiba la ïoh ïa kita ki credit card ki long tang 3,000 ngut.
“ Ki bor pynïaid ha West Bengal ki phah ïa ki samla pule ban wanrah da ki kot ki bym donkam khnang ban ïoh kyntait ïa ki aplikeshon jongki.
Don pat kiba la shah jied hynrei kim ïoh satia ïa kata ka skhim bad ka sokar West Bengal kam lah ban pynbeit ïa kane ka jingeh jongki samla pule" ong u bah Kharkrang.
U la ong ba kane ka Meghalaya Youth Employment Card (MYEC) ruh ka dei sa kawei ka jingkular ban thok ban shukor ïa ki samla ha Meghalaya kumba la thok la shukor ïaki samla ha West Bengal.
Shuh shuh u bah Kharkrang u la ong ka jingkular jongka NPP pat ban ai kam 5 lak ngut ïa ki samla kan long thik kum ha kine ki san snem bala dep namar ha ki san snem ban dang wan ruh yn sa ïohi ba kin don da ki lak tylli ki post ban lait thylli.
Haba ym shym la thungkam, ha kaba kut yn sa thung da kiba haïing bad ki khun jong ki nongïalam bad MLA ka NPP.Kumta kam don ka jingïapher satia hapdeng ka TMC bad NPP katba ki nud ban kular ban ai kam pat da ki lak ngut.
U la ong lada ka BJP ka ïoh ban synshar yn sa thung da ka Meghalaya Combined Recruitment Commission ha kaba ïa ki post Grade III bad IV yn thung beit khlem interview bad yn thung kam ruh ha baroh ki tnad sorkar khnang ban pynduh pyndam ïa ka jingbam sap ha ka thugnkam thung jam.
“ Ngin wanrah 3.5 ki kam ha kine ki san snem bad ngin buh ruh ar tylli ki SEZ bad sa kawei ka Additional IT Park.
Ka kam jngohkai ka long kawei na ki lad ai kam ba heh ha ka jylla na kata ka daw da ka jingkyrkhu u Myntri Rangbah duh u Narendra Modi yn sa mang 1000 klur ban kyntiew ïa kane ka kam ha baroh kawei ka jylla bad yn aikam ruh palat 1 lak ngut tang ha kane ka kam jngohkai pyrthei.
Shillong, Rymphang 23: Ka nongaitien ka All India National Congress (AICC) ka Dr.Shama Mohamed mynta ka sngi Palei kala ther tyngeh baka Bharatiya Janata Party (BJP) ka dei ka jingma ïaki paid riewngeit Kristan bad ïaka snap kyrpang ki Riewlum lane ki Schedule Tribe (ST) kiba dei ki paid nong shong shnong ka jylla Meghalaya.
Haba kren sha ki lad pathai khubor ka Shama kala kam ba dang shen ka seng Janajati Dharma Sanskriti Suraksha Manch kaba dei ruh ka seng bala ithuh daka seng Rashtriya Swayamsevak Sangh (RSS), kala dawa ban pyndam noh ïaka jingithuh Scheduled Tribe (ST) ïa ki briew kiba la kylla sha ka niam Kristan.
Ka Shama kala ong ba kane ka jingdawa ka long pyrshah bad kaba ibeiñ ïa ki rit paid bad ïaka jinglong kyrpang ki riewlum ka thaiñ Shathei Lam Mihngi (North East) khamtam napoh ka jylla Meghalaya bad Nagaland.
“Kane ka paw shai ba ka BJP ka kwah ban pyntreikam ïaka aiñ ba long pyrshah ïaki riewlum bad ïaki riewngeit Kristan bad dei namar kane, ka BJP kadei ban jubab la kan pyntreikam ne em ïa kane ka juh ka buit lada ka wan haka bor hadien kane ka elekshon" la buh jingkylli ka Shama.
Ka Sharma kala kynnoh ruh ba ka sorkar BJP ka don jingthmu ban pyntreikam ïaka aiñ Uniform Civil Code (UCC) ha baroh kawei ka ri India bad kane ruh ka paw shai ba ka kwah ban ïuhroit ïa ki rit paid bad kane ka buh ruh ïa ka jingma ïa baroh ki riewlum (ST) ha baroh kawei ka thaiñ Shatei Lam Mihngi khamtam hapoh ka jylla Meghalaya.
Ka Shama kala kynnoh ruh ba ki briew kila shah thombor tang naka daw ba ki shah kynnoh bam doh masi lane kit ïaki masi bad ïa kine ki jingjia la sakhi na ka por sha ka por naduh ba synshar ka BJP.Shuh shuh kala buh jingkylli ba ka BJP kadei ban kren shai ïaka nongrim ba ka don haba ïadei bad ka jingpyrshah bam doh masi ha kiwei ki jylla katba ha Meghalaya bad Mizoram pat ki kren ba kim pyrshah kum ïa kine baroh.
Kane ka nongïalam ka Congress kala kam ba ka Congress kadei ka Party kaba synshar laitluid bad kadei ka party kaba burom ïa baroh khamtam ïaka jinglong kyrpang ki rit paid hapoh ka thaiñ Shatei Lam Mihngi bad ka jylla Meghalaya.
Haba kynnoh ïaka BJP ka don jingthmu ban pyndam ïaka khyrnit ba hynriew jong ka riti synshar ka ri India (Sixth Schedule) lyngba ka 125th Constitution Amendment Bill 2021.
Ka la ong ba ka sorkar Mizoram ba ïalam daka seng Mizo National kala pyrshah ïa kane watla ka BJP ka don lang ha ka sorkar.
“ïaka khyrnit ba hynriew jong ka riti synshar ka ri India (Sixth Schedule) la wanrah daka sorkar Congress ha Meghalaya kum shi bynta ban ai jingithuh kyrpang bad ban ïada ïa ki rit paid riewlum ka jylla namar ka Congress ka burom lut ïa baroh salonsar" la ong ka Shama.
Shillong, Rymphang 23: U Bah Ardent Miller Basaiawmoit, President ka VPP, u la dawa ba u Bah Embhah Syiemlieh, MLA bad MDC barim ka Mawlai, udei ban pynshisha halor ka jingkren ïalap elekshon jong u ha Mawlai ha kaba u la ong ba u Bah Ardent ha ka por ba u long CEM ka KHADC ha ka snem 2014, u la wanrah ïa ka Aiñ ban pynkylla jait sha u Shynrang.
Haba kren ha ka jingïalap elekshon ha Nongkseh, u Bah Ardent u la ong ba kane ka jingkren u Bah Embhah kadei ka kam kaba khia Shibun bad kaba pynjah burom ïa u.
“Kaei kaba u Bah Embhah u kren ha ka rynsan elekshon ha Mawlai, kadei kaba ktah shibun ïa u khamtam kum ha kane ka por elekshon", la ong u Bah Ardent.
Kumta u la dawa ba u Bah Embhah udei ban pynshisha ïa ka jingkren jong u halor kata ka Aiñ kaba u la kynnoh.
U la ong ba lada u Bah Embhah um lah ban pynshisha un dawa da ka bai mynraiñ khmat bad udei ban panmap ruh.
Lada u MLA bad MDC barim ka Mawlai um lah ban leh ïa kane, na ka liang u Bah Ardent un ujor sha ka Ïingbishar.
Dadenggre, Rymphang 23 : U National President ka National People’s Party (NPP) U Conrad K Sangma mynta ka sngi Palei, ula khot bad wer ïa baroh ki nongïalam jong ki Seng Saiñ pyrthei bapher bapher kynthup ïa ki TMC ba kin wan ïasoh noh sha ka NPP bad ban ai ka jingshakri kaba khlaiñ ïa ka jylla.
“Kam don jingmut ban kyrshan ïa ka TMC ne kiwei kiwei ki party.
Ka NPP kala pynkhreh ban thaw ïa ka Sorkar.
To ngin nym pynsepei kai ïa ki vote jong ngi bad ban mih ha ka ban vote bad kyrshan ïa ka NPP" on gu Conrad ha ka rynsan ïalap elekshon ka NPP ha Dadenggre, ban pan jingkyrshan ïala u hynmen bad kyrtong ka NPP James PK Sangma, uba dei ruh u MLA ka constituency.
Haba ñiew ïa u Nongïalam ka TMC bad Myntri Rangbah barim u Dr Mukul Sangma kum u Nongïalam ba synshar donbor, u Conrad ula ong “U (Mukul) u lah ban ïasoh sha ka TMC hynrei u dei u juh u briew, uba la pyniap ïa bun ngut ki mynsiem ba lui lui.
Ka Ri-lum Garo kan ym klet ïa ka jingjia ba 30 tarik u Nailur, ha kaba la duh noh haduh 9 ngut ki mynsiem".
“U Mukul ula ieh ïa ka Congress, namar ka jingpyrkhat ba um don lawei shuh ha ka congress hynrei u khlem da kheiñ bha ba ki paidbah ka Ri-lum Garo kin nym pdiang ïa ka party kaba dei na shabar haba ki don ka lad ban jied ïa ka party nala ka jong ka Jylla" ula ong.
Haba kynnoh ruh ba u Dr Mukul ula treikam da kaba pyndonkam ïa ka bor bad kiar ïa ki jingïakren ha ka ban pynbeit ïa kino kino ki jingeh ne jingshah tynjuh, u Conrad ula ong ba ka NPP ka ngeit ha ka ban sngap ïa ka sur jong u paidbah.
“Ngin yum leh da lei lei ruh ïa ki kam kiba ïaid pyrshah ïa ka jingangnud u paidbah.
Ka NPP kum ka party ka ïeng skhem ha ka nongrim ban ïada ïa ka bha ka miat jong ki paidbah" ula ong.
Ula ong ba ha kine ki san snem kila don shibun ki jingtynjuh hakhmat ka Sorkar hynrei kila don ki khep ruh ba ki kynhun Sengbhalang kila hap ban ïakhun pyrshah ïa ka Sorkar hynrei ka Sorkar kam ju pyndonkam ïa ka bor bad kala jied ïa ka lynti jong ka jingïakren ban pynbeit ïa ki jingeh jong kine ki kynhun ba ïakhih.
Haba ñiew ïa la u hynmen James Sangma kum u Nongïalam ba don ka jingkitkhlieh, uba la trei ym tang ïa la ka constituency hynrei ka Jylla baroh kawei, u Conrad ula ai khublei ïa ki paidbah ka Dadenggre kiba la ai ka jingshaniah ha u.
Shillong, Rymphang 24 : Ka Cricket Smit bad ka Marbisu CC ki la khur jingjop ha ka lympung ïalehkai kriket 2nd District League T20 Cricket Tournament ba la pynïaid da ka East Khasi Hills Cricket Association (EKHCA) ha ki jingïalehkai ha ka sngi Thohdieng.
Ka Cricket Smit ka la khur jingjop da kaba pynliem ïa ka Lumpaia Avengers CC da 5 ron katba ka Marbisu CC ka la pynliem da 98 ron ïa ka Thangsning CC.Ha ka jingïalehkai kaba nyngkong, ka Cricket Smit kaba la jop ïa ka jingkynting pisa ka la kam ban tied nyngkong bad kamai 133 duh noh 8 wicket ba haroh ki 20 over, u Elbrenroy Mawthoh u kamai 27 ron na ki 35 bol bad u Banshanlang Nongdhar u kamai 25 ron na ki 21 bol.
U Miquel Obando Nongbri u khur 4 wicket ai kamai 14 ron ha ki 4 over katba u Daryll Donald Nongbri u khur 3 wickt ai kamai 26 ron ha ki 4 over na ka bynta ka Lumpaia Avengers CC.Ka Lumpaia Avengers CC haba beh ïa katei ka ron kam shym la poi sha ka thong watla ka la pyndep baroh ïa ki 20 over ha kaba kamai tang 128 ron duh noh 8 wicket, u Easterland Iangrat u kamai 35 ron na ki 40 bol bad u Elsabat Nongdhar u khur 3 wicket ai kamai 20 ron ha ki 4 over.
Ïa ka nam Player of the Match la ïoh da u Elbrenroy Mawthoh jong ka Cricket Smit.
Ha kawei pat ka jingïalehkai, ka Thangsning CC kaba la jop ïa ka jingkynting pisa ka la ailad tied nyngkong ïa ka Marbisu CC kaba la kamai 123 ron khyllem noh 9 wicket ha baroh ki 20 over ha kaba u Bashemphang Kurbah u kamai 20 ron na ki 24 bol katba u Briketstar Kharumnuid u ïoh 2 wicket ai kamai 18 ron ha ki 4 over.
Haba wan beh ïa katei ka thong, ka Thangsning CC kam shym la lah ban tied pyndep ïa ki 20 over ha kaba ka la khyllem noh 9 wicket bad kamai tang 25 ron ha ki 8.5 over, u Badap Pura Nongkhlaw u kamai 3 ron na ki 8 bol, u Andy Alwin Dkhar u khur 5 wicket ai kamai tang 4 ron ha ki 2 over bad u Richard Collin Diengdoh u ïoh 2 wicket ai kamai 4 ron ha ki 3 over.
Ïa ka nam Player Of the Match la ïoh da u Andy Alwin Dkhar.
Mynta kat shaba phai la ïohsngew ba kane ka elekshon kadei ka elekshon kaba remdor tam na ki elekshon kiba la pynlong ha ka jylla naduh ba ïoh la ka jong ka jylla ba pura.
Ym tip haduh katno kata ka jingremdor ka elekshon hato kadei ba la rem ka dor ki nongthep vote lane dei na kino kino ki daw.
Kaba pynkyndit eh ka long ba ka jingïakren sharum shaneng ba ka jingpynlut na ka bynta kane ka elekshon kam dei shuh tang ki da ki khyndiat klur hynrei kan poi da ki phew klur ha ki katto katne ki constituency kaba don ïa ki kyrtong kiba kham heh spah.
Man ka por la ju ïohsngew ba tang shu jan ka elekshon sha ka Ïing Dorbar Thawaiñ ka jylla, ka jingïakren na ki nongïalam jong ki kyrtong bapher bapher ka long beit ba hap ban ïakhun ïa ka bor pisa, kaba thew beit ba baroh kito kiba jop kidei beit kiba thong da ka pisa ïa ki.
Hynrei, lada kren ïa kane ka bynta ruh bun kiban kyntait namar don ki kyrtong kiba ong ba ki jop khlem da donkam ban theh pisa shibun.
Kumta lada ïathir bha ïa kane ka bynta, kumba 50 persen ki kyrtong kiba ïakhun kin ong beit ba kim don pisa hynrei ki kwah ban mih bad aireng namar ki kwah ban ïoh ïa ka jingjop da ka jingieid u paidbah.
Tangba, don pat ki jaka kiba ju pynpaw ba kam myntoi ban kren shaphang ka jingieid ne ka jingshaniah na ki paidbah namar tang shu poi ka por thep vote ki paidbah ki la klet lut ïa kaei kaba ki nongmihkhmat ki trei hynrei ki kynmaw beit tang ïa kaei kaba ki ïoh ha ka khyllipmat ha lynti sha jaka thep vote.
Lada kum kitei ki jingkynnoh ki ïai mih, ym sngewnang shuh ïano shuh yn kynnoh, la yn kynthoh ïa u nongai ne ïa u nongshim.
U kyrtong ba pli tang ban pyntikna ba un ym jop um banse ban theh lut katba don ei da ka jingkyrmen ba un jop kum u MLA.Kane lehse ka jingkynthoh kaba ju mih ha shwa ka elekshon kam dei kaba treikam ha baroh ki constituency hynrei ki don ki jaka ba ka treikam borbah bha ka bor pisa.
Ym lah ruh ban len ba kane kadei ruh ka juk kaba kito kiba kham duna ka pla tyngka kim nud shuh ban mih aireng kumba long ha ki khyndiat phew snem mynshwa ba ki paidbah ki mih hi ban synniang lang na ka bynta u kyrtong.
Pynban ka jinglong jingman ha kine ki por mynta ka long markhongpong ha kaba ki paidbah ki khmih lynti ban ïoh khambun bad kim da salia than ruh ban leit mih bunsien sha ïing ki nongmihkhmat lane ki kyrtong ban leit pan jingïarap da kaba ai daw laiphew rukom.
Ka Meghalaya lada ka kwah shisha ban ïoh ïa ki nongmihkhmat kiba stad, kiba shemphang bad kiba la ih bha ha ka saiñpyrthei ka la dei ban kyntait lut ïa kito kiba wan thong da ka pisa bad lada ki shim ruh ki dei pat ban rai da ka jingsngewthuh jingmut lane da kaba pyrkhat 100 sien na ka bynta ka lawei jong ka jylla bad ïa ka pateng jong ki khun ki kti.
Haba phai pat sha ki constituency kiba kham shai bad lah ban ong kiba eh bha ban shah pynbiej ha ka bor pisa, hangne pat ka long ba kin pynap shibun ki jingkylli ïa kito ki MLA jong ki haba ïadei bad ka rukom treikam jong ki ha ki saw snem tam.
Lada dei pat na ka bynta ki kyrtong ba dang shu mih thymmai, ki jingkylli ba kin buh kan long kiei ki jingduna ba u MLA u don kaba pynshlur ïa ki ba kin mih ban ïakhun.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Kumta, lada katei ka jingïakren ka long shisha kaba dei, kan sa poi ka por ba ki briew kiba sngewthuh ïa ka jingkordor ka vote kin ym lah shuh ban ïakhun bad kito kiba leit ban thep vote da ka jingpynbor ka pisa kaba lah ban long ka jingma kaba khraw pat ïa ka jylla bad ka pateng ban sa wan.
Mawkyrwat, Rymphang, 24: U District Magistrate jong ka South West Khasi Hills District, Mawkyrwat u la ai ïa kane ka jingpynbna paidbah ba na ka daw ka jingdon jong ka General Election sha Meghalaya Legislative Assembly ha ka 27 tarik u Rymphang, 2023 bad khnang ba kan ym don kano kano ka jingthut ha kaba leit buh leit shaw ïa ki nongtrei kiba don Election Duty naduh ka 25 tarik haduh ka 27 tarik u Rymphang, 2023 bad khnang ba kan don ka jingïaid beit ïaid ryntih jong ki kali kiba don Election Duty ha ki Border areasNamarkata, u la pynmih ïa kane ka hukum ha kaba la khang ïa ki trok heh/kiba kit khia na kaba ïaid ha surok ka Ranikor haduh Maheshkola naduh ka 25 tarik u Rymphang, haduh ka 27 tarik u Rymphang, 2023.
Kane ka hukum kan treikam noh mardor.
Nongstoiñ, Rymphang, 24: Ha ka jingïalap elekshon hynne ka sngi ha ïew Langpih ka jaka ba mih jingkajia man ka por ha khappud Assam, ki la don saw tylli ki party kiba la wan ban pynshai paitbah ïa ki mat ïaleh elekshon jong ki kata ka NPP, Congress, BJP bad HSPDP.Ka NPP ka dei ka party kaba la sdang nynkong ban pynshai paitbah, hynrei wat la u bah Kimfa Marbañiang um shym la wan dalade hynrei u bah World Champion Paliar u la wan ban mihkhmat ban pynshai halor ki nongrim jong ka.
Hadien ba ka NPP ka la pynkut ka BJP ka la sdang ha kaba u bah Spastarlin Nongrem u la shim ïa ka bynta ban pynshai paitbah.
U bah Nongrem haba pynshai ha katei ka sngi, u la ong ba kum u khun shnong khun thaw jong ka Mawïamsyiem kawei na ki shnong kiba la shah thombor la bunsien ha ka sorkar Assam, kaba don ruh ïa ki nongshong shnong kiba la shah pynduh ïa ki EPIC jong ki, u sngewkhia haduh katta katta bad u la ong ruh ba ha ka por ba ki pulit Assam ki la wan thombor ha Mawïam-syiem de ma u ba la leit ban pynsangeh.
Na ka liang ka Congress pat u bah Godenstar Nonglong u ba dei u kyrtong haba ai jingpynshai ha katei ka sngi, u la ong ba ka jingmih madan jong u ban ïakhun ïa ka election ka dei namar ba u don ka jingsngewkhia halor ki jingeh ba ki paitbah ki ïakynduh.
U la ong ruh ba ki jingeh kaba kongsan mynta ka long ba ki paitbah ki la buaid poilitic sha ba palat kaba la ïalam bakla da ki nongïalam.
U la ong ruh ba ka la don ka jingleh shilliang kaba jur haduh katta katta da ki nongmihkhmat ïa ki paitbah ba lada kim dei ki nongkyrshan jong u kim ju ïoh jingïarap.
Na ka liang ka HSPDP u bah J.T.S.Thongni MDC barim jong ka congress na Rambrai Jyrngam u la kiew rynsan lang ban ai ka jingkyrshan ba pura ïa u bah K.P.Pangñiang u kyrtong ka HSPDP.U bah Thongni haba ai jingkren ha katei ka sngi u la ong ba ka jingrung jong u sha ka Congress ha ki snem ba mynshuwa, ka dei tang ka jingbakla namar u la shah pynngop ha ki ktien jali ja um kiba thiang jong ka Congress, phewse ha kaba khatduh u la shet kylla pynban da khongpong.
U la ong ruh ba wat la u la shah shet kylla hynrei ha u 2018 u la kyrshan bor bah ïa u bah Kimfa bad u la jop don burom.
Hynrei ha kaba khatduh u la shet kylla bad mih noh shisyndon na ka Congress.
U bah Thongni u la ong ba hadien ba u la pyrkhat bad puson bha kum u rangbah, u la shim ïa ka rai ba u hap ban wad ïa u paralok u ba la ïa im lang ïa san bad ïaleit skul lang naduh dang khynnah, la u pdiang ne em ban ïalong paralok biang sa shisien bad uta u paralok ba jan tam jong u, u dei u bah K.P.Pangniang president ka HSPDP, ha kaba u la pdiang da kaba kmen ban ïalong paralok biang sa shisien bad kane ka lah ban dei ruh ka jingïalong lok haduh ba kut.
Nalor kata u la ong ba ka por ka la dei ba ki paitbah ka thaiñ Muliang bad ka Rambrai Jyrngam constituency kin ïatylli kawei, ban pynjop ïa u bah K.P.Pangñiang namar lada ki bakla ban jied nongmihkhmat ha kane ka kynti kan ym myntoi shuh lada ki babe pat hadien.
U la ong ruh ba ka por ka la dei ba ki ar ngut ki rangkynih na ka dong Muliang kata u bah J.T.S.Thongni na Kyrdum bad u bah K.P.Pangñiang na Tynghor, ba kin shim ïa ka lyngkor kaba khia ban ïa kit lang na ka bynta u paitbah ka Rambrai Jyrngam constituency bad jong ka ri Khasi Jaiñtia baroh kawei.
Mawkyrwat, Rymphang, 22: U District Magistrate ka South West Khasi Hills District, Mawkyrwat u la ai ïa kane ka jingpynbna paidbah ba hadien ba la pynbna ïa ka General Election sha Meghalaya Legislative Assembly 2023 ka ban long ha ka 27 tarik u Rymphang, 2023 bad hadien ba la pyntreikam ïa ka Model Code of Conduct (MCC) bad kiwei pat ki jingbthah jong ka Election Commission ha baroh kawei ka distrik u la pynjari ïa kane ka hukum ha kaba ïa dei bad ki kynta jong ka jingjarjar (Silence Period) ha ki 48 kynta ba khatduh ha shwa ban kut ka jingïathep vote kaba mut ba kane ka kynta jong ka jingjarjar (Silence Period) kan sdang naduh ka 4 baje janmiet jong ka 25 tarik u Rymphang, 2023 ha kaba la khang ïa baroh ki Election Campaigns bad ki jingïalang paidbah bad ka jingpyndonkam ïa ki kor pynsawa, na kaba sam ïa ki pamphlets bad kiwei kiwei, kaba wah ïa ki flags/banners bad kiwei kiwei hapoh ka 200 meters jong ka Polling Booth bad ka jingbuh ba shipor ïa ki party ophis hapoh ka 200 meters na Polling Booth.
Ym shah ban pynlong ki jingïalang paidbah ne ka jingïa-ïaid paidbah.
La khang ruh na kaba rah ïa ki suloi bad kiwei pat ki tiar pynmynsaw bad ban kiar na kaba pynmih kino kino ki jingjia kum ban pyntieng ne pynbor ïa ki nongthep vote bad ïa ki paidbah kumjuh.
La khang ruh na kaba ïalang palat ïa ka 5 ngut ha kawei ka jaka bad ym shah ban don kiwei pat ki riew saiñ pyrthei kiba na shabar ka constituency, hynrei la shah ïa ki kyrtong ban rung ha man la ki thliew ïing hapoh kine ki 48 kynta ha shwa ban kut ka jingïathep vote.
Kane ka hukum kan treikam naduh ka 4 baje janmiet jong ka 25 tarik u Rymphang, 2023 tad haduh ban da kut ka elekshon.
Nongstoiñ, Rymphang, 24: Kum ka jingpyntreikam ïa ka jingbthah jong ka Election Commission of India, ha kaba ïadei bad ka 72 kynta shwa ka sngi thep vote haduh ka 2 tarik ba dei ka sngi niew vote, u District Magistrate ka West Khasi Hills u Bah Garod L.S.N Dykes IAS u la pyntip ba la pyntrei kam mardor ïa ka Section 144 CrPC naduh ka sngi 24 tarik haduh ka 2 tarik u Lber 2023, kaba long ka sngi niew vote.
Kane ka jingpynjari ka long ba la khang ïa ka jingrung jingmih mon jong ki kali riew shimet ne kali kamai, lait noh tang kito ki kali ba kit ïa ki nongtrei Election, ki nongthep vote bad ki kali kit marbam mardih, khamtam ha kito ki jaka kiba don markhap bad kiwei ki District ne bad ka jylla Meghalaya.
Ïa kane ka hukum la pyntreikam kum ka lad ban ïada ïoh don kano kano ka jingpyrshang ban pynthut ne pynklumar, khnang ban ïoh ïa ka Election kaba ïaid beit ïaid ryntih khlem kano kano ka jingthut.
Mawkyrwat, Rymphang, 24: Ka Mahua Moitra kaba dei ka Member of Parliament hapoh ka 17th Lok Sabha na Krishnanagar, Nadia District, West Bengal na ka Trinamool Congress mynta ka sngi ka la wan ban ïuh kjat ha Mawkyrwat Constituency ban wan ban ai jingkyrshan bad ïalap elekshon na ka bynta u bah Sounder Strong Cajee u kyrtong na ka All Meghalaya Trinamool Congress Party (AMTC) u ban sa mih madan ha kane ka MLA Election 2023.
Haba ai jingkren ha ka jingïalang, ka Mahua Mitra ka la pynpaw ka jingsngewnguh ïa ki paidbah jong ka Mawkyrwat Constituency kiba la poi lang ha kane ka jingïalang an pynshit pynshngaiñ ïa kane ka sngi bad ha kajuh ka por ka la ong ruh ba naduh ba ka ïa kynduh ïa u bah Sounder Strong Cajee ka ïohi ïa ka jingskhem jong u ban shisha long uta u nongïalam jong ki paidbah lyngba ka All Meghalaya Trinamool Congress Party (AMTC) ha kane ka MLA Election jong u snem 2023 na kane ka 36-Mawkyrwat Constituency.
Ha kajuh ka por ka la ïathuh ba ka Trinamool Congress Party ka dei ka party na West Bengal bad balei pat ka wan hangne hapoh Meghalaya bad ka la ïathuh ba namar ka dei na National Party ha kaba ka Mamata Banerjee ka Myntri Rangbah hapoh West Bengal kaba la pyni ïa ka jingshlur ban don ka jingïaleh pyrshah ïa ka BJP.Ha kawei pat ka bynta, ka la pynkynmaw ruh ba u Amit Shah uba dei u Home Minister haba u wan hangne ha Meghalaya u ong ba kane ka sorkar MDA hapoh jong ka jingïalam ka NPP ka dei ka sorkar kaba bam sap hynrei u klet pat ha kane ka sorkar ka don lang de ka BJP bad kiwei de ki party kiba don kti lang ha kane ka bynta.
Namarkata, ka la ïathuh ba ha kane ka kynti, ka BJP bad ka NPP ki la sdang ban kynthoh para ma ki, pynban kane ka jingïakynthoh ka dei tang ka jingïalehkai drama ne ka jingpynbieit ha ki paidbah.
“Ka jingïakynthoh mar kylliang ka BJP bad ka NPP ki long tang ki jingthok ïa u paidbah bad kine ki long ha ka juh ka jingtreikam, kine ki la shu pynbieit ha ki san snem, namarkata, wat long bieit shuh ha kane ka elekshon ba mynta", ong ka Mahua Mitra.
Ka Mahua Mitra ka la ong ruh ba ka NPP bad ka BJP ki nang mut ba ki nong Meghalaya ki long kiba bieit hynrei ai ba ha kane ka kynti ba mynta kum ki paidbah kim dei shuh ban shah kynnoh ba ki long ha kata ka bynta, namar la sakhi ba ha ka jingsynshar jong ka sorkar MDA hapoh ka jingïalam jong ka NPP ym shym la don ki lad pynroi khamtam eh ka jingpynbha ïa ka surok na Shillong sha Mawkyrwat bad ka kongsan lei lei ïa kata ka surok bah ne ka Two Lane kaba ki paidbah ki la ap khmih lynti la slem bah, bad ha kane ka jingsynshar jong ka sorkar MDA ruh shibun bah ki kam pynroi ym shym la lah ban leh ha ka rukom kaba dei la ka long ha ki lynti ki synkien, ki jaka pule, ki jaka sumar bad kiwei de ki jingmyntoi jong u paidbah.
Kumta ka Mahua Mitra ka la ong ba kum ki paidbah nongshong shnong ki lah ban pynkylla ïa ka jingsynshar jong ka sorkar MDA hapoh ka jingïalam jong ka NPP bad kiwei de ki seng saiñhima tang da ka bor jong u ‘ti-kmie jong ki da kaba kin leit thep ïa ki vote ha ki polling station ha ka 27 tarik u Rymphang, 2023 da kaba ñion ha ka party TMC ha ki ar tylli ki syntiew.
Haba pynpaw ïa ki katto katne ki jingtreikam jong ka AITC, ka Mahua Mitra ka la ong ba dei tang kane ka party kaba nud ban ïeng ïaleh pyrshah ïa ka BJP hapoh jong ka Ri India bad ka namar ka Indian National Congress (INC) ka la duh bor noh ban ïeng ïaleh ïa ka BJP ha kine ki snem kiba la dep.
Ka la pynkynmaw ruh ba ha u snem 2006 ka Indian National Congress (INC) ka don haduh 16 ngut ki Myntri Rangbah hynrei mynta pat ki don sa tang ar ngut bad kine ruh ki la sdang duh bor noh.
Ka AITC lyngba ka jingkren jong ka hapoh parliament, ka la nud ban kren ba dei ban pynrung ne ithuh noh ïa ka ktien Khasi bad Garo hapoh jong ka khyrnit kaba 8 jong ka riti synshar jong ka Ri India bad da kaba buh ruh ka jingkylli ba balei ka BJP kam lah ban pynurlong ïa kane watla ka la don ka jingpynsngew.
Namarkata, ka la pynsngew ba ka AITC ka don ruh ka thong ban ïakhun ïa kane ka bynta tat haduh ban da ïoh ïa ka na ka bynta ka jingmyntoi ki paidbah jong ka Jylla Meghalaya baroh kawei.
Kumta ka kyntu ruh ïa ki paidbah ba kim dei shaniah ïa ka BJP namar bad ka RSS ki don ka jingthmu ban pynduh ne weng ïa ki khristan, bad ka jingithuh ïa ki Schedule Tribe, Schedule Case bad ki thmu ruh ban don beit tang kawei ka niam, kawei ka ktien bad ki kwah ban ïa ngi ba ngin bam jhur ym da ka doh.
Kumta ka AITC ka la kular ba halor kane ka bynta kan nym shongthait hynrei ka don ïa ka jingthmu ban ïakhun ïa kane ka mat khnang ba ki paidbah kin nym mad ïa ki jingeh.
Ka Mahua Moitra ka la ïathuh ba dei tang ha Mamata Banerjee ka Myntri Rangbah kaba dei ka riew kynthei kaba don ha ka ïa ka mynsiem ïaleh bad khlem jingtieng hynrei ka don beit ïa ka thong ban ïeng ïaleh bad pyrshah ïa ki kam bym ïahap bad ki paidbah bad kaba don ruh ka jingïohi jngai ban ïarap ïa ki briew kiba duk kiba suk bad kiba shem ha ki jingeh.
Ha kaba pynkut ïa ka jingkren ka Mahua Moitra ka la buh ïa ka thong ba ka surok bah na Shillong sha Mawkyrwat ka dei ka mat ba hakhmat eh jong ka AITC ban pynurlong lada ki paidbah kin pynjop ïa u bah Sounder Strong Cajee.
Ha kane ka sngi ka la don ruh ka jingpdiang burom ïa ki briew kiba dang wan rung thymmai ha kane ka All Meghalaya Trinamool Congress Party (AMTC) hapoh Mawkyrwat Constituency ha kaba ïa ki la pdiang sngewbha da u bah Sounder Strong Cajee ryngkat ka jingpyndeng da ka jaiñ kaba don ïa ka dur jong ka party TMC bad uba la ai ruh ki jingkren ha kane ka sngi.
Ïa ka jingïalang ha kane ka sngi la pynïaid da ka kong P.Marweiñ, Chief Organiser ka MSCEPAC, ka jingkren pdiang na u bah Remdor Shylla, General Secretary ka All Meghalaya Trinamool Congress Party (AMTC) Mawkyrwat bad kumjuh la ïoh ïa ki jingrwai bad ki jingshad na ki samla kynthei bad shynrang.
Jowai, Rymphang 24: U District Magistrate jong ka West Jaiñtia Hills District u bah B.S.Sohliya, IAS, ula pyntip ba kum shi bynta ban bud ryntih ïa ki aiñ bad kyndon jong ka Election Commission jong ka ri India ne ki SOP na ka bynta ki 72 kynta haduh ka sngi ñiew vote ula hukum ban pyrkhing bha ïa ka ïaid ka ïeng jong ki kali na kawei ka jylla sha kawei, na ka wei ka District sha kawei bad ruh ha ki bynta khappud (International Border).
Ka jingpyrkhing ka long shi bynta ban teh lakam ïa ka jingthmu jong ki katto katne ki briew kiba thmu ban rah pisa be-aiñ ha kum kine ki por ba don ka elekshon.
Dang shen ha kine ki por ba la dep kala don kum kane ka jingjia ha ki bynta khappud ka Meghalaya bad Assam, kumta na ka liang u District Magistrate ula hukum ba dei ban peit ngor bha halor kane.
Kumta la pynjari ruh da ka kyndon 144 CrPC kaba la khang ïa ka jingïaid laitlan jong ki kali ki riew shimet bad ki kali kamai ban rung na kawei ka jylla sha kawei pat, na kawei ka District sha kawei pat kumjuh ruh ha ki thaiñ khappud.
La pyrkhing bha ruh ïa ka jingïaid jong baroh ki jait kali bad ki briew ha ki bynta khappud bad la khang ruh ïa ka jingïaid jong ki briew na kawei ka District sha kawei pat lymda dei na ka kam thep vote.
Ïa kane ka hukum la pynmih bad pyntreikam noh naduh mynta ka janmiet jong ka 24 tarik u Rymphang 2023 naduh ka por 4:00 PM bad kane ka hukum kan neh haduh ka 27 tarik mynta hi u bnai.
Nongstoiñ, Rymphang 24: Haba jubab ïa ka jingpan jingshai jong u Deputy Commissioner ka West Khasi Hills, halor ka jingthung kam sop sop khlem pynbna ne khot interview, ïa kaba la jia hadien ka jingleit tynruh da ka seng KSU, u Superintending Engineer ka tnad PHE u la pan map ïa ka jingthung kam hapoh ka tnad kaba la long khlem ki nongrim ba biang.
Ha kajuh ka por na ka liang u SE u la kren shai ha ka jingjubab jong u sha u Deputy Commissioner, ba un weng kam lut ïa kitei kiba la shu thung beaiñ bad ban jur ruh halor ka jingpan map ïa ka jingleh bakla.
Lah ban pynkynmaw ba na ka liang ka seng KSU West Khasi Hills ka la lap ïa ka jingthung kam sop sop ha ki ar tylli ki department khlem khot interview kata ha (SE) PHE bad ka Office DMHO.Hynrei, ha kaba ïa dei bad ka tnad DMHO, la ïoh jubab ba la leh ïa ka jingthung kam thung jam sop sop da ki bor ba halor jong kane ka tnad kaba don ha Shillong.
Ka seng ka la lap ba kitei ar tylli ki tnad sorkar ki la pynrung kam khlem jingtip jong u Deputy Commissioner kum u chairman jong ka selection committee.
Kitei ki ar tylli ki department ki la ïaid lait khlem khot interview haduh 19 tylli ki post ba lah sanction katkum ka jinglap jong ka seng.
Halor kane ka bynta na ka liang ka seng ka pynpaw ka jingbitar, namar katei ka jingleh jong kitei ki Officer jong kitei ki ar tylli ki department, ka la pynduh jingkyrmen ïa ki samla wad kam wad jam ha West Khasi Hills.
Na ka liang ka seng lyngba u President rangbah Bah John Fisher Nongsiang, ka dawa ïa u DC ba u dei ban weng kam ïa kitei ki briew kiba la thung kam ha kitei ki office bad dei ban khot interview thymmai.
Nalor nangta dei ban pynshitom ïa baroh ki ophisar bad ki briew ba donkti ban thung kam tuh.
Lada na ka liang u DC bad kitei ki tnad kim patiaw halor kane, na ka liang ka seng kan sa leh ïa kaba donkam.
Ha kajuh ka por u la pynpaw ruh ba shen ka seng kan sa leit tynruh sha ka tnad DMHO ban jubab balei ka shu thungkam khlem da ïaid da ki lynti kiba dei, na ka bynta ka jingthungkam kaba shong nongrim bad kaba ai jinghun sha ki paidbah baroh.
Katkum ki khubor, ka jingthungkam sop sop ïa kaba la ngeit ba la leh donbor da ki ‘lei san snem, ka jur bha ym tang ha ophis DMHO lane ha SE (PHE).
Hynrei ha kiwei kiwei ruh khamtam kum ha ka Nongstoiñ C&RD Block bad kiwei kiwei.
Nongpoh, Rymphang 24: U kyrtong ka TMC na Nongpoh Constituency, u Bah Longsing Bey haba pan jingkyrshan na ki paidbah ka Nongpoh Constituency ban kyrshan ha kane ka election jied nongmihkhmat jong u snem 2023 ka ban long ha ka 27 tarik u Rymphang 2023 hapoh ka jylla, u la ong ba kum u riew rangbah u la mih ban aireng na Nongpoh Constituency ka dei na ka bynta ki duk ki rangli kiba la shah iehnoh beiñ ha ka imalang ka sahlang.
Haba kren bad ki Nongthoh Khubor, u Bah Longsing Bey, u la ong kum u kyrtong ka TMC u la mih ruh ban ïa khun na ka Nongpoh Constituency kum ka head quarter ka jong ka Ri Bhoi District ka dei namar ba u angnud ban wan rah kata ka jingkylla hapoh ka Constiteuncy kaba dang sahdien ha baroh ki laing bad kaba long ruh ka jinglehrain ban tip khot kum kata ka Head Quarter jong ka District katba kane ka Constituency ka dang sahdien ha baroh ki liang khamtam ki lynti ki synkien tang mar ïa rung sha ki shnong nongkyndong la iohi shai kdar ïa kata ka jingsahdien jong ka Constituency.
“Nga la shim ïa ka rai ban ïakhun na kane ka Constituency ka dei ruh shi bynta ba kum u riew rangbah uba la rung sha ki thliew ki syar jong ka Nongpoh u la lap shibun ki jingduna bad khamtam ka jingshah iehnoh bein ki baduk ba kyrduh namar kumba 90 percent ki longing ki dang dei kiba im ha u line jong ka jingduk bad ki shah iehnoh beiñ khlem da don kita kiba peit ba khmih ïa ki" ong u Bah Longsing Bey, bad bynrap ruh ngam shym la mih ban ïarap na ka bynta kita kiba la bit la biang bad ka thong ka long ban ïarap kyrpang tang ïa kito ki duk ki rangli kiba la shah iehnoh beiñ ha baroh ki liang" u la bynrap.
U la ong ruh ba u don ka jingkyrmen ban jop namar 90 percent kiba duk ba rangli ki wan ban ai jingkyrshan ïa u man la ka sngi namar ki sngewthuh shaid ba ka nongrim kaba u ïa khun ban ha kane ka election ka dei na ka bynta ki duk ki rangli bad la jin ba u jop ha kane ka kynti ka long kaba phylla ba kiwei ki kyrtong kin nym nud shuh ban wan ïa khun ha kaba lada ki paidbah ki la pynjop un pyndep lut ban pynurlong ïa baroh ki jingangnud jong ki duk ki rangli.
Shuh shuh, u la bynrap ruh ba kiwei ki thong kiba u angnud ka long ban ai kam ai jam ïa ki khun samla da kaba un kyntiew ïa ka pule ka puthi da kaba wan rah ïa ki jaka pule kiba bit ba biang, ban kyntiew ïa ki kam Karkhana, ban kyntiew ïa ki kam jngohkai pyrthei bad ruh ban kyntiew ïa ka rep ka riang bad lada ngi la lah ban pynurlong tang kitei ki saw tylli ki mat ba kongsan ka jingkylla ka la wan lypa hapoh kane ka Constituency, u la bynrap.
Jowai, Rymphang 24: U ma Baitlang Pohsngap kum uwei na ki nongshong shnong jong ka sor Jowai mynta ka sngi Thohdieng ha ka jingïakren bad u Mawphor, ula buh ka jingkyntu ïa ki paidbah hashwa ban poi ka jingthep vote haka 27 tarik u Lber 2023 ki die ban long kiba husiar ïa ka lawei namar kane ka dei ka ïap ka im jong ki ri bad ka jaitbynriew.
Shuh shuh ula pynsngew “ba ka tynrai jong ka jingsdang ka bam sap ka dei na kato ka por jong ka khyllipmat ba u Candidate u sam pisa bad u nongthep vote u shim ïa ka pisa bad kane ka la pur sha ki bynta bapher bapher jong ka ri bad ka jaitbynriew".
Mynta ki nongmihkhmat kim long shuh ki nongthaw aiñ ne ki law maker, hynrei ki kylla long ki business maker ha ka synshar khaddar.
Ym tang kata ki dei ki nongkwan bor, kwah burom bad kin kamai spah shuh shuh la pynsngeng u ma Baitlang.
Kum u nongshong shnong u don ka jingsngewkhiah ïa ka ïap ka im jong ka Ri bad ka jaitbymriew halor ka rukom jied ïa ki nongmihkhmat ha kane ka kynti, u ong na kawei ka san snem sha kawei pat kala dei ban long ka jingkyrkhu ïa ki paidbah, hynrei kaei pat kaba jia ka long hapoh kane ka Ri ba ieit ka long da khongpong, “katba nang ïaid ki por ki sngi ka jinghiar dor bad ka jingjot arsut ka synshar khaddar hapoh kane ka ri ba ieit kala nang jur bad kane ka la buh jingeh ïa ka pateng ban wan".
U ma Pohsngap ula buh jingkylli balei ki wan kine ki jingjia ba sniew? bad ka dawbah hi ka long ba mynta kiba bun kila ai lad ba ka spah kan synshar, ym shuh da ka bor jong ka jingstad da kaba u ong ïa kine ki kyntien “Vision can make Money but money cannot make Vision".
Da kaba u ong ba u briew uba thied vote um dei u nongïalam ba shisha hynrei u dei u nongshukor, katba u nongshim pisa ruh u long u nongpynkheiñ aiñ.
Ula pynpaw ruh ka jingsngewsih na ka bynta ki khun samla kiba don mynta hapdeng ka jingduh jingkyrmen ha ka liang ka ïoh kam ïoh jam, wat haba kila pyndep ïa ki kyrdan jingpule ha ki laiñ bapher bapher.
“Ym tang kata ka jinghiar dor jong ka kamai ka jih kala long shaba palat, ka jinghiar ka jinglong akor, ka long briew man briew, kat haduh ba kiwei ki jait bynriew ba nabar ki nud ban tynjuh bor ïa trai ri, kum ki nongshong shnong ka jaitbynriew ki dei ban pyrkhat bha ïa kane" ong ma Baitlang.
Ula kren ruh shaphang ki jingeh ha kaba ïadie bad ki nongtrei kam sorkar khamtam ki nonghikai ha kine ki snem ba la dep kiba la hap ban shah thngan bad ban thiah ha ki surok bad dawa ïala ka jong ka hok.
Shuh shuh ula pynsngew halor ka jingduhnong jong ka sorkar jylla na ka daw ka jinglehbor jong ka rukom khaïi tuh ïa u Dewïong kaba la ïaid shait shait wat na ka liang ka NGT kala khang pyrshah, ula ong ba kane ka la wanrah ka jinglait tuh (Leakage) ka pisa kaba dei ka khajna (revenue) jong ka sorkar.
Ha kaba ïadei bad u pud u sam u ma Pohsngap ula ong ba haduh mynta la 50 snem ka jylla kam pat ïoh ïa u pud u sam uba tikna.
Halor kine ki jingeh baroh u buh ka jingkyntu ïa ki paidbah nongthep vote ka jylla baroh da kaba ong ïa kine ki kyntien wat ai shuh ïa ka vote ba kordor jong phi sha kiba ai pisa, horkit kordang wat nym pynjop election shuh ïa kiba ïaid da ka spah bad kiba thied vote da ka pisa namar wat ka aiñ ruh kam shah.
Na ka liang u ma Baitlang sa shisien u buh ka jingkyntu naduh ki longkmie ki longkpa bad ki khun samla kynthei bad shynrang jong ka bri hynñiewtrep hynñiewskum ha kane ka kynti jied nongmihkhmat MLA kim dei ban shah thied ha ka bor ka pisa pynkut u ma Baitlang Pohsngap.
Khliehriat Rymphang 24: Da ki hajar ngut ki nongkyrshan jong u kyrtong ka UDP, jong ka Sutnga Saipung Constituency, mynta ka sngi ki la wan ban ïa shimbynta lang ha ka rally ba la pynlong ha ka shnong Jalaphet, ha madam ‘Kdoh Muid’, ki nongkyrshan ki kynthup ruh kito kiba na ki thaiñ khappud, na Huroi, Hingaria, Umkiang, Ratacherra bad kiwei kiwei ki shnong khappud ryngkat lang bad ki paidbah jong ka constituency, la ïa don ryngkat lang ruh ki nongialam jong ka UDP na East Jaiñtia Hills District.
Haba kren ha ka jingïalang, utei u kyrtong jong ka party United Democratic Party na ka 5-Sutnga Saipung Constituency, u bah Shitlang Pale, uba dei ruh u MLA ka thaiñ, u la kyntu jur ïa ki paidbah nongkyrshan ba kim dei ban shah pynbiej ha ki ar ngut ki kyrtong riewspah, ki malik, kiba dei na ka party NPP bad ka party Congress “ha kaba kin sa wan sha ki ïing ki sem ban ban tyrwa da ka pisa, ka spah ka phew, hynrei san snem lynter pat shano phin wad ïa ki? Hynrei kynmaw ba ha ka pang ka shitom nga hi nga ju don ryngkat lang beit bad phi ki paidbah"U la pynpaw ruh ïa ka jingsngew bynñiaw ba ha kine ki san snem ba la leit u khlem iohlad bha ban ïarap ïa ki paidbah na ka daw ba um shym la don ha ka liang synshar bad u don ha ka liang pyrshah, u la ong ruh ba ka jingleit pynïasoh jong u bad ka party UDP ka dei namar ba kane ka party ka i don jingkyrmen ban ioh thaw sorkar bad lada ioh ban thaw sorkar ma u ruh kum u nongmihkhmat un ioh bha ki lad ki lynti ban ïarap ïa ki paidbah bad ruh ban wanrah ïa ka roi ka kiew ha ka thaiñ “Ha kito ki por ba la leit, shibun ki kam kiba nga angnud ban wanrah sah ka thaiñ kum u MLA, hynrei nga iohi bun ki jingeh namar ba nga don ha ka liang pyrshah, katba myn ha kito ki por ba nga don ha ka sorkar bad ba nga dang long ruh kum u myntri sorkar, bun ki skim , bun ki kam pynroi nga la wanrah sah kane ka thaiñ, nga la wanrah ruh ïa ka district ba thymmai, ka East Jaiñtia Hills District ha ka por ba nga don ha ka sorkar, bun ki paidbah mynta kin lyngngoh ïa nga haba bun ki snem nga la don bad ka congress hynrei mynta nga wan sha ka UDP, kane ka dei namar ba nga ïohi ba kane ka party congress mynta ka la nang tlot , nang hiar, nga ïohi ba kam lah ban shna sorkar wat ha Delhi ruh, kumta nga la pynïasoh noh bad ka party UDP namar ba kane ka constituency ka dei kaba dang sah dien, te lada nga dang shong biang sa san snem ha ka party congress kan long ka jingduh nong ïa ki paidbah ka thaiñ, nga tip bad nga sngewthuh ïa ki jingeh jong phi ki paidbah bad nga leit sha ka UDP ruh da ka jingiasngewthuh jimngmut lang"ong u bah Shitlang Pale.
U la ai khublei ruh ïa ki paidbah nongkyrshan jong u kiba la wan ban ïa poi lang sha kane ka rally.
U bah Lasky Rymbai, u ong ba ka party UDP ka dei ka lawei jong ka jaitbynriew, u ong ruh ba ka election kam dei ka kam tamasa hynrei ka dei ka lawei ki khun samla, ka lawei ka jaitbynrew khamtam ha East Jaiñtia Hills, u kyntu ïa ki paidbah ba ki dei ban kyndit bynriew noh lym kumta ka lawei jong ka East Jaiñtia Hills kan sa duh kan sa dam lada ym kyndit bynruew mynta.
U samla Wa-o Sapooh, u la ther jur ïa ka kyrtong jong ka NPP, ka kong Santa Mary Shylla bad ong ba u la buh jingkylli ïa ka “kaei kaba pynlong ïa phi ban ïaleh elction, ka la jubab ba ka kwah ban shakri ïa u paidbah.
Nga ong balei kwah shakri ïa u paidbah? ha kano ka nongrim, haba phi la buh da ki karkhana coke ha kylleng kylleng ka East Jaiñtia Hills jong ngi, kam tip shuh ban jubab, nga ong ruh, kong Santa phi dei ka Presidet Coke, sngewbha wat ju pynbiej ïa ki khun ka Sutnga Saipung Constituency, lada phi la ieh ïaka kam President Coke ïa ngin ïa leit shatai sha Umtyra ngin pynpara noh ïa ki karkhana coke" u la ong ruh ba mynta ka jingshah pynbiej ki paidbah ki dei na ka party NPP bad party congress bad kynthoh ruh ba kine ki dei tang ki nongpynbiej briew namar ba ki iohi ba ka la beh ka lyer u bah Shitlang Pale uba dei u MLA ba jai jai.
Ka kong Deiwi Tongper, kaba na ka shnong Umkiang ka la ong ba “ Da ka jingieid ngi kyrshan ïa u kyrtong UDP, u bah Sitlang Pale, nga la ngiah ïa ka NPP, san snem nga la leit rah lama ïong ha Shillong ,na ka daw ba ka sorkar NPP ba la lam khmat da ki Sangma Brothers , u Conrad Sangma bad u James Sangma, ki ibeiñ ïa ka jaitbynriew jong ngi, ki bym ju sngew ïa ki jingdawa jong ngi, ha kane ka kynti sngewbha kyrshan ïa u bah Shitlang Pale, ailad ïa ka party ban synshar marwei bad hangta ngin ioh ïa ki jingdawa bad kan don ka jingkyrmen ïa ka jaitbynrei ba rit jong ngi"U bah Marshall Biam, u la kynthoh jur ïa ka party NPP da kaba ong “Mano ba long High Level? , ka dei ka NPP ba la ïalam da u Conrad Sangma , ka pisa u kjit na ki paidbah ban ïaleh elction bad kane ka party ka dei kaba la seng na Garo, pyrkhat ar sien paidbah" u kynthoh jur ruh ïa ka kyrtong ka NPP da kaba ong ba “ka kyrtong NPP kaba leh bor ïa ki rit ki ria, ha ki kam ki jam, ka bym pyrkhat ïa ki longkmie long kpa, ka bym pyrkhat ïa ka imlang ka sahlang , kaba sngew ha nga bad ka la wan sha ki thaiñ Narpuh bad ka la pynbiej da ka surok, katba kane ka surok ka dei kaba la iakhun da u paidbah, ha ki mawnongrim ruh ki don ka kyrteng u kyrtong, u bah Shitlang Pale, ngin ai jingsneng ruh ïa u kyrtong congress ha ka 2 tarik" u kyrpad ïa ki paidbah ba kin da pyrkhat jngai bad pyn shong nongrim bad ban kyrshan ruh ïa u kyrtong ka UDP, u bah Shitlang Pale.
Kiba la ai jingkren ki kynthup ruh, u bah Fineliness Bareh, u MDC ba rim , u bah D.Pohshna bad kiwei kiwei.
Pynursla, Rymphang 24: Ka Hynñiewtrep Youths’ Council (HYC) ha ka sngi Thohdieng ka la hiar sha Pynursla ban pynshai paidbah ïa ka jingjied nongmih khmat sha ka ïing dorbar thaw aiñ ka jylla kaban sa long ha ka 27 tarik Rymphang ha kaba ha kane ka sngi na ka liang ki nongïalam ki la kyntu ïa ki paidbah ka thaiñ ban ai jingsneng noh ïa u MLA ka Pynursla u bah Prestone Tynsong uba la kam ba u shu pynbiej man ka san snem bad ki paidbah ruh ki ngop man ka san snem.
“Kumba u la phla da lade ba u shu pynbiej ïa ki paidbah man ka san snem bad ki paidbah ruh ki nongop bad nga sngew ba kane ka la dei ka jingkren jemdaw kaba khraw bha ïa phi ki War ba stad bad ngam ong satia ba phi dei ki biej, namarkata nag kyntu ïa phi ban pynbiej noh sa ma phi ha kane ka kynti da kba pynrem noh ïa uta uba phi la shah pynbiej," ong u Bah Donboklang Kharlyngdoh u Vice Pressident ka HYC, haba ai jingkren ha Pynursla.
“Kine ki nongïalam ba ngi la phah ha kaba u MLA jong phi uwei na pdeng kita ki nongïalam u la pynbiej bad leh sat ruh ïa ka jaidbynriew bad ïa ki dkhot jong ka, u la pynduh tulop ïa ki nonghikai, pynduh Scholarship ïa ki nonghikai, u sait tear gas ïa ki nonghikai, u la wanrag ktem khalai, u la leit siat ïa u doh u snam jong ngi shiteng synïa ha Mawlai bad kiba bun ki jinglehsat bad u la pynbiej da kaba ong ban kyndang ïa kiba sah ha Them Ïewmawlong, ban pynïoh ILP bad pynrung ïa ka ktien Khasi ha ka Eight Schedule bad kiba bun ki jingkular pynbiej namarkata phi dei ban ai jingsneng noh ïa une u kapten jong ki nongpynbiej," u la bynrap.
Shillong, Rymphang, 24: Da ki phew spah ngut ki nongkyrshan jong u Bah Paul Lyngdoh uba long u Kyrtong jong ka United Democratic Party na West Shillong Constituency ki la ïashim bynta ha ka jingïaid rally hapoh ki shnong jong ka West Shillong Constituency ha ka sngi Thohdieng.
Ïa kane ka rally la sdang na iingsah jong u Bah Paul Lyngdoh bad la pynkut pat ha madan Muslim kaba don ha Kyrbom ha kaba u Bah Paul u la ai jingkren sha ki nongkyrshan ba shwa ban pynkut ïa kane ka rally da kaba kyntu ba kin ïai neh jingmut bad ka UDP haduh ka 27 tarik u Rymphang, 2023 kaba dei ka sngi ba ka jylla Meghalaya baroh kawei kan jied ïa ki nongmihkhmat ba thymmai sha ka Iingdorbar Thawaiñ jong ka jylla.
Shillong, Rymphang, 24: “Ha kine ki saw snem ba la leit noh, lada ka wan makna ka jingkynthoh ba u MLA barim (Bah Process T.Sawkmie) ba u la kren shaphang ka kam kaba nga trei, hynrei to tip ba na ka liang jong phi, phi dang pyntyllun tang ïa ka MLA Scheme kaba dei ka bhah ka bym don eiei ka jingtrei shitom, katba ma nga kum u MDC kumba 100 klur tam nga la wanrah," la ong u kyrtong ka National Peoples Party (NPP) na Mawlai Constituency u Bah Teiborlang Pathaw haba kren ha ka jingïalang ïalap elekshon ha Mawlai Mawdatbaki ha ka janmiet sngi Thohdieng.
Haba pynpaw ba u don ka jingangnud ban plie lynti ïa ki khun samla kumba ju long baroh shikatta, u Bah Teibor u la ong, “lada nga jop kum u MLA, ngin nang ïalam ïa ki khun ki kti, ïa ki khun samla baieid jong ka shnong Mawlai kiba la nang la stad bad kiba donkam tang ka jingïalam lynti ïa kaba ngin pyni ïa kaei kaba ki lah ban leh katkum ka kyrdan pule.
"U la pynpaw ruh ka jingsngewkhia mynsiem ïa ka jingjyllei jong u drok hapoh ka jylli jong ka shnong Mawlai.
“Ngan ïatreilang bad ki Dorbar Shnong, ki Seng Kynthei, ki seng Samla bad ngin ym ailad ba un pynjot ïa ki khun samla jong ngi ba kin lait na u jingdih uba sniew," u la ong.
“Nga kyrpad rit ïa ki nongshong shnong jong ka Mawdatbaki, kaba dei ka shnong ba la kha bad la pun ïa nga ba kan ailad ïa nga ha kane ka kynti kumba phi la ïohi ha kine ki saw snem ïa ki kam ba nga la trei bad ki nongïalam shnong, sngewbha ban ailad ba ngan long u nongmihkhmat ba ngan trei namarba nga don ka jingangnud ba ngan shakri bad ban pynkylla dur ïa ka shnong Mawlai," la pan jingkyrshan u Bah Teibor na ki paidbah nongthep vote ka Mawlai Mawdatbaki.
Haba pynshai halor ka jingshah kynthoh ha manla ki jingïalang ha u kyrtong jong ka UDP ïa ka kam kaba u la trei, u Bah Teibor u la ong, ‘nga tharai ba i la tieng palat, im don da kawei kawei ban kynthoh ïa ka kam kaba ma nga nga trei.
Ki kam kiba la trei hapoh ka shnong Mawlai ba la pynsangeh, ka jingkylli kaba nga kwah ban buh ïa u MLA barim, nalor jong phi ba phi dei u MLA, uei pat uba kham donbor nalor jong phi ban pynsangeh ïa kata ka jingtreikam.
"Halor ka jingong jong u Bah Process ba lada un jop biang un sa knieh noh ïa ki Work Order na ki Kontraktor jong ka NPP, u Bah Teibor u la ong, “haduh katno phi donbor? Hato ka Work Order phi trei ma phi.
Kynmaw ba ïa kine ki kam ym dei ba ai ma phi, ka ai ka tnat PWD."U la ïathuh ruh ba u la pynïoh skhim na ka tnat shipai Assam Rifles ïa kawei ka skul ha ka shnong Mawtawar ïa kaba ym ju don satia mano mano ruh ba peit.
U la kyntu ruh ïa u Kyrtong ka UDP ba un da pule bha ïa ka jingmut jong ka kyntien “Enterpreneur’ kaba mut nongseng kam.
Halor ka jingshah kynnoh ba kum u nongaikam u la bam nong ar hajar tyngka na kawei ka kam, u Bah Teibor u la ong, “hato kato ka tnat kaba ai kam kan ailad seh ban leh kumta? Ka dei ka tnat jong ka Sorkar Kmie.
"Ha kaba ïadei bad ka jingkynnoh ba dei tang ka NPP kaba la ïasoi ïa ka soskular ïa pynbeit pud bad ka Assam, u Bah Teibor Pathaw u la ong, “u (Bah Process) klet noh ba ka UDP ruh ka don lang ha ka jingïarai ha ka border ishu.
Lada phi sngew khia haduh katta katta ïa ka ishu khappud balei phim ïaleh Independent?Halor ka jingshah kynnoh ba kum u MDC um ju kren eiei shi kyntien ruh ha Iingdorbar ka KHADC u Bah Teibor u la ong, “ha ka 2 tarik, Nailur, 2022, ka Executive Committee ba ïalam ma ngi ka la mynjur ïa ka Land Bill hadien 40 snem.
Kane ka Land Bill ba ngin ïada ïa ka jaka ka puta.
Ha ka por ba long MDC ma phi (Bah Process) phim kren eiei ïa kane.
Dei ha ka por jong ngi ba la ïoh ïa ka jingmynjur jong u Lat ka Jylla.
Mynta ki shnong bad ki hima ki la lah ban ai ïa ki dulir ba la ithuh da ka aiñ Land Bill.
".
Shillong, Rympahng 24: U MLA barim ka North Shillong uba long ruh u kyrtong ka VPP na kane ka constituency u Bah Adelbert Nongrum u la ong wat lada u hap ban ïeng marwei ïa ka jingdawa ban pynjlan ïa ka rta thung kam ha ka jylla hynrei u la lah ban pynurlong ïa kane ka jingdawa kaba u la rah.
“Lada ïa ka rta thungkam kum u MLA ba tang marwei nga lah ban pynurlong ïa kane ka mat mynta lei nga don lang haka kynhun jong ka VPP kaba don ki riew shemphang bad ki khraw pyrkhat ryngkat u nongïalam bym ju tieng ngam don jingartatien ba ka jingïohi jong i ba ka donkam ban pynkylla ïa ka Reservation Policy kan long kaba jop," ong u bah Adelbert ha ka jingïalang ka VPP ha Mawkhar.
Shuh shuh u la ong ba ka jingïakhun elekshon jong u kam dei tang ban jop ma u hynrei kan dei ruh ka jingjop ka jaidbynriew bad ki nongrim kiba u ïeng.
“Dei ba nga don ka nongrim bad ngam ju treh ban pyndem ïa ka nongrim kaba nga don tang na bynta ban jop elekshon, namarkata ka daw kumba nga lah ban kop khyllew ba ngam pat leit iuhkjat satia sha Them Ïewmawlong ban leit khroh vote ïa kito kiba sah be-aiñ namar nga ïeng ha ka nongrim ba dei ban pynkynriah noh namar ka jingdon jong ki ha katei ka jaka la la pynsyllang ïa ki nongleit nongwan," u la ong.
“Ki don kiba ong ba nga dei u briew uba ïaid da ka jingsngew haba nga kren dorbar, hynrei nga kwah ban ong ba dei ba nga don jingsngew ieid keiñ ïa ka jaidbynriew nga ïeng ban ïakhun na bynta jong ka marwei wat hapdeng ka jingshah ieh marwei ha ki 35 ki para doh para snam kiba ym don jingsngew shuh," u la bynrap.
Ha kane ka sngi la ïoh ruh ka jingkren na u President ka VPP u Bah Ardent Basiawmoit uba la ong ba ka jingkynnoh u kyrtong ka UDP na North Shillong ba ka jingpyntreikam ïa ka Roster system ka dei namar ka jingdawa u Bah adelbert ban pynkylla ïa ka Reservation Policy ka dei ka jingkren khunlung khynnah bad ka jingkren kutlad suda.
“U kyrtong ka UDP na kane ka constituency u dei ban tip ba ym don kano kano ka kyndon (provision) ha ka Reservation policy kaba kdew shaphang kata ka roster system ba dei ban pyntreikam bad ka jingmih kane ka Roster ruh ka dei namar ka hukum ka High Court ym na ka jingdawa pynkylla u Bah Adelbert," ong u Bah Ardent.
“U shylluit ka roster ym dei hi ruh na ka jingrah ïatai u Bah Adelbert hynrei namar ka leit tied jingkhang sha kashari da kawei ka longkmie Garo bad ynda ka kashari ka la pynmih ba dei ban don ka roster kine ki Myntri na ki party UDP, HSPDP, PDF, BJP ki mynjur beit ïa kane ka roster kaba la pynkreh da ka NPP ha kata ka rukom ba ki Garo kin ïoh jingmyntoi.
" u la bynrap.
“Jin lada kine ki myntri kim mynjur kan lah leh aiu ka NPP hynrei namar kim pynpaw ïa kano kano ka jingpyrshah kine ki seng riewlum kiba pynkit pap sha u Bah Adelbert ba sa wan kane ka roster system bad dei namar ngi ïoh ba donkam ban pynkylla ba ngi la pynrung syndon ha ka kular elekshon ban peit bniah biang bad ban pynkylla ruh sha ka aiñ ym shuh tang ka office memornadum," u la ong.
Shillong:Ka Hynniewtrep Youths’ Council- Shella Area Unit (HYC-SAU) dang shen ka lah ioh ban noh synniang da ki kopi ia ki khynnah skul kiba pule naduh Class V haduh Class X ha ki skul kiba don hapoh ka Shnong Shella.
Ia kane ka prokram lah ioh ban pynlong ha Ing Dorbar Kher Sohlap-Umdoh-Mawpot, Shella.
Lyngba ka jingiarap na ki Kher kiba don ha ka Shnong Shella, lah ioh ban jied ia 5 Ngut ki khynnah pule na kawei pa kawei ka Kher katkum ka jingibit jong ki Nongialam Kher da kaba peit ia ki longing kiba donkam bha ka jingiarap.
Ki Nongialam bad ki dkhot ka Seng ha ka jingiadon ryngkat ki kmie ki kpa, ki lah ioh ban sam jingiarap ia ki 45 ngut ki khynnah pule ka Shnong da ki kopi katkum ka jingdonkam ka jong ki bad katkum ka Class kaba ki pule.
Na ka liang ka Seng ka kyntu ia kine ki khynnah pule napoh Shnong ba kidei ban minot thop ha ki jingpule ki jong ki bad ban nym ailad ia ka jingduk ban long U diengpynkiang bad ban pynbor ia ki ba kin pep skul noh shipor.
Kynshi, Rymphang 24: Ka Shnong Kynshi Mawria mynta ka sngi, ka la shongshit puk da ki jingïalang ïalap elekshon jong baroh san tylli ki Party kiba ïakhun ïa ka elekshon MLA na Mawthadraishan Constituency.
Ki kyrtong kiba ïakhun ki long u Bah Brolding Nongsiej na ka UDP, uba long u Sitting MLAS, nangta u Bah Shakliar Warjri jong ka HSPDP, Kong Biolinda Lyngdoh Nonglait na ka NPP, Bah Fourteenson Lyngkhoi na ka Congress bad Kong Demaphi Lyngdoh Marshillong jong ka UDP.Ha kane ka jingïalap elekshon ba la pynïaid da ka Shnong Kynshi Mawria, da ki hajar ngut ki nongkyrshan na kine ki Party bad kiba khambun kidei kiba la wanrah da ka Seng UDP, HSPDP bad NPP, ki la pyndap smam ïa ka Madan Umsoit ban sngap ïa ka jingpynshai ki kyrtong bad ki Seng.
Ha kane ka jingïalap elekshon la pynshongshit shuh shuh da ka jingwan u Bah Prestone Tynsong, Deputy Chief Minister bad u Bah Samlin Malngiang, Ex MLA jong ka Sohïong kiba la wan ïalap ban pan jingkyrshan ïa i Kong Biolinda Lyngdoh Nonglait jong ka NPP.Shillong, Rymphang 24 : U Bah Banteidor Lyngdoh,uba dang pynkhreh ïalade ban shah jied biang kum u MLA ka Mawkynrew Constituency na ka seng PDF, u la ong ba kum u briew uba ngeit ba ki kam ki kham kren jam ban ïa ka ktien bad na ki kam kiba ula trei mynta san snem kum u MLA hi um don jingartatien ba ki paidbah kin dang pynjop ïa u kane ka elekshonMLA 2023 ka ban long ha 27 tarik mynta u bnai.
Haba kren ha khmat ki phew hajar ngut ki nongshong shnong ka Constituency ha ka jingïalang ïalap elekshon ha shnong Thynroit ha ka 24 tarik u Rymphang, 2023, u Bah Banteidor u la ong ba ha ki rynsan ïalap elekshon jong kiwei pat ki seng saiñ-hima ki mih jingkynnoh ba lai phew jait pyrshah ïa u hynrei ki paidbah kiba la sakhi ïa ki kam kiba u la leh na ka bynta ka Constituency kin sa jubab ïa kitei ki jingkynnoh.
Da kaba pynkynmaw ba shwa ka elekshon MLA 2018 u la rah ïa ki mat ba lada un jop un kyntiew ïa ka Constituency da ki kam pynroi bapher bapher, u la ong ba ka Mawkynrew ka la kiew ha bun ki liang da ka jingïatreilang bad ki bor shnong kumjuh ki paidbah nongshong shnong.
“Nga buh ka jingshaniah ha phi ki paidbah bad ngam artatien ba ngan jop biang da ka jingieid jong phi", u la ong“Ka jingjop jong nga ka dei ka jingjop jong ngi baroh bad ngin ïaleh ban kyntiew ïa ka Constituency kham bun shah na kaba ngi la leh ha kine ki san snem", u la ong da kaba ai khublei ïa ki paidbah bad baroh kiba la wan ban ïa don lang ha kane ka jingïalang.
" Ngin pynskhem ïalade ynda mih nangne ba ha ka 27 tarik ngin thep ïa ka vote da ka jingduwai bad 2 tarik pat ngin ïa kmen bad sdang ïa ki kam shaid shaid", u la ong.
Kiwei kiba la ai jingkren ki kynthup ïa u Bah Tympang Pohshna, ka Dr Amanda Pakynteiñ kaba dei ka kurim u Bah Banteidor, u Bah James Ban Basaiawmoit, Vice President ka People’s Democratic Front nalor kiwei pat kynthup ki nongkitkam ka PDF ZONAL Committee Mawkynrew Constituency.
La pynshong shit ïa ka jingïalang da ki jingrwai, jingshad tynrai na ka thaiñ, ki phawar bad kiwei pat.
Shillong, Rymphang, 24: “Ai ïa ngi ka ILP, ngin sa kyrshan ïa ka BJP" la thoh kawei na ki plakad ba la rah da da ki dkhot jong ka Hynñiewtrep Youth Council (HYC) ha ka jingïalang paidbah ba la pynlong da u Myntri Rangbahduh ka ri u Narendra Modi ha Khyndailad ha ka sngi Thohdieng.
Kan dei ka sien kaba nyngkong eh ba u Modi un pynlong ïa ka jingïaid paidbah ha Meghalaya bad ban kren sha ki hajar ngut ki paidbah ban pan jingkyrshan ïa ka BJP ha ka elekshon sha ka Iingdorbar Thawaiñ ka ban sa long ha ka 27 tarik mynta u bnai.
Ki dkhot ka HYC ki la rah ïa ki plakad ba la pynpaw ïa ka jingdawa ban pynrung ïa ka Ktien Khasi bad Garo ha ka Khyrnit Baphra jong ka riti synshar ka ri India.
U President ka HYC u Bah Robertjune Kharjahrin u la ong ba lyngba ki plakad, ka HYC ka shu pynkynmaw ïa ka Sorkar Pdeng bad ïa u Myntri Rangbahduh ïa ka jingdonkam ban sngap ïa kine ki jingdawa ba shongnia da kaba burom ruh ïa ki rai ba la mynjur da ka Iingdorbar Thawaiñ jong ka Jylla.
Da kaba ïai ban halor u kyrwoh ba la thoh ha ki plakad, u Bah Kharjahrin u la ong,“lada ki ai ïa ka ILP bad kin pynrung ïa ka ki ar tylli ki ktien ha ka Eighth Schedule, ym tang ma ngi hynrei bun ki ban ai jingkyrshan ïa ka BJP."Haba kylli ïa ka jingphiel jong ka BJP ban pynrung ïa ka ishu dawa ILP ha ka Manifesto, une u nongïalam ka HYC u la ong, “ka shong ha ka BJP ban sngap ïa ka jingdawa.
"Shuh shuh u la ong ba ki rukom kren ba ïapher ki wan na ka BJP halor ka ishu ha kaba ki nongïalam na rithor kin kren da kumwei katba ki nongïalam hapoh ka jylla kin ong pat da kumwei bad kaba pynshisha ba ka party kam shym la shimkhia ïa kine ki mat jingdawa.
U Bah Kharjahrin u la ong ba ka HYC ka ladep ïakynduh ïa ki nongïalam jong ka BJP ha Delhi la bun bun sien bad aiti ruh ïa ki dorkhas ha kiba bun ki khep ha kaba ïadei bad ka jingpyntreikam ïa ka ILP bad ka jingkylli ba dang donkam ban dang ïathir ïatai kam shongnia shuh.
U la bynrap ba ka jingkylli ka mih la ka BJP ka don neem ïa ka mon kum ka Sorkar ban ïada ïa ka snap bakyrpang jong ki ritpaid jong ka jylla Meghalaya.
“Lada ka BJP ka lah ban ai ILP ïa ka Manipur khlem da pynslem hynrei balei pat la pynslem ïa ka Meghalaya? Kaei kaba donkam ka dei shong eh tang ha ka mon jong ka Sorkar na ka liang jong ka BJP.Ym don eiei shuh ban dang ïakren, ban dang ïa thir ïatai, kaei hi kaba donkam ka long la ka BJP ka don neem ïa ka mon ban ïada ïa ka snap ba kyrpang jong ki riewlum ritpaid jong kane ka jylla Meghalaya, tang kata hi kaba donkam," ong u Bah Kharjahrin.
Ha kaba ïadei bad ka jingkynnoh ba ka ILP kan ktah ïa ki kam jngohkai pyrthei ha Meghalaya, une u nongïalam ka HYC u la ong ba kam dei shuh ka kam kaba thymmai bad ka seng jong u, ka ladep ai jingmut ban pyni ba ka ILP kan ym ktah satia ïa ki kam jngohkai pyrthei ha ka jylla.
“Ngi ruh ngi tip kumno ban wanrah ïa ka aiñ ka ban ym ktah ïa ka kam jngohkai pyrthei.
Ngi ladep ïakren shaphang kata.
Da ka jingïarap jong ki kor ki bor katkum kane ka juk ba mynta, ngi lah ban leh ruh da ka e-ILP.Ym donkam ban aplai Offline te ha kano ka rukom kan ktah ïa ka kam jngohkai pyrthei," u la ong.
Shillong, Rymphang 24 : U Symbud Myntri Rangbah ka jylla uba ïakhun ban shah jied biang kum u MLA jongka Pynursla Constituency na ka party NPP kaba u long kum u National Vice President, u bah Prestone Tynsong u la buh ka jingkylli mynta ka sngi na rynsan jongka jingïalap election jongu ha Langkyrdem, ïa ki Sengbhalang da kaba ong hato ki tip ne em ba ka Meghalaya ka ïoh tam 18 SQ.KM ka jaka na ka Assam ha ka jingïapynbeit pud ha ka wat kaba nyngkong kata kat kum ka Memorandum of Understanding ba la ïa soi ha Delhi.
U la kren ïa kane ka phang namar ba la jur palat ki jingkynthoh bad jingkynnoh ba ma u ( Bah Prestone) bad u Myntri Rangbah u Conrad K Sangma ki la die ïa ka Meghalaya sha Assam.
Hato haba kumne kam dei kaba ki shu kynnoh khlem nongrim namar ka jingïoh nong ka dei ïa ka jylla Meghalaya.
Wat kynnoh khlem nongrim tangba don kiba kren khlem tip tang katta la ïalam bakla ïa ki paidbah.
U la ong ba lada ka NPP kan wan phai ha ka bor kan shim khia ban pynbeit ïa u pud sa ha ka wat kaba ar kata ban wanrah sa ïa ka Block I bad II shapoh ka jylla bad kiwei kiwei ki jaka kum ka Langpih, Psiar bad ter ter.
“ Ngim banse ban rai rangbah ban pynbeit ïa u pud u sam namar 50 tylli ki snem la ïaid ym don ba lah ban pynbeit dei tang ka sorkar MDA kaba la ïeng rangbah ban pynbeit khnang ba ki pateng kin tip la u pud u sam bad ba ka Assam kan ym ïoh kyntur pud shuh hynrei lada ym pynbeit mynta sa tang katno kan poi shaduh Byrnihat.
Bun ruh kiwei kiwei ki mat kiba u la kren ïa kiba yn sa pynmih bniah bha hynrei tang kawei kaba u la ong ba ka sorkar hapoh ka jingïalam ka NPP ka la leh bun kiei kiei kum ka jingrai ban pynkynriah ïa ki Kharmetor, ka jingplie noh ïa ka Crowborough bad kumjuh ruh ïa ka Arts and Culture Hall kaba ha Mawdiangdiang kaba dei ka hall kaba heh tam ha kane ka thaiñ.
Ia kine don ba ïohi? em ym don namar ki lap miet ban peit kliaw tang kumno ban wohniah namar ba ki don bun kiba bishni ba ka dei ka sorkar kaba trei naka bynta ki paidbah.
U kyntu ïa ki paidbah ba kim dei ban ngop ha ki jingshah ïalam bakla jongno re hynrei ban pan ka jingpynshai na U Blei bad ban jied ïa ka NPP ha ka 27 tarik da kaba shon ïa ka shap ha ka dur jong ka Kot.
Namar ym lah ban len wat la ka NPP ka shah kawang maw na baroh ki liang hynrei kat nang shah kawang maw katta ka lyer jongka NPP ka nang beh ha kylleng ki constituency jongka jylla Meghalaya.
Shillong, Rymphang 25 : Ka lympung ïalehkai kriket 2nd District League T20 Cricket Tournament 2023 ba la pynïaid da ka East Khasi Hills Cricket Asscication (EKHCA) ka la nang ïaid shaphrang haduh ka sngi Saitjaiñ.
Ha kane ka sngi ki saw tylli ki team kiba la ïalehkai ki kynthup ka Nongdawah CC, Friends United CC, Sohra Combine CC bad Lumpaia Avengers CC.Ki kynhun kiba la khur jingjop ki long ka Nongdawah CC ka la pynliem da 47 ron ïa ka Friends United CC bad ka Sohra Combine CC ka la pynliem ïa ka Lumpaia Avengers CC da 25 ron.
Ha ka jingïalehkai kaba nyngkong, ka Nongdawah CC kaba la jop ïa ka jingkynting pisa ka la kam ban tied nyngkong bad kamai 145 ron duh noh 6 wicket ha baroh ki 20 over, u Wankitlang Nongpluh u kamai 49 ron na ki 47 bol, u Maialang War u kamai 37 ron na ki 50 bol bad u Nangkiewkor Moore Don marwei u khur 4 wicket ai kamai 32 ron ha ki 4 over.
Ka Friends United CC haba wan beh ïa katei ka thong ka kamai tang 98 ron khyllem noh 10 wicket ha ki 17.2 over, u Ernestin Kyntiewbor Swer u kamai 51 na ki 33 bol bad u Kyrmenskhem Nongpluh u khur 3 wicket ai kamai 9 ron ha ki 4 over bad u Moonlight War u ïoh 2 wicket ai kamai 8 ron ha ki 2.2 over.
Ïa ka nam Player of the Match la jop da u Wankitlang Nongpluh.
Ha ka jingïalehkai kaba ar ka Sohra Combine CC ka la kam ban tied nyngkong bad buh ïa ka thong ba 163 ron duh noh 6 wicket ha baroh ki 20 over ha kaba u Jona Lyngdoh Nonglait u kamai 38 ron na ki 38 bol, u Pherson Diengdoh u kamai 32 ron na ki 28 bol bad u Orlando Nongbri u ïoh 2 wicket ai kamai 32 ron ha ki 4 over.
Ka Lumpaia Avengers CC watla ka la pyndep ïa baroh ki 20 over hynrei kam shym la poi sha ka thong da kaba kamai tang 138 ron duh noh 7 wicket bad dei tang u Ralphy Heinrich Diengdoh uba kamai bun don da 35 ron na ki 20 bol bad u Ferdinand Lyngdoh u khur 3 wicket ai kamai 9 ron ha ki 2 over na ka bynta ka Sohra Combine.
Ïa ka nam Player Of the Match la ïoh da u Ferdinand Lyngdoh.
Shillong, Rymphang, 24: Ka surok na IGP ter ter sha Khyndai Lad ka la thaba hi khrek bad da ki sur jingtem ha ka sngi Thohdieng, katba ki paidbah ki dang pdiang burom ïa u Myntri Rangbahduh ka ri u Narendra Modi, ha ka jingwan jngoh kaba shi sngi ïa ka nongbah Shillong bad ïa ka nongbah Tura, na ka bynta ban pan jingkyrshan ïa ki kyrtong ka BJP shwa ba ka jylla kan leit sha ka jingjied ïa ki nongmihkhmat ba thymmai jong ka Iingdorbar Thawaiñ ka Jylla.
Tang shu iuhkjat ha nongbah Shillong, u Modi u la leit ban leh burom ha durmot jong u Tirot Sing, u Kiang Nangbah bad u Pa Togan Sangma ba la pynieng ha phyllaw ka State Central Library shwa ban pynlong sa ïa ka ‘road show’ sha Khyndai Lad bad ban ai jingkren sha ki paidbah ha Khyndai Lad, kaba long ka kad khaii kaba thnem da ki nongleit nongwan bad ki nongthied nongpet.
Haba kren ha kane ka jingïalang, u Modi u la pan ka jingkyrshan na ki paidbah bad ong ba lada ka BJP kan ïohbat ïa u lakam synshar ha Meghalaya, kan pynsuk ïa u ban ïatreilang bad ka Sorkar Jylla na ka bynta ban theh ïa ki song pynroi.
U la ong, ka jylla ka la sahdien ha ka surok, ka lynti rel, ka kad liengsuiñ bad kiwei kiwei ki jingtei, kiba long ka roi ka kiew jong ka thaiñ bad ka Sorkar Jylla ka la long borabor ka dieng pyngkiang haba wanrah ïa kine ki projek.
Haba banjur ïa ka jingkylla, u Modi u la ong, “ka Act East Policy ka dei u païa uba khlaiñ na ka bynta ka roi ka kiew ym tang ha ka Jylla Meghalaya hynrei ha ka thaiñ Shatei Lammihngi baroh kawei.
Lyngba ka Act East Policy, ka Sorkar Pdeng ka la lah ban kyntiew ïa ki kam jngohkai bad ka khaii ka pateng ha kane ka thaiñ.
"“Kito kiba la shah kyntait ha ka ri, ki bym pdiang shuh da ki paidbah bad kiba la don mynta ha ka jingkutlad ki pyrta shla da, “’Modi teri kabar khudegi’ (Modi, ka thliew na ka bynta jong phi yn sa tih).
Hynrei ki paidbah na kyndong kynshrot jong ka ri ki ong, “’Modi tera kamal khilega’ (Modi, u syntiew lotos jong phin un phuh)," la ong u Modi.
Ki nongïalam ka Congress ha ka sngi Palei ki la pynlong ka jingpyrshah hadien ba uwei na ki nongïalam jong ki, u Pawan Khera, ula shah pynhiar na ka liengsuiñ ha Delhi kaba dang thmu ban leit sha Raipur.
U Khera u la shah kem ha kaba ïadei bad ka jingshah mudui ejahar halor ka jingkynthoh pyrshah ïa u Modi, bad tang hadien katto katne la pyllait jamin noh ïa u.
Ha ka rally, u Modi, u la ong ba ka India ka la nang kiew sha ki kliar jong jong ka jingjop bad ka Meghalaya mynta ruh ka la noh synñiang lang sha kata.
Ha ka jingïalang ha Tura, u Modi u la ong ba ka BJP ka la ïohi ïa ka jingkiew shaphrang jong ka thaiñ Shatei Lammihngi bad ka BJP ka la aiti na ka bynta ka jingkiew shaphang jong ki riewlum.
“San shah ka mang tyngka ngi la ai ban ïa kaba la bhah da ka sorkar Congress ka ju ai sha ki riewlum.
Ki shnong jong ki riewlum hapoh ka jylla Meghalaya ki la ïoh ïa ka bording ha ka sien banyngkong naduh ba ka ri ka la ïoh ïa ka jinglaitluid, tang hapoh khyndai snem," ula ong.
“Ngi la pynkhlaiñ ruh ïa ka jingpynïasoh ïa ki kad liengsuiñ ha Meghalaya bad ban pynieng da ki spah tylli ki 4G towers ha ki shnong ba la sah da ki riewlum jong ka jylla," u la ong shuh shuh.
Shuh shuh u Modi u la ong ba hapoh ka Sorkar BJP, ki jylla ba marjan jong ka Meghalaya ki la kiew shakhmat ha ki kam pynroi.
U Myntri Rangbahduh ka ri u la banjur ruh ba ka Meghalaya ka donkam ban lait na ka saiñpyrthei shi ing shi sem.
“Ym tang ha Delhi hynrei ha Meghalaya ruh kumjuh, ki seng saiñpyrthei ba la pynïaid da ki shi iing shi sem ki la pynlong ïa ka jylla kum ka ATM ban pyndap ïa ka pdok lajong.
Ki paidbah ki la kyntait ïa ki.
Ka Meghalaya mynta ka kwah ïa ka Sorkar kaba buh buh shwa ïa ki paidbah hakhmat ym ïa ka iing ka sem," la ïai ban u Modi.
Da ka jingshahniah ïa ki paidbah, u Modi shwa ban pynkut ïa ka jingkren u la ong, ‘ha kane ka kynti, u syntiew lotos un phuh ha Meghalaya.
".
Nongstoiñ, Rymphang, 23: U District Magistrate ka West Khasi Hills bah Garod LSN Dykes IAS, u la pynjari da ka kyndon aiñ 144 CrPC kaba khang pyrshah ïa baroh ki election campaigns, ka jingïalum paidbah, pyndonkam ïa ki loud speaker, ka jingsam ia ki kot lyngkdop ne pamphlets, ka jingpynieng ïa ki lama ki banners bad kiwei kiwei 200 meters na ki jaka thep vote.
Ym shah ïa ka jingplie ïa ki ophis party 200 meters na ki jaka thep vote, ban pynlong jingïalang ne ïaid paidbah, ban rah ia ki tiar pynmynsaw, pynlong kino kino ki jingpyntieng ïa ki nongthep vote ne ki paidbah ka jingïalum briew, kaba palat ïa ka 5 ngut ha ka juh ka jaka, ka jingdon jong ki political party ne nongkyrshan kiba nabar ka constituency.
Kane ka hukum kan treikam mardor ha baroh kawei ka District naduh ka 4 baje janmiet jong ka 25 u Rymphang, 2023 haduh ban da kut ka Election.
Nongstoiñ, Rymphang, 25: U District Election Officer (DEO) jong ka West Khasi Hills bah Garod LSN Dykes, u la pyntip sha baroh ki nongthep vote ba katkum ka jingbthah jong ka Election Commission jong ka Ri India (ECI), ban jied ïa ki nongmihkhmat sha ka ïing dorbar thaw aiñ ka ban long ha ka 27 tarik mynta u bnai Rymphang 2023, u la kyntu ba kin rah ïa la ki Elector Photo Identity Card (EPIC) ha katei ka sngi hala ki polling station na ka bynta ka jingpynshisha shwa ba kin thep ïa la ki vote jong ki.
Ki nongthep vote ki bym lah ban pynshisha lyngba ki EPIC ki lah ban rah kawei na kine kum ka jingpynshisha kata ka Aadhaar Card, MGNREGA Job Card, Passbooks lane Post office, Health Insurance Smart Card, Driving License, PAN Card, Smart Card ka NPR, Indian Passport, Pension document bad ka dur, Service Identity Cards, Official identity cards ba la ai sha ki MP/MLA/MDC bad ka Unique Disability ID (UDID) Card.
Ïa ki Voter Slip yn sa sam la kumno kumno 5 sngi shwa ka jingthep vote sha baroh ki nongthep vote ba la pynrung kyrteng ha ka Electoral Roll da ka ophis u DEO.Kumta u DEO u la kyntu ban ïa mih ryntih paidbah ha katei ka sngi kata ka 27 tarik u Rymphang, 2023 ban jied ïa la ki nongmihkhmat.
Ha kajuh ka por, khnang ban wanrah ïa ka jingpynïaid beit ïaid ryntih ïa ka jingjied ïa ki nongmihkhmat sha ka ïing dorbar thaw aiñ ka ban long ha ka 27 tarik u bnai Rymphang 2023, ban ym thud ka jingïaid jong ki kali kiba kit ïa ki polling parties, ki police personnel, ki officer kiba don duty ki ban leit sha ki polling station bapher bapher jong ka District, u District Magistrate ka West Khasi Hills bah Garod LSN Dykes IAS, u la pynjari da ka kyndon 144 CrPC kaba khang pyrshah ïa ka jingïaid jong ki kali kit dewiong ha baroh kawei ka District naduh ka por 7 janmiet jong ka 24 u Rymphang, 2023 haduh ka 7 mynstep jong ka 28 u bnai Rymphang 2023.
Lada lap ïa kino kino kiba ïaleh pyrshah yn pynshitom katkum ka section 188 jong ka Indian Penal Code, 1860.
Kane ka hukum kan treikam noh mardor tad haduh ban da pynbna da kumwei pat.
Kane ka jingjied ia ki Nongthawaiñ sha ka ïing Dorbar Thawaiñ jong ka jylla ha kane ka kynti ka long kaba kham kyrpang eh lada ïanujor bad baroh ka jingjied ha kine ki snem kiba la leit.
Kumba ka jylla ka dang shu dep ban rakhe ïa ka jingdap sanphew snem ne ka Jubili Ksiar jong ka jingïoh ïa ka jylla Meghalaya ba pura.
Baroh shi katta bun na ngi, ngi la ïaklet shisha ban pyndonkam ïa ka ktien Nognthawaiñ bad ngi la ju ïa ong beit da ki nongmihkhmat, bad ka la long sting thew bha bad ka la jia ruh kumta.
Hynrei ha kane ka kynti ngim dei shuh ban dang khot da ki nongmihkhmat hynrei dei da ki nongrthaw aiñ beit.
Kumta ki paidbah baroh ki dei ban kyndit bynriew noh ha kane ka kynti ban ym jied shuh tang ïa ki nongmihkhmat hynrei dei ban jied beit da ki Nongthawaiñ.
Kata ka mut ban jied ïa ki briew kiba don ka jingshemphang bad ka jinglah ban thaw aiñ.
Namar jong ka jingjied da ki noingmihkhmat ha baroh kine ki snem ka la wanrah shisha ïa ka jingdkoh bad jingsahdien jong ka jylla ha kiba bun bah ki liang namar ba kat haduh mynta ka Jylla kam pat lah satia ban don ïa la ka jong ka aiñ, lait noh tang aiñ bat khyndew bad katto katne kiwei pat kiba rit ba ria wat ba ka jylla ka la kynjoh sha ka sanphew snem ne kata ka Jubili Ksiar.
Ha kine ki sawphew tylli ki snem ka jylla ka la ïoh ïa kawei ka sorkar hadien kawei pat hynrei baroh ngi la ïa sakhi shibun ki kam ïakhnieh shuki bad ki kam bamsap bad ym shym la lah ban thaw ïa ki aiñ kiba dei na ka bynta ka im ka ïap jong ka jaidbynriew.
Kawei na ki aiñ kaba la sahkut kumto khlem kano kano ka jingpynkylla kat kum ka jingiaid ka por ka dei ka aiñ thungkam thungjam kat kum kata ka bhah kaba dei na ka bynta ki Khasi-Jaintia bad Garo ka la long shisha kaba noh shilliang katta katta.
U Pud u sam naduh ba la sdang ïa la ka jong ka jylla u la noh tang ka suiñ bad ki shnong jong ki thaiñ ki ïai im ha ki jingïakynad naduh Langpih haduh Block I & II bad kiwei pat ki thaiñ khappud.
Hooid dang shem shuwa kane ka Elekshon ngi la ïohi ba kane ka sorkar MDA ka la pyrshang ban pynbeit ïa u pud u sam, hynrei ka long kaei kaei kaba long pher ban ïohi pat ba kam shym la don satia kata ka jingïahun na ka liang jong ki paidbah.
Kyrmen ba ka sorkar kan lah ban pynshai halor katei ka phang khnang ban lait na kino kino ki jingsahteng ne sah ha u dak jingkylli ?Kumba ka jylla ka la jam sha ka jingdap kaba san rangbah bha ha ka rta kaba sanphew snem, kumta ka long kaba donkam ïa ki paidbah nongshnong shnong ka jylla ba ha kane ka kynti kin jied beit da ki Nongthawaiñ kiba tbit ban weng noh ïa baroh ki jingeh jong ki paidbah.
Ha baroh kine ki snem kiba la dep ki paidbah kim pat pei phang ki la shu ïa jied wat ïa ki briew ki bym tip wat tang ïa ki aiñ bad ki riti synshar jong ka jylla bad ka ri.
Ngim phylla balei ba ka jylla jong ngi ka sahdien haduh katne katne ka daw baroh ka long ba kum ki paidbah ngim long kiba shemphang.
Khamtam lei lei ki paidbah nongkyndon bapli tang la ïoh pisa ki ñiew beit ba kata ka la biang na ka bynta jong ki.
Ha kane ka kynti baroh ki paidbah ki donkam ban kyndit thiah ba kane ka por elekshon kam dei satia ka por Khrismas ban ïa ïoh mit mit ei kum ki khynnah rit na u Santaklos, hynrei ka dei ka bynta jong ka ïap ka im jong ka ri bad ka jaidbynriew ba ka jylla hi baroh kawei.
Ka jaidbynriew mynta ka la donkam shisha ïa ki nongthawaiñ ban thaw ïa ki aiñ na ka bynta ban lah ban kyrshan ïa ka lawei jong ki samla, ka aiñ ban ïada ïa la ka jong ka ri bad ka jaidbynriew rit paid, ka ain ban ïada ïa ka jingshah khnieh lut ïa ki kam ki jam, ka kamai ka kajih ha kiwei pat ki jaidbynriew heh paid ka ri India bad wat ki briew kiba nabar ka ri ruh kumjuh kiba wan tuid na ki ri kiba marjan khamtam lei na ki thain Nepal bad Bangadesh.
Ha kane ka kynti ka por ka la dei ïa ki paidbah ban kyndit bynriew ban pynkut noh shi syndon ïa ka kam bamsap da kaba dkhat noh ïa ka bor jong kito kiba mlien ban thong da ka pisa ha ka por elekshon.
Kata ban shim beit ïa ka pisa kaba ki ai ei hynrei ba sha lynti tlod kim dei satia ban thep vote ne kyrshan ïa kito ki briew kiba thong da ka pisa namar ba ka long kumba ki thied ïa ki vote bad pynlonr mar khaïi ïa ki paidbah.
Da kaba leh kumta kan pynkut syndon ïa ki jingmlien jong kito kiba bei da ka spah na ka bynta ban thied tad ïa ki paidbah khnang ban ïoh bamsap pat hadien ba ki la dep jop.
Nongstoiñ, Rymphang, 25: Ka shongkha khlem pat dei por ka dang kynrei bha ha kine ki sngi ha West Khasi Hills khamtam ha ki nongkyndong kynshrot jong kane ka District, kat haduh ba ka la buh jingeh haduh katta katta ïa ki Nongsharai Balang bad ïa ki kmie ki kpa.
Halor katei ka mat la ïoh ban ïakren bad kiba bun ki Nongsharai Balang hapoh West Khasi Hills District, ki la ong ba kim lah ban len ïa ka jingshisha ba katei ka jingshongkha khlem pat dei por ka kynrei ha ha kine ki sngi khamtam eh ha ki nongkyndong.
Ki la ong ruh ba ka jingeh ba ki ïakynduh haba don kiba kum kitei ki nongshong shnong kiba shongkha khlem dei por, ka long ba lada pyndep ïa ka jingïathoh shong kurim ruh ka aiñ ka la khang pyrshah.
Nalor kata ki la ong ruh ba kawei pat ka jingeh ka long ynda ki la ïoh khun, ki Pastor ki hap ban pynbaptis ïa ki khun jong ki bad ki hap ban pynbiang ïa ki syrnod sngi kha jong ki khunlung.
Haba ki leit ban pynbit pynbiang ha ki bor ka aiñ ki Pastor ne rangbah balang kiba pyndep ïa katei ka jingpynbaptis, ki shem jingeh haduh katta katta.
Ym tang katta wat ki kmie kim kpa ruh ki shem jingeh ban pynsngewthuh lada ki khun kim kohnguh haba ki sneng ki kyntu ïa ki.
Ban teh lakam ïa kaba kum katei ka jingeh ka dei tang lada ki kmie ki kpa jong baroh ki longïing long sem ha man la ki shnong ki thaw, ki don ka jingïatrei lang ryngkat bad ki Rangbah shnong, ki Pastor, ki ASHA, ryngkat bad ki bor sorkar lehse lah ban pynduna ïa ka jingshongkha khlem dei por.
Ym lah ban len ruh ba ka jingshongkha khlem pat dei por ka dei ka daw jong ka jingjyllei ki khun khlem kpa kaba pynlong ruh ïa kito ki longkmie ba ri khun rei ba kin ym ïoh lad ban pyndap pynbiang ïa ki khun jong ki bad ynda ki la kynjoh ha ki 10 snem sha neng ki kylla long ki khynnah kiba shang makia kylleng ki jaka.
Nalor kata na ka jingbym biang ha ïing ha sem ki poi sha kiba bun ki kam sniew, tang namar ka jingshah ïalam bakla ba bun jait wat haduh ban poi ha ka tuh ka thiem ruh.
Mawkyrwat, Rymphang, 25: Ki lai tylli ki seng saiñ hima kiba hapoh jong ka 36-Mawkyrwat Constituency h aka sngi Balang shwa ban kut ki kynta ban ialap elekshon ba la buh kyndon da ka Election Commission of India ki la pynlong ka jingïalang paidbah ne ka public meeting ha Ïew Mawkyrwat, South West Khasi Hills District ban ïalap elekshon bad pynsngew ruh ha ki paidbah ïa ki mat treikam ba kum ki party ka thmu nangne shakhmat lada ki jop ha kane ka MLA Election 2023.
Ki lai tylli ki seng saiñ hima kiba la pynlong ïa ka jingïalang ki long ka United Democratic Party (UDP) ha kaba u bah Renikton Lyngdoh Tongkhar u dei u kyrtong, ka National People’s Party (NPP) ha kaba u bah H.Stalyne Diengdoh u long u kyrtong bad ka Indian National Congress (INC) ha kaba u bah Carness Sohshang u long u kyrtong.
Kine ki lai ngut ki kyrtong ha ki jingkren paidbah jong ki mynta ka sngi ki la pynsngew ïa la ki jong ki thong bad ki jingthmu ba ki don ban leh ha kine ki san snem ki ban sa wan bad ha kajuh ka por ki da kyrpad de ïa ki paidbah jong ka Mawkyrwat Constituency ba kin ai lem ka jingkyrshan da kaba kin ïa mih ha ka 27 tarik u Rymphang, 2023 ba kin ïa ñion ha ki symbol ba kitei ki kyrtong ki la pynsngew.
Ki nongkren ha ka jinngïalang jong ka United Democratic Party (UDP)ki long u bah Elevenson Wanniang, President jong ka UDP Mawkyrwat Youths Wing, u Poland Sohphoh, u bah Darius Lyngkhoi na Rangblang uba dei u Adviser jong ka INC mynshwa, bad na u bah Renikton Lyngdoh Tongkhar.
Ki nongkren ha ka jinngïalang jong ka National People’s Party (NPP) pat ki long u bah Enbin Kharraswai, u bah Kitborlang Nongrem State Youth President ka NPYF bad u bah H.Stalyne Diengdoh.
Nangta, ha ka Indian National Congress (INC) ki long u bah J.A.Lyngdoh, bah P.Wanniang, bah E.Kharjahrin, bah Pholand, bah K.Lyngkhoi, Vice President ka MPCC, u bah Carnes Sohshang, bad u bah Wallambok Syiemïong.
Ha kane ka sngi la ïoh ban pynshit pynshngaiñ ruh ïa ka jingïalang jong ki lai tylli ki seng saiñ hima da ki nongrwai bad ki nongshad na ki samla jong ka dong ka thaiñ.
Nongstoiñ, Rymphang 25: Ka Dorbar Shnong Riangdo ryngkat ka tnad pulit, ha ka sngi thohdieng jong ka taiew ki la hap ban ïeng da kaba ïasnoh kti hapdeng ka surok, ban pynïakhlad ïa ki nongkyrshan ka NPP bad HSPDP kiba la ïatyngkhuh ha ïew Riangdo jong ka Mawshynrut Constituency.
Kane ka jingïatyngkhuh ki nongkyrshan ka NPP bad HSPDP, ka dei hadien ba ka Seng NPP ka la dep ban ai jingkren ha ka rynsan ïalap election ha ïew Riangdo.
Hadien ka NPP, ka la dei sa ka pali jong ka HSPDP ban kiew rynsan bad namar ka jingbun ki paidbah nongkyrshan na baroh ar liang ka la pynshlei ïa ka ïew Riangdo.
Ka jingshim jingkitkhlieh jong ka Dorbar Shnong Riangdo ban phah ïa ki volunteer ryngkat ki pulit, ka long ban peitngor khnang ban nym don kano kano ka jingïakajia hapdeng ki nongkyrshan jong ka NPP bad HSPDP kiba la ïatuid da ki phew hajar ngut.
Ha kane ka sngi baroh 5 ngut ki kyrtong ki ban ïa ai reng noh Mawshynrut Constituency ki la ïapoi ryntih ha Riangdo, ban ïeng ha kajuh ka rynsan uwei hadien u wei u kyrtong na ka bynta ban ïalap election paidbah, ha shwa ba ki paidbah kin sa leit ban jied ïa la ki jong ki jong ki nongmihkhmat ha ka 27 tarik mynta u bnai.
Ïa kane ka rynsan ïalap election ha Riangdo la pynïaid da ka Dorbar shnong Rïangdo bad u kyrtong u ba la ïoh ban ïeng rynsan nyngkong duh u dei u kyrtong ka Seng BJP u bah Beejoy Kynter, bud sa u kyrtong ka Seng Congress u bah Andrew Charles Gare, u kyrtong ka Seng TMC u Justin G Momin, bteng sa u kyrtong ka NPP u bah Gigur Myrthong bad khatduh khatwai u kyrtong ka seng HSPDP.Ki kyrtong ha kane ka rynsan kila khroh ïa ki paidbah lyngba ki nia bad ki jingkular ba har rukom bad ki la pynshai ruh ïa ki mat bad ki nongrim ki jong ki ba ki ïeng na la ka jong ka Seng saiñ pyrthei.
Mawkyrwat, Rymphang, 25: U District Magistrate jong ka South West Khasi Hills District u la pyntip ban na ka daw ka jingdon jong ka General Election jong ka Meghalaya Legislative Assembly 2023 ka ban long ha ka 27 tarik u Rymphang, 2023 ka long kaba donkam ban pyrkhing ïa ka ïaid ka ïeng jong ki kali bad ki briew ha ki jaka khappud bad ka Bangladesh namar lada ym don ka jingteh pyrkhing ïa ka ïaid ka ïeng jong ki briew bad ki kali ka lah ban wanrah ïa ka jingpoi jong ki martuh bad kiwei kiwei ki kam be-aiñ kiba lah ban wanrah ïa ka jingthut ha ka jinglong jingman ha ki jaka khappud bad kaba lah ban ktah ïa ka shongsuk shongsaiñ jong ki paidbah.
Namarkata, la donkam ban pyrkhing khnang ba kan don ka jingïaid beit ïaid ryntih jong ka election.
Ha kaba ïa dei bad kane, u District Magistrate u la pynjari ïa ka Section 144 CrPC kaba pyrkhing ïa ka ïaid ka ïeng jong ki kali bad ki briew hapoh ka 1 Km na ka International border hapoh South West Khasi Hills District naduh ka 24 tarik u Rymphang haduh ka 2 tarik u Lber, 2023.
Kane ka hukum kan treikam mardor.
Mairang: Na ka bynta ka jingïaid beit ïaid ryntih jong ka jingpynïaid ïa ka elekshon sha ka Ïing Dorbar Thaw Aiñ ka jylla, u District Magistrate ka Eastern West Khasi Hills District Mairang, katkum ka bor ba la pynkup ha u hapoh ka section kaba 144 jong ka CrPC, u la pynmih ïa ka hukum kaba pakhang ïa ka jingpynlong ïa kino kino ki jait jingïalang paidbah, ne jingïaid paidbah ne kino kino ki jingïalap elekshon, ha ki 48 kynta ki ban bud, ka ban sdang naduh ka por 4 baje janmiet jong ka 25 tarik u Rymphang 2023 haduh ka por 4 baje janmiet jong ka 27 tarik u Rymphang 2023.
Katkum kane ka hukum, la khang ruh ïa kano kano ka rukom ïalap elekshon lyngba ki bulk SMS ban kyrshan ne pyrshah ïa kino kino ki kyrtong ne parti.
La khang ruh ïa ka jingpyllait ïa kino kino ki Exit Poll da kino kino ki kor pathai khubor ne ha kano kano ka rynsan social media.
Shuh shuh, kane ka hukum ka pakhang ruh ïa ka jingdon jong ki nongthep vote ne ki nongïalap elekshon kiba dei na shabar konstitwensi.
Kumjuh ruh ïa ka jingpyndonkam ïa kino kino ki jait tiar pynsawa paidbah naduh ka por 4 baje janmiet jong ka 25 tarik u Rymphang 2023, haduh ban da dep noh ka jingïathep vote ha ka 27 tarik u Rymphang 2023.
Khliehriat Rymphang 25 : Da ki phew hajar ngut ki nongkyrshan jong u bah Nehlang Lyngdoh, u kyrtong ka NPP na ka 6-Khliehriat Constituency, ki la ïa poi sha ka rally ba la pynlong mynta ka sngi ha shnong Wapungskur, na ka liang ki nongïalam jong ka party ki la kyntu ïa ki paidbah nongkyrshan ba kin long kiba jai jai, kiba donakor ha ka ïaid ka ïeng,.
Haba kren ha ka jingïalang, u bah Nehlang Lyngdoh u la ong “Lada pyrkhat, u dewïong sa tang sawphew sanphew snem u la kut, hynrei haba pyrkhat ïa ka kam jngohkai pyrthei (tourism) pat, katba dang neh ka pyrtehi katta ka dang neh, ki briew ruh ki nang ïoh ka bam, ai ka bor ha nga, lada ïoh synshar, tang hapoh san snem nga khmih lynti ba kane ka thaiñ kan sa long kum ka Sohra, mynshwa nga la dep ong ba lada u bah Kyrmen um lah ban pyllait ïa ka bypass, nga ha ka san snem ngan ïeng ban ïaleh election, ban wanrah ïa ka roi ka par ban kyntiew ïa ka ïoh ka kot"Haba kren shaphang ki surok Bypass utei u kyrtong u angnud ban shna ïa ka surok Bypass na shnong Shkentalang sha Kongong bad ong ruh ba kane ka dei ka surok National Highway Bypass bad kawei pat hap ban shna na shnong Lumshyrmit ter ter sah Tangnub, ter ter sha shnong Umshong bad sha Rymbai haduh Kairang bad hangta ki paidbah kin sa ïohi ïa ka jingkiew ka roi ka kiew, kumjuh ruh ka jingkiew ha ka ïoh ka kot ha ka thaiñ “ U Blei u la ai ha nga ka sap bad nga buh thong ba ngan pyndep ïa kane hapoh ka san snem bad lada ngam lah pyndep ngan ïeng biang khnang ban dup ioh ban pyndep ban wanrah ïa ka roi ka par ban kiew ka ïoh ka kot, hangne ka don ka kabu ksiar, ka spah bah ka don ha kane ka thaiñ, tangba donkam ban treishitom, ha kine ki san shnong, ha ïongkaluh , ha Kairang , ha Rymbai bad ha kiwei kiwei ki shnong kin sa wan poi ki briew ba bar, kiba hehspah na bar ki ban wan ban sah ha ki Guest House bapher bapher"Ym tang katta, u don ruh ka jingangnud ban kyntiew ïa ka kam ri jing ri bad kiwei kiwei ki jait kam bapher bapher ha kaba kan sa wan ka roi ka kiew bad kan kiew ruh ka ïoh ka kot jong ki paidbah, u la kyntu ba donkam ban phah pule bha ïa ki khun ba kin don ka jingtip ban pynïaid ïa ki kam ki jam bad ïa ki hotel, ki Guest House bad kumjuh ruh ïa kiwei kiwei ki jait kam, u kyntu ïa ki paidbah ba kin kyrshan ïa u ha kane ka election ba un dup ïoh ban leh ïa ki kam ba donkam ban ïohi ïa ka roi ka kiew bad ban kiew ruh ka ïoh ka kot ha ka thaiñ.
Khliehriat, Rymphang 25 : Na ka bynta ka jingïaid beit, ïaid ryntih ka election, ka tnat Election Commission of India, lyngba u District Magistrate jong ka East Jaiñtia Hills District, u Abhilash Banarwal, IAS, mynta ka sngi u pynbna paidbah ba la pynjari da ki kyndon aiñ 144 CrPC ha ki jaka ba khappud bad ka ri Bangladesh bad la pyrkhing bha ïa ka ïaid ka ïeng jong ki briew ha khappud jong ka India bad Bangladesh, namar lada ailad ïa ka leit ka wan jong ha khappud’ lehse kane kan wanrah jingma bad wanrah jingeh bad buh jingma ruh ïa ka jingim briew bad ka wanrah jingthut ruh.
Ka Election Commission of India, ka la i donkam ban buh ruh ïa ki kyndon, jingmana ha ki jaka khappud, ha kaba la mana bad pyrkhing bha ïa ki briew ban ïaid, ban ïeng hapoh ka jingjngai kaba 1 kilo mitar jong ka khappud Indo-Bangladesh.
Kane ka jingmana ka treikam mardor naduh ka 24 tarik u rymphang 2023 haduh ka 2 tarik u lber 2023 kaba dei ka sngi ba ñiew vote bad ka hukum kan treikam haduh ban da pynbna da kumwei pat.
Nongpoh, Rymphang 25: Ka Seng HITO Umsning Area hynnin ka sngi ka la leit buh syndon da ka jingthoh sha u Officer Incharge ka Umsning Police Outpost bad la phah copy ruh sa u deputy Commissioner bad SP ka Ri Bhoi na ka bynta ban kyrpad ban buh ïa ki bor pulit ha ki jaka paidbah ka Umsning By-pass kaba don ka jingma haba leit ba wan ki paidbah ban kam ïa katei ka surokbah.
Haba leit ban aiti ïa katei ka jingthoh la ïalam da u Bah B.Umbah, General Secretary ka HITO Umsning Area bad ka daw kaba la pynlong ïa ki ban leit ai jingthoh ka dei halor ka nongrim ba don ka jingma lada ym don ki bor pulit ba pahara haba kam ki paidbah lyngba katei ka surokbah National Highway ha Umsning.
Kine ki jaka ba pan bor pulit ban pahara ha Umsning ki kynthup ïa ka jaka ba hap ha ka surok by-pass ka Umsning-Patarim Junction, Umpoh junction bad ka surokbah hi baroh kawei, namar khlem ki bor pulit ka long ka jingma ïa ki paidbah ban kam lyngba kane ka surokbah khamtam ki khynnah skul namar ka jingbuh ki kali paidbah ba ïaid ba ieng lyngba kane ka surokbah.
Na ka liang ka HITO ka la kyrpad naduh u DC ka Ri Bhoi, u SP bad ruh u Officer Incharge ka Umsning ba kin shim khia ïa kane ka bynta, namar na ka por sha ka por ka ju mih ki jingjia ba sngewsih ïa ki paidbah bad lada don ki bor pulit ban pahara ïa ki paidbah haba kam ïa katei ka surok ka long ka jingshngaiñ ïa ki paidbah bai aid ba ieng lyngba katei ka surokbah jong ka surok Umsning-By Pass.
Jowai, Rymphang 25 : Mynta ka sngi u District Magistrate, West Jaintia Hills District, Jowai u B.S.Sohliya, IAS katkum ka bor bala pynkup ha u ula pynmih ïa ka hukum katkum ka kyndon 144 CrPC ka ban treikam ha baroh ki bynta jong ka West Jaiñtia Hills District.
Katkum kane ka kyndon la khang ïa ka jingïalang ne jingïaid kynhun jong ki briew 5 ngut ne tam.
La khang ban pynlong kino kino ki jingkren paidbah ne ki jingïalang paidbah kiba don jingïadei bad ka elekshon.
La khang ïa ka jingpyndonkam ïa ki kor pynsawa ba khlaiñ bor.
La bthah ïa baroh ki nongkyrshan jong ki kynhun saiñ hima sima ba kim dei ban neh ne sah sha bar jong ka Constituency jong ki hadien bala kut noh ka jingïalap elekshon.
Namar kane ka lah ban wanrah ïa ka jingbym shngaiñ ïa ka jingïathep vote.
Hynrei kane ka hukum kan ym ktah ïa kito ki nongkitkam party kiba peit ïa ka jylla, tangba kin hap ban pyntip ïa ka jaka ba ki shong ki sah hapoh ka State Headquarter bad ïa ka leit ka wan jong ki.
La khang ruh ïa ka jingsah jong ki briew ba nabar ha ki kynja camp, ne ki Community Hall ne ha ki ïingkyndep ba shipor.
Ka hukum ka khang pyrshah ruh ïa ka jingpynmih ïa kino kino ki jingkdew halor ka jingïoh vote ne tam vote jong u ne ka kyrtong, la ka dei ha ki kotkhubor lane ki electronic media kiba kynthup ïa ki social media ruh.
Kane ka hukum kan treikam ha baroh ki bynta jong ka West Jaiñtia Hills bad kan treikam naduh ka 4:00 PM jong ka 24 tarik u Rymphang 2023 bad kan bteng haduh ban da kut ka jingïathep vote kata ha ka 27 tarik u Rymphang 2023.
Shillong, Ïaïong 10: U Symbud Myntri Rangbah ka jylla uba dei peit tuh ïa ka tnat PWD (Roads) u Bah Prestone Tynsong ha ka sngi Nyngkong u la ïathuh ba na ka liang jong u khlem ïohi jingtip eiei kaba thikna ba ka don ka jingpynthut da ki seng bhalang ïa ka jingpyntrei ïa ka surok Shillong-Dawki.
“Ngam ïoh jingtip ba don ki seng bhalang ba pynthut ïa kane ka jingpyntrei ïa kane ka surok bad ki kompeni ba pyntrei ruh kim ju ai kano kano ka ujor ïa kaba kum kata, hynrei lada ka don kaba kum kata nga lah ban khot ïa ki paralok seng bhalang ban ïakren bad ki," ong u Bah Prestone haba kren sha ki lad pathai khubor.
Lah ban kdew hangne ba dang shen ka High Court jong ka Meghalaya ka la hukum ha ba shong bishar ba dei ban pynsahngeh shi dyndon ïa kino kino ki jingpynthut na ki seng bhalang ha kaba ïadei bad ka jingpyntrei ïa kane ka surok.
U Bah Prestone u la ong ba ha ka jingshisha ka jingeh kaba ka sorkar ka ïa kynduh ïa kane ka jingpyntrei ïa ka surok ka dei namar ka jingeh ban ïoh khyndew namar ka ka rukom bat khyndew ka dei beit ka jong ki riew shimet.
Lah ban kdew hangne ba ha ka 28 tarik u Lber ka National Highways and Infrastructure Development Corporation Limited (NHIDCL) ka la ai ka jingujor ha ka High Court ba ka jingslem ban pyntrei ïa kane ka surok Shillong- Dawki ka dei namar ka jingbym ïoh jaka ban pyntrei ïa kane ka surok bad kumjuh ka jingwan pynthud ba khah khah ki seng bhalang kaba la pynlong ïa ki kontraktor ban phet krad na kane ka jaka bad ban ieh shadien ïa ka kam kaba ki la ïoh kontrak ban pyntrei.
Shillong, Jymmang, 19: Ka Synjuk ki Nongsynshar Shnong Nongthymmai Pyllun, ka Dorbar Shnong Madanryting, Umpling, Nongmensong lem bad ka Khasi Students Union Nongthymmai Circle bad Shillong Mihngi Circle ha ka sngi Thohdieng ki la phah da ka jingthoh sha u Myntri Rangbah ka Jylla u Conrad Kongkal Sangma ban ai jingmut ha kaba ïadei bad ka jingpoi jong ki phetwir riewlum na ka Jylla Manipur ban wan rieh tngen shipor ha nongbah Shillong hadien ba la khie ka jingïakynad bad ka jingïaumsnam hapdeng ki riewlum Kuki bad ki Meitei ki bym dei ki riewlum.
Katkum ka dorkhas, kine ki Dorbar Shnong bad ka KSU ki la ai jingmut ïa ki paidbah nongshong shnong jong ka Jylla Manipur ban poi noh sha ka jingïasngewthuh jingmut bad ban sangeh noh ïa ki jingïaumsnam khnang ba ka shongsuk shongsaiñ kan dup wan phai biang sha ka jylla naba kum kine ki jingïakynad kin wanrah ïa ka jingduh ei ki mynsiem briew bad ka jingjulor jong ki mar ki mata bad ki jingdon jingem.
Kine ki Dorbar Shnong kiba la shong ïa ka jingïalang bad ki nongïalam jong ka KSU ki la rai ban kyntu ïa ki Dorbar Shnong ba kin dei ban pyrta da ka tynghung da kaba bthah ïa ki trai ïing ba ki dei ban pyntip sha ki Dorbar Shnong lada don kino kino ki riewthymmai kiba rung hapoh ki shnong khamtam ïa kito kiba wan nabar ka jylla shwa ban ai wai ïa ki ïing shongwai lane shwa ban ïasoi ïa kano kano ka jingïasngewthuh jingmut.
Kino kino ki pynkheiñ ïa kane ka hukum kin shah pynshitom katkum ki kyndon aiñ.
Ki la pyntip ruh ba ki ar tylli ki Relief Centre kiba don ha Madanryting bad ha Lapalang, Shillong ba la pynsah ïa ki jaidbynriew Kuki ki dei ban hap hapoh ka jingpeit jingkhmih bad ka jingpynïaid jong ka Sorkar Jylla.
“Da ki hajar ngut ki paidbah, la ïoh jingtip, ba ki la phet na la ki shnong bad wan poi ha nongbah Shillong bad kane ka lah ban wanrah ïa kano kano ka jingjia bym sngewtynnat hapoh ka nongbah bad namarkata ngi kyntu ïa ka Sorkar ba kan shim da ki sienjam kiba eh khnang ban khanglad ïa kino kino ki jingjia hapoh ka jylla," la ong ka dorkhas.
Ha kajuh ka por, ki Dorbar Shnong bad ka KSU ki la pynpaw ruh ba ka jingbym shim kyrteng ïa ki briew kiba nabar kiba wan rung sha Jylla kan pynlong ïa kine ki briew ban ïoh sah duh junom ha Shillong bad ha kiwei kiwei ki bynta jong ka Jylla.
“Ngi kyntu ïa ka Sorkar ba kan shimkhia ban shim jingkhein bad ban lum kyrteng thik pa thing khnang ba ynda ka shongsuk shongsaiñ ka la wanphai ha Manipur ïa kine ki briew dei ban mih noh na kane ka jylla Meghalaya," la bynrap ka dorkhas.
“Ngi khmihlynti ba dei ban leh eiei na ka liang jong phi khnang ba ka jylla kan don hapdeng ka shongsuk shongsaiñ mynta bad ha ki sngi ki ban dang wan ruh kumjuh," la kyntu ki Dorbar Shnong bad ka KSU ïa u Myntri Rangbah.
Mawkyrwat, K’lyngkot 19: Ka ophis jong u Deputy Commissioner & District Election Officer, South West Khasi Hills District ryngkat ka jingïatreilang bad ka ophis jong u District Sports Officer, South West Khasi Hills District kan sa pynlong ïa ka jingïamareh thong kaba la tip kum ka National Voters Day Run 2023 ha Mawkyrwat.
Kane ka jingïakop mareh thong kan sdang na phyllaw jong ka ophis u Deputy Commissioner, South West Khasi Hills District bad pynkut biang ha kajuh ka jaka bad ka tarik kane dei ha ka 25 tarik u Kyllalyngkot, 2023 naduh ka por 6 baje mynstep.
Ki kynhun ba la phiah ban long ki nongïashimbynta ki long ha ka 10 km kin dei kiba la 18 snem shaneng, ha ka 10 km biang kin long kiba 13 haduh 17 snem bad ha ka 5 km kin long kito kiba hapoh ka 12 snem.
Ïa kiba wan ïashimbynta, yn sa don ka khusnam kaba long da ka song pisa ha la ki jong ki jong ki jingjop jong ki nongmareh.
Ka jingpynrung kyrteng ïa ki nongïashimbynta kan long naduh ka 23 tarik u Kyllalyngkot, 2023 ha ka por 11 haduh 4 baje janmiet hapoh ka ophis jong u District Sports Officer, South West Khasi Hills District ha ki sngi long trei.
Ki jingtip ba khambniah: 9862886727.
Shillong, Kyllalyngkot 19 : Ka kynhun ki thei ïalehkai kriket jong ka Meghalaya ki la mad biang ka nam rem ha ka lympung ïalehkai Senior Women’s One Day Trophy.
Ha ka jingïalehkai hynne ka sngi Palei ha Nagpur ka Meghalaya ka la rem da 259 ron ha ki thei ïalehkai jong ka Rajasthan.
Ka Meghalaya hadien ba ka la jop ïa ka jingkynting pisa na ka jingïakhun na ka Group C, ka la ailad nyngkong ïa ka Rajasthan kaba la kamai 312 ron duh noh 3 wicket ha baroh ki 50 over.
Ka Riticia Nongbet ka ïoh ban khur 2 wicket ai kamai 48 ron ha ki 10 over ba ka la ïoh ban kawang bol.
Ym tang ba ka la lah ban ïalehkai bha ha ka liang ka jingïoh khur wicket, hynrei kadei ruh ka thei kawang bol kaba tbit tam napdeng ki hynñiew ngut ki thei kawang bol ka Meghalaya.
Ka Ajima Sangma ka ïoh shi wicket bad ai kamai 63 ron.
Watla ka la kamai 130 ron ha ka sngi Balang pyrshah ïa ka Mumbai, ka Meghalaya ka khlem lah ban kynjoh sha ka thong ba la buh da ka Rajasthan ha kaba ka la shah pynliem lut baroh ki wicket da kaba kamai tang 53 ron.
Dei tang ka Sejal Raut kaba kamai bun ron da 13 ron watla ka la kamai 44 ron ha ka jingïalehkai pyrshah ïa ka Mumbai bad ka Daiaka Warjri ruh ka la ïarap kamai 10 ron na bynta ka Meghaaya.
Ha ka jingïalehkai kaba bud, ka Meghalaya kan ïakhun pyrshah ïa ka Assam ha ka sngi Saitjaiñ.
Ka Assam ruh ka la mad nam rem ha ki arsien ïalehkai.
Sa tang khyndiat por eh ka Meghalaya kan sa jied ïa ki nongmihkhmat kiba thymmai kiban mihkhmat ïa ki constituency bapher bapher baroh 60 tylli sha ka Ïing Dorbar Thawaiñ ka Jylla.
Kumta, na ka bynta ki riew shimkabu kane kadei ka samoi kaba paka tam na ka bynta jong ki ban thaw pisa ne ban kamai na ki kyrtong lyngba kiba bun ki jait kam ba ki leh.
Kane kadei ruh ka por kaba paka tam ïa ki katto katne ki jait briew kiba sdang thaw ïa ki kynhun kiba harukom ban ïoh kamai.
Kin don kiban thaw ïa ka kynhun ban pynïalehkai phutbol, ki kynhun ba shipor ban trei na ka bynta ka imlang sahlang, ki kynhun ban pynlong jingïakob thei bhabriew rangbhabriew, ki kynhun ban pynlong jingïakob thoh essay, ïakob rwai, ïakob shad bad kin don ruh ki kynhun kiban shim kabu da kaba ong bakin pynlong ïa ki jingsam khusnam ïa kiba pass bha.
Kine baroh ki jait kynhun ki ju mih beit tang ha ki samoi elekshon.
Kitei ki jait kynhun kin don beit tang para ba sngewthuh jingmut bad da ka jingsngewthuh lang kin leit na uwei u kyrtong sha uwei pat bad kumta ter ter tad haduh ba kin da ïoh ïa ka thong kaba ki kwah.
Kiwei pat ki jait kynhun kidei kiba pynleit jingmut ban wad RTI (Right to Information) da ka thong ban lap bad kam ban sei pyrthei ïa ka bamsap ne ka jingbym ler treikam jong kito ki MLA.Kitei ki jait kynhun ki jur bha ha kine ki por bad wat ki tnad sorkar bapher bapher kin ym lah ban len ba kine kidei ki por ba ki bunkam bha ban pynbiang ïa ki jubab ba pan da kitei ki kynhun kiba pyrshah beit ym ïa ki tnad sorkar hynrei ïa ka rukom treikam ne ïa ki skim jong u MLA.Ka jingmih jong kitei ki jait kynhun ka lah ban dei lyngba ka jingkwah jong ki shimet namar ka jingpyrshah ïa u MLA, don ruh kiba phah da ki kyrtong khnang ban ïoh ther ne ïalap paidbah ha ki rynsan ïalap elekshon.
Hapdeng kitei baroh, don ki kynhun kiba pan da ka jingthmu kaba shisha, khnang ban ïoh pynshai sha ki paidbah ïa kaei kaba la buhrieh ne leh lyndet da u MLA ha ki samoi treikam ba san snem jong ki.
Dei lyngba kitei ki kynhun ki paidbah ki sa ïoh ban tip ba don ka skim snaïap ne ki skim ba la ai sha ki briew ki bym ju don kyrteng ha ki shnong ki thaw ne ha ka imlang sahlang.
Haba phai sha kawei ka liang pat, haman la ki constituency la ju ïohi ba shwa ka elekshon, bun bha ki nongleh kam isynei ne ki nongïarap ki pynpaw ïa ka jingkloi jong ki ban tynrong lang ïa ka jingeh ki paidbah.
Dei ha kum kine ki snem ba ki paidbah ki ïoh shisien ïoh haduh lai ne saw ngut ki MLA.Jin lada long kumne man la u snem, kan pynsuk haduh katta katta ïa uno uno u MLA uba shu kwah ban kamai ne long MLA tang shi samoi.
Kaba kham i sammut ha kine ki por ka long ba don ki khep ba jia ki jingjia ba sngewsih kum ka ïap briew, dei ki kyrtong (kynthup ïa ki nongmihkhmat) kiba poi nyngkong wat ïa ki bahaïing kata ruh ryngkat bad ki song jingïarap.
Dei ha kum kine ki por ba ki paidbah khamtam ha kito ki constituency ba kim ju kham ïohi nongmihkhmat ki shim kabu ban leit sha ki jingïalang bapher bapher ba khot da ki kyrtong lada ïoh jingmyntoi.
Dei ruh lyngba kitei ki jait jingïalang ba wan paidbah ba jan baroh ki kyrtong ba ïa khun ki phuh samrkhie da ka jingkyrmen ba ki la jop beit tangba kim tip pat ba ha ka elekshon hi ha ka jylla, jan baroh hi, ki dang bud ne kyrshan ïa kito ki kyrtong ba ai jingmyntoi.
Lah ban ong ba don katto katne ki constituency ba ki kyrtong kim da sam jingiarap than hynrei salonsar hi ka pisa ryngkat ka khawai dawai shi taiew ar taiew shwa ka elekshon ka treikam.
Lada ka long kumne hi, shaei ka lawei jong ka jylla kan poi, khamtam haba ki paidbah kim jied ïa u nongmihkhmat u ban leit ïasaid hynrei ki jied ïa uba lah ban ai jingmyntoi.
Kan long ruh ka jinglehraiñ ïa kato ka constituency lada jia ba u nongmihkhmat ba ki jied um lait ban ang wat tang shi kyntien ruh ha Ïing Dorbar, kumta ka por ka la poi ïa ki paidbah ba kim dei satia ban pynlehraiñ ïalade bad ïa ka constituency da kaba jied ïa ki nongmihkhmat ki bym lait wat ban ang shi kyntien ha Assembly ban ïasaid na ka bynta ka thaiñ bad na ka bynta ka bha ka miat jong ka imlang sahlang, ka Jaidbynriew bad ka Jylla hi baroh kawei.
Bunsien hi, haba uno uno u MLA u pyni ïa ka jingtbit jong u ban ïasaid ha Iing Dorbar, ki paidbah lada ki kylli sharum shaneng kin ai nam beit ïa ka constituency kaba pynjop bad lada um ler pat ka jingkren bein kan dei ïa ki nongjied hi.
Kumta lah ban ong ba lyngba ki kam ba u nongmihkhmat u pyni ha Ïing Dorbar, ka pynpaw ruh sha ka pyrthei baroh ïa ka jingbym nang lane ka jingshemphang jong ki nongthep vote.
Shillong, Kyllalyngkot 19 : Ka Meghalaya kan sa mih madan biang ha ka sngi kaba saw ha ka jingïakhun semifinal na ka Plate Group jong ka Ranji Trophy pyrshah ïa ka Bihar ha kaba ka donkam da 436 ron ban ïoh ka jingjop.
Ka Bihar ka la shah pynhap lut baroh ki wicket ha ka inning kaba ar da kaba kamai 164 ron ha ka jingïalehkai hynne ka sngi Palei ha madan ïalehkai kriket jong ka MCA ha Polo, ha kaba u Rajesh Bishnoi uba dei u guest professional u khur 6 wicket ai kamai 30 ron na bynta ka Meghalaya, kaba dei ruh ka jingïoh khur bun wicket kaba thymmai na bynta jong u ha ka jingïalehkai first-class.
Da 294 ron ba ka la lamkhmat ha ka inning kaba nyngkong, ka Bihar ka la buh ka thong da 459 ïa ka Meghalaya ban jop.
Ha ka pali tied, ka Meghalaya ka kamai 23 ron duh noh 1 wicket.
Haba bteng biang ïa ka jingkamai 28 ron khlem da duh wicket, ka Bihar ka la kamai shuh sa 30 ron shwa ba kan duh noh ki lai tylli ki wicket.
Ïa ka wicket kaba nyngkong la ïoh da u Akash K Choudhury uba khur 3 wicket ai kamai 34 ron bad ha kawei pat ka over, u Bishnoi u la ïoh ban pynhap ïa ka wicket jong u Sachin Kumar Singh bad ïa u Bipin Saurabh uba kamai century ha ka inning kaba nyngkong.
Kadei ruh ka jingkhur wicket kaba biang tam bad kaba khatduh ha kane ka sngi na bynta ka Meghalaya ha kaba u Bishnoi u la ïoh ban pynhap ïa ka wicket u Babul Kumar uba kamai 51 ron ïa kaba la ïoh ban kem bol da u Tarique Siddique tang ha ka shi bol hadien ka jingbamja sngi.
U Bishnoi u la lah ban kawang bol bha ha kaba ki rangtied ka Bihar ki khlem da ïoh kamai ron, da kaba ai kamai tang 30 ron ha ki 25 over, ha kaba 16 over u khlem ai kamai ron.
Ka jingïoh khur wicket kaba u don mynshwa kadei 6 wicket ai kamai 60 ron kaba dei ruh ha ka jingïalehkai pyrshah ïa ka Bihar ha ka jingïalehkai ha u Nohprah.
U Swarajeet Das u ïoh 1 wicket ai kamai 25 ron lyngba ka jingïoh kem bol da u Kishan Lyngdoh.
Kumba ka Bihar ka la khyllem lut baroh ki wicket da kaba kamai 164 ron, ki player ki la thong jahthait shi por ban dih sha sngi bad ka Meghalaya kaba la wan ban tied ka khlem ïoh lad shuh ban kamai ron bad dei tang u Raj Biswa bad u Kishan Lyngdoh ki kamai mar 9 ron hynrei u Kishan Lyngdoh u la shah pynhap wicket noh ha kaba kut jong ka over kaba khyndai.
Hadien kane u Shah u la wan ban tied bol hynrei u khlem pat ïoh kamai ron katba u Biswa u kamai 13 ron (not out).
Mawkyrwat, K’lyngkot 19: Hadien ba la pynbna ïa ka tarik jong ka General Meghalaya Assembly Election 2023 ha Meghalaya bad ba la pyntreikam ïa ka Model Code of Conduct, na ka liang ka ophis jong u District Election Officer, South West Khasi Hills District mynta ka sngi ka la thaw ïa ka Standing Committee ha kaba ïadei bad ka Model Code of Conduct ha ka jingïadonlang ki dkhot jong ki Political Parties bapher bapher ha kaba ïa kane ka jingïalang la pynlong ha Multipurpose Hall, Deputy Commissioner’s ophis, Mawkyrwat.
U bah T Lyngwa uba long ruh u District Election Officer ka South West Khasi Hills District ha ka jingkren lamphrang ha kaba ïadei bad kane ka jingïalang u la ïathuh ba hadien ba la pynbna ïa ka tarik ban pynlong ïa ka elekshon bad ba la pyntreikam ïa ka Model Code of Conduct la phah ïa ki kynhun ban weng noh ïa ki poster bad lama kiba wah harud surok da kaba batai ruh ba lada kwah ban wah lama ha ki ïing briew dei ban ïoh ka jingbit na ki trai bad ym shah ban wah lama ha kano kano ka jaka ba dei jong ka sorkar bad lada ki kwah ban wah lama ne stickers ha ki kali kin hap ban applai lyngba ki Returning Officer jong ki 2 tylli ki konstitwensi.
Ha kajuh ka por u la ïathuh ba la buh ïa ka Video Surveillance Team ka ban peit ïa ka kheiñ ka diah halor ka jingpynlut pynsep jong ki kyrtong bad ba ka jingpynlut baroh jong ki ha kane ka elekshon kam dei ban palat ïa ka 28 lak bad kin don ki Expenditure Observers ki ban khmih halor kane ka bynta.
U la ïathuh ruh ba ha shwa ba kin print ïa ki poster, pamphlets, manifesto, pynmih cassette bad kiwei kiwei da uno uno u kyrtong kin hap ban ïoh shwa ka jingmynjur na u District Election Officer bad ka syrond na ka Media Certification & Monitoring Committee ba la thung ha ka distrik bad dei ban don ka kyrteng jong ka Printing Press, lym kumta yn ym shah ban pyndonkam.
Shuh shuh la batai ba ym dei ban pynlong ïa kino kino ki meeting ne jingïalang ha ki jaka sorkar ne ki skul sorkar bad haba ki don jingthmu ban pynlong meeting ki dei ban ai jingtip shisngi (24 kynta) shuwa ryngkat bad ki scheduled ne programme khnang ba kan ym mih kano kano ka jingpynthut.
Ha kaba ïadei bad kito kiba la kynjoh 80 snem palat ha ka rta, kiba don jingduna ha ki dkhot met bad kiba ïoh pang Covid, ka Election Commission ka la pynbeit da ki Postal Ballots khnang ban pynshlur ïa ka jingwan ïashimbynta jong kiba bun ki nongthep vote.
Nangta, u la ong ba ki jingkyrpad ne ki appeals kim dei ban pynthohbria ne ktah mat ïong ïano ïano ruh bad lada don kino ki jingbymbiang yn khot ïa ki na ka bynta ban pynbeit bad pynbit pynbiang bad lada don kino kino kina ki jingpynshai ki dei ban pyntip ïa ki Returning Officer lane ki lah ban phone sha u District Election Officer, khnang ba kane ka elekshon kan long kaba ïaid beit ïaid ryntih.
Ha kajuh ka por u la pynkynmaw ba la buh da ki CCTV bad web casting ha ki Polling Station bym don Internet Connection bad kito kiba rah pisa palat ïa ka 50 hajar yn knieh bad kito ki briew kiba shah knieh ki hap ban don ka jingpynshisha halor ka jingdonkam jong kata ka pisa.
La pynshai ruh halor ka dor ba la buh na ka bynta baroh ki tiar kynthup ïa ki kali ba kin pyndonkam ha ka por elekshon.
U bah I.Lawryniang, MCS, EAC, BDO uba long ruh kum u ARO jong ka 36-Mawkyrwat Assembly Constituency u la ai jingbatai halor ka jingpyntreikam ïa ka Model Code of Conduct.
Nongstoiñ, K’lyngkot 18: U Bah Vincent Pala MP ka Shillong u ba long ruh u President rangbah jong ka Jylla lane Meghalaya Pradesh Congress Committee, u la ong ba baroh ki party hapoh ka sorkar MDA ki long kum kito ki khla kiba bam doh hati.
U la ong ba haba ka doh ka dang bun kim don jingkhih hynrei hadien katto katne ba ka doh kam don shuh sah satang ki shyieng, ki sdang ban wad dong wad daw uwei ïa uwei pat.
Kane ka la jia dang shen hapoh kane ka sorkar ba la ïalam da ka NPP, ha kaba ka UDP, BJP, PDF bad kiwei kiwei ki la sdang kynnoh bun jait ïa ka NPP.“Phi iohi naduh ba sdang ïa ka jingïatreilang hapdeng ka BJP, NPP, PDF, UDP, HSPDP.Katba dang ieh ha ka bor jong ka Congress, ka spah kaba bun, ka kam ka jam kaba bun, kine ki ïa ieit bha ki ïa snohkti ki da leit ap leit lang shaduh Guwahati bad kim ju ïa kynnoh iwei ïa iwei.
Hynrei, haba la lut ka spah, kine dang shen ki la sdang ïa kynad para ma ki ban ïaknieh ïa ka shyieng".
“Dei na kane ka daw nga kren ba ka Congress ha kane ka wat ba mynta kan jop bad kan da jop kput ïa ka jingmutdur jong ngi.
Balei.
? ka daw ka dei namar ba ki paidbah ki la phai ba ki la ïohi ba kine kiba don ha ka sorkar mynta, kim don jingmut ei ei ruh ban trei na ka bynta ki paidbah.
Hynrei, tang ban ïaknieh ïa ka doh ne ka shyieng para ma ki namar ïa ka spah jong ka Jylla la pynïaid tang kawei ka party kaba ka NPP", u la ong.
Na ka liang u Ma Pala u la kyntu sha baroh ki dkhot bad nongkitkam jong ka party ban trei shitrhem khlem phai shane shatai.
Hynrei ban buh beit hakhmat ba ka party kan jop ha man ki jaka bad ki Constituency ka District, khnang ban wanrah pat ïa ka jingsynshar kaba khuid ka bym don shillïang ïano ïano ruh lada dei ïa kiba don ba em ne kiba duk bas hem jynjar.
U Bah Bormanding Nonglang President jong ka District Congress Committee haba ai jingkren u la ong, “Ki paidbah ka West Khasi Hills bad jong ka Jylla hi, ki la ngiah hi shoiñ ïa kane ka sorkar MDA ba la ïalam da ka seng NPP.Ha Rambrai jong ngi mynta tang shu ong seng NPP ki ong oh.
ka party sniang.
Ki wan pynbiej ïa ki nong Rambrai bapli da ki sniang kat haduh ba wat ki sniang local ba ri la jong ruh ki ïap lang bad ki sniang ba ai ka NPP".
“Ha Rambrai ngi don ka thong ban jop beit ïa ka elekshon pyrshah ïa u kyrtong ka NPP.Hynrei, kaei kaba donkam ïa ngi kum ki nongkitkam bad ki nongtrei ka party ka long ban ïatreilang da ka jingieit, jingsngewrit khnang ba ki jingangnud jong ki ngi ïa ka jingsynshar kaba lah ban ai jinghun sha baroh salonsar kan urlong", ong u Bah Bor.
Kiwei kiwei kiba la ai jingkren ha kane ka sngi, ki kynthup ïa kito ki riew rangbah bad longkmie kiba dang shu pynïasoh sha ka party na kiwei pat ki party.
Nangta kiba la don ryngkat ki kynthup ruh ïa u rangbah Fourteenson Lyngkhoi kyrtong na Mawthadraishan bad u A.C Gare kyrtong na Mawshynrut Constituency.
Nongstoiñ, K’lyngkot 19: U Bah Gabriel Wahlang MDC u ba long ruh u kyrtong sha ka MLA elekshon 2023, u la ong ba mynta ka kynti ka la dei sa ka pali jong ka Congress ban jop ha Nongstoiñ Constituency.
Haba ai jingkren ha ka jingïalang jong ki nongkitkam ka party Congress ha Bishop Hall Nongstoiñ, u Bah Gabriel Wahlang u la ong, “To ngeit ba ngin jop ha une u 2023, kata ryngkat ka jingdwai ha u Blei bad ryngkat ka jingtrei shitom.
San snem ngi la dep jaw ki ummat, pynban mynta u snem kin long ki mawlynnai na ka bynta ka lawei ka jong ngi".
U la ong ruh, “Ha kine ki sngi kin sa bun ki ban sa wan ban pynbiej ïa phi, hynrei ieng skhem bad shaniah.
Ha kine ki sngi la mih ki jingkynnoh ba nga la shah thied da ki klur ha ka NPP kiba long tang ki jingpynthame, namar ki la tieng ba ka Congress kat nang mih ki sngi ki la nang trei shitrhem bad pynkhlaiñ bad ka party ruh ka la nang khlaiñ ban poi sha ka thong jong ka jingjop".
Ha ka jingïalang hakhmat jong ki hajar ngut ki nongkitkam bad nongkyrshan, u Bah Gabriel u la pynshai paitbah ruh halor ka video ba la pynsaphriang paitbah bad par stet ha ki social media, ha kaba u la ai jingkren khublei jong ïa u Bah Macmillan Byrsat MLA, Nongstoiñ ha ka sngi plie ïa ka Girl’s Hostel ha ka shnong Pyndengrei ha ka 30 tarik Nohprah 2022.
U la ong, “Ha kaba ngi ïa don lang ha katei ka programme ba la ring da ki nongkyrshan NPP, nga la kren ai khublei ïa u MLA, u ba la ai kam pynroi hapoh shnong bad shibun ha Nongstoiñ bad ngam kot bor kum u MDC barit kat ka bor u MLA".
“Nga kren khublei ïaroh pharshi khnang kumtei, namar ba katba don ki jingïalang u MLA u la kam bad u ong kham lah ma u 5 snem ban ïa nujor bad kiwei ki MLA 45 snem.
Kane ka jingkren jong u ka long ba u don jingkheiñ snep lane khlem da burom bad ai khublei ïa kiwei ki MLA kum Maieid (L) Hopingstone Lyngdoh MLA, Bah Francis Mawlot MLA bad kiwei ki MLA ba la wanrah jingmyntoi ïa ka Nongstoiñ".
“Ïa kane ka jingkren jong nga la pynkiew skong ïa ka NPP bad la shim kabu politik ruh da ka UDP bad kiwei ki Political Party.
Hana ki ong ba ka Congress ka don ka jingïadei bad ka NPP.Nga pynshai ïa phi ki paidbah bad ïa ki nongkyrshan baieit jong nga, ba baroh ki jingkynthoh ki long tang ki jingmutdur sniew jong no re jong no, ba khlem nongrim".
“Nga ieng beit ha ka nongrim jong ka Congress, ban wan rah biang ïa ka jingsynshar laitluid bad ban ïaleh pyrshah ïa ka jingshah thombor ïa ka hok ki paidbah ha baroh ki liang.
Sngewbha wat ngeit biej ïa ka jingpynthame bad ka issue politik jong kiwei", u la ong.
Nongstoiñ, K’lyngkot 19: U Bah J.A Lyngdoh kyrtong Congress na ka North Shillong, haba ai jingkren ha ka jingïalang jong ki nongkitkam ka party Congress ha Nongstoiñ, u la ong ba lada kane ka sorkar MDA ba la ïalam da ka NPP kan wan biang ha ka bor sa shisien, ka don ka jingma ba ka lah ban die duh ïa ka jylla bad ka Jaidbynriew baroh kawei.
U la ong ba lada phai dien sha kine ki san snem ba la leit noh, ka Jylla hi ka la mad ïa ka kordit sat namar ka rukom synshar don bor ka bym pat ju jia mynno mynno ruh ha ka History jong ka Jylla Meghalaya.
U la kyntu ïa ki paidbah ba ki dei ban kyndit bynriew ha kane ka kynti ba mynta, lym kumta ka jaidbynriew kan jot syndon, ha kaba wat ki bar jylla ruh ki la kren ïa kata lada yn wan biang kane ka sorkar.
U la ong ba watla long sa kumno kumno ruh dei tang ka Congress hi ka ba lah ban wanrah ïa ka jingkyrmen jong ka lawei ka ban sa wan.
“Pynjop ïa u candidate jong ngi na Nongstoiñ nangne, pynjop ruh na Mawthadraishan, Mawshynrut bad na kiwei kiwei ruh ki Constituency kiba hap hapoh kane ka District jong phi", u la ong haba ïalap ïa wer bad ai mynsiem sha ki nongkitkam jong ka Congress Party.
Haba pynshai paidbah ïa ka sorkar MDA u la ong, “Phi tip ne em kaei kane ka MDA ?.
Ka sorkar MDA jong ngi to kynmaw ka hap hapoh ka jingpynïaid jong kata ka NEDA lane North East Development Alliance.
Baroh ki seng riew lum ki hap hapoh ka jingpynïaid jong ka NEDA, namar ki dei ki shnat kiba hap hapoh ka jingpynïaid jong ka.
U Chairman jong ka u dei u myntri rangbah jong ka Jylla Assam u Himanta Biswa Sarma u ba dei ruh na ka seng BJP.Kamut baroh ki shah synshar ha u myntri rangbah ka Assam lane BJP".
“Dei na kata ka daw baroh kine kiba don ha ka MDA kim lah ban ong ba kim ïalong paralok bad ka BJP.Ka UDP, NPP bad baroh kito ki seng riew lum kim lah ban ong ba kim don jingïadei bad ka BJP.Kumta ka la dei ka por ba ngi dei ban ai jingsneng mynta ka kynti ban ong ba ngim donkam shuh bad ngim treh ïano ïano ruh kine ki seng khun BJP.Hynrei, phai beit dairek sha ka Congress, namar ka Congress ka dei ka seng jong u paidbah, na ka bynta u paidbah bad ïa u paidbah", u la ong.
Haba ther jur ïa ki kam lum spah beaiñ bad ki kam leh donbor jong ka NPP, u la ong “Kiba bun mynta ki MLA ki shah thied lut da kata ka san klur kumba ong u MLA jong ka Mawkynrew, u ba dei ruh uwei na ki minister jong kane ka sorkar MDA.Ngi la dep ïohi lut lyngba ki kot khubor ba u la ong ba la u la shah tyrwa san klur tangba um treh.
Hynrei, kiwei pat ki MLA kiba na kiwei ki party ki rung sha ka NPP, kaba mut ba ki la shah thied bad ka jingkren jong u bah Banteidor ka khlem bakla satia".
