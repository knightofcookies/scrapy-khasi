“Wat hadien ba ka kashari ka la pynksan ïa ngi hynrei ka sorkar jylla ka la ai da ka mokoduma kaba thymmai ha High Court ban pyndam ïa katei ka rai bishar jong ka kasshari u nongbishar ba tang marwei bad kumba longf mynta ïa kane ka mokotduma la bishar da ka kashari ki arngut ki nongbishar, bad ngi kyrmen ba ha kane ka kynti kaba mynta ruh ngin jop biang pyrshah ïa ka sorkar," u la ong.
U la ïathuh ruh ba ha ka por ba ka sorkar ka pynmih ïa kane ka hukum u la rai rangbah ban ïaid beit sha khmat ban ïakhun ïa ka elekshon bad ruh ban ïakhun pyrshah ïa kane ka hukum ka sorkar.
Haba kren halor ka rai jong u ban pynïasoh sha ka saiñ pyrthei lyngba ka VPP u la ong, “Jin lada nga pyrkhat tang ïalade shimet ngam donkam ban pynïasoh sha ka saiñ pyrthei namar nga la biang ka kam ka jam hynrei dei namar ngam hun ban shu shong kli kti ban peit kai ïa ka synshar khadar kaba la sniew dur bad i duh jingkyrmen ïa ka lawei ki khun ki kti bad ki pateng ban dang wan".
“Nga jied ïa ka VPP namar ki nongrim kiba skhem ka party kata ban wanrah ïa ka synshar khadar kaba khuid bad ban pynskhem ïa ka hok longtrai man trai jong ngi ki trai muluk," u la bynrap.
Na ka liang u Bah Bright u la khot la wer lang ïa ki paidbah nongshong shnong ban snoh kti lang ha kane ka jingïakhun ba la lam khamt da ka VPP ban ai ïa ka lawei kaba shngañ ïa ka jylla.
Shillong, Jylliew, 15: Ka kabu ka la plie war ïa ki samla pule, kiba la duh lad ban leit thoh ïa ka ekamin CUET, na ka daw ba ki Centre thoh eksamin ki don shabar ka jylla.
Ïa kane la pyntip da u Joint Secretary in-charge ka tnat Pule Puthi u Bah D.Lyngdoh ha ka sngi Palei.
“…….
ïa ka kam kaba ïadei bad ka eksamin CUET 2023 la shimkhia da ka Ministry of Education bad ka National Testing Agency (NTA) ka Sorkar India bad ka Sorkar Jylla, la pyntip hangne ba la ailad tang ïa kito ki samla kiba duhlad ban thoh ïa ka eksamin na ka daw ka jingïoh Centre shabar jong ka jylla Meghalaya katkum ka data ba la aiti sha ka NTA," ong u Bah Lyngdoh ha ka jingpynbna.
Kane ka long hadien ba u Myntri Rangbah ka Jylla u Conrad Kongkal Sangma u la phah da ka jingthoh ba kyrpad ïa u Myntri ka Ministry of Education u Dharmendra Pradhan ban bthah ïa ka National Testing Agency (NTA) ba kan plie lad ïa ki samla pule ka Meghalaya kiba la duh ban leit thoh ïa ka eksamin.
U Myntri Rangbah u la pyntip ha ka shithi sha u Myntri ka Sorkar Pdeng ba ka Sorkar Jylla la bunsien ka la ïoh ïa ki jingujor na ki samla pule jong ka jylla Meghalaya halor ka jingphah thoh ïa ka eksamin CUET shabar ka jylla Meghalaya, kum ha Ranchi, Jharkhand, Jorhat, Dibrugarh, Kolkata bad sha ki jylla ba shathie jong ka ri India kaba pynlong ïa ki samla pule bad ïa ki kmie ki kpa ba kin khuslai jingmut bad buh jingeh ruh ïa ki samla pule, kiba la pynkhreh bha ïalade ban ïakhun ïa ka eksamin da ka jingpyrkhat ba ki Centre thoh eksamin kin long beit hapoh ka jylla.
Shillong, Jylliew 15: U myntri ka tnat Tribal Affairs ka jylla Tripura u Vikash Debbarma ha ka sngi Palei u la wan ban kynduh ïa ki myntri ka sorkar jylla ba kynthup naduh u Symbud Myntri Rangbah u Bah Sniawbhalang Dhar, u Myntri ka tnat Revenue u Bah Kyrmen Shylla bad ruh u Myntri ka tnat Social Welfare u Bah Paul Lyngdoh ban kyrpad ïa ki ba ka sorkar jylla kan ai jaka na bynta ban tei ïa ka Tripura Bhavan bad ka Hostel ha nongbah Shillong.
Haba kren sha ki lad pathai khubor u Vikash Debbarma ula ïathuh ba na ka liang ki myntri ha ka sorkar jylla ki la kular ban ai jaka ha New Shillong Township.
“Na ka liang ki myntri ki la kular ban pynïoh jaka na bynta ka jylla Tripura ha New Shillong Township bad lehse tangba kim pat pynthikna haduh katno ka jingheh ka jaka kin ai sha ngi," u la ïathuh.
“Kumba phi tip ba ka jingdonkam ban shna ïa ka Hostel ka dei namar kiba bun bah ki samla pule jong ka jylla ki wan ha Shillong ban wan pule bad ruh ka jingdonkam ïa ka Tripura House ka dei na bynta ki nongshong shnong ka jylla kiba wan donkam bad kiba wan shah sumar ha Shillong," u la bynrap.
U Bikash u la pynpaw ïa ka jingsngewnguh ïa ka sorkar jylla kaba la kular ban ai jaka sha ka jylla Tripura na bynta ban ïoh tei ïa kine ki ïing na bynta ki nongshong shnong ka jylla Tripura.
“Nga ai khublei ïa ki myntri sorkar Meghalaya namar ki la shim khia ban pynbiang jaka naka bynta ban tei daka Tripura Bhawan bad ka Hostel hapoh ka thain New Shillong bad ïa kane ka rai ba khatduh yn sa shim hadien ka jingïakynduh biang bad ki heh sorkar Meghalaya bad Tripura ha kine ki sngi kiban wan" la ong u Vikash Debbarma.
Shillong, Jylliew 15: Ka Sorkar Meghalaya ka la maham tyngeh ïa ki shakri sorkar ba kim bit satia ban ïashim bynta ne leit ha ki jingïalang ne ki jingïakhih ba la pynlong da ki Seng Saiñpyrthei.
Ka Commissioner & Secretary to the Government of Meghalaya Peronel & AR, ka Kong R.Lyngdoh, ha ka hukum ba la pynmih ha ka 13 tarik mynta u bnai, ka la ong ba ka sorkar ka la lap ba dang shen ki shakri sorkar ki la ïashim bynta pylleiñ pylleiñ ha ka jingïalang jong ki Seng Saiñpyrthei bad kane ka jingleit sha ki jingïalang kiba don ryngkat bad ka jingïakhih pyrshah sorkar ka pynkheiñ ïa ka Rule 20 (1) jong ka Meghalaya Services Rule (Conduct) Rules, 2019, kaba khang pyrshah ïa ki nongtre sorkar ban long ki dkhot ne ban pynïasoh bad ki Seng Saiñhima.
“La bthah ïa baroh ki shakri sorkar ba kin bud pyrkhing ïa kane ka kyndon da kaba kiar ban leit ne ïadon bynta ha kino kino ki kam kiba long pyrshah ïa ka sorkar", la ong ka Kong R.Lyngdoh.
Shuh ka la ong ba lada lap ïa ki shakri sorkar kiba pynkheiñ ïa kane ka kyndon kin ngat ha ka jingpynshitom ki kyndon kiba tyngeh kiba long katkum kane ka Rule jong u snem 2019.
Kane ka hukum ka maham ruh ba kin leh kino kino ki kam kiba long kum ki jingïarap bad ki jingkyrshan ïa kine ki jingïakhih kiba long pyrshah ïa ka sorkar.
La bthah ruh ïa baroh ki khlieh jong ki tnad treikam jong ka sorkar bad ban pynpoi shaduh ki District bad kiwei de ki ophis kiba don ha ki kyrdan ba kham shapoh.
Shillong, Jylliew, 15: Ki Pulit Mawlai Police Station ha ka sngi Palei ki la kem ïa u Bah Trophius Nongbri halor ka jingkynnoh ba la suba ba u dei uba donkti ban dkhat jubor ïa ka jingim jong ka kurim lajong ka Kong Steffanie Lyngdoh Nonglait, 30 snem eiei ka rta.
Kane ka la jia ha iingsah ha ka shnong Mawlai Nongmali, Shillong ha ka miet sngi Balang.
Katkum ka ejahar ba la mudui sha ki Pulit ka Mawlai Police Station, ka Kong Amanda Lyngdoh Nonglait, kaba dei ka para jong ka Kong Steffanie ka la ïathuh ba ka la ïoh ïa ka khubor halor ka jingkhlad jong ka hynmen hapdeng ka por 8.45 duna bad 9:00 baje eiei mynmiet ha ka sngi Balang ïa kaba la pyntip hi da u kurim jong ka Kong Steffanie halor kane ka jingjia.
Ka kong Amanda ka la pynpaw shuh shuh ha ka ejahar ba kum ka ïing ka sem kam lah satia ban pdiang ïa ka jingkhlad kyndit jong ka Kong Steffanie namarba ka dei ka briew kaba don hapdeng ka met kaba koit ba khiah.
Ki bahaïing hasem tang shu ïoh jingtip halor kane ka jingjia ki la leit marmar sha ing sah jong ka Kong Steffanie ha kaba ki la kam ba ki la lap ïa ki dak ki shin ha ka bynta jong u ryndang bad kum ka ïing ka sem ki la suba jur ba ïa kane ka kam bymman la leh hi da u kurim u Bah Trophius Nongbri.
Ka Kong Amanda ka la pyntip ha ka ejahar ba ka Kong Steffanie ka dei kaba dang pun ruh ïa i khunlung iba dang hapdeng ka rta kaba 2 ne lai bnai.
Ha ka jingïakren bad ki lad pathai khubor ha phyllaw ka NEIGRIHMS Hospital, ka Kong Amanda ka la kam ba ka la ïoh jingtip halor ka jingïashrut jong kine ki shijur na ki SMS kiba ka Kong Steffanie ka ju phah sha ka manla ka por.
Uwei na ki bakha jong ka Kong Steffanie u la ïathuh ba ha ka por ba ki la leit peit ïa ka met jong ka Kong Steffania ha iing kim shym la ïohi dak eiei ba kane ka longkmie kan sdien phasi ïalade namarba wat ka Sad jong ka iing ka dei kaba la tap da u shylliah.
Ha kaba ïadei bad kane ka jingjia, ki Pulit ki la kem noh ïa u Bah Trophius Nongbri bad pynngat ha Section 302IPC bad ka jingtohkit halor kane ka jingjia ka dang ïaid shakhmat.
Na ka liang jong ki bahaïing hasem ki la leit ban shimti ïa ka met na NEIGRIHMS Hospital hadien ba la pyndep ïa ka jingle post mortem shwa ban pyndep ïa ka jinglehniam bakhatduh.
Shillong, Jylliew 15 : Ka Voice of the People Party (VPP) ha ka sngi Palei, ka la kyntu ïa ka sorkar jylla ba ka dei ban buh jingkhein bha ïa ka jingdon jong ki briew ba wan phetrieh na jylla Manipur ban riehtngen ha Meghalaya namar ka jingïaumsnam ha katei ka jylla.
Na ka liang ka VPP hapoh ka jingïalam jong u General Secretary, Dr.Ricky AJ Syngkon, haba kren bad ki lad pathai khubor hadien ba la dep ban phah ïa ka shithi sha u Symbud Myntri Rangbah ba peit ia ka tnad Kampohiing ka jylla, u la ïathuh ba ba kum ka party ki dap da ka jingsngewkhia halor ka jingjia ha Manipur.
U ong ruh ba ha kawei pat ka liang ki kwah ruh ba ka jylla kan buh jingkheiñ katno ngut na katei ka jylla kiba wan ban phetrieh bad wan phetwir sha kane ka jylla.
“Ngi la dep ban ai ha u Myntri ka tnad Kampohiing ka jylla ïa ka shithi ryngkat ka jingkyrpad ba un buh jingkheiñ kaba tikna ïa ka jingdon ki briew kiba wan phetwir na katei ka jylla khnang ba tang shu wanphai ka shong suk shongsaiñ kin ïoh ban leit phai biang sha ka jylla kaba ki wan," u la ong.
Jowai, Jylliew 17: Ka lympung ïalehkai phutbol ba la tip kum ka ‘3rd U Adelbert Laloo Memorial Trophy’ jong ka kyrdan 3rd Division Football Tournament 2023, bala pynïaid da ka West Jaiñtia District Sports Association (WJDSA) Jowai kaba la long mynta ka sngi saitjaiñ ha madan Kiang Nangbah Stadium, Jowai.
Haba phai sha ka jingïakhun kaba nyngkong ka Madankynsaw Mookyndeng kala lah ban pynliem da 2-1 kol ïa ka Pasyih Youth Cultural, ïa kitei ki ar kol na ka Madankynsaw Mookyndeng la thep da u Dangri Phawa haka minit ba 18 bad 67, ïa ka kol na ka Pasyih Youth Cultural la thep da u Ianeh Phawa ha ka minit ba 49.
Ha ka jingïakhun kaba ar ka kila poi noh sha ka jingïakhaid khlem da don kiba ïoh ban thep kol 0-0 kaba la long hapdeng ka Mukhla Umlangshor pyrshah ïa ka Lumchyrmang Mihmyntdu.
Katba ha ka jingïakhun kaba lai ka kynhun ïalehkai jong ka Da i hi SC kala jop haduh 6-1 kol ïa ka Nangbah Pohchnong, ïa ki kol na ka Da i hi SC la thep da u Pyndap Pyrtuh haka minit ba 31 & 52, u Pynskhem Mukhim lai kol ha ka minit ba 33,37 & 40 bad u Wanbok Dhar haka minit ba 48.
Ïa ka shikol na ka Nangbah Pohchnong la thep da u Riyo Dhar ha ka minit ba 12.
Nongstoiñ, Jylliew, 17: Ka jingbym lah pynpoi dohkha shuh ha kine ki sngi na kiwei pat ki jylla ba na shabar sha Meghalaya, ka la pynlynga ïa ki paitbah nongbam namar ka doh masi bad ka doh sñiang ruh la shah khang ban die, la ha shnong ne ka ïew ha hat bad ki dohkha ba lah ban ïoh ha ïew ha hat ruh, ki dei satang ki dohkha kiba pynmih napoh ka jylla.
Haba phai sha ki nongdie ïa ki dohkha ha West Khasi Hills, dei tang ki nongshong shnong ka thaiñ Sangriang kiba ju pynmih dohkha mih dohkha man ka sngi.
Hynrei ka dor pat ka kham rem ban ïa ki dohkha kiba la pynpoi na kiwei pat ki jylla.
Nalor kata ki dohkha ba ki nong Sangriang ki ju pynpoi ha Nongstoiñ ki dei ki khasaw bad ki doh jei tangba lah ban ïoh tang ha kine ki aïom slap.
U bahnah Kharbani na ka shnong Sangriang u ba ju die ïa ki dohkha saw doh jei bad ki jhur ki soh, haba kylli ba ïa ki dohkha ba u ju die u leit tong hi ne u shu thied na kiwei.
U la ong ba u shu thied na ki para shnong kiba ju leit tong na wah bad um ju thew kilo, hynrei u shu suh ha u siej ki sa die ha ki dor ba ïapher katkum ka jing rit jingheh ki dohkha bad ïa ki doh jei ruh kumjuh.
Haba phai pat ha ka jingdon ki pung ka ha kine ki snem, ym lah ban len ba West Khasi Hills ka dei kawei na ki District kiba bun tam ki pung dohkha.
Hynrei kan dang shim por slem bha kat haduh ba ki nong ri dohkha hapoh ka District kin lah ban pyndap wat tang ha ki nongdie doh kha ha sor Nongstoiñ.
Ym lah ban len ba wat haduh mynta ym pat ju ïoh sngew ba ki nongshong shnong shnong kiba don pung dohkha ki pynmih ban shalan sha ïew.
Haba pyrshang ban twad jingmut na ki nongshong shnong ki la ong ba imat kiba don pung dohkha kim kwah satia ban kamai da kaba ri dohkha ban die ha ïew ha hat, hynrei ka jingthmu jong ki ban shna pung ka long beit ban ai wai ha kito kiba ju pynlong ïa ki jingïakop khwai.
Haba phai ha ka kam ri dohkha ha ki snem ba la dep, ka sorkar ka la pynbna da kata ka skhim ba kyrpang kaba la tip kum ka Aqua mission bad ha ka jingshisha lyngba katei ka mission, ka sorkar ka la dei ban phah ïa ki riew shemphang ha ka kam ri dohkha ba kin ai jinghikai lyngba ki prokram haman la ki District na ka bynta ki nongri dohkha, ban pynsngewthuh ïa ki kumno ban shalan sha ki ïew ki hat jong ka jylla, na ka bynta ban kyntiew ïa ka ïoh ka kolt ym tang jong ki nongri dohkha hynrei na ka bynta ki nongdie ruh.
Kito kiba trei ha ki kam kiba ïadei bad ka histori ha ki por ban wan kin sa ong ba ha kine ki 9 snem ba la dep kum u Myntri Rangbah Duh, katba u Narendra Modi u la pyrshang ban pynïaid ryntih ïa ka jingthep kam sorkar da kaba wanrah ïa ka jingpynlong ïa ki Rozgar Mela man ka por bad ka jingwanrah ïa ki jingkylla kum ka jingpynduh ïa ki interview ban pynthikna ïa ka jingshai ha ka jingthep kam, ha kawei ka liang pat u la pyni ïa ka ri kiwei kiwei ki lad ïoh kam ki bym dei ki kam sorkar lyngba ka jingkyntiew ïa ki kam StartUp kaba la ïalam sha ka jingkiew 300 shah ka jingdon ki StartUp sha jan 1 lak tylli ha kane ka ri, palat 100 tylli ki Unicorn bad ka jingkiew ka India sha ka kyrdan kaba 3 ha ki kam startup ha ka pyrthei.
Ha kajuh ka por, u Myntri Rangbah Duh u la shim lut ïa baroh ki lad ba u ïoh ban pynkynmaw ïa ki samla kiba sdang ïa ka kam kaba thymmai, la ki dei ki kam sorkar ne kiwei kiwei ki kam, shaphang ka bynta kaba kyrpang jong ki ha ka Amritkal ha kine ki 25 snem ban wan shuwa ka jingdap 100 snem ka jingïoh jinglaitluid ka India ha u snem 2047.
Ka Rozgar Mela ka dei ka sienjam na ka bynta ka jingpynurlong ïa ka jingtrei shitom u Myntri Rangbah Duh ban plie ki lad ïoh kam ha ka ri.
La kyrmen ba ka Rozgar Mela kan long ka jingplie lad ïa ka jingïoh kam bad plie ïa ki lad na ka bynta ki samla na ka bynta ka jingpynkupbor ïa ki bad ka jingïashim bynta jong ki ha ka jingtei ïa ka ri.
Naduh ba la sdang ïa ka ha ka 22 tarik u Risaw 2022, la pynlong ïa ka Rozgar Mela ha hynriew tylli ki bynta ha kylleng ka ri, ha kaba la sam palat 4.25 lak ki shithi thung kam ïa ki samla.
Ïa ka bynta kaba hynriew la pynlong ha ka 13 tarik u Jylliew 2023 ha 45 tylli ki jaka ha kylleng ka ri.
Ïa ka jingthung kam la pynlong ha ka rukom treikam kaba shai bad kaba bat ïa ka por da ki kynhun thung kam kum ka Staff Selection Commission (SSC), Union Public Service Commission (UPSC), ki Railway Recruitment Board (RRB) bad kiwei kiwei.
Kine ki samla kiba dang shu ïoh kam, ki dei kiba na kylleng ka ri bad kiba don ki sap bapher bapher.
Kin rung ha ki tnat sorkar bapher bapher kiba peit ïa ki kam kiba ïadei bad ka pisa pilain, ki iing dak, ki skul, ki kam khajna, Atomic Energy, ka tnat kam ïada ri, ka tnat ka koit ka khiah bad ka tnat kam rel.
Ban kyntiew shuh shuh ïa ki sap jong ki nongtrei sorkar bad ban pynbiang ïa ki lad pyntbit ha kaba ki nongtrei sorkar ki lah ban pyntbit hi ïalade katkum ki jingdonkam jong ki kam ba ki trei, u Myntri Rangbah Duh u la pyllait paidbah ïa ka sienjam Mission Karmayogi.
Kane ka rynsan online ka ai shibun ki lad ïoh jingpyntbit lyngba ka e-learning ha kaba ki nongtrei ki lah ban pyntbit ïalade.
Haduh mynta, palat 5 lak ki karmayogi na ki tnat sorkar bapher bapher ki la pynrung kyrteng ïalade ha kane ka rynsan ai jingpyntbit.
Da kaba kynmaw ïa ki jingdonkam jong kito kiba dang shu rung ha ka kam, u Myntri Rangbah dang shen u la pyllait paidbah ïa ka Karmayogi Prarmbh, ka online module ha ka rynsan igotkarmayogi ha kaba la pynbïang palat 400 tylli ki jingai jingpyntbit lyngba ka e-learning kaba lah ban ïoh na kano kano ka jaka da kaba pyndonkam ïa kano kano ka mobile, tablet ne kor computer.
Kine ki jingai jingpyntbit ki peit ïa ka jingsngewthuh ïa ka jingïoh mynsiem, ka jingïada na ka jingshah thombor, ki kyndon treikam jong ki nongtrei sorkar, ka jinglong nongïalam, ka jingdonsap ha ki jingïakren, ka jingpyn-duna ïa ki jingkhuslai, ha ryngkat ki jinghikai ïa ka Microsoft Excel bad Word.
Da kaba pynkupbor ïa ki nongtrei kumne, ka sorkar ka thmu ban kyntiew ïa ka jinglah treikam jong ki bad jong ka sorkar, ha kaba ka don ka jingtbit ha ka jingtreikam bad ka jingsaindur thymmai.
Ha ryngkat ka Rozgar Mela bad ka sienjam Karmayogi Prarambh, ka DoPT ka la wanrah shibun ki jingpynkylla ban pynïaid ryntih ïa ki kam bad ban pynthikna ïa ka jingshai ha ki kam.
Ki jingpynkylla kiba kham kongsan ki long ka jingpunduh noh ïa ki interview ïa ki post Group C bad Group D, ka jingpyn-kylla sha ki eksam ba don nongrim ha ki kor computer bad ka jingwanrah ïa ka jingpynshisha dalade ïa ka kot ki sla.
Ka jingtrei jong ka sorkar Modi na ka bynta ki kynhun ba shem jingeh ha ka imlang sahlang ka long kaba paw shai lyngba ki sienjam kum ka jingplie shibun ki lad ïa kito kiba la shongthait na ki kam ïada ri bad ka jingpynthikna ïa ka jingbuh kyrpang ïa kito kiba don jingduna ha ki dkhot met.
Katba ka sorkar ka dang bteng ban pynbiang ïa ki lad ïoh kam sorkar lyngba ka Rozgar Mela, ka dang trei ruh ban kyntiew ïa ki lad ïoh kam ha ki kam shimet bad ki kompani.
Ki sienjam kum ka PM Gatishakti National Master Plan, ka jingpynïar ïa ki surok bah bad ki kad liengsuin, ka jingtei ïa ki lynti rel metro bad ki lad ka leit ka wan lyngba ki jaka shong um, ka jingkyntiew ïa ki startups, ka jingpynpoi surok sha ki jaka nongkyndong, ka jinglah pynmih bording na ki tyllong kiba lah ban pynthymmai, ka jingkyntiew ïa ka jingshna mar hapoh ki sienjam Make in India bad Atmanirbhar Bharat, ki la ïarap bha ha ka jingplie lad ïoh kam.
La sdang ïa ka PM Gatishakti National Master Plan ban pynstet ïa ki projek kiba ïadei bad ki jingdon jingem, katba la kyrmen ba ka jingpynïar ïa ki surok bah bad ki industrial corridor kin plie shibun ki lad ïoh kam.
Ki kad liengsuin bad ki lynti rel metro ki la kham bun bad ka jingkyntiew ïa ki lad ka leit ka wan lyngba ki jaka shong um, ka jingkiew ki start-up, ka jingpynpoi surok sha ki jaka nongkyndong, ka jinglah pynmih bording na ki tyllong ba lah ban pynthymmai bad ki kam pynkylla digital ki la kyntiew ïa ki lad ïoh kam.
Ka jingtrei shitom u Myntri Rangbah Duh ban pynïaid kam ïa ka bor jong ki samla ha ka India mynta ka dang bteng ban paw ha man ki kam ba u sdang.
Katno ka long kaba sngew synei ban pyrkhat shaphang kito kiba la ngat ha ka apot jong ka jingkyrni ha ka jingdih drok, ym tang ba ka ktah ïa ki shimet hynrei ka ïing ka sem baroh kawei ka don ha ka jingim kaba dum.
U drok u dei u jingdih ba pynbuaid udei uwei na ki atiar jingdum ba shyrkhei tam bad ki dei ki mar ba remdor bad lah ban ong dei tang kiba riew spah kiba lah ban ïalehkai bad ki.
Ka long kaba shyrkhei ban ngop ha kine ki jingriam kiba ym ju lah koit ban iohi ïa ka jingsdang jong ki, hynrei dei tang haba kito kiba la kyrni kila poi ha u pud ba kim lah shuh ban rieh ba la lah ban ïohi paidbah ïa ki.
Ki drok ki dei ki jingdih ne ki dawai kiba trei jai jai bad namar ba ki dei kiba remdor ki samla kiba duk kin ym lah satia ban pyndonkam ïa ki lait noh ba ki shu ïoh ei na ki paralok kiba kloi ban pynlut pisa lem na ka bynta jongki.
Ka long kaba sngew suhjer ban tip bad ïohi ba kine ki atiar jingdum ki la ïoh wat ban rung sha ki dong ba shong ba sah tang para Khasi ruhKi don shibun ki daw ba ialam ia ki samla sha ka jingkyrni dih drok, kawei na daw kaba hakhmat eh ka dei ka jingsynjor jong ka longiing longsem.
Ka jingpbymplie ka rukom pyrkhat ha ki kmie ki kpa ban pyrkhing ia la ki khun ha kaba pyndonkam ia ka pisa.
Ka jingai pisa puk puk ia ki khun bad pynbiang katba ki ang ka pynjot ym tang ia ki khun jong ki shimet, hynrei ia ki khun jong kiwei ruh bad ruh ka wanrah ka jingjah burom bad ka jingjynjar ia ka iing hi baroh kawei.
Ym lah ban len ia ka jingriewspah jong ka imlang sahlang mynta ha kine ki sngi bad dei na ka jingbun palat ka jingkamai ne ka jingioh pisa ba ki briew ha kine ki sngi kim don por shuh hynrei baroh ki bunkam beit ban kamai.
Dei na kane ka daw ba baroh baroh ki ong ba ka por ka la lyngkot bad imat kam don shuh 24 kynta ha ka shi sngi.
Toi ki kynta bad ki second km shym la pat kylla ki long beit kumjuh.
Uwei u Rangbah u la ong ba ka daw kaba kongsan bad kaba hakhmat eh jong ka jingioh lad jong ki samla ka dei na ka daw ka jingkyllei palat ka kamai shukor ne black money ba ki kmie ki kpa ki ai beit puk puk ia ki khun katba ki ang.
Ka jingiohlut jong ki khun ia baroh ki jingkwah ha ka por ba ki dang rit dang lung ka rta ka pynlong ia ki ban hiar dor noh ha ka longbriew man briew bad kiew dor ki kam sngewbha.
Ka jingsngewbha ne ka enjoyment kam lah satia ban pynhun ia ki briew la ha kano kan ka kyrdan, dei na kata ka daw ba ki iit ia kiwei pat ki jingsngewbha kiba kham khlain kham khlain bor bad u drok u dei u wei na ki atiar ba khlain bor tam bad shisien ba la ngat la long kumba thep ia along da lade ialade.
Ha kaba kut lada kim ioh ia u drok ki samla kim salia ban leh ia kano kano ka kam ruh bad kin ialeh katlah katiai ban pynngop lem ia kiwei khnang ba kin long ki nongkyrshan jong ki.
Ki nongdih drok kim lah ban shu long nongthied sah, hynrei kin iit ia ki lad ki lynti kumno ban ioh ban die de ia ki khnang ba kin lah ban kyrshan ia ka jinglut ba shyrkhei.
Ka long kaba donkam ia ki longiing longsem ban long kiba husiar bad kum ki kmie ki kpa donkam ban peitngor bha ia la ki khun ki kti.
Uwei u rangbah u la ong ba ki kpa khamtam lei, kiba dei ki nongkamai ka iing kim dei ban pyni kop ne sop hakhmat ki khun ba haduh katno ki kamai namar ba kane ruh ka ialam bakla ia ki khun ki kti bad ka jingsngew riew spah jong ki ka wanrah ia ka jingsngew sarong.
Katno ka long kaba sngewlyngngoh ba ki don ki longiing kiba ki kmie ki kpa ki la hap ban bsa ia ki jingdonkam drok jong ki khun jong ki tang na ka daw ba kim lah ban peit ia ki jingktah jong ka jingkyrni dih drok jong ki.
Haduh kumba 2000/- tam shi sngi ki don ki kmie ki kpa kiba shlan ban iarap kyrshan pisa ban pynioh ia ki drok na ka bynta ki khun jong ki.
Hynrei ha kaba kut kim shan bad ki hap ban leit ialam noh ia ki khun sha ki jaka aijingsumar.
Ki Dorbar Shnong ki donkam ban peitngor shisha bad shim khia halor kane ka phang kaba lah ban ktah jur ia ka imlang shlang.
Ki bor pulit barabor ki long kiba iatreilang bad ki paidbah ha kiba bun ki khep ba kum kitei.
Ka sorkar ka donkam ban shimkhia ban wanrah ia ki lad jingpynsngewthuh paidbah kiba kham khlain halor katei ka phang khnang ba ki longiing kin long kiba phikir bad kiba peitngor.
Khliehriat jylliew 17: Ha kajuh ka por u Deputy Commissioner ka East Jaiñtia Hills District, ha ka jingpynbna paidbah ba la pyllait mynta ka sngi, u buh ka jingkyntu ïa baroh ki nongleit jingleit ba kin wad noh da kiwei ki lad, ki lynti namar ka surok national highway (NH-6), ha East Jaiñtia Hills District ha Narpuh, ka la shah khang lynti na ka daw ka jingtwa ka khyndew bad jinghap ki maw ha surok hajan ka tunel ha Sonapyrdi, kaba la khang lynti ïa baroh ki kali kiba ïaid lyngba na kane ka surok.
La ong ruh ba ka jingpynkhuid ïa ka surok ka dang iaid shakhmat bad kan shim por palat ïa ka 24 kynta namar ka jingjur palat ka jingtwa ka khyndew ha katei ka jaka.
Nongstoiñ, Jylliew, 17: Ka FKJGP Maweit circle ryngkat ka Maweit unit ha ka jingïalam u bah Anthony Umiong President ka seng, ha ka 16 tarik ka la leit ban jurip ïa ka PHC ha Maweit.
Ha kane ka jingjurip ka la ïoh ruh ban ïakynduh ïa u Dr M.Mazumdar u nongpynïaid katei ka jaka sumar hapoh ka thaiñ.
Ha ka jingïakynduh ka Seng ka la ai ka jingïaroh ïa ka jingtreikam bad ka trei shitom jong u Doctor, ryngkat ki staffs katei ka hospital, kat haduh ba kan ïoh khur ïa ka khusnam kum kawei naki PHC ba ïaid beit hapoh ka jylla.
Kumjuh ruh u ne u Doctor u ju noh synñiang da la ka jong ka jingsiew ban pynbiang ïa ki tiar hapoh Hospital.
Tangba, ka Seng ka pynpaw ka jingsngewdiaw bad sngewkhia ïa ka jingleh meinah bad ieh shrah ka sorkar ïa katei ka jaka sumar hapoh ka thaiñ, naduh ka surok ban rung sha Hospital, ka um, ka jaka pynieng kali, ka light bad ka jingjot rathai katei ka jaka sumar.
Khamtam ha ki por slap ha kaba baroh ki kamra jong katei ka PHC ki nongtrei ki hap ban kup shatri wat hapoh kamra ruh, namar ka jing jaw ka slep jong kitei ki ïing ba don ha katei ka PHC.Kumta ka Seng ka kyntu ïa ka sorkar bad ka tnad ba dei peit khamtam ïa u myntri Rangbah u Konrad Sangma, ba u la kular ban kyntiew kyrdan sha ka CHC haka por ba u wan ha Maweit, ba ym dei ban kular tang ka ktien ban ïohnong politics.
Hynrei, ban phai khmat lem sha katei ka jaka sumar, ban pynbiang mardor ïa ki jingdonkam ba kyrkieh jong katei ka jaka sumar hapoh ka thaiñ, khnang ba ki Doctor, ki nongtrei bad ki nongpang kin ïoh ïa ka jaka sumar kaba kham bha, kum ba long lem kiwei ki jaka sumar hapoh ka jylla.
Jowai, Nailur : U Deputy Commissioner (Supply) ka West Jaiñtia Hills District, u la pynbna paidbah ba la pyllait ïa u khaw AAY, PHH bad u Non-NFSA na ka bynta u bnai Jylliew 2023 sha baroh ki Wholesalers na ka bynta ban pynpoi sha ki FPS centres naduh 12 haduh 16 tarik mynta u bnai.
Ïa u khaw Antyodaya Anna Yojna (AAY) quota, yn sam ha ka jingthew kaba 35 kgs shi card/ ïing, shi bnai, ym donkam siew dor (free of cost).
Ïa u khaw Priority House Hold (PHH) quota yn sam ha ka jingthew ka ba 5 kgs shi khlieh, shi bnai, ïa une u khaw ruh ym donkam siew dor (free of cost).
Ïa u khaw Non-NFSA, yn sam ha ka jingthew kaba 7.215 kgs shi card/ ïing ha ka dor ba la pynbeit da ki Vigilance Committee bad ym dei ban die tam ïa ka dor Rs.14/- shi kgs.
Kumta, la bthah ïa baroh ki Fair Price Shop Dealers ba ki dei ban wan shim ïa ki permit na ka ophis uba soi kyrteng harum bad ban sam pyndep ïa u khaw hapoh ka 10 tarik u Naitung 2023, khlem pep, da ka ba pyndonkam ïa ki e- Pos machine da ka online mode.
U Deputy Commissioner jong ka West Jaiñtia Hills u la pynbna ba ka 7 tarik u July, 2023 kan long ka sngi shuti ha baroh ka West Jaiñtia Hills District kaba long shi bynta na ka jingrakhe ïa ka Behdeiñkhlam jong ka Seiñ Raij Jowai.
Ha katei ka sngi baroh ki ophis sorkar kynthup ïa ka ïing shari, ki Banks bad ki jaka pule kiba don hapoh ka District ki dei ban khang lut baroh.
Nongpoh, Jylliew 17: Kumba ha kine ki khyndiat sngi ki ar tylli ki Thuk thuk ki la shah tuh ha ki runar na Mawlai Nongkwar ha Shillong ba ki runar ki la tuh ïa kitei ki thuk thuk bad ïa kine ki thuk thuk la lap noh na Ri Bhoi District.
Kum ban pynkynmaw, kine ki ar tylli ki thuk thuk ba kynthup ïa ka Yamaha R15 kaba don ïa u number ML 10 C 4295 bad kawei pat ka ka Thuk thuk Bajaj Pulsar ML 05 M 1313 ki la shah tuh noh ha ki runar bym tip kyrteng ha ka shiteng synñia jong ka 15 tarik u Jylliew 2023 na Mawlai Nongkwar bad tang ha ka janmiet jong ka 15 tarik u Jylliew 2023 la lap noh ïa katei ka thukthuk ba don ïa u number ML 10 C 4295 na Warmawsaw ha Ri Bhoi ba la tip ba ki runar ki la ïaid lyngba ka surok National Highway-6 bad ïaid lyngba ka surok Umling-Patharkhmah sha Warmawsaw.
Halor kane ka jingshah tuh kitei ki ar tylli ki thukthuk la dep ruh ban ujor ejehar ha Mawlai Police Station ban thwet ïa ki runar ba don kti wat la kawei ka la lap na Warmawsaw bad ïa katei ka wei pat ka thuk thuk kaba don ïa u number ML 05 M 1313 la lap noh na Umtrew ba la buhrieh da ki runar hawei ka jaka ba long khlaw bad dei namar ba la lap ki paidbah la pyntip noh sha ki bor pulit ka Umiam ban wan shimti ïa katei ka thuk thuk.
Shuh shuh, la ong ruh ba ki bor pulit ka Umiam tang hadien ba lalap ïa kane ka thuk thuk ki la pyntip noh sha ki trai ban wan shimti ïa katei ka thukthuk ba la lap na Umtrew bad ka jingtohkit halor kane ka jingshah tuh ki thuk thuk ka dang ïaid shakhmat ban ioh kem ïa ki runar kiba don kti ha kane ka kam tuh ïa ki thukthuk, ong ka tyllong khubor na ki Pulit ka Ri Bhoi.
Nongpoh, Jylliew 17 : Kumba ki paidbah nongshnong shnong ka Shnong Borbhuin ba hap hapoh ka Hima Mylliem bad ha ka jingpeit jingkhmih ka Raid Marwet ha ka thaiñ Byrnihat kim don shuh ïa u rangbah shnong ba pura, kaba dei hadien ka jingkhlad noh u rangbah shnong, u Bah Adris Maring ba la jan kot mynta shi snem ei ei bad ban ioh ïa u Rangbah shnong ba pura la pynbeit ban don ka jingjied rangbah shnong mynta ka sngi, hynrei kane ka jingpynbeit ban jied rangbah shnong thymmai ka la pulom noh, kaba dei hadien ba la poi tang uwei u rangbah uba thmu ban ïa khun na ka bynta ban ioh bat ïa ka kam rangbah shnong ha katei ka Shnong Borbhuin.
Kum ban pynkynmaw, kane ka shnong la hap ban jied Acting Rangbah shnong shipor ïa u Bah Dwijen Ronghang, kaba dei hadien ka jingkhlad noh u rangbah shnong barim bad kane ka la neh mynta la jan shisnem, hakaba hakaba khatduh ka Hima bad ka Raid kila pynbeit ban jied rangbah shnong thymmai noh mynta ka sngi Saitjain jong ka 17 tarik u Jylliew 2023, hynrei kane ka jingthmu ban jied Rangbah shnong ka la pumom noh, kaba dei hadien ba la wan poi tang uwei u rangbah ba la tip kyrteng kum u Bah Purma Lapang uba thmu ban ïa khun ïa ka kam rangbah shnong bad katba kiwei pat ki kyrtong kiba thmu ban ïakhun rangbah shnong kim shym la la poi satia ha kane ka sngi.
Na ka liang u Syiem ka Raid Marwet, u paiem Ken Syiem ryngkat ki Longsan mansan mynta ka sngi ki la wan poi ha ka Shnong Borbhuin ban pynlong ïa ka jingjied rangbah shnong, kaba dei katkum ka jingbthah ka Hima Mylliem ba la buh ïa ka tarik ban jied rangbah shnong mynta ka sngi, hynrei la hap ban pynsangeh noh kaba dei hadien ba ka bor shnong ka la ai jingtip sha ka Hima ba dei ban pynsangeh shuwa ïa kane ka jingjied rangbah shnong kaba dei katkum ka jingkwah u paidbah ban rah noh sha kawei ka tarik ne bnai.
Na ka liang u Syiem ka Raid Marwet, u Paiem Ken Syiem, wat la thmu ban pynlong ïa ka jingjied rangbah shnong mynta ka sngi bad hadien ba la ai jingthoh da ka shnong ban pynkynriah noh ïa ka tarik jied rangbah shnong la pynkynriah ne kin sa pynbeit pat ha kawei ka tarik ban jied rangbah shnong ba pura ha kane ka shnong Borbhuin.
Shuh shuh, u Paiem Ken Syiem, u la kren ruh ha kane ka sngi, kumba ki nongïalam shnong barim ki la ai da ka jingthoh bad pyntip ban pynsangeh shuwa ïa kane ka jingjied rangbah shnong, u la sngap ïa ka sur ki paidbah bad na ka liang jong u ruh kum u Syiem un sa phah ïa ka kaiphod sha ka Hima Mylliem bad kaei ka jingbthah ka Hima Mylliem yn sa leh ïa kata namar ban jied ïa ka kam rangbah shnong ka dei ban long beit da ka rai jong u paidbah babun balang, la bynrap u Paiem Ken Syiem.
Khliehriat jylliew 17: Lyngba ka jingpynbeit ka ophis u Deputy Commissioner ka East Jaiñtia Hills District, ha kaba la bthah ïa ki nongdieh dukan wholesaler (Government whoesalers) kiba ha Lumshnong bad ha Umkiang ban sam jingbam ïa kiba sahkut ha ka jingdheng kali, kumta ki wholesaler ki la sdang naduh mynta ka janmiet sngi saitjaiñ ban sam ïa ki jingbam kum ka um bad ki biskit, la sam ruh da ka ja song ïa baroh kito ki paidbah kiba sahkut ha ka jingdheng kali ha ka surok bah National Highway-6 ha Narpuh.
Ïa kane ka jingsam jingbam, kum ki biskit bad ka um la bynset ha u bah Lalan singh Amse bad u bah Stanly Lamin ha Umkiang bad u bah Shibun Shylla, ha Lumshnong, kiba dei ki Govt.
wholesalers.
Haba ïakren bad u ADC ka East Jaiñtia Hills District, u bah Alert Nongbri, MCS, u la ong ba ki bor district ki ka East Jaiñtia Hills District, mynta ka jan miet hi ki rai ban sdang ban sam da ka ja kumta la sam da ki ja song sha baroh kito kiba sahkut ha kane ka jingdheng kali ha katei ka surok NH ha Narpuh.
Kum ban shu pynkynmaw, ka jingdheng kali ha ka surok national highway ha Narpuh ka la don mynta shi taïew, na ka daw ka jingtwa kyndew bad jinghap ki maw hajan ka tunel ha Sonapyrdi ha kaba baroh ki kali kiba iaid lyngba na kane ka surok ki la sahkut lut baroh.
Ha kajuh ka por, ka jinglong jingman ka jingtwa khyndew bad jinghap ki maw kiba heh bad kiba rit ha jan ka tunel ha Sonapyrdi ka dang don bad ka surok ka dap sa tang ka khyndew ba jyrsieh, ki maw, ka um ktieh kaba tuid pathar ha surok bah, ki bor district ki la buh jingmana ïa ki kali ban iaid na kane ka surok namar ka dang buh jingma ia ki nongleit nongwan.
Ki nongtrei jong ka National Highway Authority of India ki dang bteng ïa ka kam ban pynkhuid ïa ka surok hajan ka tunel ha Sonapyrdi.
Shillong, Jylliew, 17: U President jong ka Bri Hynñiewtrep Exporter and Importer Association (BHE&IA) u Bah Nikistar Nongrang u la ong ba ka jingai jingbit jong ka Sub Divisional Officer (SDO) jong ka Pynursla Civil Sub Division ban pyntreikam ïa ka Quarry Slip ka dor jong ka Challan ban khaii maw ka la kiew syndet na ka T.2200 hajar sha ka T.4000 hajan na ka bynta san ton.
Ha ka jingïakren bad ki lad pathai khubor ha ka sngi Saitjaiñ ha Shillong Press Club, u Bah Nikistar u la ïathuh ba ka SDO ka la pynmih ïa ka jingai jingbit naduh ka 29 tarik Jymmang 2023 bad mar ïa mih kane ka hukum ka dor jong ka Challan khaii maw ruh ka la kiew syndetKum ka seng ki nongkhaii ka la ïa kynduh ïa ka SDO ha ka 10 tarik mynta u bnai ban pynpaw ïa ka jingsngewkhia halor ka jingbym ïoh ïa ka Quarry Slip ban thied maw bad ban khaii ïa u maw sha ka ri Bangladesh kumba long lem kiwei pat ki para nongkhaii maw jong kiwei kiwei ki Seng.
“Ngim pyrshah ïa kata ka jingai Quarry Slip hynrei kaba ngi pyrshah ka long ba ïa ka Quarry Slip la shu ai tang sha kiba mon da ki nongpynïaid kiba bat ïa ka Quarry Slip," u la ong.
“Ka jingai ïa ki Qaurry Slip tang sha ki kiba mon, ka pynpaw ba don kiba ïoh ban kit maw manla ka sngi sha Bangladesh, katba don kiba ïoh tang ar ne lai sien ha ka shibnai.
Ka jingkwah jong ngi ka long ba dei ban ai lang solansar ïa baroh ïa ka Quarry Slip khnang ba ka jingkamai jakpoh kan long ïa baroh," u la bynrap.
Ha ka jingshisha ban shalan ïa u maw sha Bangladesh ka donkam tang ïa ka Challan ba la ai na ka ophis jong ka DMR bad ka Letter of Credit (LC) kaba la ïa da u Importer na ka ri Bangladesh hynrei hapdeng kata la mih bun ki Slip, kum ka COVID Slip, Parking Slip bad mynta la mih sa ka Quarry Slip kaba ki nongshalan maw kim lah shuh ban sngewthuh.
Nongpoh, Jylliew 17: Na ka daw ka jingmih ki huri hura bad ka jingïakynad jaid bynriew hapdeng ki jaid bynriew Meitei bad jaid bynriew Kuki ha ka jylla Manipur kaba dang bteng haduh kine ki sngi bad ban ioh jingïada ne ban shngaiñ ka jingim haduh 58 ngut ki jaid bynriew Kuki ki la wan ban phet rieh na Manipur sha Ri Bhoi District tang ban ioh rieh tngen shipor ha kane ka District namar ka jinglong jingman ha Manipur kaba la ktah ïa ka shongsuk shongsaiñ ki paidbah hapoh katei ka jylla.
Kumba la paw pyrthei, lyngba katei ka jingjia ha Manipur ka la pynrit mynsiem ïa kiba bun ki paidbah la ka dei na ka jaid bynriew Meitei ne Kuki, namar ka jingjur ka jingïakynad kiba bun ki la hap ban iehnoh ïa la ka ïing ka sem bad ki jingdon jingem shipor tang ban lait na ka jingma jong ka jingim ba ka jingïakynad kumba paw ka dang jur ha katei ka jylla Manipur.
Kumba la ioh lum jingtip da u Nongthoh Khubor u Mawphor na Ri Bhoi Distsrict.
La ong ba ki jaid bynriew Kuki na Manipur ki la wan poi ruh wat ha Ri Bhoi District ban wan rieh tngen shipor bad kine ki jaid bynriew Kuki ki la wan poi sha ka Shnong Khappud ha Maikhubli ban wan sah shipor ba kuba haïing hasem tang na ka daw katei ka jinglong jingman ha Manipur.
La ïathuh ba tang ha ka Shnong Maikhuli ha ka thaiñ Pilangkata ha Ri Bhoi, ki la don haduh 58 ngut ki jaid bynriew Kuki kiba la wan ban riehtgnen shipor ha katei ka shnong bad kine ki jaid bynriew Kuki ki la wan poi ruh ha kine ki khyndiat sngi ban wan sah bad kiba haïing tang ban lait na ka jingma kaba ki la hap ban ieh ïa la ka ïing ka sem bad ki jingdon jingem ha ka jylla Manipur.
Haba wad jingtip halor kane ka jingwan poi kitei ki jaid byrniew Kuki ha katei ka shnong ha Ri Bhoi, ka tyllong khubor na ki Pulit ka Ri Bhoi, ka ïathuh ba kitei ki jaid bynriew Kuki shuwa ba kin wan riehtngen shipor ha katei ka shnong ki la wan pyntip shuwa sha ki bor Pulit bad wat sha ki bor shnong ryngkat kiba haïing hasem jong ki.
La ong ruh ba ki bor pulit ka Ri Bhoi ruh hadien ba la wan ban pyntip sha ki bor pulit ki la phikir bad peitngor ba kan nym don kano kano ka huri hura ha katei ka thaiñ bad kum ki bor pulit ruh kin dang peitngor halor kane ka jingwan riehtngen jong ki shipor ha katei ka shnong kaba ki donkam ïa ka jingïada ban shngaiñ ka jingim.
Shuh shuh, ka tyllong khubor Pulit na Ri Bhoi, ka ïathuh ba napdeng kitei ki 58 ngut kiba la wan sah bad kiba haïing hasem shipor ha katei ka shnong mynta ki la duna, namar la don ruh kiba la leit phet sha Delhi ban rieh tngen ïa lade kaba dei tang na ka daw ka jinglong jingman bad ka jingïakynad hapdeng ki jaid bynriew Meitei bad ki jaid bynriew Kuki ha ka jylla Manipur.
Shillong, Jylliew, 17: Ka shnong Mawkhan ka la pynpaw ïa ka jingkmen kaba khraw hadien ba ki la ïoh pdiang ïa ka ïingshnong kaba thymmai kaba la tei ha ka jinglut kaba 10 lak tyngka.
Ïa kane la pynpaw da u Rangbah Shnong ka Mawkhan, Bah Nicholas Kharkongor ha ka jingïalang plie ïa katei ka ïing shnong hynin ka sngi ha ryngkat ka jingdonlang u MLA barim ba dei ruh u Nongai buit jong u Myntri Rangbah ka sorkar jylla, Bah Hamlet Dohling kumjuh ruh ka BDO jong ka Mylliem Block, ka S Verma.
U Rangbah Shnong u la ong ruh ba katei ka ïingshnong kan ïarap haduh katta katta ïa ka shnong namar kin ïoh ban pyntyllun bun ki kam jong ka shnong nalor ba ka long ruh ka burom kaba khraw ba ki la ïoh ïa ka ïing shnong kaba paka na i ïingshnong iba rit ba ki don mynshwa.
Na ka liang u Bah Hamlet haba kren ha katei ka jingïalang u la pynpaw ba u kmen ban ïohi ba katei ka shnong ka la ïoh ïa katei ka ïingshnong kaba u la ïakhun ban pynïoh naduh ba u dang long kum u MLA bad ong ruh ba un ïai bteng ban trei bad ïarap na ka bynta ka jingkiew ha ki shnong ki thaw ha baroh kawei ka constituency.
Ha kane ka sngi la ïoh ruh ïa ka jingkren na ka BDO kaba la pynpaw lang ïa ka jingkmen ba katei ka shnong ka la ïoh ïa ka ïingshnong kaba paka.
Umsning, Jylliew 17: Ka Voice of the People Party (VPP) ha ka sngi Saitjaiñ ka la pynlong ïa ka jingïalang pynrung dkhot sha ka party ha Umsning ha kaba la sakhi u paidbah byllien u la wan shim bynta sha kane ka jingïalang ka VPP bad ruh ban pynïasoh pura sha ka party.
Haba kren ha kane ka jingïalang u Bah Ardent u la khot la wer ïa ki paidbah ka them Ri-bhoi bad ki paidbah kylleng ka ri ban don bynta bad ka VPP na bynta ban saiñdur thymmai ïa ka long ka man ka jylla sha kaba kham bha ban ïa kaba ka long mynta.
“Ngi ïohi ka jinghiar ka ïoh ka kot, ka rep ka riang, ka pule puthi, ka koit ka khiah bad habaroh ki laing ka daw hi ka dei namar ki nongsynshar jong ngi kim pyndep hok la la kamram hynrei ki lapmiet ym shuh ban bamsap hynrei ban bamduh ïa ka bhah u paidbah bad ban rat dyngkhong ïa kane donkam ïa u paidbah ka ri bad ka jylla ban snoh kti lang bad ka VPP ha kane ka jingïakhun pyrshah ïa ka sorkar kaba lute ïa u paidbah," ong u Bah Ardent.
Haba pynphai nia ïa ka jingkynnoh u MLA ka Umsning u Dr Celestine lyngdoh ba um ïohi eiei ïa ka jingtyrwa ne ka jingai jingmut ka VPP halor ka jingkwah ban pynkylla thymmai ïa ka rrservation Policy u Bah Ardent u la ong, “Nga shaiong ban ïohi ïa ka jingkren u MLA jong phi uba kat ka kyrdan jong u hana um tip kaeui kaba ngi dawa kum ka party halor ka Reservation Policy namar naduh ka sngi kaba nyngkong ka jingdawa jong ngi ka dei ban thaw da ka expert Committee ban ïathir ïatai ïa ka reservation Policy bad ngi la ai jingmut ba lada pynkylla ïa kane ka bhah thungkam ka dei ban pynshong nongrim kat kum ka jingdon paid, haba ngi la ai jingmut kumne sa kaei pat u kwah," u la ong.
U la ong ruh ba ka jingdawa ka VPP ban pynkylla ïa ka reservation Policy ka dei beit ba ka bha ba dei hok jong ka jaidbynriew ka dei ban ïoh bad ïa ka hok jong kiwei ruh ka VPP kam treh ban knieh.
Haba kren halor ka jingkynnoh ba ka VPP ka ïalam bakla ba lada pynkylla ïa ka Reservation Policy baroh ki samla kin ïoh kam sorkar lut u Bah Ardent u la pynphai nia da kaba ong, “Ngim pat ju ong ba lada pynkylla ïa ka Reservation Policy kin mih bun ki kam ha ka jylla ban pynïoh kam lut ïa baroh hynrei ba ka hok ba ngi dei ban ïoh ym dei ban hun tang namar ki kam sorkar ki duna," u la ong.
“Lada ngi don ha ka bor ki don bun ki lad ban kyntiew ïa ka ïoh ka kot bad ka lad aikam aijam ïa ki samla bad ki don ruh ki lad ban pynmih kam da ka jingkyrshan ka sorkar India bad kata donkam ban don ki polisi kiba biang bad ka VPP ka don hangne ban leh ïa kata ka bynta," u la ong.
Shillong, Jylliew, 17: Ka Health Committee jong ka Balang Presbyterian Nongthymmai, Shillong ryngkat ka jingïatrei lang bad ka Seng Kynthei Lumbasuk – A Unite bad ka Dorbar Shnong Lawjynriew, ha ka 17 tarik, Jylliew 2023, ki la pynlong da ka jingïalang ban pynsngewthuh paidbah halor ka jingsniew jong u Drug uba ktah ym tang ïa ka koit ka khiah jong kito kiba la im kyrni hynrei uba ktah ruh wat ïa ka imlang sahlang na ka jingkynrei pat ki kam runar ruser kiba har rukom bad uba long ruh u jingdih pynbuaid uba dkhat wat ïa ka jingim briew.
Nalor ka jingpynsngewthuh halor ka jingsniew jong une u jingdih pynbuaid uba sniew, ha kane ka jingïalang la pynsngewthuh ruh halor ka Ain kaba pyrkhing ban die bad ka jingshah pynshitom ha ka Ain da kaba set byndi ïa kiba don kti ban khaii ïa u Drug.
Ha kane ka jingïalang ki riew shemphang kiba la ai jingkren, ki kynthup ïa ka Keshav Lamsai na ka KRIPA Foundation, u Additional Superintenden of Police, Law and Order ka East Khasi Hills District u Bah SS Dkhar, ka Dr.Valencia Myrboh, u Pastor uba khmih ïa ka Balang Presbyterian Nongthymmai u Rev.NB Diengdoh, u Rangbah Shnong jong ka shnong Lawjynriew u Bah SB Kharshandi bad kiwei kiwei.
Shillong, Jylliew, 17 : Ki dkhot ka Excutive Committee jong ka Synjuk ki Rangbah Kur ha ka sngi Thohdieng la leit ban pan jingshai na u Chief Executive Member (CEM) jong ka Khasi Hills Autonomous District Council (KHADC) u Bah Titosstarwell Chyne halor ka jingïaid lynti jong ka Clan Bill.
U General Secretary jong ka Synjuk u Bah Aristotle Lyngdoh Mawplang u la ïathuh ba u Chief Executive Member u la pynshai ba ka Bill ka dang don hapoh ka tnat District Council Affairs (DCA) bad ba ka Sorkar ka la thaw da ka Expert Committee namar ban pynsuk ïa ki bor ban mynjur ïa ka Clan Bill.
Kane ka Expert Committee kan peit bniah bad hadien kata yn sa phah sha u Lat ka Jylla ban ai jingmynjur ïa ka Bill.
Na ka liang jong ka District Council ruh ka don ka jingangnud ba hapoh jong une u snem ka Clan Bill ka dei long aiñ.
U Bah Erwin K.Sutnga haba halor ïa kane u la ong ba ka Synjuk ka ai ka jingkyrshan ïa ka District Council haba ïadei ka Clan Bill bad ka jingai kur jait kpa.
Kumba ka ophis jong u CEM ruh ka la pynmih ïa ka rai ba ymlong ban ai jait sha u kpa ne ka ai jait meikha namarba ka kheiñkur kheiñ kha jong u Khasi ka dei kaba don ka nongrim bad nalor kine kiei kiei ruh ka jingkyrmen hi ka long ba ka Sorkar ruh kan shimkhia halor kane ka Clan Bill.
Tura, Jylliew 17: Uwei u nongniah jong ka Autorickshaw ula duh ïa la ka jingim na ka jingshah tynrah ha kawei ka Bolero Pickup katba ar ngut ki la mynsaw jur ba kynthup ïa kawei ka heprit kaba dang 3 snem ka rta.
Kane ka jingjia ka la jia haka janmiet jong ka sngi Thohdieng hajan ka Tura Nehru Park.
Katkum ka jingïathuh kiba ïohi ïa katei ka jingjia, ki la ïathuh ba ka Bolero Pickup kaba don ïa u nombar ML14-6270 kaba la pynher sted bha kala wan na ka liang kaba bakla (Wrong Side) jong ka surok bad ka la leit tynrah beit ïa katei ka Autorickshaw kaba don ïa u nombar ML08D-6239.
Ka jingtynrah kala long kaba jur bha ha kaba ka Autorickshaw ka la sied na surok sha ka jaka ba don ki jingthung bad ka kali Bolero ruh ka la noh sharud jong ka surok.
La pynkit noh mardor ïa u nongniah jong ka Autorickshaw u Semson M Sangma, 36 snem ka rta ba shong basah ha ka thaiñ Molmegre, Araimile sha Tura Civil Hospital hynrei ula khlad noh namar ka jingjur palat jong ka jingmynsaw na ka jingshah tynrah haka Bolero.
Kawei Jadambe Cheana M Arengh, 28 snem ka rta kaba dei ka kmie jong i khun kynthei ba dang 3 snem ka Emiansha Amadora M Arengh kiba na Danak Dopgre, Araimile kila mynsaw jur ha katei ka jingjia.
Tura, Jylliew 17: U Chief Justice ka Meghalaya High Court u Sanjib Banerjee, mynta ka sngi saitjaiñ ula plie ïa ka Circuit Court, Phulbari, Dadengge Sub-Division.
Ha kane ka jingplie paidbah ïa ka Circuit Court la ïadon lang u Myntri Sorkar ka jylla uba khmih ia ka tnad Bording u Abu Taher Mondal, u Nongbishar jong ka Meghalaya High Court u Bah H.S.Thangkhiew bad kiwei kiwei.
U Sanjib Banerjee ula ai jingkren ha kane ka jingïalang plie ïa ka Circuit Court ha Tura, West Garo Hills bad la ïoh ruh ïa ka jingkren na u AT Mondal bad kiwei kiwei.
ïa kane ka jingïalang plie ïa ka Circuit Court la pynlong da ka Meghalaya High Court bad ka District and Sessions Court jong ka West Garo Hills District.
Tura, Jylliew 17: Ki Balang Catholic kiba don ha rilum Garo, mynta ka sngi Saitjaiñ ki la ïakynduh lang ha Bishop House, Tura ban ïakren ha kaba ïadei bad ka jingjia kaba ktah ïa ki paidbah jong ka jylla Manipur namar ka jingïaum snam kaba dang bteng haduh mynta.
Ha kane ka jingïalang la wan ban ïa shim bynta da ki nongïalam ka Balang Catholic na ki Parish bapher bapher kiba don ha nongbah Tura, kynthup na ki Cathedral, Sacred Heart, Tura, Araimile, Danakgre bad Walbakgre, ha kaba la ïa donlang ki Bishop jongka Tura, u Most Rev.Andrew R.Marak bad Most Rev.Jose Chirackal.
Ka jingthmu jong kane ka jingïalang ka long ban ïatai halor ka jinglong jingman ha ka jylla Manipur kaba la ktah bha ïa ki paidbah lyngba ka jingmih jong ka jingïaumsnam.
Ki nongïalam Balang ki la shim ïa ka rai ban shimkhia bad ban leh eiei ha kaba ïadei bad ka jingeh kaba mih na katei ka jingïakynad bad ki la don ïa ka jingthmu ban buh jingduwai kyrpang na ka bynta ki paidbah kiba shah ktah bad ban pan ïa ka bor na u Blei ba yn tuklar bad ïarap ha kum kane ka por kaba mynta.
Nalor kane, yn pynlong ruh ïa ki Rally Paidbah kum ka lynti ban pyni ïa ka jingdon ïa ka jingsngewlem na ka bynta kito kiba la shah ktah na katei ka jingïaumsnam bad kine ki Rally ki dei da ka jingthmu ban pynsngewthuh ïa ki paidbah ïa ka jingjia bad kumjuh ban pyni ba ka Balang ka ai ïa ka jingkyrshan ban wanrah ïa ka jingsuk, jingbishar hok bad ban pynkut noh ïa ka jingïakynad.
Da ka jingmih ryntih ki paidbah, ki ngeit skhem ba kin ai mynsiem ban don ka jingïatylli bad ka jingpynkhiah ïa kito ki jaidbynriew kiba la mad ïa ka jingshem lanot.
Ka long ruh kaba ai mynsiem ban ïohi ba ki nongïalam jong ki Balang Catholic ki la mih shakhmat ban shimkhia ïa ka mat kaba ktah ïa ka imlang sahlang bad ka jingpyrshang ka jongki ka pyni ba ki don ïa ka jingkitkhlieh ban kyntiew ïa ka jingsuk, jingbishar hok bad ban sngewlem ïa ki briew kiba la mad ïa ka jingeh bad jingjynjar kaba khraw.
Shillong, Jylliew 17 : Ka jingther u lapbah hynin ka miet ha ki bynta jong ka West Khasi Hills ka la poi haduh u pud ba ka umsaw na ka wah Nonbah ba kan rung syndon haduh Iingmane jong ka Balang Now Generation Outreach Revival Assembly, Nongstoiñ hynne ka step sngi Saitjaiñ.
Katkum ka jingïathuh da u Pastor Batkupar Dunai, la ong ba katei kadei ka shnat Balang jong ki ka don ha Lad Rambrai ha syndah bad katei ka wah.
U Pastor Dunai u la ïathuh ruh ba ha katei ka jingjia, ki tiar ba ju pyndonkam da ka Balang kynthup naduh ki kor pynsawa nangta ki ben ki shuki bad kiwei kiwei ki tiar ki la shah ktah bad julor ruh na ka jingrung katei ka um.
“Na ka liang u Pastor incharge, Rev.Jelningstar Wanniang u la pyntip ba ki la don ruh ki tiar kiba la jot bad la sniew ha katei ka jingjia.
Hynrei ki sngewnguh bad ainguh ïa u Blei ba kam shym la don pat kano kano ka jingjia ba sngewsih ïa ki para bangeit kiba ju wan ban duwai ha iingmane," u la ong.
Katkum ka jingïathuh jong u, donbok ba ha katei ka step ym shym la don kano kano ka prorkam ba ki ju buh kyrpang lane ki jingduwai dang step phyrngap lane ki jingduwai miet.
Lah ruh ban kdew hangne ba ka sor Nongstoin bad ki markhap ka la sakhi ïa ka jingshlei um kaba jur ha kane step sngi Saitjaiñ.
Ka jingther jong u lapbah ba jur ka la pynlong ruh ïa ka wah Nonbah bad ka wah Nondein ban kiew kynsan bad shlei wat sha ki shnong kiba don harud katei ka wah.
Ka la don ruh ka jingtwa khyndew, ka jingshlei um bad ka jingthut shipor ha ka leit ka wan ha ki katto katne ki jaka ha katei ka sngi.
Shillong, Jylliew, 17: Ka kynhun Search and Rescue Team (SRT) jong ka tnat Fire and Emergency Services, Shillong ha ka sngi Saitjaiñ ki la lap sa ïa ka met jong i khunlung ha ka por kumba 3:30-400 baje janmiet iba la duhei ïa la ka jingim bad san ngut kiwei pat ha ka jinghap kawei ka kali ha ka riat Wah Sohklur kaba don harum Mawsynram, East Khasi Hills District ha ka 13 tarik mynta u bnai.
Kum ban shu pyntip hangne, ka kynhun SRT kaba la ïoh jingtip halor kane ka jingjia ka la trei shitom tad haduh ban da ïoh sei ïa ka met jong ki saw ngut kiba la khladnoh ha riat Wah Sohkhlur ha ka sngi Thohdieng.
Haduh mynta ka kynhun SRT ka dang wad ïa ka met jong ka kmie jong itei i Khunlung kaba dang jah rngai ha ka jinghap jong ka kali hapoh riat bad kaba la pra hi phom.
Katkum ka jingtip ba la ïoh lum la ïathuh ba ki briew kiba shong hapoh kane ka kali ki dei kiba sah ha ka shnong Thieddieng, Mawsynram.
Shillong, Jylliew, 17: Kawei ka heprit kaba dang 12 snem ka rta na ka jaidbynriew Naga kaba sah ha kawei ka shnong ha West Jaiñtia Hills District kaba dang pule ha ka Class-VII ka la shah thombor ha uwei u runar uba la 31 snem ka rta uba sah ha ka shnong Mairang, Eastern West Khasi Hills District haduh ba kan da mynsaw.
Kane ka heprit ka don mynta ha ka jingshah sumar ha NEIGRIHMS Hospital, Shillong.
Ha u kyrwoh ba ka Rongmei Phwam, Shillong ka la phah sha ki lad pathai khubor ha ka sngi Saitjaiñ ba la soi kyrteng da u Chairman u K.Namgadai bad u General Secretary u Dr.GAithoiliu Phaomei, la pyntip, ba kane ka jingjia, ka la jia ha ka 15 tarik mynta u bnai ha ka por 6 baje mynmiet ha kaba u runar u la leit rung hapoh ing katba kane ka heprit ka dang don marwei bad thombor ïa ka longrynieng jong ka da ka jingthmu ban leh be-ijot bad pyrshang ruh ban dkhat jubor wat ïa ka jingim jong ka.
U kyrwoh u la pyntip shuh shuh ba ha kane ka jingshah thombor, kane ka heprit ka la mynsaw na ki bynta jong ka khmat ka diang, na u ryndang bad na ka kpoh bad kiwei de ki bynta jong ka met.
Ka Rongmei Phwam, Shillong ka la dawa ïa ki bor jong ka aiñ ba kin kem mardor bad ban pynshitom ïa u nongleh kam bymman katkum ki kyndon jong ka aiñ.
Ki Pulit kiba la ïoh pdiang ïa ka ujor ki la register case bad tian bishar ruh ïa u nonglehkam bymman hadien ba la ïoh kem ïa u.
Shillong, Jylliew, 17: Katto katne ki briew kiba ïaid lynti na khlaw Malki ha ka janmiet sngi Saitjaiñ ki la lap ïa kawei ka metïap jong i khunlung ba dang shu kha ïa kaba la thang ingkhong hapoh kane ka khlaw.
Uwei na ki nongïalam shnong jong ka shnong Malki u Bah Junestar Kharbuli ha ka jingïakren bad u nongthoh khubor u la ïathuh ba ïa kane ka met ïap jong i khunlung ba la thang ingkhong da ka ding ha ka khlaw Malki, la lap da ki briew kiba sah ha Lumparing kiba dei ïaid lynti na kane ka khlaw.
“Mar mar ki la pyntip sha ki samla jong ka shnong Malki bad hadien kata la pyntip noh sha ki nongïalam jong ka Dorbar Shnong Malki kiba la pyntip pat sha ki Pulit ba kin wan shimti ïa kane ka met," ong u Bah Kharbuli.
U Bah Kharbuli u la pynpaw ruh ka jingsngewkhia ba ki briew kiba nabar ki ju pynlong ïa ka khlaw Malki kum ka jaka leh ïa ki kam bymman kiba ju jia na ka por sha ka por bad ha kajuh ka por u la kyntu ïa ka tnat Pulit ba kan shimkhia ban thwet mardor ïa kiba donkti ha kane ka kam bad ban pynshitom katkum ki kyndon jong ka aiñ.
Ki Pulit kiba la wan poi ha kane ka jaka, ki la shimti noh ïa kane ka metïap jong i khunlung bad rah sha Civil Hospital ban leh ïa ka Post Mortem.
Kat haduh ba la thoh ïa kane ka khubor, ki Pulit ki dang pynlong ïa ka jingtohkit kaba bniah ban lap ïa kiba donkti ban thang iingkhong ïa i khunlung ba dang shu dep kha katto katne kynta ha katei ka khlaw.
Nongstoiñ, Jylliew, 17: Arngut ki shipara, i Caffinia Nongsiej, 15 snem bad i Maïanylla ba la 10 snem ka rta, ki la khlad ha shen katba ki arngut kiba shipara bad ki, i Saniti 13 snem bad i Isadaka 8 snem ki la lait im, ha ka jingtwa jong ka khyndew kaba la ban ïa ka iing jong ki ha Mawlangniang, Pyndengrei, kaba jngai 14 Km na Nongstoiñ.
West Khasi Hills District.
U kpa jong ki, u Bah Alexander Lyngdoh Nonglait, uba don lang ha ka iing por ba twa ka khyndew ruh u la lait im, katba ka kmie jong ki pat, ka Kong Beautiful Nongsiej ka dang don sha shnong.
La ïathuh ba kane ka iing, kaba don ha phyllaw iing jong ki kmie kha, kaba la shah ban khyndew ka dei kaba ki dang shu dep shna bad sah mynta dang kumta artaiew.
Baroh saw ngut shipara ki dei kiba dang pule ha St.Peters Higher Secondary School, Nongstoiñ.
I Caffinia i dang pule Class-X bad i Maïanylla i dang pule Class-IV.I Caffinia idei i nongrwai jong ka kynhun Kids Tarari Choir na Nongstoiñ,.
U kpa u la ïathuh ba ka jingtwa ka khyndew ka la long kynsan kynsan ha ka por ba ki dang ïoh thiah lyngngai ha ka jingjur jong u slap.
U kpa haba u la kyndit na ka jingsawa u la khie kynsan kynsan ban pyrta jingïarap.
Hynrei namarba ka khyndew ka la rung sha iing da ka bor kaba sted bad khlaiñ bha ka la rat ïa ka kynroh maw blok napoh bad ïa ki lyntang na jrong.
U Kpa u la ïoh pyllait tang ïa ki arngut ki khun katba ki arngut pat ki la shah tyllep ha ka khyndew.
Hadien la wan sa ki para marjan kiba la ïoh sei shuwa ïa i Maïanylla bad hap ban pynpait ïa ka kynroh na sha shiliang ban sei ïa ka met i Caffinia.
Hadien kane la rah sha Civil Hospital Nongstoiñ ban pyndep ïa ki jingdonkam baroh.
Ha ka por janmiet la pynkit noh ïa ki da ka Matuary Van jong ka NRLTODA bad ki paralok parajor ki para marjan ki la synran ryngkat ka jingïam briew.
Kaba la pynpangnud eh ïa kiba bun dei ynda la poi ha iing, haba shuwa ban sei na ka kali, la ïohsngew ba u kpa u la ïam paid dohnud da kaba ong artad, “Khei noh khon khei, lar lah ha yung", kaba mut “khie noh khun khie lah poi ha iing".
I para khatduh, i Ïasadaka ruh i la ïam pangnud bad baroh kiba don ha katei ka por.
La pynthiah lang ïa ki baroh arngut ha kajuh ka jingthiah kaba la ker da ki jain kiba lieh.
Hangne ruh ka la don ka jingïam briew kaba da sngewmyllung haduh katta katta.
Ka kmie jong ki, kaba dei ki nonghikai skul SSA hajan shnong, la ïathuh da ki bahaiing, ba ka la shu ïap ler shiphang shiphang mar syntip ïa kane ka jingjia bad mynta ka la don ruh hapdeng ka jingbym koit bym khiah bha jong ka bormet.
Ha ka por ba la wan poi ka met jong ki khun ruh ka kmie kam shym la la lah shuh ban khie namar ka jingtlot jong ka met.
Hadien katto katne por, u Bishop jong ka Jyllaniam Nongstoiñ u Rt.
Rev.Wilbert Marweiñ, DD ryngkat bad ki Sister kiba pynïaid ka St.Peter Higher Secondary School, Nongstoiñ ki wan jngoh ïa kane ka longiing bad pynlong ruh ka jingduwai kyrpang na ka bynta ka jingjahthait jong ka mynsiem jong kine ki arngut ki heprit kiba la khladnoh bad ïa ka iing ka sem baorh kawei.
Ïa ka met jong kine ki arngut shipara yn tep donburom ha ka 19 tarik mynta u bnai.
Shillong, Jylliew 17 : Ka Khun Hynnniewtrep National Awakening Movement (KHNAM) mynta ka Sngi Saitjaiñ ka la pynpaw ba ka Office Memorandum (OM) ba thymmai ba la pynmih halor ka Reservation Roster ka dei kaba la pyntreikam naduh ba sdang ne kaba phai dien trai namar ka long naduh ba sdang ka Reservation Policy ha ka jylla bad kane ka long kaba beaiñ.
Ka KHNAM ka la kyntu ïa ki party kum ka Congress, TMC, HSPDP, UDP kiba la pynpaw ba ki sngew hun halor ka rukom pynshai ka sorkar ïa k a Roster ba ki dei ban shim ka jingkitkhlieh halor kane ka jingpyntreikam jongka sorkar ïa ka Roster System naduh kaba sdang.
Ka kyntu ruh ïa ka VPP ba kan bishar bniah bha halor kane ka roster system beaiñ ka ban sa ktah jur ïa ki samla ka bri u hynniewtrep.
“Ka OM ba thymmai ka dei kaba pyntreikam naduh ba sdang ( Retrospective) bad la pynmih ïa ka ha kata ka rukom kaba kyllaiñ bha ban ïalam bakla bad pynkulmar jingmut ïa ki paidbah.
Ngin ym shongthait satia halor kane ka jingleh beaiñ ban pyntreikam ïa kane ka roster system naduh ba sdang" ong u Working President ka KHNAM u bah Thomas Passah.
ïa kane u la ong hadien ba la ïoh ban bishar bniah ïa ka OM ba la pynmih da ka sorkar ha ka 14 tarik u Jylliew hadien ba ka Kynhun Myntri dang shen ka la rai ban wanrah jingpynkylla ïa ka OM ba la pynmih ha ka 10 tarik Jymmang 2022.
U Bah Passah u la ong ba lada ïa nujor ïa ka OM ba 10 tarik Jymmang 2022 bad ka OM ba 14 tarik Jylliew 2023 kam da don ka jing ïapher eh haduh katta katta.
“Ha kane ka OM ba thymmai ym shym la pynpaw naduh kano ka tarik yn pyntreikam ruh bad ka khlem kren shai ruh ba kan treikam naduh ka 10 tarik Jymmang 2022 kumba la kular hakhmat ki seng saiñ pyrthei ha ki jingïalang ba la long arsien bad ka sorkar.
Kumta kane ka pynpaw ba ka sorkar ka buhrieh ïa ki jingshisha da kaba rai ban pyntreikam ïa ka Roster naduh ba sdang" ong une u nongïalam ka KHNAM.Ka jingïapher hapdeng ka OM ba rim ad kane ka OM ba mynta ka dei tang ka jingpynkylla ïa ki kyntien.
Nalor kata u la ong ruh ba ym don hangno hangno ruh ha kane ka OM ba thymmai ban kdew ba yn pyntreikam ïa kane ka roster system nangne shakhmat kumba la ïakut bad ïamynjur da ka sorkar ha ka jingïalang bad ki seng saiñ pyrthei “ Kumta katba ka sorkar ka dang pyntreikam ïa ka Roster System naduh u snem 1972 bad katba ka dang buh jingkheiñ jingdiah ha ki register kane ka pynpaw ba ka roster system kan dei beit naduh kaba sdang ym nangne shakhmat.
U la ong ba ka KHNAM ka buh ruh ïa ki jingkylli ha ka Congress, TMC HSPDP bad UDP kiba pynpaw ka jingsngewhun halor ka jingpynshai ka sorkar ïa ka roster, hato haba kumne kin shim ka jingkitkhlieh na ka bynta kane ka jingpyntreikam naduh kaba sdang da kane ka sorkar MDA ba ïalam ka NPP?.
Kumta u la ong “ Kine ki seng saiñ pyrthei kiba don ha ka sorkar ki dei ban pynshisha sha ki paidbah la ki dei tang ki seng ba ïasynrop lang ne ki dei ki mraw jongka NPP?".
Haba kyntu ïa ka VPP ba kan shim khia halor kane ka Roster beaiñ u bah Passah u la ong “ Ngi kyrshan barobor ïa ka VPP halor ka jingdawa jongka ban bishar bniah biang ïa ka Reservation Policy 1972 ka dei ruh ban ïakhun ba ka roster ka dei ban treikam nangne shakhmat ym dei da kaba phai dien trai naduh kaba sdang.
Ngi tip shai ba ka VPP ka dang shu sngap halor ka roster namar ka pynleit jingmut beit ban bishar bniah biang ïa ka Reservation Policy.
Hynrei kumba ka paw mynta ban bishar bniah biang ïa kane ka policy ka lah ban shim por bha ban ïa kaba ïa mutdur bad ngi ïohi ba ka long kaba donkam haduh katta katta ban phai khmat sha ka rukom pyntreikam ïa ka roster system na ka bynta ka lawei ki khun samla kumta ngi kyrmen skhem ba ka VPP kan shim khia ïa kane ka roster system ba long beaiñ bad kaba ktah jur ïa baroh".
Shillong, Jylliew 18 : U Satwiksairaj Rankireddy bad u Chirag Shetty ha ka sngi U Blei ki la thaw syndon ïa ka history da kaba rah nam lahduh ha ka jingïalehkai men’s doubles ha ka Indonesia Open,da kaba kylla long ki nongïalehkai doubles ba nyngkong napoh ka ri ha ka Super 1000.
Kitei ki arngut ki la pynliem noh ïa u Aaron Chia bad Soh Wooi Yika jong ka Malaysia da 21-17, 21-18.
Jowai, Jylliew 18 : Ka ophis jong u District Sports Officer West Jaiñtia Hills District, Jowai kala pyntip ba shen kan sdang ïa ka District Level Inter School Subroto Cup Football Tournament- 2023 ïa kane ka lympung yn pynïakhun ha Kiang Nangbah Stadium, Jowai na ka bynta ki kyrdan Under-14 (Boys) bad Under-17 (Boys & Girl).
La ïathuh ba ïa kane ka lympung ïalehkai jong ki khynnah skul yn sdang naduh ka 20 tarik u Jylliew.
Na ka bynta ki skul ki ban ïashim bynta ha ka Under 17 (Boys) ki don haduh 28 tylli ki skul.
Ha ka Under 14 (Boys) ki don haduh 26 tylli ki skul.
Katba ha ka Under 17 (Girls) ki don haduh 9 tylli ki skul.
Ha kaba ïadei bad kane ka lympung kino kino ki skul kiba donkam ban ïoh ki jingtip ba kham bniah ki lah ban ïakynduh ïa ki ki nongtrei ka ophis DSO WJH.Bunsien ngi ju peit beit tang sha kiei kiei kiba don jingthut, ki jingduna bad ruh ki jingbymbiang khamtam lei para jaidbynriew ne para Hynñiewtrep.
Hato kam la dei ka por ba ngin peit noh sha kiei kiei kiba don jingkyrmen, kiba ai mynsiem bad ruh kiba ngin lah ban ïatei lem iwei ia iwei pat.
Ngi kynmaw ba wat ha ka jinghikai jong ka Kospel, u Jisu uba la pyrthei ka ñiew ba u dei uwei na ki nonghikai bakhraw um ju kren bieñ ia ki briew kiba tlot, kiba pop bad kiba bakla, hynrei u ïai ai mynsiem bad kyrkhu ïa ka jingim jong ki.
Haba ki riewniam ki wallam ia ka kynthei kaba la kem ia ka ha ka klim u la ong “ai ba uta u ba khlem leh pop un kawang maw nyngkong".
Hooid kane ka long kaba donkam ïa ngi baroh ban shim ïa ka jingbah khlieh na ka bynta ka ri bad ka jaidbynriew ba ñiew ban ka dei ka kamram jong nga jong ngi ban ïarap markylliang bad ai mynsiem ïa kiwei ym tang ban kdew kti.
Ki don shibun ki khana kiba pynnoh mynsiem ïa ngi ki Khasi kum uta u thlen uba bam tang ïa ki Khasi, ban ïashun ïa bishni bad ïa kdew kti tang para Khasi bad kumta ter ter.
Hynrei to ngin shim ba kane ka la dei ka por ba kum ka jaidbynriew ngin leh ei ei noh bad sdang na ngi shi met shimet.
Katno ka long shisha kaba itynnad ban ïohi ba ki samla Khasi ha kine ki sngi ki la sdang ban kiew bha ha kiba bun ki liang khamtam ha kaba klet noh ïa kata ka jinglehraiñ hynrei ban trei ïa ki kam kiba rit ba ria kum kaba shong dukan die madan ban die ïa ki alumuri, ki shana, pakawri, ki chat ne fast food aiu re ban ïoh jingim wat haba ki la pyndep ïa ki jingpule ruh.
Hooid ki don bun kiwei pat ki jaitkam ba ki samla Khasi ki la sdang ban ïadonbynta bad trei shitom ha kine ki sngi.
Kum ka imlang sahlang ngi donkam ban pynshlur bad ai mynsiem ïa ki samla ban long kiba trei shitom bad dei tang lyngba kaba kum kane ba ngin lah ban pynduna ia ka jingwan buhai shnong jong ki bar jylla.
Ka sorkar khamtam lei ki sengbhalang ki donkam ban peit bad buddien ïa ki briew kiba trei ia ki kam la jong kiba kum kitei ban ithuh kyrpang ruh ïa ki khnang ban ai mynsiem ïa ki samla la jong ba kin shimti noh ai ki kam ki jam ba iadei bad ki paidbah kiba la ju trei bad shakri da kiwei pat ki jaitbynriew ha baroh kine ki 50 snem naduh ba ngi la ïoh ia la ka jong ka jylla ba pura.
Ki dang don shibun bah ki kam kiba ki samla Khasi kin hap ban pyntbit kyrpang ïalade khnang ba kin lah ban ai ïa ka jingshakri sha ka jaidbynriew bad ka jylla hi baroh kawei.
Hynrei ka long kaba shisha kumba la ong da ki nongïalam jong ka HYC Shillong City ba ngi ki khasi ngi ïa ud ba ym don kam, hynrei katba ïa ki dukan pat ngi aiwai noh sha ki bar jylla.
Kane ka dei kaei kaei kaba jwat shisha namar ba mano bym kwah ban ïoh ïa ka dor kaba kham heh namar da aiwai para khasi kin ym lah ban pynmih baiwai katba ki bar jylla pat tang ban ïoh phrung khlieh ki kloi ban siew ïa ka dor kaba rem.
Kane ka long shisha ka jingkhanglad noh ïa ki paradoh parasnam ban ïoh ïa ki lad ban trei ban ktah bad ban khaiï pateng.
Kumta, kum ka jaidbynriew ngi donkam eh ban kylla thiah kylla dem bad ban long kiba ïohi jngai ha kaba iadei bad katei ka bynta ka jingailad palat ïa ki briew kiba nabar.
Kum ki trai ïing ne ki trai dukan ki donkam ban don ïa ka mynsiem ba sngew lem ïa ka lawei jong ki khun ki kti bad ka jaidbynriew wat lada ngin kham ïoh kham duna ruh ka baiwai ngin pyrshang ban ai sha ki para jait la jong khnang ba ngin lah ban noh synñiang sha ka lawei ba don jingkyrmen jong ka jaidbynriew.
Ngi ki Khasi ngim dei ei kiba sniew ne khwan lalot, hynrei ngi donkam pat jingpuson khyndiat khnang ba ngin ïoh ia ka mynsiem ba jynsur ban peit ia ka jingshngaiñ bad ka lawei jong ka jaidbynriew.
Kumta ngi donkam shisha ki nongialam ki ba stad ban long kita ki ksiang kiba jem ka kren ka khana ban pynsngewthuh paidbah ïa kaei kaba kum ka jaidbynriew ka donkam eh.
Lada ngin shu kren da ka bor khlem ka jingieit kan poi shano shano ruh, dei na kata ka daw ngi donkam ban long kiba ïohi jngai khnang ba kiei kiei kiba ngi leh bad thmu kin long kiba jop.
Shillong, Jylliew 18 : Ka Randajied United Football Club (RUFC) ka la ïoh rah ïa ka nam lahduh jong ka Meghalaya State League 2023 hadien ba ka la pynliem noh ïa ka Khliehmawlieh Youth Club da 1-0 ha ka jingïalehkai phainal kaba la long ha ka sngi Saitjaiñ ha madan First Ground jong ka SSA ha Polo.
Ka jingïakhun phainal hapdeng kine ki ar tylli ki kynhun ka long kaba itynnad bad mar ïakhaid bha ha kaba ki rangïalehkai jong baroh ar ki kynhun, ki la sei lut ïa la ki sap ki phong ban ïakhun dohïap ban ïoh rah ïa ka nam lahduh jong ka Meghalaya State League (MSL).
Ka jingïalehkai ka la nang shongshit shuh shuh na ka jingwan ai jingkyrshan jong ki paidbah, kynthup naduh ki longkmie longkpa, ki samla shynrang bad kynthei haduh ki hep kiba rit kiba la wan poi na kylleng ki bynta jong ka.
Ha kane ka jingïalehkai, u Wanlamsuk Nongkhlaw jong ka RUFC ula ïoh ban thep ïa ka kol ha ka jingïalehkai kaba dang ïaid 9 minit jong ka kylla step bad lyngba katei ka shi kol, ka Rangdajied United FC ka la ïoh khur syndon ïa ka jingjop.
Ha kane ka jingïakhun phainal, la wan sakhi lang ruh u Bah Sniawbhalang Dhar uba dei u Symbud Myntri Rangbah ka Jylla, u Bah Hamletson Dohling uba dei u nongai buit jong u Myntri Rangbah ka Jylla, u Additional Chief Secretary u Dr P Shakil Ahammed, ka Deputy Commissioner ka East Khasi Hills Kong RM Kurbah, ka Secretary ka tnad Sports and Youth Affairs Kong R Sohkhlet, u MLA barim bad u nongïalehkai barim jong ka India u Bah Eugeneson Lyngdoh, ki nongïalam ka Meghalaya Football Association bad kiwei kiwei.
Ka jingïalehkai ka long kaba iynnad bha ha kaba ka Khliehmawlieh watla ka la shah thep shi kol mar syn dang ka jingïalehkai, hynrei kam shym la duh jingkyrmen hynrei ka la ïakhun dohïap bad ka la ïoh ruh ki katto katne ki kabu hynrei kam shym la la lah ban thep kol namar ka jingskhem ki rang ïalehkai shadien jong ka Rangdajied United kiba la ïalehkai bha khlem da ailad ïa ki rangïalehkai ka Khliehmawlieh ban ïoh thep kol.
Ha kaba kut la sam ïa ki khusnam ba kynthup ka trophy nam lahduh bad ka song pisa ha kaba ka Rangdajied United FC kaba ïoh rah nam lahduh ka ïoh ïa ka cheque ba T.5 Lak katba ka Khliehmawlieh YC ka ïoh T.3 Lak.
Ha kane ka tournament ki Club kiba la ïoh rung ban ïakhun ïa ka MSL ki la ïoh pdiang mar T.1 lak bad kiba ïoh rung sha ka semi phainal ki ïoh mar T.1 Lak.
U Donlad Diengdoh jong ka Mawlai SC u la ïoh ïa ka khusnam Golden Boot da kaba thep 15 kol, arngut ki rangïalehkai ka Rangdajied kiba kynthup ïa u Banshanlang Sten u la ïoh ïa ka Golden Glove kum u nongap kol ba tbit tam bad u Tremiki Lamurong u la ïoh ïa ka khusnam Golden Ball ne u nongïalehkai uba kynsai tam ha ka MSL.U Bah Sniawbhalang Dhar ula aiti ia ki khusnam jongka MSL ha ka RUFC kaba la long ka lahduh ha ka lympung ialehkai Football.
Ha kaba kut jong ka kylla step, la sam ïa ka ‘Cheque’ kaba T.2 Lak sha ki Association kiba pynïasoh bad ka MFA ha kaban pynlong ïa ka jingïalehkai phutbol ha ki thaiñ jong ki bad kane kadei kum shi bynta jong ka jingshimkhia ka MFA bad ka sorkar jylla ban pynbiang ïa ki jaka ïalehkai ha baroh ki district jong ka jylla.
Shillong, Jylliew 18 : Ka HYC Mawlai Umjaiur Unit mynta ka janmiet jong ka 17 tarik Jylliew 2023 ka la ïoh ban plie pyrda ïa ka Tur Shaphrang Football Knockout Tournament ha Mawlai Madan Heh, ha kaba ka Tphang pdeng (Theme) jong katei ka tournament ka long “Say no to drugs, yes to football" (ong em ïa u drok, hooid ïa ka phutbol).
Ki Team baroh kiba la iashim bynta ha kane ka tournament ki don 32 tylli, ia kaba ki la wan na kylleng ka thain jong ka bri u Hynniewtrep.
La pyniaid ia kane ka Jingialang da u President ka Umjaiur unit Bah T.Nongrem, kiba la ai jingkren ki long Bah Arup Pasah Symbud Kongsan uba dei ruh u samla uba la kyrni ha ki jingdih drok ha ki por kiba mynshwa bad u ba dei ruh u trai jong ka Grace Foundation centre kaba don ha Assam.
Haba ai jingkren u la iathuh shaphang ka jingim lade ha ki por ba u la ngop ha u drok bad u la hikai ruh ia ki samla kiba iashim bynta ha kane ka tournament ba kim dei da lei lei ban ktah ia u drok ne ki jingdih kiba sniew namar Wei ba phi la ktah kan eh shibun ba phin bthat ne pyllait na uta u kynjri jong ka jingshah mraw.
U la iathuh ba ki khynnah hapoh Rehabilitation centre jong u na ka 150 ngut 70 ngut ei ei ki la don positive.
U pynpaw ka jingainguh ruh ia U Blei Nongbuh Nongthaw namar dei lyngba jong u, u long kumne mynta, da kaba u la ioh ban hikai ruh ia kiwei kumno ban lait na u drok.
U Bah Donboklang Kharlyngdoh haba ai jingkren u pynpaw ka jingsngew bynniaw haba iadei bad ka jingkiew jong kiba kyrni ne dih drok hapoh ka Jylla kaba la poi haduh 2 lak tam, u la pynpaw ka jingaikhublei ia ka Umjaiur unit ba ka la pynlong ia kane ka phutbol halor ka phangpdeng “Say no to drugs,yes to football"U la kyntu ia ki players jong baroh ki Team ba kin pynmlien ia lade ban ieit ia ki kam kilan met (sports) ka lah ban dei ka Basketball, Karate, Boxing, Cricket namar ba lada phi imsngi ha ki kam sports, ka jingpynshoi ha ki jingdih kan nym lah ban jop ia phi.
U la kitbok ia baroh ar tylli ki team Ka LAWMALI SC bad ka THUNDER FC ba kin ialehkaibha, bad lada don ki team kiba jop , u la ong phim dei ban sngew sarong, bad lada phi rem ruh phim dei ban duh jongkyrmen hynrei phi dei ban ialehkaibha ha kiwei pat ki Tournament.
Kum ka Dak ban plie pyrda ia kane ka Tournament la pynher ia ka Lama jong ka HYC da u Bah Arup Pasah.
Ha kane ka Sngi ka Tournament Committee ka la ioh ruh ban Sam ia ki Memento sah kynmaw, sha baroh ki 32 tylli ki team kiba la wan iashim bynta ha kane ka tournament, ha kaba la iarap pynsam da u dkhot ka Mawlai Sports Club Bah Teibor Dohling.
Ha kane ka jingiakhun ka Thunder FC ka la jop da 3 kol la 2 kol ia ka Lawmali SC.Ia ki Kol na ka Thunder FC la Thep da u players ba phong ia ka Jersey No.7, 19 bad 15 bad na ka Lawmali SC la thep da u players ba phong ia ka Jersey No 9 & 23.
Ka jingiakhun ha ka match kaba ar kan long hapdeng ka Second chance pyrshah ia ka Boys Noise ka ban long ha ka 20 tarik Jylliew por 1pm bad ka match kaba lai ka Phudmuri pyrshah ia ka Iaipyrshang FC ha ka por 3pm.
Kane ka long katkum ka kyrwoh ba la pyllait da u Sports Secretary Shipai Ialam Nongrem.
Shillong, Jylliew, 18: Ka Khasi Students’ Union Southwest Khasi Hills District kam lah khlem da pynpaw ïa ka jingsngewsih halor kaei kaba la jia ïa ki paradoh parasnam jong ngi bad ka phah ruh ïa ka kyrwoh sngewlem sha ki iing ki sem jong u Bah Shanborlin Sohtun, kong Edwin Sohtun, Bah Atiar Bilansel, Bah Defender Bonni, kong Gracefully jyrwieh bad i wei i khunlung badang 2 snem kiba la mad ïa ka jingjia ba sngewsih ha kaba ka kali ba ki shong ka Bolero Camper ka thmu ban leit phai noh sha shnong Thieddieng ka la hap noh ha riat bah kaba don ha surok ban leit sha Thieddieng sharum Mawsynram.
Kane ka jingjia ba sngewsih ka la jia ha ka 13 tarik Jylliew 2023.
Ka seng ka phah ïa ka kyrwoh sngewlem sha ki ba ha iing ha sem jong kine ki 6ngut kiba la mat ïa kane ka jingjia ba sngewsih kaba lehse ngi lah ban ong ba ka la mih tang na ka daw ka jingsniew ha ka surok ryngkat bad ka jinglong jong ka Mariang ha kine ki sngi.
Ka seng ka kyntu namar kata ïa ka tnad PWD ( Roads) bad ïa ki bor sorkar bad kumjuh ruh ïa ki bor District ba ki dei ban shimkhia halor ka shilynter jong kane ka surok khnang ban pyllait na ki jingjia ba sngewsih nangne shakhmat da kaba pynbha noh mardor ïa katei ka surok ka ban long ka jingshngaiñ bad ka jing-myntoi ha ka ïaid ka ieng ïa ki paidbah nongshong shnong jong katei ka thaiñ, ong u kyrwoh ba la phah da u Publicity Secretary KSU South West Khasi Hills District u samla Macdonald Marbaniang.
Ki jingïakynad hapdeng ki Khasi Pnar bad Karbi ba shong basah hapdeng khappud West Jaiñtia Hills bad West Karbi Anglong Assam kam dei shuh tang shisien arsien lane dang mynta mynne hynrei naduh ka snem 1951 naduh ba pynhap jubor noh ïaka Elaka Labang Nangphyllut & Pangam Raliang (Block -1) sha Mikirs Hills hi.
To ngin ïapeit tang katto katne ki daw kiba ngi donkam ban tip bad ïa pyrkhat haka jingïadei bad kane ka jingjia;1.
Naka daw ban ïoh kam trai ïaka Elaka Labang Nangphyllut Pangam Raliang (Block+1) kaba dang ïakren mynta ban re-transfer biang sha Meghalaya te ki Karbi lyngba ka Autonomous Councils jongki ki la wan buh artylli ki Entry Tax Gate jong ki kawei haka shnong Tahpat bad ka wei haka shnong Khanduli.
Ia kaba don haka shnong Tahpat te ym don ba ïakhih bad ba bna ei ei.
Katba ïaka ba don haka shnong Khanduli te ki wan pynïeng haka 15.4.2023.
Ban ïada ïaka shnong ka thaw bad ïa u pud u sam, ki paid nongshong shnong jong ka shnong Khanduli ruh kila ïamih paidbah bad jynrat ïaka Signboard jong ka ne ka Entry Tax Gate haka 17.4.2023 bad ka jingïakynad kala jia naduh kane ka por haduh mynta.2.
Katkum ka jingtip kaba nga la ïoh naki briew kiba nga phah wad jingtip ki ïathuh ba haka 25.4.2023 ka don ka meeting jong ki Karbi haka shnong Myn-i bad ki ïakren ba daka ba shim kabu kumne, ym dei shuh ban ailad ïaki Khasi Pnar kiba na Meghalaya ban wan pynlong jingïalang lane ban pynsngewthuh bad ban ai bor ai mynsiem ïaki Labang Nangphyllut kiba shong basah sha kane ka thaiñ ban ïaleh ban re-transfer biang ïaka Block-1 sha Meghalaya bad ïaki ruh ym dei ban shah ba kin kiew sha Meghalaya.
Kum kine ki jingjia kila jia naduh ki snem bala leit noh haka snem 1970-71 haka snem 2003 bad 2015 haka ba ki briew jong ngi napoh Labang Nangphyllut ki hap ban phet riphuji sha Barato Mukroh Sahsniang Mowluber Jowai Khanduli bad sha kiwei de ki shnong ba haka ne ka por ruh ka don ka jingthmu ban pynbeit noh ïa u pud u sam.3.
Ki tip ba hapoh Labang Nangphyllut te ymdon ïew don haat don dukan don pharmacy lane don jaka sumar pang.
Bad baroh ki mar rep jong ki, kum u khaw ki jingri kum ki syiar ki sniang ki blang, ki jhur u khñiang ryndia bad kiwei kiwei de ki mar rep te kim leit ïew rea sha ki ïew Karbi ne ïew Assam.
Bad ki briew kiba im sha kine ki thaiñ te kim ïoh pisa ban rah na ïing haba leit ïew leit hat.
Bad daka ba khang lynti kumne te kan ktah bha ïaki bad haka ba kut te ki hap ban pyndem hi haki Karbi.
Nalor kane ruh kim nang ka ktien ka thylliej ka thoh ka pule daka ktien English Karbi bad Assamese haba leit sumar pang shaki Hospital kiba don hapoh Karbi Anglong Assam.
Kumta daka ba khang kumne ïaka leit ka wan sha Meghalaya te kin sa shem jingeh bad kin sa pyndem hi.4.
Ban khang lad ïaka rep ka riang ki Khasi Pnar na Meghalaya.
Ki bun naki nongshong shnong jong ka shnong Khanduli, Mukroh, Sahsniang, Mookaïaw bad sa kiwei kiwei de ki shnong kiba don napoh Meghalaya ki don ki lyngkha ki hali shapoh kane ka jaka kum shaki shnong Myn-i Stonglapar, Umpawiang Umtympri Umkhyrmi Mookoilum Moothade Nongjrong bad sha kiwei kiwei de.
Te daka ba leh kumne, ki Khasi Pnar kin duh noh ban leit rep leit riang ïakine ki lyngkha ki bri jong ki bad kan sa long ka jingduh kaba khraw.5.
Ban lait siew ïaka ram kaba ki sah haki Khasi Pnar.
Kane ka jingïakynad ka pur naduh na Khanduli shaduh shaki thaiñ Jrikyndeng Deiñler Lamarang Moojem Mookoilum namarba ki don katto katne ngut ki briew kiba shim kabu naka bynta ka jingmyntoi shimet jong ki.
Kine ki briew ki dei kiba naka shnong Jrikyndeng bad ki shnong ba marjan.
Ki don ki paralok kiba ïathuh ïanga ba kine ki briew ki dei kiba kham paw khmat bad kham donbor sha kine ki thaiñ ki long ruh kiba don jingïadei bad ki katto katne ngut ki hehspah nongkhaïi nang ne napoh Jaiñtia Hills, bad daka ba leh kumne kan ktah ïaka khaïi ka pateng ne kata ka Economy Blockage te kin ïoh daw ban ym siew shuh ïaka ram kaba ki sah haki Khasi Pnar kaba daki lak tyngka.
Kine ki juh ki briew ki donkti ban pynshit bad kynshoit ïaki paitbah ban thang ïing thang sem ban khang lynti khang syngkeing bad thaw jingklumar bad dei maki pat ban plan ban wanrah ïaka shongsuk shongsaiñ naka bynta ka popularity jong ki haka politik.
Nongstoiñ, Jylliew, 18: Halor ka jingpynbna jong ka sorkar lyngba ki lad pathai khubor da kaba ka la kyntu ruh ba ki paidbah kin pynkhlaiñ ïa ka kam ri jingri kum ka ri syiar, sniang, dohkha bad kiwei kiwei, na ka liang ki paidbah ka West Khasi Hills, ki la khmih lynti ba katei ka jingpynbna jong ka sorkar, kan sa treikam bad kan long ka jingmyntoi kaba khraw ïa ki paidbah nongshong shnong.
Ki paidbah nongshong shnong na ki nongkyndong ki la pynpaw ba ka jingpynshlur jong ka sorkar ban ri syiar ka long beit tang na ka bynta jong kito kiba ri ïa ki syiar khlem kpa kata ïa ki syiar Kuroiler bad ki syiar Broiler, hynrei na ka bynta ki ba ri ïa ki syiar Khasi kam ju tip.
Ki la ong ruh ba kumba ka long mynta kawei pa kawei ka longïing ha ki nongkyndong ki dei kiba ri ïa ki syiar Khasi bad kim kwah ban ri da ki syiar Kuroiler ne Broiler, namar ka jur palat ka jinglut ha kaba ai bam.
Ki la ong ba ki don shibun ki longïing kiba la pyrshang ban ri ïa kitei ki jait syiar, hynrei kim ju lah ban pynbiang bad tang hadien katto katne por ki sangeh noh.
Kiwei pat ki la ong ba ki syiar Khasi ki ïapher bak ly bak na kitei ki Kuroiler bad Broiler, namar ïa ki syiar Khasi lada ai bam tang malu mala ha ka por mynstep ruh kim lei lei namar ki lah ban shah ïa u slap, ka jngshit bad jingkhriat bad shisien ba la shna bha ïa ka sem kim ju lei lei.
Ki la ong ruh ba don teng teng ba ki ïap khlam hynrei katei ka khlam ka jia tang tengkhat eh.
Ki la ong ba ha nongkyndong ki ïing ki ïa jngai bha kawei na kawei pat kumta ka jaka ka kylluid bha bad ki syiar Khasi ki pahuh ka bam.
Lada ka sorkar ka don shisha ka jingthmu ban kyntiew ïa ka ïoh ka kot bad ka kamai kajih ha ki nongkyndong, ka la dei ban thaw ki lad ki lynti ban ai jingïarap ïa ki nongri syiar Khasi ha ki nongkyndong, khnang ba ka kami kajih bad ka ïoh ka kot jong ki kan kiew.
Nongstoiñ, Jylliew, 18: U MLA jong ka Nongstoiñ Constituency Bah Gabriel Wahlang watla ïalade u don jngai na Nongstoiñ, hynrei u la phah ïa u kyrwoh sngew lem sha kiba haïing hasem jong ki ar ngut ki heprit kiba la khlad noh na ka daw ka jingtap khyndew kaba la jia ha ka shnong Mawiong Pyndengrei dang shen.
Na ka liang u MLA u la pynpaw ka jingsngewsih halor kane ka jingjia bad u la kyntu ïa ka ophis jong u myntri rangbah ban kner jingïarap kyrpang lane compensation sha kane ka longïing ba mad ïa kane ka jingjia ba sngewsih.
U la ai khublei kyrpang ruh ïa ki ophisar bad ki nongtrei jong ka tnad kaba dei peit ïa ka jingshlei um, kiba la shimkhia kyrpang ha kaba ïa dei bad jingjia shlei um kaba la jia ha ka sngi thohdieng ha wah Nondeiñ bad wah Nonbah.
Jowai, Jylliew 18: Kawei na ki skul na Ri-Lum Jaiñtia kaba wan bha shakhmat ha ki Exam bapher bapher jong ka MBOSE ka North Liberty Higher Secondary School, Mookyrdup Jowai, ha kane ka sngi saitjaiñ kala pynlong ïa ka jingpynkup burom ba kyrpang ïa ki samla pule jong ka kiba la pass ha une u snem 2023 ha ka kyrdan Class-X, kumjuh haka Class-XII (Science) bad Class-XII (Arts).
Ïa ka jingïalang ha kane ka sngi la pynlong ha phyllaw jong katei ka skul ba la pynïaid da ka nonghikai skul ka Deigratia Syngkrem, ha kaba u ma Sniawbhalang Dhar uba dei ruh symbud myntri rangbah ka Jylla ula long kum u kongsan, ha ka jingdonlang ka DSEO WJHD kong A.P.Syiem, u Principal jong ka skul u ma B.Richard Uriah, ki nongseng ïa ka skul kiba dei ki kmie bad u kpa jong u, ki nongïalam shnong, ki nongshah khot sngewbha nalor ki kmie ki kpa bad ki khynnah skul.
Ha kane ka sngi na ka liang ka skul kum ka dak ban ai mynsiem ïa ki rangïalehkai (Gold Medalist Athletes) kala pynlong ruh ka jingpynkup burom ïa ki, katba na ka liang ki katto katne ngut ki samla pule bala pass na kane ka skul kila ai ka jingkren bad mynta ki dang bteng ïa ki jingpule ha ki kyrdan ba kham shalor.
Na ka liang u Synbud Myntri Rangbah ma Sniawbhalang Dhar haba ai jingkren ula ai ka jingïaroh ïa u Principal jong kane ka skul uba long u rishot ba khraw jong ka Ri-Lum Jaiñtia bad dei na kane ka skul la pynmih shibun ki samla pule ki ban rung hapoh ki kyrdan Top Ten bad Top Twenty jong ka result MBOSE ha manla u snem.
Ha ka juh ka por ula kyntu ïa ki samla pule ba kin long kiba mihnot thop ha ki jingpule ha ryngkat ka jingtreishitom ban ïoh kheit ïa u soh ka jingjop bad kin don ruh ïa ka thong ha ka jingim na ka bynta ka lawei.
Ula ong ba ka pynthei mynta kam dei shuh kum ha ki por mynshwa ba ka kam ka dang dawa bha wat lada pass tang ïa ka kyrdan Class-10, hynrei mynta ka la kylla nadong shadong ba kala long pynban kum ka jingïaleh (Competition) la ha kino kino ki bynta, kumta ka donkam shishi ban ïoh ka jingnang jingstad kaba biang ha ki kyrdan ba shalor.
Kum ka dak ban sdang sa kawei ka shlem ai jinghikai hapoh katei ka skul shaphang ka rep ka riang ne ka (vocational Course in Agriculture) na ka liang u ma Dhar ula plie pyrda ban sdang ïa ka ha katei hi ka sngiLa ïathuh khyndiat shaphang kane ka jinghikai ïa ka rep ka riang da u Principal, uba la ong kane kala wan ha ka jingmut jingpyrkhat jong u hadien ka jingeh kaba mih na ka jingwan lyngshop jong ka khlam Covid-19.
Ula ïathuh ba ha kitei ki snem jong ka jingkhamdam baroh ki kam ki jam la hap ban pynsangeh lut, hynrei ïa ka kam rep kam riang ka ïaidbeit shakhmat khlem jingthut wat na ka liang ki nongrep kila hap ban mih sha ki jaka rep ban pyndep ïa ka rep ka riang ban pyndap pynbiang ïa ka bam ka dih.
Kumta ula ong ba ka donkam bha ban sdang noh ïa kane ka lad ai jinghikai ha ka rep ka riang ha ki khynnah skul.
Shuh shuh ula pyntip ba ka skul kala pynkhreh shibun ki lad ai jinghikai Coaching na ka bynta ki khynnah skul ki ban ïakhun ïa ki exam bapher bapher naduh ki laiñ Doctor bad Engineer.
La pynphuh pynphieng shuh shuh ïa kane ka sngi da ki jingrwai, ki jingshad tynrai, ka Choreography bad kiwei kiwei de ba la shim bynta da ki khynnah jong katei ka skul.
Nongpoh, Jylliew 18: Watla ki longkpa ki don ka jingkitkhlieh kaba khraw ïaka ïing ka sem, khamtam ki khun ki kti ban pyni bad btin ïaki haka lynti kaba dei, hynrei ki longkpa ki don ruh ka bynta kaba khraw ban saiñdur ïaka imlang ka sahlang ong u Bah Mayral Born Syiem MLA ka Nongpoh haka sngi kyrpang ki longkpa (Father’s Day).
U la ong ruh ba kum ki longkpa ki hap ban bah ban kit ïaka lyngkor kaba khia hala ka tyrpeng ban don ka jingkitkhlieh ban peit ïaki jingdonkam ha iing ha sem, ban trei shitom ban kamai kajih ban btin lynti ïaki khun haka lynti kaba dei bad khamtam ban pynioh ïaki ïaka jingnang ka jingstad bad ka jingim kaba dap ba kmen, hynrei kum u longkpa u don ruh ka jingkitkhlieh kaba khraw ban saiñdur ïaka imlang ka sahlang kumba ngi im ha kane ka juk kaba dap tang da ki jingïaleh, ki kam sniew, ki kam thombor.
U Bah Mayral Born Syiem u la ai ka jingkhublei ba kyrpang ïa baroh ki longkpa haka them Ri-Bhoi bad ka jylla baroh kawei kiba don ka jingkitkhlieh hala ki jong ka ïing ka sem, haka sngi kyrpang ki longkpa, hynrei kum u MLA u la ban jur ruh ba ki longkpa ki dei ban don ka bynta kaba khraw ban rat diengkhong ïaki kam sniew haka imlang ka sahlang kumba ngi iohi ba bun naki khun samla ha kane ka juk ba mynta ki ngop ha u drok bad ki jingdih buaid, ka jingshongkha khynnah kiba ktah mationg ïaka lawei jong ki khun samla.
“Haka jaka ba ki khun ki kti kin leh tip sngi ban minot ban pynlut port hop haki jingpule, kane ka juk mynta kala kylla khongpong ha kaba bun naki samla ki ngop haki shangkhawiah jong ki jingpynshoi kiba lam sha ka jingsniew bad pynjot ïaka lawei" la ong u Bah Mayral da kaba bynrap ba kum ki kmie ki kpa ki dei ban pynlut por ban sneng ban kraw ban hikai ïala ki jong ki khun ban btin lynti ïaki khnang ba kin im haka jingim kaba dei bad kin iohmad ïaka jingseisoh kumba ki angnud haka jingim jong ki.
U Bah Mayral Born u la ban jur ruh halor ka jingjyllei jong u drok, ki kam shongkha khynnah ha kane ka juk ba mynta bad donkam ka jingïatreilang naduh ki longkmie ki longkpa ban rat diengkhong ïaki kam sniew, naka bynta ban ai ka jingkyrmen ïaki khun samla ba kin kiew shaphrang haki jingpule bad ban kot bor bad kiwei pat ki jaitbynriew kiba la kiew shaphrang, ba sa shisien pat ki khun ki kti kin lait naka tyrsim ki kam sniew bad ki jingjot ba kin long ki samla kiba don ka thong haka jingim jong ki.
Khliehriat Jylliew 18: Ki nongtrei jong ki ar tylli ki company dewbilat kiba don ha East Jaiñtia Hills District, ka Star Cement bad ka Topcem, mynta ka sngi u Blei ki la mih shakhmat bad sam ïa ka ja ka jhur bad ki jingbam, ka um ïa ki lanot kiba dang sahkut ha ka jingdheng kali kaba jur bha ha ka thaiñ Narpuh, ka jingdheng kali ha ka thaiñ ka la jan kot mynta sha ka shi taïew na ka daw ka jingtwa ka khyndew ktieh kaba jur bha ha tunel ha surok national highway ha Sonapyrdi.
Ïa ka jingbam kum ka ja ka jhur, ka um, la sam sha baroh ki nongñiah kali, ki nongshong kali kiba dang sahkut ha katei ka thaiñ Narpuh kaba la sdang da ka ophis u Deputy Commissioner ka East Jaiñtia Hills District naduh hynnin mynmiet sngi saitjaiñ.
Ka long shisha kaba i sangsot bad don ki nongñiah kali (trok) kiba jngai ka lynti kiba wat tang u khaw ban shet ruh kim don shuh hapoh kali, donbok ba ki briew jong u DC ki la sam ja sam jhur hynin mynmiet, ka la long ka jingkyrkhu ïa ki lanot.
Kum ban shu pynkynmaw, ka jingdheng kali ha ka surok national highway ha Narpuh ka la don mynta shi taïew, na ka daw ka jingtwa kyndew bad jinghap ki maw hajan ka tunel ha Sonapyrdi ha kaba baroh ki kali kiba ïaid lyngba na kane ka surok ki la sahkut lut baroh.
Nongpoh, Jylliew 17: U MLA ka Nongkrem u Bah Ardent Basaïawmoit u ba dei ruh u President jong ka VPP, u la ther tyngeh ïa ka sorkar halor ka jingpynmih ïaki kam Chairman, Co-Chairman bad Vice-Chairman ha ka jingïalang paidbah ka ba la pynlong ha Umsning, kaba dei tang ka jingpynlut phut ïaka pisa sorkar bad ki bym don jingmyntoi eiei ïaka jylla.
U ne u nongïalam ka VPP u la ther pyrshah ïa kane ka jingleh jong ka sorkar naduh ka MDA 1 bad ka MDA 2 kaba la shu pynsyrwa kai ïaka pisa u paidbah da kaba ai doh kyndang da ki kam Chairman, Co-Chairman bad Vice-Chairman sha ki briew jong ki party kiba don ha ka sorkar synrop.
U la ïathuh ruh ïa kine ki briew kiba la shu thung daka sorkar ki ïoh ïaka kyrdan ban ioh jingmyntoi kum ka kyrdan u Myntri Rangbah bad ki Myntri Sorkar, ha kaba ka sorkar ka hap ban siew lut baroh ki jinglut jingsep naduh ki nongpahara, ka bai leit bai wan, ka bai ïing bad kumta ter ter ba kum ki Myntri sokar ki ioh haka jylla.
U la ong ruh halor katei ka bynta naka liang ka VVP kan sa pynlong da ka jingïakhih ban dawa naka sorkar ba dei ban weng noh ïa kine ki kam Chairman kiba la shut hung khlem kam tang ban shu pynhun ïaki bad kyrpad ruh ïaki paidbah ba kin ai ka jingsnohkti lang haba ka party ka khot ïa katei ka jingïakhih.
Nongpoh, Jymmang 21: Ka Khasi Students’ Union, North Khasi Hills District Unit ka la ioh ban ban pynskhem pura ïa ki nongkitkam bathymmai ka KSU Pahamlapong bad Pahamsohthri unit ban nang pynïar ïa u tnum u tyndai jong ka jingshakri jong ka seng.
Ïa ki nongkitkam ba pura jong katei ka Unit la wan ban pynskhem da sa u Samla Pynkmenlang Sanmiet Education Secretary jong ka KSU sengkmie, haka jingdonlang ki nongïalam ka KSU NKHD naduh u Samla Ferdinald Kharkamni President, Joseph Lambok Rymbai Vice President, James Hitler Mawphniang Secretary, Bah Mathew Makdoh Rangbah Shnong bad kiwei kiwei ki nongïalam ka seng.
Ki nongkitkam ba pura jong ka KSU Pahamlapong bad Pahamsohthri Unit ki kynthup ïa u Samla Bankitbok Syiem kum u President, John Lyngdoh vice President, Kyrshanborlang Khymdeit Secretary, Balajied Syiem Education Secretary, Faster Khymdeit Organising Secretary, Risham Khymdeit Sports Secretary, Nangbanjied Nongrum Encironment Secretary, Balajied Lyngdoh Office Secretary lem bad kiwei kiwei ki dkhot.
Haba kren ha katei ka sngi hadien ka jingpynskhem naka liang u Samla Pynkmenlang Sanmiet u la sneng la kraw ïa kitei ki nongïalam ba thymmai ka KSU Pahamlapong bad Pahamsohthri ba kin long ki samla kiba don akor bad ïaid haka lynti ban ai ka jingïatreilang bad ki bor shnong, ym ban leh heh leh meng bad ban shim kabu haka kyrteng jong ka seng.
U la ong ruh ba ka KSU kam ju hikai ïaki dkhot ba kin long mawjynthut haka imlang ka sahlang, lane ban lum spah hynrei kum ki dkhot ka KSU ki dei ban don ka jingkitkhlieh ïala ka iing ka sem bad ka jaitbynriew bad kum ki dkhot ki lah ban mad shibun ki jingtynjuh ki jingkynthoh hynrei ngim dei ban tieng lane ban duh jingkyrmen, namar ka thong hi ka long ban pynurlong ïaka jingthmu ba bha bad ka nongrim, bad lyngba utei u symbai jong ka KSU bala bet ha katei ka shnong ngeit skhem ba un roi un heh un san ban ai ka jingshakri sha ki paidbah khamtam ka jaitbynriew, u la bynrap.
Shillong, Jylliew 18 : Ka sorkar MDA kaba la dap 100 sngi dang shen ka la pyrshang ban trei na ka bynta ban wanrah ka bha ka miat bad ka jingmyntoi ïa ki paid nongshong shnong jongka jylla, ong u MLA ba rim ka Mawlai bad u Co – Chairman u bah P T Sawkmie haba ïakren bad ki nongthoh khubor.
“Ngi dei ban ïaroh ïa ka jingpyrshang jongka sorkar wat ha ine i 100 sngi ruh ka la leh hi ban shakri ïa ki paid nongshong shnong ka jylla.
Ka la lah ban wanrah ïa ka G-20 Submit ha kane ka nongbah Shillong ha kaba ki delegates na kylleng ki ri bad napoh ka ri ki la wan ban ïashim bynta bad kaba sngewtynnad ka long ba ki la ïaroh ïa ka jingpynkhreh jongka sorkar ïa kane ka jingïalang jongki.
Nalor kata ka jingtrei ba shaid shaid da ki tnad sorkar bapher bapher ban pynitynnad ïa ka nongbah Shillong ba kan long ka smart city bad kumjuh ruh ïa ki constituency ba marjan.
Lada phai sha ka shongsuk shongsaiñ ruh ka sorkar ka la lah ban wanrah ïaka shongsuk shongsaiñ khamtam ba ka la lah ban wanrah ïa ka seng HNLC sha ka miej jingkren ïasuk.
Ka jingshongsuk shongsaiñ ka jylla ka la ïoh ka jingïaroh na ki briew kiba na bar ba kane ka jia long namar ka jingïatrei lang ki paid nongshong shnong bad ka sorkar, ong u bah Sawkmie.
U la ong ka jingshongsuk ka long kaba donkam tam namar khlem ka jingshongsuk kam don ka roi ka par hynrei haba don ka jingshongsuk ka jylla ruh ka kiew ha baroh ki liang khamtam eh ha ka liang ki kam jngohkai pyrthei kaba ai kam ai jam ïa ki hajar ngut ki khun samla bad ki longkmie sha ki thaiñ nongkyndong.
Lada phai sha ka jingïapynbeit pud ruh kane ka sorkar ka la bteng ïa ka jingpynbeit pud ha kane ka Wat kaba Ar ba mynta ha kaba ki Regional Committee ki la ïa kynduh shaid shaid ban pyndep noh ïa kane ka kam.
Nalor kata haba jia ki jingïapher jingmut ha ki thaiñ khappud khamtam kumba la jia dang shen ha Mukroh dei ka jingshim khia kloi ka sorkar ban ïakren mar mar ba ki bor ka sorkar Assam ba la lah ban tem ïa ki jingkulmar bad lah ban wanrah biang ïa ka jingshongsuk shongsaiñ.
Kumta u la ong ban ong ba kane ka sorkar MDA ka khlem pat leh ei ei ha ki 100 sngi ka long ka bym lah ban pdiang bad kaba la shu kynnoh khlem nongrim bad khlem da pynshong nongrim da kito kiba kwah ban kynthoh pyrshah beit ïa ka sorkar, pynkut u bah Sawkmie.
Umsning, Jylliew 18: U President ka Vice of the People Party (VPP) u Bah Ardent M Basaïawmoit ha ka sngi Saitjaiñ u la kynthoh ïa ka sorkar halor ki sienjam kiba ka shim hadien ka jingwan lynshop ka jingpang sniehdoh ki masi (Lumpy skin disease) da kaba ong ba ka sorkar jylla ha ka jaka ban shim ïa ki sienjam ban ïarap ïa ki nongri masi hynrei ka shu pyntieng pynban ïa ka paidbah ban bam doh bad dih dud.
“Ka sorkar aoi kaba kum kane ha jaka ban ïarap ïa ki nongrep ka shu pyntieng pynban ïa ki paidbah da kaba pynmih hukum ba ym long shuh ban bam doh bad ban dih dud ha kaba ki nongri jingri khamtam eh kiba ri masi khemdud ki la shu hap ban theh kai sha khyndew ïa ka dud namar ki paidbah kim nud shuh ban dih dud," ong u Bah Ardent ha ka jingïalang ba la pynlong ha Umsning.
“Ha ka jingshisha ka sorkar lyngba ka tnat Animal Husbandry & Veterinary ka dei ban leit sha madan ban lum jingkheiñ katno ki masi ki don kiba shah ktah kiba ym long shuh ban shohdoh ne ban dih ïa a dud jong ki na ka jingshah ktah na kane ka jingpang bad katno kiba koit ba khiah namar ym baroh ki masi ki pang hynrei ka jingpynmih beit beit tang ha hukum ka ktah shisha shisha ïa ki nongrep," u la bynrap.
U la ong ruh ba na ka liang ka VPP ha kine ki sngi kiba wan kan sa leit ban buh jingthoh sha ka sorkar ha kaba ïadei bad kane.
Shillong, Jylliew 18: Ka jingkhang wanrah dohkha na shabar ka Jylla kum na Andhra Pradesh ka la ïaid mynta la 11 sngi eiei naduh ba la pynjari da ka sorkar jylla lyngba ka Commissioner of Food and Safety hadien ka jinglap ïa ka jingdon u Formalin ha ki dohkha ba la shim nongmuna ban eksamin.
Kane ka jingkhang ban wanrah ïa ki dohkha la ïohi ïa ka jingkynjah jar ka basa dohkha ha Ïewduh kaba dei ka pdeng duh jong ka jingpynpoi bad shalan dohkha sha kiwei pat ki bynta ka Ri-lum Khasi.
Na ka liang u Mawphor ha ka sngi Saitjaiñ u la leit ban buddien ïa kane ka long ka man ha basa dohkha ha Ïewduh, bad ha ka jingleit buddien la lap ba ka ïew die dohkha ka dang kynjah jar jar.
Pynban watla katta ruh, hadien ba la shah ban die tang ïa ki dohkha ba pynmih na ka jylla bad kiba wanrah na Assam, bad watla ka dor ka kham rem, hynrei ki don ki dukan kiba la plie ban ïoh die bad ban ïaksaid khnang ba ki lah ban pyndap ïa ki jingdonkam ha ïing hasem kumba ki ju ïoh kamai barorbor na ka kane ka kam.
Haba ïoh ban ïakren bad kawei na ki nongdie dohkha ka la ong ba mynshuwa kam ju don kum kane ka jingïaknieh dohkha namar ïa ki dohkha ki la wan pynpoi hi ha ka jaka ba ki shong die.
Nalor kata ka la ïathuh ba naduh ba la pynsangeh wanrah dohkha na shabar, ka la ktah shi katdei eh ïa ka kamai kajih jong ki ba ki paidbah kim sngewtynnad shuh ban thied bad ba ka dor ruh ka lah kham rem.
“Ym tang ma ngi kiba die dohkha kiba shah ktah ka kamai ka jih hynrei ka jingshah ktah eh ka dei khamtam ïa ki daju kiba im ja na ka jingkit ïa ki mar kiba poi ha ïew hynrei mynta ba khang ïa ki dohkha nabar tang shipawa ki daju ruh kim ïoh kam shuh bad ym tang katta wat kito kiba im ja na ka die sha ruh ki shah ktah lang," ka la ong.
Halor kane ka jingpynbna jong ka Commissioner of Food and Safety ba ïa ki dohkha la lap ai injek formalin, la ïohi ba ka don ka jingsngew khohñioh na ki paidbah ban bam dohkha bad la ïohi ba ki paidbah ki la sdang ban ïabeh ban thied da ka ktung.
Haba ïakren bad ki nongdie ktung ki la ïathuh ba da kane ka jingkhang ka sorkar ïa ka jingwanpoi ki dohkha na bar jylla khamtam eh na Andra Pradesh ka ïew die ktung mynta ka la kham ïaid ïew.
Shillong, Jylliew, 18: U General Secretary jong ka Voice of the People Party (VPP) u Dr Ricky AJ Syngkon u la ong ba lada u pyrkhat tang ïa ka malade um donkam shuh ban dang mih shakhamt ban ïakhun na bynta ka ka kam ka jam namar ïa lade hi u la biang ka kam hynrei u ong dei namar ka mynsiem ban shu peit kai ïa ka ka jinglong jingman ka jylla kam ailad ïa u ban long nongpeit kai.
Haba kren ha ka jingïalang pynrung dkhot ka VPP ha Umsning u Dr Ricky u la ong, “Nga dei u nonghikai ha NEHU bad ka jingsiew ka la biang bad ngam donkam shuh ban dang khuslai eiei lada nga pyrkhat tang ïa ka malade hynrei namar ka mynsiem kam ailad ïa nga kum u nonghikai ka pynlong ïa nga ban snohkit bad ka VPP ban kyllur ïa ki lyngkha ba eh ban ai ïa ki longdien ïa ka lawei kaba shngaiñ".
U la ong ruh ba kum u nongshong shong ka jylla bad ka them Ri-bhoi u pangnud ban ïohi ba ka thaiñ bad ka jylla kam kiew kumba ka dei hok ban kiew ha baroh ki liang.
“Ngin peit ïa ka them Ri-bhoi ka don bun ki ki ophis treikam babun jong ka sorkar India, ka don ka kad liengsuiñ, ki karkhana bad ka khyndew ruh kaba seisoh ban nujor bad kiwei ki bynta jong ka jylla, hynrei sngewsih ba ha ki 51 snem kum ka jylla bad 31 snem ka jingïoh ïa ka District ngim ïohi ïa ka jingkiew bad ka jingïoh jingmyntoi jong ngi bad ka daw lada ngi tih tynrai ka dei namar ki nongsynshar kim don ka jingïohi jngai ïa ka lawei naduh kito ki snem," u la bynrap.
U la ong ruh ba ka jinghap ka Ri-bhoi kum kata ka Aspirational District ka dei kaba hap ban sngewrem namar hadien 31 ki snem ba ka la ïoh ïa ka District ka dang hap ha kane ka thup hynrei ha ka jingshisha ka la dei ban dei ka district kaba la tam duh ban ïa kiwei namar ka jingkyrkhur kaba u Blei u la theh sei da ki jingdon jingem ka mariang.
Ki ar kyntien ‘political appointment’ ki mut ka jingthung kam ïa ki briew tang na ka daw ba ki dei na ki seng sain pyrthei kiba bat ïa ka bor synshar ha ka jylla.
Nalor ka jingthung ïa ki Chairman bad Vice Chairman ha ki tnad sorkar bapher bapher, kiba ym donkam ei ei ruh hynrei kiba dei tang ban pynhun ïa kiba la jop elekshon bad ki bym shym la ïoh ban long minister, don ruh ka jingthung ïa ki Chairperson jong ka tnad peit kyrpang ïa ka jingeh bad jingshem lanot ki kynthei – Ka Meghalaya State Women’s Commission.
Ha ka jingshisha ka State Women’s Commission (SWC) ka dei ka tnad trei kam kaba khia shibun bad kaba donkam ïa ka jingshemphang ïa ka ain namar bunsien hi haba shah lehbein, lane leh be-ijot ki bapli ki kynthei bad longkmie ha u rangbah, ka SWC ka lah ban khot hajir ïa kum uta u nongleh kam sniew.
Shuh shuh ka long kaba kongsan bha ba kano kano ka briew kaba khlieh ïa ka SWC ka dei ban long kaba laitluid bad kam dei ban long dkhot bad kano kano ka seng sain pyrthei.
Ïa kane ka jingpyrkhing bad the lakam dei ban wan pyntrei kam namar ba bunsien ka don ka jingnoh shiliang khmat lada ka briew kaba bat ïa kata ka kyrdan ka dei ka dkhot jong kano kano ka seng sain pyrthei.
Ka lah ruh ban jia ba uwei na ki minister jong ka sorkar u shah ujor hano re hano ba u la leh palat ïa kano kano ka kynthei/longkmie.
Hato ka heh-duh (chairperson) jong ka SWC kan shlur ban shim ïa kano kano ka rai pyrshah ïa uta u minister? Nga tharai kan shitom shibun eh namar kan don ka jingkyntu ïa ka na shajrong ba kan sait khuid ïa ki jingleh uta u minister.
Kane ka mut ba ym don shuh ka jingbishar hok (justice), bad ka jingbympeit shiliang khmat (fairness).
Ha kine ki khyndiat bnai hadien ba la shimti biang ïa ka sorkar MDA-2, da ki seng NPP-UDP-HSPDP-BJP lah bun bah kiba la shah thung kam kum kita ki “advisor" lane ki nongai jingmut ïa u myntri rangbah (Chief Minister) Conrad Sangma.
Nalor ba la bun bah ki babu IAS, MCS bad kita ki nongai buit kiba nabar (consultants) hato dang donkam shuh sa ïa kita ki ‘advisor?’ Hato ngi lah mo ban tip kiei kita ki jingai jingmut (advice) namar ïa kine baroh da ki phew ngut lah siew da ka pisa paidbah kaba dei ban leit sha ki kam pynroi.
Toi haba trei ïa kano kano ka kam dei ban don ka jingmih lane ka result.
Hynrei da ki phew snem mynta ka State Planning Board kaba dei ban pruid dak ïa ka roi ka par jong ka jylla lyngba kita ka ‘plan’ lane ka jingsaindur ia ka lynti ïaid jong ka jylla bad ruh ban ai jingmut ïa ka sorkar kumno ban plie ïa ki lad seng kam seng jam bad kumta ter ter.
U Chairman ka State Planning Board u ïoh ïa ka tulop bad kiwei kiwei ki jingburia na ka sorkar kum ki nongtrei, ka bai petrol ban leit bai wan, ka bai phah sumar, ka jingleit sha kiwei pat ki jylla, ka bai elektrik, bai telephone bad kumta ter ter.
Tang ïa u Chairman State Planning Board ruh ka jingsiew man la u bnai ka long kaba khia bha.
Te khein sa kiwei kiwei pat ki chairman ha kiwei pat ki tnad trei kam kum ka Meghalaya Economic Development Council, Ka Meghalaya Tourism Development Corporation bad bun kiwei kiwei ruh ki tnad ïa kiba la pynkha na ka por sha ka por tang ban ïoh rieh slap ki MLA kiba lah rem lane kiba ym shym ïoh ka kam minister.
Kane ka jylla Meghalaya kam don jingmih eiei ruh na lade.
Ha ka por ba dang ïaid khaii bha u dewiong ka jylla ka ju ïoh kumba palat 600 klur tyngka ka khajna shisnem shisnem.
Hadien ba ka National Green Tribunal (NGT) ka tnat ain kaba dei peit ïa ka jingtlor ka mariang ka la khang ïa kata ka jingtih dewiong kaba pynjulor palat ïa ka mariang bad kaba la pynïap ruh ïa kiba bun ki nongtih dewiong shapoh thliew, ïa u dewiong la shu tih khlem jingbit (illegal mining) bad ruh lah shu die ïa u shabar jylla hynrei khlem da ïoh lum khajna shuh mynta da ki bun snem.
Namarkata ba ka jylla Meghalaya ka shaniah tylli beit ha ka sorkar kmie na ka bynta ki jingdonkam baroh naduh ban siew tulop ïa ki nongtrei sorkar bad ïa kita ki Chairman/Vive Chairman ruh.
Bunsien ka sorkar ka shim ram ruh na ki bank kiba na shiliang duriaw kum ka World Bank, ka Asian Development Bank bad kiwei kiwei.
Ïa kane ka ram ka jylla ka hap ruh ban siew bad ka sut kaba khia.
Kumba lah ban lum jingtip na ki dulir ka Comptroller and Auditor General (CAG) ka ri India ka jylla Meghalaya ka dap ram haduh 11,533 klur tyngka haduh u snem 2021.
Kat haduh u snem uba 2022 kane ka jingdap ram ka la lot sha ka 15,000 klur tyngka.
Ka ram ka la nang kiew haduh u niuhmat hynrei ki lad ki lynti ban siew ïa kita ki ram baroh ngim ïohi satia.
Ki babu sorkar kiba heh kyrdan ki ong ba ia katei ka ram baroh lah bah khlieh da ka sorkar kmie.
Hynrei haba ïakren bad ki katto katne ki stad pule ïa ka ïoh ka kot (economist) kiba don ha ka Prime Minister Economic Advisory Committee la lah ban sngewthuh ba ka sorkar kmie ruh mynta ka la peit bniah bha balei ba ka jylla kam lah ban pynmih ïa ka ïoh ka ka kot lajong (internal revenue).
Mangi kum ki nongshong shnong kiba kitkhia ïa ka lawei ka jylla ngi donkam ban pule bad pynleit jingmut bhai a ki dulir kiba pynmih ka Accountant General office lane ka CAG Report man la u snem khnang ban gin ym shu ïaid matlah khlem tip kumno la pynïaid ïa kane ka jylla jongngi bad katno ki pateng ki ban dang wan ki lah shah kit ram lypa.
Khliehriat, Jylliew 18 : Ka jingïai bteng ka jingtwa ha ka surokbah NH-6 hajan ka tunnel Sonapyrdi ka dang buh jingma haduh mynta ruh ïa ki nongleit nongwan watla ki kali ki la sdang ban lait khyndiat khyndiat shilliang ka surok.
Ki tyllong khubor ba la ïoh lum ki ïathuh ruh ba lada u slap u dang ther biang ka lah ban jia biang ka jingtwa bad jinghap ka khyndew ktieh ha katei ka jaka.
Kumta halor kane ka jingjia, na ka liang ki pulit ki la kyntu ïa baroh kiba ïaid lyngba na katei ka surok ba ki dei ban da long adkar bad husiar bha ïoh kan jia biang ka jingtwa khyndew.
Shuh shuh ki la kyntu ruh ba dei ban kiar katba lah ban ïaid na katei ka surok lait noh tang ha ki kam kiba donkam kyrkieh eh.
La kyntu ruh ïa ki nongleit nongwan ba kin wad noh da kiwei ki lynti namar ka surok ha Sonapyrdi ka dang buh jingma bad ka jingdheng kali ruh ka dang don haduh mynta.
Na ka liang ka tnad, ka kyntu ruh ïa ki paidbah kiba ïaid lyngba kane ka surok ba kin rah lang ruh ïa ki jingbam bad ka um khnang ba kan ym buh jingeh ïa ki lada jia kano kano ka jingdheng kali.
Ha kajuh ka por ki nongtrei ka National Highway Authority of India ki dang trei shaid shaid ban pynkhuid ïa ka surok kaba la dap da ka khyndew ktieh bad ki maw kiba la tap ïa ka surok baroh kawei.
Khliehriat, Jylliew 18: Ki lai tylli ki shong hapoh East Jaintia Hills District ki la shongdum la palat ïa ka san sngi lynter bad na ka liang nongshong shnong katei ka shnong ki la ïathuh ba ka daw tynrai jong ka jingduh bording ka dei namar u SDO ba dei peit ïa ka Lumshnong Sub- Station um shym la shimkhia eiei ban weng ïa kane ka jingeh wat hadien ba ki la leit ud leit nam sha u.
Kine ki lai tylli ki mshnong kiba duh bording la jan kot sha ka shitaïew ki kynthup ïa ka Nongsning ka shnong ba don 120 eiei ki longiing, ka Umrasong pat kaba don 50 tylli eiei bad ka Menkre kaba don 100 tylli eiei ki longiing.
Haba kren bad u Mawphor uwei na ki nongshong shnong katei ka u Maniwel Suja u la ïathuh ba kane ka jingduhlait kam dei shuh ka sien kaba nyngkong ne ba ar hynrei ka dei kaba jia man ka por.
U la ïathuh ba kine ki shnong kidei kiba ïoh bording na Khlieh-shnong Sub-station.
“Ha shuwa kine ki 10 snem eiei ha ka por ba ki pynpoi bording na Byndihati Substation ka jingpynpoi bording ka biang beit bad kam ju don jingthut kumba long ha kine ki 10 snem naduh ba la pynpoi bording na Khlieh-shnong Sub-station bad kum ki nongshong shnong ngi kwah ba ka jingpynpoi bording kan long biang noh na Byndihati," u la ong.
U la ong ruh ba na ka liang u SDO ruh wat hadien ka jingujor um shym la shim kino kino ki sienjam ban weng ïa kane ka jingeh bad ong ba ha ki snem ba ka jingtan bording ka dei na Byndihati Substation na ka liang ki nongtrei bad ki ophisar tang shu ai ki jingujor ki pyrshang kloi katba lah ban weng ïa ka jingbym poi bording.
U la ïathuh ruh ba ka jingthung ka sorkar ïa ki Muster Roll tang uwei ban peit ïa ki byun tylli ki shnong ka buh jingeh shikatdei ïa ki ban ai jingshakri kaba paka.
“Ngi dawa ba dei ban pynduna bai bording na bynta kane ka jingbym poi bording namar shane ka baibording la shu antad beit na ophis ym kum shawei ba ki buh da ki meter," u la ong.
“Sha kiwei ki jaka lehse lada lip bording ka bai lait kan kham duna katba ha kine ki shnong kiba shane pat la shu antad beit la lip ne ym lip bodring ka bai thang bording ka long beit katjuh," u la bynrap.
Shillong, Jylliew 18 : Ka Khasi Jaiñtia Fish Wholesaler and Retailer Association ka la kyntu ïa ka sorkar jylla ba kan buh noh da ki jaka test formalin ha Khlieh Iewduh khnang ban test ïa baroh ki dohkha kiba poi man ka sngi sha ïew ha shwa ban pynpoi pat sha kylleng ki bynta jong ka jylla.
“Ngi ruh ngi kwah ba ki paidbah kin shngaiñ, na kata ka daw ngi kyntu ïa ka sorkar ba kan buh noh da ka testing centre ha Khlieh Iewduh," ong u President ka seng, Bah Mitchel Wankhar.
Nalorkata, u la ong ba ki dohkha ba wan na Andhra Pradesh sha ka jylla kidei beit na pung hynrei don pat ki jait dohkha kum ki ‘kha pamphlet, ki shymprong heh bad katto katne kiba wanrah na duriaw bad ïaid kylleng kylleng ha shwa ban poi sha Shillong.
Da kaba pynpaw ruh ba kim sngew lah ngeit ban shu kynnoh beit ba dei ki khabah ba wanrah na Andhra, utei u president ba dei ruh u Executive Member ka KHADC u la ong lada ki ïalam hi ma ki ïa ka kynhun ban leit peit sha katei ka jylla ba ki wanrah dohkha lehse kan mih beit ka jingkynnoh ba ka long noh shilliang.
“Kumta, ngi kyntu ïa ka sorkar jylla ba lada ka lah ban phah shaduh Switzerland na ka bynta ki kam ri jingri kan eh aiu ban phah na Meghalaya ban phah sha Andhra Pradesh ban wad bniah halor ka kam ri dohkha," u la bynrap biang.
Shuh shuh u ong ruh ba lada ka sorkar ka shimkhia shisha, ki kloi wat ban ïarap ïa ka kynhun kaba leit wad bniah ban kynduh ïa kito kiba ri dohkha ha Andhra Pradesh.
Ha kajuh ka por pat, u la ong ruh ba kum ka kynhun kin sa leit ruh ban kynduh ïa u Myntri Rangbah ka Jylla Conrad K Sangma na ka bynta ban ïa kren halor katei ka jingshahkhang die dohkha kynsan kynsan ha ka jylla.
Shillong, Jylliew 18: Ka Tnad Animal Husbandry & Veterinary, ka la dep ban ai injek ïa palat 20,000 tylli ki masi ha kylleng ki bynta ka Jylla ban ïada na ka jingsaphriang jong ka jingpang sniehdoh ba la tip kum ka Lumpy Skin Desease (LSD).
Haba pyntip ïa kane hynne ka sngi U Blei, u Secretary ba khmih ïa ka Tnad Animal Husbandry Dr Manjunatha C ula pyntip ba ka Tnad ka la ïaid injek ïa ki masi ban ïada ïa ka jingsaphriag ka jingpang LSD.Ula ong ba ka Tnad ka la dep ban injek palat 20,000 tylli ki masi kat haduh mynta ka sngi.
Palat 7200 tylli ki masi ki la ïabit ïa kane ka jingpang bad haduh 4588 tylli la lah ban sumar ban ki la ïoh pat ïa ka jingkoit.
Haduh mynta haduh 61 tylli ki masi ki la iap na kane ka jingpang hapoh ka Jylla.
Ki dang don sa palat 2500 tylli kiba dang kit ïa une u khniang jingpang ha ka met.
U Dr Manjunatha ula kyntu ïa ki nongri masi ba kin shah ïa ki briew ka Tnad ba kin wan ai injek ïa ki masi jong ki namar kane kan ïada ïa ki masi ba ki ri na ka jingpang LSD.“Ka jingsumar ka la ïaid ruh ïa kito ki masi ba don jingpang ba kin koit noh.
Ki Nongrep ki lah ban phone ha u helpline number" ula ong.
Haba pynmih ia ki jingbthah dang shen, ka Tnad ka la ong ba ka jingpang LSD kam dei satia kaba ïabit sha ki briew.
Hynrei, ïa ka doh bad ka dud jong ki masi ba pang ym dei satia ban ïabam ne ban die.
Ka jingpang LSD ka dei ka jingpang khniang kaba saphriang na ka jingdait pyrjong, ki skaiñ bad ki thyllah.
Ki mrad ba ïoh ïa kane ka jingpang ki lah ban jem hi hapoh ka 2-3 taiew.
Ka la bthah ruh ba ïa ki jaka ba don ki masi ba pang, dei ban synreit da ka dwai sodium hyphichlorite (2-3%) lane ka phenal (2%/15 minit) lane ka formalin (1%).
La bthah ïa ki nongrep ba kin phone sha ki Rapid Response Team jong ka Tnad lyngba ki helpline number ba kin leit ai injek bad sumar ïa ki masi jong ki hapoh ki sem.
Lada don ki masi ba iap, ïa ka met dei ban shu tep, la ong ka Tnad haba bynrap ba ki ïew masi kiba don hapoh ka 10 Km radius na ka thymmei jong ka jingpang ki dei ban khang khyrdep.
Nongstoiñ, Jylliew, 18: Ki Pulit ka West Khasi Hills District, ki la pynlong ïa ka jingkhynra kaba jur ïa ki karkhana coke ba be-aiñ hapoh ka District mynta ka taiew bad ki la ïoh kem ïa uwei u Heh spah na Beltola u ba pynïaid ïa kawei ka karkhana be-aiñ katba bun ki trai karkhana ki la phetrieh na ka kti jong ka Aiñ.
Kane ka jingkhynra ka la jia tang shi sngi hadien ba ka Ïing kashari Meghalaya High Court kaba bthah ïa u Director General of Police (DGP) ban wad ban kem ïa baroh ki trai jong ki karkhana coke ba beaiñ hapoh ka Jylla.
Ki Pulit Special Investigation Team (SIT) ka West Khasi Hills ha ryngkat ki Magistrate bad ka DMR, ki la hiar khynra ïa ki kar kana coke ha ka 17 tarik mynta u bnai ha ki thaiñ Shallang bad ki la ïoh ban kurup haduh 9000 MT u dewiong bad 800 MT u coke ba la pyllang ha kawei ka karkhana coke be-aiñ ba la tip kum ka M/s Kalyani Fuels Ltd.
Ki Pulit ki la kem ïa u trai jong kane ka karkhana u ba kyrteng u Youdishtra Bhama ba na Bongaon, Beltola, u ba dei u trai shnong ka Hisar District ka Haryana.
La ong ba une u Heh spah u dei ruh u nongïasaid Aiñ.
Ki Pulit ki la ïoh ban tohkit lai sngi ïa u ne u briew halor ka case ba la register ha Shallang Police Station hapoh ka kyndon 188/34/379/120B IPC pule lang bad ka kyndon 3 (1) 21(1) MMDR Act, kyndon 15 EP Act bad kyndon 3 jong ka Explosive Substances Act.
Katkum ka khubor ba ïohlum, la ïathuh ba ki don haduh 57 tylli ki karkhana coke kiba don ha ki thaiñ Shallang bad la suba jur ba bun na kine ki karkhana ki dei kiba treikam be-aiñ.
Ki bor District ki pyntip ba ha kane ka jingkhynra, kila lap ruh ba bun na kine ki karkhana ki dei kiba be-aiñ bad ki trai ki dei ki Hehspah ba na shabar ka Jylla kiba la shu pynshah kyrteng ha ki briew lane trai shnong ka thaiñ Shallang.
Ki pyntip ba kine ki trai karkhana ki la phet rieh mynta na ka kti jong ka aiñ.
Ki ïathuh ba bun na kine ki trai karkhana ki dei kiba na Haryana, Bihar, Uttar Pradesh, Jharkhand bad Assam nalor kiwei kiwei ki Jylla.
Ki pyntip ba ka jingthwet ïa kine ki briew ka dang ïaid shakhmat.
Haba kylli, la ïathuh ba ka jingkem kan long ym tang ïa kine ki trai karkhana, hynrei wat ïa ki briew ne trai shnong kiba pynshah kyrteng ha ka ban pyntreikam ïa kine ki karkhana.
Ki ïathuh ba ki Pulit kin sa pyndonkam ruh ïa ki kyndon aiñ jong ka Benamy Transaction Act pyrshah ïa kine ki heh spah bad ïa ki trai shnong ba kyrshan ïa kine ki karkhana beaiñ.
La ong ruh ba kumba long haduh mynta ki don kumba 57 tylli ki karkhana saiñ dewiong beaiñ ha ka thaiñ Shallang baroh kawei.
Ym tip ruh katno ki don ïa ki kot ki sla kiba biang bad katno pat kiba ym don kot don sla.
Ka jingthwet bad jingkem ïa baroh ka dang ïaid shakhmat.
Shillong, Jylliew 18 : Haduh katno ka sorkar kan lah ban pynkylla thymmai ïa ka Reservation Policy ka long ka jingkylli kaba khraw kaba mih hakhmat eh namar ka jingdawa ka dei tang na ka liang ki nongïalam na Khasi bad Jaintia katba ki nongïalam na ri lum Garo ki sngap bad ki dawa ban pynneh kumjuh.
Ka daw ka long ba ki sngewthuh ba lyngba kane kaba mynta ka jingïoh nong kan long ïa ki paid Garo.
Ym lah ban len baroh shi katta katba ym pat don ba ktah ïa kane ka mat baroh baroh dang iaklet, ka tyllong khubor ka ïathuh ba kiba ïoh jingmyntoi bun ki dei ki paid Khasi bad Jaiñtia la ka dei ha ka ïoh kam ïoh jam ne ka jingleit pule laiñ bapher bapher namar haba ki paid Garo kim poi sha ka thong ki ban ïoh rung kam ki dei ki samla Khasi bad Jaintia.
La ioh jingtip ki samla Khasi bad Jaintia ha ki por ba la dep ki dang ïoh bynta lehse haduh 20 % na ka bhah ki paid Garo bad kumba 10-15 % na ka General Category.
Kumta lada kheiñ lang baroh nalor ka bhah ba 40 % ki samla Khasi bad Jaiñtia ki dang ïoh bhah haduh 70-75 %.
Hynrei naduh ba la wanrah ïa kane ka mat hapoh Assembly da u MLA ka North Shillong Constituency u bah Adelbert Nongrum ban pynkylla thymmai noh ïa ka Reservation Policy ki paralok Garo ki la kiew ïing lieh ïing saw bad ka ïing bishar ka la bthah ba dei ban pyntreikam noh da ka Roster System.
Ka jingpyntreikam ïa kane mynta ka la ktah jur ïa ki khun samla namar ha ki jaka ba dang duna ki samla Garo la pynrung bun beit da ki samla Garo bad pynduna noh ïa ki samla Khasi bad Jaiñtia.
Namar kat kum ka Office Memerandum ba thymma ba la pynmih ha ka 14 tarik Jylliew 2023 la kren shai ba ka jingpyntreikam ïa ka Roster System kan long beit naduh kaba sdang ïa ka Reservation Policy kata naduh u snem 1972.
Katno phew snem kane kan ktah ïa ki samla Khasi bad Jaiñtia lada pyntreikam beit naduh ba sdang ym nangne shakhmat.
Mynta kane ka kam ka la long thik kumba la pynwit ne leit tynruh ia ka skum u ngap Lwai.
Une u jait kyieng lada don ba pynthut un mih na skum bad dait naphang khlem jingmap, kumjuh ruh ka Reservation Policy ka la long kum une u ngap namar ba la pynkhih mynta la ïohi ba ki Schedule Caste ruh ki dawa la ka jong ka bhah, ki paid Garo kiba sah hangne ha Khasi Hills ruh ki dawa ban ïoh bhah na kane ka polisi.
Kumta ka sorkar kan pynhun shuh tang ïano bad kam long kaba suk ba kan pynduna shano shano ruh namar lada duna ïa ki paid Garo ruh ka jingïakhih ka la ap lypa lada pynbun ïa ki paid Khasi bad Jaintia lada kheiñ na ka jingbun paid, la sngewthuh shai kdar ba ki paid Garo ruh kin ym ailad ïa kane.
Kumta kan long ka kam kaba eh bha ïa ka Expert Committee ban shong bishar bniah ïa ka Reservation Policy namar ki hap ban wanrah da kata ka policy ka ban pynhun lut ïa baroh.
Shillong, Jylliew 18 : Ka National People’s Party (NPP) ka la pynkhreh mynta ban shimti hi noh ïa ka bor synshar na kti jong ka United Democratic Party (UDP) ha Khasi Hills Autonomous District Council (KHADC) hapoh ka jingïalam jong u Bah Titos W Chyne kum u Chief Executive Member.
Ki tyllong khubor ki ïathuh ba katei ka jingkhih jong ka NPP kadei hadien ba ka la don ka jingtyrwa treilang na ka Congress ban treilang noh bad pynkut ïa ka samoi ba dang sah.
Kumba long mynta, dei tang ka Congress kaba don ha ka Liang Pyrshah ha KHADC.“Ïa mynta ka jingïakren ka dang ïaid shaid shaid halor kane ka bynta bad lehse lashai ka sngi (ba sdang dorbar) ngin sa lah ban shim ïa ka rai," ong ka tyllong khubor.
La ïoh jingtip ruh ba ka jingwan jong ka Congress ban ïatrei lang kadei hadien ba ka la don ruh ka jingïapynbeit ban sam doh kyndang lang ïa ki MDC jong ka.
Hynrei halor kane haba pyrshang ban ïa kren bad katto katne ki MDC jong katei ka party ym shym la ïoh lad satia ban pyntikna.
Ki khubor ba ïoh lum ki ïathuh ruh ba lada katei ka jingpynbeit ka ïaid beit, ïa ka shuki CEM yn aiti ha ka NPP ban shimti katba ïa ka shuki Depuy CEM pat yn ai ha ka Congress khlem pat ïa kren pat ïa kiwei pat ki Executive Member.
La ïathuh ruh ba ka shuki Chairman hi ka lah ban neh kumjuh lada ym don kano kano ka jingpynkylla.
La sngewthuh ruh ba ka shuki CEM ka lah ban leit sha uwei na ki MDC uba dei ruh u MLA barim ka NPP bad kumjuh ruh ka shuki DyCEM kan long sha u MDC ba dei ruh u MLA barim.
Lah ban kdew hangne ba ka NPP ka don mynta haduh 12 ngut ki MDC katba ka Congress pat ka don hynriew ngut, kaba mut lada khein lang baroh ki la poi sha ka 18 ngut na ki 29 ngut ki MDC (lait noh uwei u MLA ba shu thung).
Ki MDC ka NPP ki kynthup ïa u Bah Pynïaid Sing Syiem, Bah Victor Ranee, Bah Rangkynsai Kharbuki, Kong Macdalyne Sawkmie Mawlong, Kong Grace Kharpuri, Bah Alvin Khyriem, Bah Fantin Joseph Lakadong, Bah Teibor Pathaw, Bah Lamphrang Blah, Bah Sherbor Mawlong, Bah Bajop Pyngrope bad Bah Gigur Myrthong.
Katba na ka Congress pat ki kynthup ïa u Bah PN Syiem, Bah RV Lyngdoh, Bah Charles Marngar, Bah Gabriel Sohlang, Bah Batskhem Ryntathiang bad Bah Carnes Sohshang.
Lah ruh ban kdew hangne ba dang ha ki katto katne taïew la phriang bha ki khubor ba ar ngut ki MDC ka Congress ki la thmu ban leit pynïasoh noh sha ka NPP hynrei haduh mynta mynne pat katei ka kam ka dang sahteng beit kumto.
Ki tyllong khubor ki ïathuh ruh ba katei ka kynhun kan ïa kynduh ha kane ka sngi Nyngkong kaba dei ka sngi sdang Dorbar ha shwa ba kin ïaid shakhmat ïa ka kam.
Shillong, Jylliew 19 : Ka Jylla ka la ïoh ban khur haduh 17 tylli ki takma na ka lympung ïalehkai jong ka India Open International Karate Championship 2023 kaba long ha Talkotara Indoor Stadium, New Delhi ha ka 17 bad 18 tarik mynta u bnai.
Ha kane ka kynti ka All Meghalaya Karate – Do Association kala phah haduh 31 ngut ki nongïalehkai hapoh ka jingïalam jong u Bah Donboklang Lyngdoh, Arjuna Sewa, Pynhunlang Kharbuli bad u Sunil Rathee kum ki coach bad manager.
Katei ka kynhun ka la khur ïa ka kyrdan ba lai ha katei ka lympung da kaba khur 5 tylli ki takma ksiar, bad mar 6 tylli ki takma rupa bad takma rnong.
Kumta halor kane ka jingjop, na ka liang ka Synjuk ka ai ka jingkitbok ïa baroh kiba khur takma kynthup ïa ki nongïalehkai, ki coach bad ki manager.
Ki nongïalehkai ba khur takma ksiar ha katei ka lympung ki kynthup ïa ka Daphishisha Shadap, Larisha Kurbah, Daphilahun Wahlang, Damebanmerbha S Blah bad Saralin Rynghang.
Nangta kiba khur takma rupa pat ki long ka Inlumlang Skhemiew, Rebeka Nongspung, Bhawan chwadame L Mawphlang, Davyson Kharkongor (khur ruh ïa ka takma rnong), Kmenlang Shabong bad u Nangkitbok Phira.
Ki nongïalehkai kiba khur takma rnong pat ki kynthup ïa ka Durka Padit, Carene Sohiong, Garry Daniel L.Mawlong, Anysha Wahlang bad Paul Danny Kharmudai.
Shillong, Jylliew 19 : Ka kynhun ïalehkai jong ka Laitkor SportS Club ki la ïoh ban pynliem haduh 6-0 kol ïa ka Umpling Sports Club ha ka jingïakhun ba nyngkong jong ka SSA Women’s League kaba long hynne ka sngi ha madan Third Ground, Polo.
Ha ka jingïakhun kaba ar pat ka PFR Academy ka la ïoh ban pynliem syndon haduh 16-0 kol ïa ka Mawkriah West Sports Club.
Ïa kane ka lympung ïalehkai la wan ban plie pyrda da u Vice President ka SSA, Bah KS Kubarh ryngkat ka jingdonlang u Hony Secretary SS Rapthap, u Assistant Secreatary Bah DL Nongbri bad kiwei kiwei ki dkhot ka Synjuk.
Haba phai sha baroh ar tylli ki jingïakhun, baroh ki la noh shilliang namar kim shym la lah satia wat ban pynphai kylla wat tang shi kol ruh.
Ïa ki kol jong ka Laitkor ha kane ka sngi la ïoh ban thep da ka Ïaraplang Nongrum haduh san tylli, kata ha ka minit kaba 2, ba 10, ba 20, 73 bad ka minit kaba 77.
Katba ïa kawei pat ka kol la ïoh ban thep da ka Nisilia Majaw ha ka minit kaba 17.
Ka jingïakhun ha kane ka sngi Ba-ar pat kan long hapdeng ka Lumparing Sports Club pyrshah ïa ka Kharang SC ha ka por 2:30 baje mynsngi katba ha ka jingïakhun kaba ar pat kan long hapdeng ka Mawlai SC pyrshah ïa ka Ïasnohktilang FC ha ka por 4:15 baje janmiet.
Jowai, Jylliew 19: Ka lympung ïalehkai phutbol ba la tip kum ka ‘3rd U Adelbert Laloo Memorial Trophy’ jong ka kyrdan 3rd Division Football Tournament 2023, bala pynïaid da ka West Jaiñtia District Sports Association (WJDSA) Jowai kaba la long mynta ka sngi ha madan Kiang Nangbah Stadium, Jowai.
Haba phai sha ka jingïakhun kaba nyngkong ka Nonglatem SC kala lah ban pynliem haduh 6-0 kol ïa ka Loompyrdi Iongpiah.
Ïa kitei ki kol na ka Nonglatem SC la thep da u Tomi Lamare haka minit ba 16, u Living Suja saw kata ha ka minit ba 22, 52, 54 & 60, katba kawei ka kol la kum thep bakla sha ka kol la jong ha ka minit ba 30.
Ha ka jingïakhun kaba ar ka Lumbhahdakha kaba lah ban pynliem da 2-0 kol ïa ka Pammanik, ïa ki kol na ka Lumbhahdakha la thep da u Sumarmiki Suting ha ka minit ba 38 bad u Pynkhreh Talang haka minit ba 66.
Katba ha ka jingïakhun kaba lai ka kynhun ïalehkai jong ka Nangbah Mooknor kala pynliem da 2-0 kol ïa ka Tpep-pale, ïa ki kol na ka Nangbah Mooknor la ïoh ban thep da u Poimidanial Thubru haka minit ba 49 bad u Soki Lamare haka minit ba 60.
Shillong, Jylliew, 19: Ka Dr.Ampareen Lyngdoh kaba long ka Myntri jong ka Sorkar Jylla kaba peit ia ka tnat ka Koit ka Khiah ha ka Lah Sngi U Blei ka la kular hakhmat ki nongialam jong ka Hynniewtrep Youth Council (HYC) West Khasi Hills District ba kan sa leit jurip hi dalade ha ka 26 tarik mynta u bnai ia ki jaka ai jingsumar kiba don hapoh u pud u sam jong ka West Khasi Hills District.
Kane ka jingkular jong ka Myntri ka long hadien ba ka Hynniewtrep Youth Council (HYC) hapoh ka jingialam jong u President ka Seng u Bah Lumlang Kharsyiemlieh ka la pynsngew ia ka jingbym biang jong ka Nongstoiñ Maternity and Child Health Hospital, ki jingduna hapoh ka Nongstoiñ Civil hospital, ki PHC bad ki CHC bad ka jingduna jong ki Staff Nurse.
Shillong, Jylliew 19 : Ka Meghalaya State Olympic Association (MSOA) ryngkat ka ARMS – PT/EDGE 10 – SPORTALITY, da ka jingïatrei lang bad ka Department of Sports & Youth Affairs ka sorkar jylla, ka la pynbna ïa ka jingsdang ban pyntreikam noh ïa ka Elite Pathway Training 2nd Camp, kaba la long ha ka 17 bad 18 tarik mynta u bnai ha JN Stadium, Polo Shillong.
Ka thong jong katei ka prokram ka long ban pynkylla ïa ka rukom pynmih ïa ki nongïalehkai na kane ka thain kata da kaba sdang ban hikai, pyntbit ïa ki naduh ba dang rit bad buddien haduh ba kin da pura.
Katei ka Elite Pathway Program ka long ruh ka bynta ba kongsan jong ka STAR Program, kaba la pynmih da ka sorkar jylla bad pyntreikam pat da ka Edge10 Group, ka kynhun na Australia ryngkat ka Meghalaya State Olympic Association, ban wad bad pyntbit ïa ki riew donsap kiba don ha ka jylla.
Ha katei ka sngi khraw la donlang ruh u Sampat Kumar, IAS, Principal Secretary, Programme Implementation & Evaluation Department, ka sorkar jylla nalor u Ïan Campbell, u rangïalehkai Olympic uba la dep ban mihkhmat ïa ka Australia ha ka 1980 Olympics.
Nalorkine la donlang ruh u Bah John F Kharshiing, Working President ka Meghalaya State Olympic Association, Bah PB War Nongbri, Assistant Director jong ka Department of Sports and Youth Affairs, kiba la pashat lang katto katne ki mat ba kongsan.
Katba na ka liang u Bah P.Laloo, Joint Secretary ka Meghalaya State Olympic Association bad Kong Isawanda Laloo, Director ka tnad Sports and Youth Affairs, ka sorkar jylla ki la pynpaw ïa ka jingkmen ryngkat ka jingkyrmen ba katei ka jingïatrei lang bad ka EPP kan wanrah ïa u soh ka jingjop.
Na ka liang u Bah John Kharshiing haba kren ha kane ka jingïalang u la ong, “Nga dap da ka jingkmen ban sakhi ïa ka Elite Pathway Program na bynta ki nongïalehkai ka Meghalaya.
Kane ka prokram da ka jingïatreilang bad ka MSOA bad ruh ka Edge10 Group, ka la plie lad plie lynti ban lap ïa ki riew donsap bad ruh kumno ban pyntbit ïa ki nongïalehkai.
Kane ka prokram ka long ruh kum ka jingsdang jong ka jingkyrmen na bynta ki nongïalehkai ba dang khie da kaba plie ïaka lad ba kin ïoh ïa ki jingkilan met kiba paka ryngkat ka jingdonlang ki nonghikai kiba kynsai.
Nga pynpaw ruh ka jingsngewnguh ïa ka jingaiti bad ka jingtbit jong u Ïan Campbell, u nongïalehkai Olympic ba pawnam bad ka kynhun kiba lamkhmat ïa kane ka prokram.
"Ha kajuh ka por u ong ruh ba ki dap ka jingsngewnguh ïa ka jingkyrshan kaba radbah ba ki ïoh na u Myntri Rangbah ka Jylla, Conrad K Sangam bad ruh u Myntri ka tnad Bah Shakliar Warjri kiba da ka jingtrei borbah jong ki ka Meghalaya ka la sdang mynta ban pyni ïa u soh.
Na ka liang u Ian Campbell ha ka jingkren u la ong ba kane ka jylla nalor ba ka don ïa ka mariang kaba ithiang u lap ruh ba ki don bun ki riewdonsap kiba dang khie.
“Hadien ba nga la dep ban peit ïa palat 14,500 ngut ki nongïalehkai lyngba ki jingïalehkai ba harukom ha baroh kawei ka jylla, nga sdang ban sngewthuh ïa ka jingbun ki riewdonsap.
Ka jingtbit, ka jinglah kaba la don lypa ha ki, ka pyni ïa ka jingkyrmen na ka bynta ka lawei," u la ong da kaba pynpaw ruh ïa ka jingsngewnguh ïa u Working President ka MSOA bad ka kynhun kiba la shaniah ha u ban pynïaid ïa katei ka kam shakhmat ban lap ïa ki nongïalehkai kiba kynsai bad kiba don ruh ka jinglah ba kin kiew shuh shuh ha ki kam ïalehkai ba bunjait.
Shuh shuh u ong ruh ba ka thong ka long ban lah sei uwei lada ym lah shibun, ïa ki nongïalehkai ban mihkhmat ïa ka jylla ha ki lympung ïalehkai jong ki ri ka pyrthei (International professional athlete) kiban aireng ha ki lympung ïalehkai kiba heh tam ha ka pyrthei.
Lyngba ka EPP ki la don haduh 14,500 ngut ki khynnah kiba la wan ban pyni ïa ka jigntbit jong ki ha kylleng ki bynta jong ka jylla bad na kine ki la don haduh 200 ngut ei ei kiba la shah jied na ka bynta katei EPP.Kine ki nongïalehkai ki don mynta ha ka prokram ba shisnem kaba la phiah ha ki ar bynta kaba kynthup ïa ki jinghikai pyntbit ba ai da ki coach bad ruh ka jingpeitngor kaba man ka taiew ban peit ïa ka jingtbit kaba ki don.
Ka bynta kaba ar pat jong ka EPP ka long ka jingkilan met kaba markhmat ha SAI Centre NEHU hakaba ki nongïalehkai ba la shah jied ki ïoh ïa ka jinghikai hapoh ka jingïalam jong u Ian Campbell bad ka kynhun.
Kane ka jinghikai ki ïoh ruh na ki coach ba pawnam da kaba ai nuksa ba ha u Ïaiong 2023 ki nongïalehkai ki ïoh ruh ïa ka jinghikai na u rangïalehkai ba rim ka Manchester United u Jesper Olsen nalor kiwei kiwei ki coach.
Ha kajuh ka por na ka liang ka tnad Ïalehkai ka jylla ka buddien bad peitngor ïa kitei ki nongïalehkai bad ka buh thong ruh ba kitei ki nongïalehkai kin ïoh ïa ka jinghikai kaba paka tam eh.
Nalorkata, ka Mass Talent Identification Program kan ïai bteng ban wad ïa ki nongïalehkai kiba don ïa katei ka jingtbit lypa.
Ka tnad ka don ruh ka jingkyrmen ba da ka jingïatrei lang bad ka MSOA ryngkat ka Edge10 Group kin ïoh ban pynwandur shuh shuh ïa ki kam ïalehkai ha kane ka jylla da kaba pynkupbor bad plie lad ïaki nongïalehkai ba kin khie rasong wat ha ki lympung ïakhun jong ki ri ka pyrthei.
Hadien kumba lai bnai ba la pynlong ïa ka Ïingdorbar Thawaiñ kaba thymmai na ka bynta ka samoi 2023 haduh 2028, khatduh ka ïingdorbar kala ïoh ïa u Nongïalam ka Liang Pyrshah, haba u Speaker u la thung ïa u Bah Ronnie V.Lyngdoh kum u Leader of Opposition.
Ym tang u MLA jong ka Mylliem uba la ïoh ïa kane ka shuki, hynrei uwei pat u MLA ka Congress u Salseng Sangma, u la ïoh ïa ka shuki Opposition Chief Whip.
Kane ka jingïoh ka Congress baroh artylli ki shuki ha ka Liang Pyrshah ka la pynlyngngoh ïa kiba bun, namar ba ha ka Liang Pyrshah don ruh 5 ngut ki MLA kiba kynthup ïa ki Dkhot ba la rim bad rangbah bha jong ka ïingdorbar, kum u Dr.Mukul Sangma bad u Bah Charles Pyngrope, baroh arngut ki MLA ka Trinamool Congress.
Ka Liang Pyrshah ka don ruh 4 ngut ki MLA ka Seng Voice of the People Party(VPP), kaba pynlong ïa ka Liang Pyrshah ban don baroh 14 ngut ha ka ïingdorbar kaba don 60 ngut ki dkhot.
Kiba bun ki la pynpaw ka jinglyngngoh namar ba ha kaba nyngkong u Speaker u la ong ba donkam ban don 10 ngut ha ka kynhun ban ïoh Nongïalam Liang Pyrshah.
Wat lad ka Congress bad TMC ki don lang 10 ngut ki MLA, hynrei kine ki Party kim shym la thaw kano kano ka kynhun ban ïadon lang ha kajuh ka sem, lait noh tang ba ki don lang ha ka liang pyrshah.
Pynba kynsan kynsam hamar ba dang khluit bha ka mat jong ka Reservation Policy, la thung Nongïalam Liang Pyrshah bad kumjuh ruh ïa u Sabuk Rangbah jong ka Liang Pyrshah.
Kiba bun ki pyrman saiñpyrthei, ki la ong ba kane ka jingïoh shuki artylli ka Congress ki dei ki dak ki shin kiba pyni ïa ka jingnang ïajan hapdeng ka Congress ha Meghalaya bad ka Seng NPP, kaba ïalam ïa ka sorkar ha ka jylla.
Lah ban kdew hangne ruh ba u Nongïalam ka Liang Pyrshah um dei u nongmihkhmat uba la kren shai bha ha kaba ïadei bad ka jingpynbha ïa ka Reservation Policy, hynrei bun u la shu kren kyllaiñ.
Ha kiba bun hi, ki shim ba kane ka jingai shuki ïa u Bah Ronnie bad ïa u Saleng kadei ka buit ka NPP ban ïoh da u Nongïalam Liang Pyrshah uba tlot ne u ban nym nud than ban khyrwit ïa ka Liang Synshar.
Shisha ha ka 19 tarik u Jylliew 2023, kane ka jingïajan hapdeng ka Congress bad ka NPP ka la paw pyrthei syndon, haba ka Congress bad ka NPP ki la ïatreilang ban pynkhyllem ïa ka Executive Committee ba la ïalam da ka UDP naduh u snem 2019.
Ka UDP ka la ioh thaw ïa ka EC da ka jingïatreilang bad ka NPP kumba ki la ïatreilang ha ka sorkar MDA I bad ka MDA 2.
Hynrei kaei kaba la ïohi hadien kane ka jingshah pynkhyllem ka EC ba ïalam da ka UDP, kaba pynlyngngoh ka long ba u President jong ka UDP, u Bah Metbah Lyngdoh, u la ai khubor noh hi ha ka por janmiet ba ka jingshah pynkhyllem ka EC ha KHADC kan nym ktah satia ïa ka jingïatreilang ha ka sorkar MDA 2.
Hato kane ka lah ban long?, haba kajuh ka Party shiliang ka kti ka pyrshah ïa ka NPP bad shiliang pat ka kyrshan ïa ka NPP.Nangta kane ka jingïajan hapdeng ka NPP bad ka Congress ym pat lah ban ban batai kan poi shano, namar ha ka sorkar jylla ka don lang ka BJP bad ka Congress kan nym nud ban leit ïatreilang haba don ka BJP.Hynrei ym lah ban len ba ka jingïadei hapdeng kine ki artylli ki Party kan sa ktah hi ha ka sorkar jylla ruh bad kaba sah mynta ka long shu ïa ap beit ïa ka por.
Nongstoiñ, Jylliew 19: Ki paidbah nongshong shnong jong ka thaiñ Malangkona, ki angnud dik dik ba ka sorkar Jylla kan phai khmat lem sha katei ka jaka da kaba wanrah noh ïa ka jaka sumar kaba bit kaba biang kum ka PHC.Kum ban shu pynkynmaw ba ka Malangkona ka dei kawei na ki shnong khappud kaba hap ha Mawshynut C&RD Block.
Ka Malangkona ka dei ruh ka shnong kaba la heh bad ïar bha bad ka don ruh shibun ki kyntoit shnong ba kynthup naduh Langdongdai, Mawsmai, Nonghawei, Sildubi, Amagaon, Malangkhasi, Salpara, Malangjoypur, Siminaguri bad bun kiwei kiwei pat ki shnong kiba marjan.
Katei ka thaiñ khappud ka dei kaba ka jingshit ka jur bha khamtam eh ha ka por lyiur, ha kaba ki paidbah ki ïakynduh jingeh ha kaba ïadei bad ka koit ka khiah.
Ki jaka sumar kiba dei peit ïa katei ka thaiñ ki jngai bha, kumta haba ki paidbah ki shitom bad ki thmu ban leit ban phah sumar kum ha Aradonga PHC, Riangdo Community Health Centre (CHC), ki hap ban ïaid lyngba na Assam, namar ym pat don satia ki surom kiba biang kiba pynïasoh bad ki shnong ha katei ka thaiñ.
U Bah Jedick Sangma u Sordar jong ka shnong Huhuapara u ba long ruh uwei na ki riew rangbah katei ka thaiñ haba ïa kren bad u nongthoh khubor lyngba ka telephone, u la ong ba ka Malangkona ka dei ka jaka pdeng bha na ka bynta ki 21 tylli ki shnong kiba don ha katei ka thaiñ.
Kumta ka la don kam haduh katta katta ba ka sorkar kan wanrah da ka Primary Health Centre ha katei ka shnong, khnang ba ki paidbah kin ïoh ïa ka jingsumar kaba biang ha ka por ba ki pang ki shitom.
Utei u rangbah u la ïathuh da kaba ong, “Ki paidbah na ka thaiñ jong ngi haba ki pang ki shitom, ki hap ban leit wad dawai na Boko PHC ha Assam bad lada dei ki jingpang kiba kham jur ki hap ban leit haduh Guwahati.
Kumta ki shem jingeh haduh katta katta namar ka ktah ïa ka jinglut jingsep ym tang ha ka bai sumar ïa kiba nongpang hynrei ïa kiba leit ban ap ruh".
U la ïathuh ruh, “Ka don kawei ka Primary Health Centre ha Aradonga.
Hynrei naduh ba ka sorkar ka la aiti ïa katei ka jaka sumar ban pynïaid ha kawei ka Non Government Organisation (NGO), na ka liang ki nongpang bad ki paidbah kim hun satia namar kim pat dei ki Doctor kiba la tbit kum ki Doktor sorkar.
Dei halor kane ka nongrim ba na ka liang ki paidbah ka thaiñ ki la sngew donkam haduh katta katta ban don noh ïa ka Primary Health Centre PHC la jong ha kane ka jaka".
U la ong ba lada ka sorkar ka sngew synei lem ïa ki paidbah nongshong shnong katei ka thaiñ, ka la dei ban pyrkhat khia halor kane bad ban thaw ki lad ki lynti kumno ban pynurlong ïa ka jingkwah jong ki paidbah ha ka jingïadei bad ka koit ka khiah jong ki.
Nongstoiñ, Jylliew, 19: Ki don shibun bah ki shnong ha ki thaiñ khappud kiba dang hap ban ïaid da ka kjat haba ki leit ki wan namar ka jingbym pat don surok kali.
Ha kine ki khyndiat sngi u nongthoh khubor u ïoh ban ïakren bad ki katto katne ki rangbah na ki katto katne tylli ki shnong kum na Mawkhap, Sohramlep, Nongmawleiñ bad kiwei, ha kaba ki la pynpaw ïa ka jingsngewkhia halor ka jingbym don ïa ki surok kali, kaba la buh jingeh haduh katta katta ha ka kit ka bah bad ka leit ka wan.
U bah L.J Nongteiñ uwei na ki riew rangbah na ka shnong Nongmawleiñ, u la ong ba ha kine ki snem ba la dep, katei ka shnong ka la ïoh ïa ka surok kaba la pyntrei lyngba ka skhim MNREGS naduh Ïewnongma haduh ha shnong.
Hynrei, katei ka surok ka neh tang katto katne bnai, namar ka dei ka surok khyndew bad mynta lei lei wat ki Mahindra pickup ruh shem shitom haduh katta katta ban ïaid ha ka por lyiur.
U la ong ruh ba mynta u snem namar ba duna slap ki don teng teng kiba ïaid, hynrei bunsien ki sahkut ha shiteng lynti da ki bun sngi.
Nalor kata u bah Nongteiñ u la ong ruh ba la jan baroh ki shnong ha katei ka thaiñ ki im da ka rep kwai, tympew, ki soh ba laiphew jait, ki pai.
Hynrei na ka daw jong ka jingbym don ka surok kaba biang, bun ki mar rep ki shu sep ei.
U la ong ba ha kine ki sngi ki soh phan ki shu hap ha madan namar ki la ih bha bad ban bam ruh ym lah bam, namar ha kawei ka dieng ki soh da ki spah tylli bad ban leit kit da u briew shaduh ki jaka ba lait kali ruh tang ka bai kit ym mih shuh, namar ba wat lada uba khlaiñ kit katno katno ruh ban kit tang saw tylli ruh um lah.
Ha kaba ïadei bad katei ka surok, u bah Nongteiñ u la kyntu ïa ka sorkar jylla ba kan thaw ki lad ki lynti ban mang pisa na ka bynta ban phah maramot ïa katei ka surok ba la pyntrei lyngba ka skhim MNREGS.Namar lada ym lah ban siang rong ruh lada mang pisa tang ban siang maw ruh ka la long ka jingmyntoi kaba khraw ïa ki paidbah.
Ha kajuh ka por u la ong ba hajan jong ka shnong Nongmawleiñ, ka don kawei ka jaka kaba u don u mawsiang u ba heh kat u lum bah bad ka jingïar jong utei u mawsiang ka la jan ïa ryngkat bad kawei ka madan phutbol kaba heh.
U la ïathuh ruh ba ha jrong utei u mawsiang, man la u snem da ki spah ngut ki briew na ka jylla Assam ki wan kiew bad ki wan jngo hkai.
U la ong ba lada ka don ka surok kaba biang, ka jingdon jong katei ka jaka kan long ka jingkyrkhu kaba khraw ïa ka thaiñ, khamtam eh lada ka sorkar lyngba ka tnad jngohkai kan shimkhia ban pynitynnad shuh shuh ïa katei ka jaka, kan khring ïa shibun ki nongwn jngohkai khamtam ha ki aïom synrai ba ka suiñ bneng ka la khuid.
U la kyntu ïa ki bor sorkar ba kin shimkhia lem bad phaikhmat sha katei ka thaiñ khnang ba kan long ka jingmyntoi ïa ki paidbah.
Nongpoh, Rymphang 10: Ka seng HITO Ri-Bhoi District hapoh ka jingïalam u Bah Ban Kharnaior President mynta ka sngi kila hiar jurip sha ka thaiñ Byrnihat hadien ka jingmih khubor halor ka jingiohpang ki khynnah skul ka Don Bosco Higher Secondary School, naka jingring mynsiem ïaka tdem bala pynmih da ki karkhana ha katei ka thaiñ.
Kum ban pynkynmaw, ka Byrnihat ha Ri Bhoi District ka dei kawei na ka jaka ba bun bha ki Karkhana bapher bapher ba la wan ban pyntreikam ha katei ka thaiñ bad la tip ruh kum ka Meghalaya Export Promotion Industrial Park, kiba hap ha ka jingpeit jingkhmih ka sorkar Meghalaya haka thaiñ Byrnihat, bad kawei naki karkhana kaba la ktah jur ïaki paidbah bad ki khynnah skul ha katei ka thaiñ ka dei ka Meghalaya Cast and Alloy Private Limited.
Ha katei ka jingleit jurip jong ka seng mynta ka sngi, naka liang ki nongïalam kila ioh ruh ban ïakynduh ïa ka Principal jong katei ka skul lem bad ki nongïalam shnong kiba la pynpaw ruh bunsien ïaka jingpyrshah ïa katei ka karkhana bad kum ki bor shnong bad kumjuh ruh ka skul kila ujor ruh da ka ejahar pyrshah ïa katei ka karkhana hynrei ym don ba pynsngap tad haduh hynnin ka sngi bala mih syndon ka jingjia ioh pang bad pynlong ïaki khynnah skul ban prie haka por ïalehkai.
Naka liang u Bah Ban Kharnaior kum President ka seng HITO ha Ri-Bhoi u la pynpaw ban aka liang ka seng mynta ka sngi kala ujor da ka ejehar ha Byrnihat Police Station bad ruh ban ujor sha u Deputy Commissioner ka Ri-Bhoi District ban pynlong ka jingtohkit ban phah ruh ïaki doctor naka bynta ban peit bad khmih ïaka jinglong jingman jong ki khynnah ha katei ka skul.
“Ngim kwah ba katei ka company kan ai tang ka bai dawai hynrei kum ka seng ka dawa naka Meghalaya State Pollution Control Board ban pynduh syndon ïaka lisen jong katei ka company namar ka jingshah ktah ka ju jia beit man ka por ha kaba bun ki paidbah nongshong shnong ki ju ud ki ju nam naki jingsma bad ki jaboh kiba mih na ki Karkhana kiba don ha Byrnihat ha Ri Bhoi District" la ong u Bah Ban da kaba bynrap ruh ba ka jingdon katei ka karkhana ka long pynban ka jingtim ïaki paidbah kiba im jynjar bad sohsat ha katei ka thaiñ.
Shuh shuh naka liang ka seng kala byrngem ruh ba lada ka State Pollution bad ki bor district kim leh eiei halor katei ka bynta naka liang ka seng kan thom da ka bor ban leit khang ïa katei ka karkhana khnang ba ki paidbah khamtam ki khynnah skul kin nym mad jingeh namar kane ka dei ka kam pynïap briew da katei ka company.
Jowai, Rymphang 10: Uwei na ki riew rangbah ka sor Jowai u ma O.R.Challam ula ong kum u nongshong shnong u kwah ban pynsngew sha ki paidbah ha kaba ïadei bad ka jingjied ïa ki nongmihkhmat ha kane ka Election MLA-2023, da kaba u buh ka jingkyntu sha ki paidbah nongshnong shnong ba kim dei ban shah pynbeit ha ki jingai sngewbha ba ïoh ei na ki kyrtong.
Shuh shuh ula ong ka jingïaid lynti jong ka sorkar hapoh ka sor Jowai la sakhi mynta ba ka jingpyntrei ban siang rong ïa u surok kala ïaid shakhmat mynta.
Hynrei kum u nongshong shnong u ma Challam haba la kylli bniah naei kane ka pisa ka poi, la lap ba ka wan lyngba ka skim jong ka World Bank.
Kum u nongshong shnong uba don ka jingkitkhlieh ula pynsngew balei ba ïa ka skim Smart Town kaba wan lyngba ka Urban Affairs haduh mynta ym pat shem la pyntreikam ïa kaba la dep ban khot tender, hynrei la ïohi pynban tang katto katte ki signboard bad ki jingairong airup.
Ula khot ïa ki paidbah nongshong shnong ba kin ïeng hala ka jong ka hok hashwa ban kin jied ïa ki nongmihkhmat, da kaba ym bit ban pdiang ïa ka pisa kaba wan thong sha ki ïing ki sem namar lada ki paidbah ki bakla ban jied ïa ki nongmihkhmat kan long ka jingduh nong kaba khraw, u la pynsngew ïa ki jingeh ba ki nongshong shnong kila mad ha kane ka samoi 2018-2022.
Da kaba u ai nuksa katkum ka Election Commission kala pynbna ïa ki kyntien kiba ong “em ïa ka pisa, haoid ïa ka vote", namar lada ki ai 15 hajar ka poi tang 8 tyngka shi sngi, 10 hajar ka ïa rynkat 5 tyngka shi sngi, 5 hajar ka long 2 tyngka shi sngi, 2 hajar pat shi tyngka shi sngi.
Ula ai ruh ka jingïaroh ïa ki nongïalam jong ki Dorbar Shnong bapher bapher kiba la pyntrei kam ïa ki kyndon ïalap Election khnang ba ki seng saiñ hima sima kim ym ïoh lad ban leh bor, ula ong ban jied ïa ki nongmihkhmat ha kane ka kynti dei ban jied da kiba don ka thong ban wanrah ïa ka jingkylla, ka khuid ka suba bad ka lawei jong ka jaitbynriew baroh kawei.
“Haba jied ïa u nongmihkhmat dei ban don ka jingthrang ban ïoh ïa ka jingkylla" ong u ma Challam.
U kyrmen ba ka sorkar ban wan ha kane ka kynti ka dei ban peit ïa ka lawei jong ki khun samla, ki longkmie, ula pynsngew wat ïa ki kam mynta la khot beit Contractual hynrei ïa kito ki Sanction Post kiba la don lypa shano pat ki jah?Kum ki kyrtong ki ban shah jied ki dei ruh ban trei hok ban pynbha ïa ka rukom tungkam thungjam State Reservation Policy, ka jingpyntreikam noh ïa ka ILP bad kano kano ka sorkar ban wan kam dei ban pynkynriah ïa ki ophis napoh ka Jowai hynrei ka dei ban wat ki lad ki lynti kumno ban thaw da kiba thymmai sha kiwei pat ki jaka.
U ong ki dei ban pyndonkam hok ïa ka MLA skim naka bynta ka snem 2023-2028 ïa kaba la mang sha ki bad da kaba pyni ïa ka Utilization Certificate manla ka snem bad ym dei ban sam skim hashwa ka Election.
Haba kren shaphang ka jinglong jingman jong ka sor Jowai u ma O.R Challam ula ong ba ka sor Jowai ka donkam ban don noh ïa ka jaka bret ñiut kaba paka, kaba ar ka long ban ïoh ïa ka umbam umdih kaba khuid ba suba namar ha ka por slap ki longïing kila ïoh pynban da ka umbam kaba jaboh, ïa ki tnad treikam jong ka sorkar baroh hapoh ka sor Jowai dei ban pynbha noh ïa ki.
Ula ong ruh ba u thied snam jong ka Jaiñtia Hills ka dei ka Iawmusiang kaba la sah teng da ki bun snem mynta khlem pat pyndep, ula buh jingkylli balei ïa kane ka ïew la ieh sah ïa ka kumne wat hadien ki jingkular ba bun na ki nongmihkhmat, kum u nongmihkhmat u ban shah jied ha kane ka kynti u dei ban peit ïa kine ki jingeh.
Hadien ka jingjurip ïa ki kot ki sla jong ki kyrtong kila ïoh ka lad ban ïakhun ïa kane ka Election ula ai ka jingkitbok kitbok kitrwiang ïa baroh.
Shillong, Rymphang 10 : Ka Sohiong constituency ha kane ka sngi Balang ka sakhi ïa ka jingpyni paid na ki arngut ki kyrtong, kata na u kyrtong ka UDP, Bah HDR Lyngdoh bad ruh na u kyrtong ka NPP Bah Samlin Malngiang ba dei ruh u MLA ba dang shu resaiñ shen na ka jinglong nongmihkhmat.
Ha ka jingïalang jong ka UDP ha Sohiong da ki hajar ngut ki paidbah ki la wan ban sngap ïa ka jingpynshai jong u kyrtong ka party, Bah HDR Lyngdoh ba dei ruh u MLA barim bad Myntri Kampohiing barim ka sorkar jylla.
Haba kren ha ka jingïalang, u Bah HDR u la ong ba ka jingwan tuid jong kitei ki paidbah ba bun sha ka jingïalang sa shisien pat ka la ai mynsiem ïa u ha kane ka jingpynkhreh na ka bynta ka elekshon MLA kaban sa long shen.
“Kane ka dei ka jingieid jong phi kaba phi la ai ïa nga ki 20 snem mynshwa ka la wan phai biang," u la ong haba kren ha katei ka jingïalang.
Shuh shuh u la ong ruh ba ka jingwan jong ki paidbah sha ka jingïalang ha katei ka sngi ka la pynshngaiñ biang ïa u sa shisien pat ba kin ïoh ban khur ïa ka jingjop ynda la pynbna ïa ka result ha ka 02tarik u Lber mynta u snem.
Ha kane kajuh ka sngi ha ka jingïalang jong u kyrtong ka NPP kaba long ha Weilyngkut, da ki hajar ki paidbah ki la wan ban sngap ïa ka jingïalap elekshon jong u kyrtong.
Haba pynshai halor ka jingleit pynïasoh sha ka NPP, u Bah Samlin u la ong ba u la shim ïa katei ka rai ryngkat bad u paidbah bad mynta ruh kin jop donburom ïa kane ka elekshon ryngkat bad u paidbah.
“Hapdeng ka jingshah kynthoh, ka jingkynnoh ïa u Bah Samlin hynrei ngin ym kyllon ïano ïano hynrei ngin ïai ïalam nangne shakhmat," u la ong.
U Bah Samlin ha kane ka sngi u la kam ruh ba kum u nongmihkhmat ha kine ki san snem u la wanrah bun ki kam pynroi khamtam haba iadei bad ki lynti syngkien bad ka umbam umdih.
Nongpoh, Rymphang 10: Tang hadien ka jinghiar jurip ka Seng HITO bad ka jingmih shah ktah ki khynnah skul na ka jingmih ki jaboh na ka Karkhana ha Harligbagan, Byrnihat, ki Magistrate bad ki bor ba dei peit na ka tnad Meghalaya State Pollution Control Board mynta ka sngi ki la hiar ban leit jurip na ka bynta ban tohkit halor ka jingshah kynnoh ba shah ktah ki paidbah bad ki khynnah skul na ki jaboh bad ki lyer sma iwtung ba mih na ka Karkhana ha Byrnihat.
Na ka liang ka bor synshar District la mihkhmat da u Bah L.Kharmon, uba dei u District Magistrate bad na ka liang ka Meghalaya State Pollution Control Board la mihkhmat da u Bah F.F Laloo kum u Environmental Engineer ban leit jurip halor katei ka jingshah kynnoh ba shah ktah ki khynnah skul na ka jingmih ka tdem bad ki lyer sma iwtung na katei ka Karkhana kaba don ha Byrnihat.
Kane ka Karkhana kaba la shah kynnoh halor ka jingpynmih jaboh bad ki lyer bas ma iwtung la tip kyrteng ruh kum ka Meghalaya Cast and Alloy Private Limited bad katkum ka jingtip ba la ioh lum ruh kane ka Karkhana ka la hap ruh ban siew ïa ka kuna ba la tip kum ka Environmental Compensation halor ka jingpynkhein ïa ki kyndon kiba dei katkum ka Section 33A jong ka Water prevention and Control pollution Act 1972 bad ka section 32A jong ka Air Prevention and Control Pollution 1981 kaba la kot sha ka T.500000.
U Magistrate bad ki bor ba dei peit Meghalaya State Pollution Control Board ki la hiar ban jurip bad ki la leit ban ia kynduh ïa ki bor ba dei peit katei ka Company na ka bynta ban pynlong ïa kata ka jingtohkit halor kitei ki jingshah kynnoh ba ka pynmih ïa ki lyer jaboh bad ki lyer ba sma iwtung kaba ktah ïa ka koit ka khiah ki paidbah.
Kumba la pynpaw da kitei ki ophisar sorkar kiba la leit ban jurip ïa katei ka Karkhna, ki la ong ba kin sa phah ïa ka kaiphod sha ka Meghalaya State Pollution control bad kumjuh ruh sha u Deputy Commissioner ka Ri Bhoi hadien ba ki la wan ban jurip bad ban tehlakam ïa kane ka Company kan shong ha ka rai jong ki bor ba halor katkum ka jinglap lyngba ka kaiphod kaba ki la wan ban jurip ïa kane ka Company.
Shillong, Rymphang: Ka Seng FKJGP-Upper Shillong Circle, ha ka sngi Palei ba la lah ka la leit ban mudui sha u Deputy Commissioner halor ka jingeh ba ki paidbah ka thaiñ Upper Shillong kila mad na ka jingjur palat ka jingdheng kali ha surok Umshyrpi-Upper Shillong ba jia manla ka sngi.
Ka Seng ha u kyrwoh lyngba u samla Kitboklang Nongphlang, President ka FKJGP-Upper Shillong Cirle ka la ong ba ka jingdheng kali ha kane ka surok (Umshyrpi-Upper Shillong) kala mih manla ka sngi ha kane ka shitaïew tam.
Ki kali kiba hiar sha Shillong bad kiba kiew na Shillong lyngba kane ka surok, kila sahkut ha ka jingdheng kali ba da ki kynta, kaba la pynshohsat palat liam ïa ki nongleit nongwan.
"U la ong ba ki la pyrshang ban wad ïa ki daw jong kane ka jingdheng kali bad lap ba ka daw hi ka dei namar ka jingsiang pipe um jong ka tnad Public Health Engineering (PHE) ha ka surok ba markhap ka Farm jong ka Tnad Animal Husbandry kaba don ha Sixth Mile, Upper Shillong.
U la ong ruh; “Kumba phi tip, kane ka surok ka dei kaba pynïasoh ïa baroh ki thaiñ jong ka Sohra Civil Sub-Division, baroh ki jaka ba hap hapoh ka Pynursla Civil Sub Division, baroh ki jaka ba hap hapoh ka Mawphlang Block bad Sohiong Block, baroh ki jaka ba hap hapoh ka Mawsynram Block bad baroh ki jaka ka West Khasi Hills, South West Khasi bad Eastern West Khasi Hills".
Shuh shuh u la bynrap da kaba ong “Namar kata kano kano ka jingdheng kali ha kane ka surok kan lam sha ka jingdheng kali kaba jur bha bad da ki hajar ngut ki nongleit nongwan, ki nongleit Ophis, ki nongshangkai pyrthei kin shah ktah jur bha.
Ki paidbah na ki jaka khappud kiba donkam ïa ki jingsumar ba kyrkieh ha Shillong ki dei kiba shah ktah jur bha.
" Une u Nongialam ka FKJGP ula ong ba kane ka jingdheng kali kala wanrah ïa ka jingeh kaba jur ïa ki samla pule khamtam kito kiba ïaleh ïa ki eksamin jong ja Pre-Board Examination, kiba la hap ban ïaid da ka kjat ban poi sha ki jaka ïaleh eksamin ha Shillong.
“Ka jingkylli ka long ba mano ban shim ïa ka jingkitkhlieh lada kine ki samla pule kim lah ban poi sha ki jaka thoh eksam ha ka por kaba biang.
Ki samla pule na Shillong kiba pule ha ki skul ba don ha ki thaiñ Upper Shillong kum ka Army School ha 101 area bad Kendriya Vidyalayaha Eastern Air Command ki dei kiwei na kiba shah ktah bha" ula ong.
Ha kajuh ka por, u samla Kitboklang ula pyntip ba ka FKJGP ka don ïa ka jingsngewkhia halor ka jingpynslem ïa ka jingpyntrei ïa ka kam ba ïadei bad ka jingshna ïa ka surok 4 lane na Umshyrpi sha Umtyngngar.
U ong ba ki nongleit nongwan kila kylla long ki langkñia namar kane ka jingpynslem kaba mih na ka kam ïadie ïathied jaka bad kiwei kiwei.
Ka FKJGP kala ai jingmut ba ka Tnad PHE ka dei ban siang noh ïa ki pipe um ha ka por mynmiet ha kane ka surok namar ka jingduna ki kali ba ïaid ba ïeng.
Shuh shuh ka FKJGP ka kyntu ïa u DC ba un bthah ïa ki bor ba dei khmih jong ka Tnad Forest & Environment bad ka Meghalaya Energy Corporation Limited (MeECL) ba kin pynkloi ha ka jingpynkyllem ïa ki dieng bad pynkynriah ïa ki nar post elektrik ha shilynter kane ka surok jong ka project 4 lane khnang baka kam kan sdang noh ha ki jaka ki bym donkam ka jingïakajia.
Shillong, Rymphang 10 : U President ka Meghalaya Pradesh Congress Committee, Bah Vincent H Pala ha ka sngi Palei u la ong ba ka party jong u ka buh thong hakhmat eh ban ïada ïa ki paidbah trai ri trai muluk jong kane ka jylla.
Haba kren bad ki lad pathai khubor, u Bah Pala u la ong ruh ba ka ILP kadei ka mat kaba hap ban ïa kren markhmat bad ka sorkar pdeng.
“Ka Congress haba ki don ha ka bor ka la don ka Resolution ha Iing Dorbar, kumta la kadei kane ka sorkar lane ka sorkar barim, nga tharai ba ka nongrim ka nehn kumta.
Watla kadei na ka bynta ka Khyrnit kaba Phra, ka nongrim kan neh kumjuh," u la ong.
Da kaba kam ba ka Congress ka buh thong na ka bynta ka bit ka biang jong ki paid riewlum ha Meghalaya, utei u MP ka Shillong u la ong ruh ba ïa ka Khyrnit kaba Hynriew jong ka Riti Synshar jong ka Ri la ai sha ki paidbah ka jylla da ka Congress.
“Ka Khyrnit kaba Hynriew ka long kaba donkam bha ban ïada ïa ki paidbah jongi," u la ong.
Da kaba kular ba ka Congress ka long kaba pynkhreh ban eksamin ïa kiwei pat ki aiñ ban ïada ïa ki jaidbynriew trai ri trai muluk.
Shillong, Rymphang 10 : Hadien ka jingpynbna jong u MLA banyngkong ka Mawlai uba la long MLA haduh san sien khlem shah rem, u Bah SD Khongwir ban kyrshan ïa u kyrtong ka National Peopl’s Party (NPP) na Mawlai, mynta ka sngi ka 10 tarik Rymphang sa u MDC ba la jop ar sien khlem shah rem jong ka Mawlai, u Babu Linus Shadap u la leit ban long u dkhot jong ka NPP da ka jingthmu ban pynjop don burom ïa u kyrtong ka NPP, u Bah Teiborlang Pathaw ha kane ka election.
Kumba ka paw mynta ki riew pawkhmat bad ki nongïalam ba radbah jong ka shnong Mawlai ki la pynpaw paidbah ban ai ka jingkyrshan kaba pura ïa u MDC ka Mawlai u ban ïakhun ia ka election MLAmynta u snem.
U Babu Linus Shadap udei u MDC ka Mawlai naduh u snem 1979 haduh 1989 bad udei uba la shongthait ruh na ka kam hikai.
ïa u Babu Linus la leit ban pdiang sngewbha sha ka NPP ha ka jingïakynduh langkaba la long ha ïing sah jongu ha Mawlai Mawdatbaki, ha kaba la don lang u Babu Moris Lyngdoh uba deiu nonghikai ba la shongthait na ka kam bad uba dei u nongkyrshan ba radbah jong u Bah Teibor bad kumjuh u Bah George Kharmujai uba dei u ophisar ba la shongthait jong ka Sorkar Jylla, bad uba dei u nongïalam ka NPP Mawlai.
Hashwa jong kane ka election u Babu Linus udei u rangbah uba ïatreilang bad uba kyrshan radbah ïa u MLA barim, u Bah PT Sawkmie.
Haba kren ha kane ka jingïalang ba lyngkot, u Babu Linus u la ong ka daw ba u la leit ban kyrshan ïa u Bah Teibor ka long namar une u samla rangbah u dei uba ïohi jngai bad uba pyrkhat ïa ki khun samla ba kin im shirta da kaba wad ïa ki lad ki lynti kumno ban pynbiang ïa ki kam ki jam, katba kiwei ki pyrkhat tang ïa ka 5 snem ba kin jop biang.
Na ka liang u Babu Moris Lyngdoh u la ong ba ka jingwan jong ki riew rangbah ban kyrshan ïa u Bah Teibor Pathaw kadei namar ki la ïohi ïa ka lawei jong ka shnong Mawlai bad khamtam ïaka lawei jong ki samla ka shnong Mawlai.
Shillong, Rymphang 10: U kyrtong ka National People’s Party (NPP) na Sohïong, u Bah Samlin Malngiang u la wer ïa u MLA barim uba dei u kyrtong ka United Democratic Party (UDP), u Bah HDR Lyngdoh ban ïatainia markhmat lada u ong ba ha ki san snem u Bah Samlin u khlem leh eiei na ka bynta ka konstitwensi.
Haba kren ha ka jingïalang pynskhem ïa ki nongkitkam ka NPP ha Weilyngkut, u kyrtong ka NPP u la ong ba tang ha katei ka thaiñ kum u MLA u la lah ban pynsiang rong ïa ka surok haduh T.6 klur ka jingpynlut bad kumjuh ïa ka surok na Mawpun kumba T.3 klur nalor kiwei kiwei ki surok sha ki shnong kiba khlem ïoh surok mynta la bun phew snem.
“Lada u kyrtong ka UDP u ong ba nga khlem leh eiei ha kine ki san snem, khot da ka jingïatainia ngin ïa kren paramarwei," u la ong.
U la ong ba ka kam ba u Bah HDR Lyngdoh um lah ban leh ha ki 25 snem, mynta u la lah ban pyndep ha ki 5 snem, bad bynrap ba ha ki san snem ki kam ki la paw la ha ki shnong ne kiwei ki kam naduh ka um, ki jaka pule.
“Shwa ban leit biang sha ka ilekshon u Bah Samlin u la pyndep lut bad pynkhuid lut, bad ïa ki jingkhein jingdiah la ai lut sha ki paidbah," la ong u kyrtong ka NPP.Ha kaba ïadei bad ka jingkynthoh ba un ïakynduh jingeh ba u leit ban ïakhun na ka seng NPP, u Bah Samlin u la ong ba kam don jingeh katba u paidbah u dang ieid, hynrei un ïoh ïa ka jingjop ba donburom.
“Ki wanrah ishu ïa ka NPP kaba la seng ha Meghalaya da kaba ong ba kadei ka party Garo, hangno la thoh party Garo? la thoh NPP kaba mut ka party jong u paidbah," u la ong shuh shuh u Bah Samlin.
Shillong, Rymphang 10 : Mynta ka sngi ki paidbah ka Mupliang ki la pynpaw ïa ka jingshaniah tylli jongki ïa u MLA jongki uba long ruh u kyrtong ba mynta jong ka NPP u ma Sniawbhalang Dhar namar mynta ka sngi haka jingïalang paidbah ba la pynlong ha katei ka shnong ki paid nongshong shnong ki la ïamih paidbah ban pynpaw ka jingkyrshan bad shaniah tylli ha u ma Sniawbha.
U ma Sniawbha u la ong ba kane ka dei ka shnong kaba la ju kyrshan ïa u man ba u ïaleh ïa ka election bad ha kane ka kynti kumba 90 % ki nonshong shnong ki la rai ban ai ka jingkyrshan ïa u.
“Kane ka jingkyrshan jong ki paidbah ïa nga ka la nang ai mynsiem ïa nga ba ngan nang ai shuh shuh ka jingshakri hok ban pynbiang ïa ki shnong ki thaw bad khamtam ban pynphyrnai shuh shuh ïa ka 1-Nartiang Constituency.
Kiba bun ki nongïalam na katei ka shnong ki la pynpaw ha ka jingkren jongki ba kin pynjop don burom ïa u ma Sniawbha wat ha kane ka kynti ruh khnang ba un dang ïoh ban ai ka jingshakri ïa ki.
La ai jingkren da u CEM ka JHADC ma Thombor Shiwat lem bad kiwei kiwei ki nongïalam jongka NPP na katei ka constituency.
Sohra, Rymphang 10 : Ki la don palat 500 ngut ki nongkyrshan na ki party bapher bapher kynthup naduh PDF, UDP, Congress bad TMC kiba pynïasoh sha ka NPP Sohra ha ka jingïalang kaba long ha Maraikaphon ha ka janmiet sngi Thohdieng.
ïa kitei ki spah ngut ki nongkyrshan la pdiang sngewbha da ki nongïalam jong NPP East Khasi Hills hapoh ka jingialam jong u Bah Jansing Tynsong bad President NPP Women’s Wing, Kong P Nongpluh ryngkat u kyrtong ka party Bah Alan West Kharkongor.
Na ka liang u kyrtong haba pdiang burom ïa kitei ki nongkyrshan na kiwei ki party u la pynpaw ïa ka jingkmen kaba khraw ba ki paidbah ka constituency ki sdang ban sngewthuh ïa ki mat treikam jong ka party.
“Nga sngew mynta ngi la don ha ka semi final bad ngi kyrmen ba ha kine ki 17 sngi ban wan ngin khyrwit bha ban poi sha ka final.
Ngim ju kob lypa hynrei ngi sngew kmen ba tang ha kine ki lai bnai katne ngi lah ban trei," u la ong haba kren ha katei ka jingïalangShuh shuh u la ong ruh ba ha ka por ba u mih bad rai ban aireng ha kane ka elekshon ki la don bun bha kiba kren pynduh mynsiem ïa u.
"Bun ki ong nga la mih slem palat hynrei mynta pat katne phi ïa don.
Ban da sngap ïa kiwei kiba ong ba nga la mih dier por tharai ym poi ïaleh elekshon.
Kumta ha Sohra wat kheiñ kai ïa ka NPP.Kumta nga sngewsarong ïa ka jingtrei shitom ki nongïalam," u la bynrap biang.
Da kaba pyntip ba mynta ki la don palat 60 tylli ki unit jong ka NPP kylleng ka constituency, u Bah Alan u la ïathuh ruh ba ki la don haduh 40 tylli kiwei pat ki kynhun ki bym kwah ban pynïasoh party hynrei kiba kwah pat ban trei bad ïarap ïa uNalorkata u ong ba wat ki paidbah ha Nongkynrih bad Laitlyngkot ki la ong ba ki sniewbok namar mynshwa ha ka por ki dang hap lang ha constituency u Bah Prestone ki pahuh pahai hynrei mynta pat kam long shuh kumta.
Shillong, Rymphang 10 : U nongaiktien ka National People’s Party (NPP) ha Meghalaya, u Bah Bajop Pyngrope u la ong ba ka NPP kan jop beit ha baroh ki constituency kiba don ha khappud bad ka Assam, namar ki paidbah ki sngewthuh ba dei tang kane ka seng kaba shim ïa ki sienjam ban pynbeit ïa u pud u sam.
“Ki paidbah ha khappud ki la sngewthuh ba dei tang ka Sorkar ba ïalam da ka NPP kaba la shim khia ban pynbeit ïa u pud u sam bad ka Jylla Assam, katba kiwei ki Sorkar la 50 snem kim shym la treh ban leh eiei bad dei na kane ka daw ki ai ka jingshaniah ruh ha ka party," u la ong.
Shuh shuh u ong, “Nga nud ban ong ba ngin jop ha baroh ki constituency kiba don ha khappud.
" Ha kawei ka liang une u nongïalam ka NPP u la ong ruh ba ka jingmih jong ki paidbah ha ki khyndiat sngi ban ai ka jingkyrshan ïa ki kyrtong ka party ha ka por ba ki leit ban thep kyrteng ha ki kylleng ki jaka ka pyni ba ki paidbah ki don ka jingshaniah ha ka party bad ki kwah ba ka NPP kan ïoh ban synshar marwei ha ka Sorkar.
“Ka jingmih ki paidbah kadei ruh namar ba ki shaniah ïa ka party bad ka dei lang ruh ba ki mon ïa ki kyrtong ba ka party ka la pynieng ha kiba bun ki constituency," la ong u Bah Bajop bad bynrap shuh shuh ba ka NPP kan jop bun tam ki MLA ha kane ka election.
Haba bynrap lang, u nongïalam ka NPP, u Bah John F Kharshiing u la ong ba ki paidbah ki dei ban shai haba ki briew ki kynnoh shi kynnoh ïa ka party ka mut ba kadei ka party kaba treikam.
“Nga tip skhem bad phi ruh phi dei ban shai, haba ki briew ki kynnoh shi kynnoh ïa kata ka party ka mut ba kata ka party ka treikam," la ong u Bah John Kharshiing haba kren ha ka jingïalang na ka bynta ka kyrtong jong ka NPP ha Rynjah.
U Bah Kharshiing u la pynkynmaw ruh ïa ki kam ba ka Sorkar ba la ïalam da ka NPP ka la leh naduh ba ka shimti ïa ka jingsynshar, ha kaba u la ong ba ha u snem 2018 ka don ka jingsiew ba sahkut sha ki ASHA, ha kaba kane ka Sorkar ka la pyllait phew klur tyngka ban siew ïa ki arrear jong ki ASHA kaba la sahkut la bun snem.
U la ong shuh shuh ba san snem mynshwa ki longïing kiba ïoh ïa ki kor um haduh ha ïing ki long tang 4500 tylli eiei, bad ha ki san snem kane ka Sorkar ka la lah ban pynrung haduh 2,80,000 tylli ki longïing ban ïoh um haduh ha ïing bad kane ka prokram ka dang bteng haduh mynta.
Ha kaba ïadei bad ka card MHIS, u la ong ba kane ka sorkar na ka jingïarap kaba la ai mynshwa kaba long 2.6 lak ka la pynkiew sha ka 5.3 lak, nalor ka jingwanrah ïa ki PHC 250 tylli bad pynrung ruh 75 tylli ki sub center ban kyntiew kyrdan.
U la ong ruh, “Lada ki kynnoh ïa ka NPP bunjait, ki dei ban peit ïa ki kam ba ka la leh.
".
Shillong, Rymphang 10: U kyrtong ka National People’s Party (NPP) na Sohïong, u Bah Samlin Malngiang u la wer ïa u MLA barim uba dei u kyrtong ka United Democratic Party (UDP), u Bah HDR Lyngdoh ban ïatainia markhmat lada u ong ba ha ki san snem u Bah Samlin u khlem leh eiei na ka bynta ka konstitwensi.
ïa kane u Bah Samlin u la kop haba kren ha ka jingïalang ka NPP ha Weilyngkut hynnin ka sngi.
Shillong, Rymphang 10: Watla ka Election Commission of Ri India (ECI), kam pat shym la mynjur satia ïa ka jingtyrwa ka Voice of the People Party (VPP) ba u symnbol kyllum (Common Symbol) jong baroh ki kyrtong jong ka kan dei da u ‘Prah’ hynrei ha ka sngi Thohdieng baroh 18 ngut ki kyrtong ba ka VPP ka pynïakhun ki la ïoh ïa u prah kum ka shab ba kin ïakhun ïa kane ka elskhon.
Haba ïakren bad u President ka VPP u Bah Ardent Basaiawmoit u la ong ba kum ka party ka don ka jingngeit kaba skem naduh ka sngi kaba sdang ba ki kyrtong kiba ka party ka pynïeng kin ïoh beit ïa ka shab da u Prah wat la ka party ka slem khyndiat ban phah ïa ki kyrteng jong ki kyrtong kaba la pynlong ïa ka ECI ban ym ai ïa u Prah kum u common Symbol ka party.
“Hynrei ha ka sngi Thohdieng haba ki Returning Officer ki ai ïa ki symbol baroh ki kyrtong kiba ngi pynïakhun ki ïoh da u Prah bad kane hi ka la dei ka jingjop ïa ngi kum ka party," u la ong.
“Kum ka party ngi kwah ban ong, ka Registration kaba baroh ki la pyntieng ba ngin ym ïoh hynrei ngi jop, ka sorkar ka khang ba ki nonghikai kolej kin shim bynta ha ka saiñ pyrthei namar kiba bun ki nongtrei bad ki kyrtong ka party kidei ki Professor bad ngi la ai case pyrshah ka sorkar bad ngi jop, kiba bun ki la sngew duh mynsiem ïoh ba ki kyrtong jong ngi kim ïoh ïa u Prah kum ka shaba jong ki kyrtong jong ngi hynrei ngi jop bad ngin dang ïai jop nangne sha khmat bad ka Burom hi ka dei sha U Blei," u la bynrap.
Lah ban kdew hangne ba u Under Secretary ka ECI u Manish Kumar, ha ka la phah sha u President ka VPP ha ka 3 tarik Rymphang 2023, la kdew ba ka Commission kam pat ai jingmynjur ban pynlong ïa u ‘Prah’ kum ka shab jong ki kyrtong ka VPP na ka bynta kane ka elekshon MLA-2023 ban long ha Jylla Meghalaya.
Une u Heh Ophisar u la pyntip ba kat kum ka jingtyrwa jong ka VPP ba la phah da ka shithi ha ka 25 tarik Kyllalyngkot bad da ka email ha ka 30 tarik Kyllalyngkot, u la pyntip ba ka Commission ka donkam ïa ka thup jong ki Constituency ban pynïeng ïa ki kyrtong ka long kaba donkam bad ba hap ban ai hapoh 5 sngi shuwa ka sngi ba pynmih ïa ka jingpynbna (Notification) ïa ka tarik jong ka elekshon, kaba dei ban long ha ka 25 tarik Kyllalyngkot.
“Namarkata, ka jingkyrpad ban ai ïa kawei ka shap sha ki kyrtong bala pynïeng da ka Party na ka bynta kane ka elekshon MLA ha Jylla ka dei ka bym pat ai jingmynjur" ong u Manish Kumar.
Shuh shuh ka Election Commission of India (ECI) ha ka sngi Thohdieng lyngba ki RO ka la mynjur ïa ka shab ‘Torch’ ban long kum ka shab jong ka KAM Meghalaya ha kane ka ilekshon ka ban long haka 27 tarik mynta u bnai.
Lah ruh ban kdew hangne ba ka KAM Meghalaya ha kane ka elekshon ban wan ka pynïeng 3 ngut ki kyrtong ba kynthup ka Kong Angela Rangad ban ïakhun na South Shillong Constituency, ka Kong Wanpynhun Kharsyntiew na East Shillong bad u Bah Kyrsoibor Pyrtuh na North Shillong.
Shillong, Rymphang 10 : U National President ka National People’s Party (NPP) bad Myntri Rangbah ka Jylla Conrad K Sangma, ula ong ba dei ka jingjur palat ka jingsngew sarong bad hanga mei kaba pynlong ïa u Nongïalam ka AITC Dr Mukul Sangma, ban phet noh na ka Congress namar ka jingshah jied u ma Vincent H Pala kum u President ka Congress ha Meghalaya.
U Conrad ula kren ïa kane ha ka jingïaid ïalap elekshon ha kylleng ki jaka jong ka 41-Songsak Constituency kaba mihkhmat da u Dr Mukul Sangma.
U Conrad ula ïaid ïalap elekshon ha ryngkat u Symbud Lamphang ka ïingdorbar Timothy D Shira, ban pan ia ka jingkyrshan ïa u kyrtong ka NPP Nihim D Shira, u ban ïakhun pyrshah ïa u Dr Mukul.
“Ka Congress Party kala ïapait ïapra.
Ka Congress ka dei ka Liang Pyrshah kaba khlaiñ bha ha ka Jylla.
Ki ju ïashimbynta shitrhem bha ha ki jingïatai bad ngi (NPP) ha ïingdorbar, hynrei, ka jingiapait ka Congress kala pyntlot bor ïa ka Liang Pyrshah.
Kala nang tlot da ka jingphet sha sa ka TMC ha kaba bun ki dkhot ki MLA kila leit rung sha kiwei pat ki party.
Kane ka pynlong ban ym don satia ka Liang Pyrshah hapoh ka Jylla" ong u Conrad.
Haba ñiew tang ïa ka NPP kum ka rynsan jong ki paid riewlum ka Jylla Meghalaya bad ki Jylla hapoh ka Ri ba la pynkha da u (L) P A Sangma, ula pan ïa ka jingkyrshan ban nang pynkhlaiñ ïa ka party (NPP) namar ka party kala nang khlaiñ ha kylleng ki jaka ka Jylla bad ki paidbah ka Songsak ruh ki dei ban wanlang ha kaban vote noh ïa ka NPP.“Ngin sa thaw ïa ka Sorkar ha Meghalaya da ka jingjop ba dap pura" ula ban jur.
“Ngim donkam than ban pyrkhat ïa ka elekshon ban wan.
Kala shai kdar ba ka NPP kan wan biang ha ka bor da ka jingjop kaba bun" ula pyntip sha ki nongthep vote ka Songsak bad pan ïa ka rai jong ki na ka bynta u Nihim D Shira.
Ha Dagal, une u Khliehduh ka NPP ula ong ba wat hapdeng shibun ki jingtynjuh bala buh hakhmat ka Sorkar hapdeng ka jingwan lynshop ka khlam Covid, ka NPP kala kut jingmut ban pynthikna ïa ka jingïaid shakhmat ka roi ka par.
“Ha kine ki san snem, ka Sorkar kala lah ban leh shibun kiei kiei ki bym ïahap satia bad kaei kaba la leh ha ki 20-30 snem bala leit noh.
Ka Sorkar NPP ka la shna ïa bun bah ki surok ha kylleng ki jaka jong ka Jylla" ula bynrap.
U Conrad u pyntip ba ha ka jingdap 45 snem ka jingïoh Jylla ba pura, tang 4500 tylli ki Longïing ha jylla kila ïoh ïa ka umbam umdih hala ïing hapoh ka Jylla hynrei ka Sorkar MDA ba ïalam da ka NPP kala pynïoh haduh 3 lak ki longïing ïa ki umbam umdih hala ïing lyngba ka skhim JJM ha kine ki lai snem.
U Conrad ula ong ba haba buh hakhmat ïa ka jingmyntoi ki paidbah, ka Sorkar ba ïalam da ka NPP kala pynleit jingmut eh ha ki kam pynroi ha baroh ki liang hapoh ka Jylla.
Ula ong ka Sorkar kala aibor ïa baroh ki MLA ha ki District bad ki Constituency ba kin rai ïa kiei ki jingdonkam ba bha tam ba kin leh kat kum ki jingdonkam ba hakhmat eh.
“Ki MLA jong ngi kila long Myntri Rangbah hala ki jong ki Constituency.
