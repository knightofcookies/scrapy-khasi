Ha katei ka jingialang u bah Stephan Lyngdoh Nongbsap Rangbah Shnong jong ka Umlyngka uba dei ruh u nongialam ba hakhmat jong ka kynhun u bah Hamlet Dohling uba ju bat ia ka kam Adviser hapoh ka seng UDP u la ong ba ka jingleh ka UDP ka sah ha ka dum ka lyngngoh namar khlem ia syllok khlem ia kren bad khlem da ia shai para seng la shu rai donbor beit ban ai ia ka Mylliem ha ka seng HSPDP.“U President u Dr.Donkupar Roy u la leh lyndet khlem jingiakren shai, u la iaid napoh napoh bad u la iaid arsap" ong u bah Stephan.
Shillong, 8 Nailur:“Wat kren ha ka kyrteng ka Federation" dumok U Chief Executive Member ka Khasi District Council, ia U bah John Kharshiing mynta ka sngi, ha ka jingialang kaba long ha ka Conference Room jong ka Khasi District Council bad ula ong shuh “Ban kren ia ka FKS, ki dei ban long tang ki Syiem, ki Lyngdoh".
Ha ka jingiakren bad u Rupang, U Bah John F Kharshiing, uba dei U Chairman ka Dorbar ki khlieh nongsynshar, ula iathuh ba u leit sha katei ka dorbar, kum u dkhot jong ka Meghalaya Indigenous Tribal Constitutional Rights Movement (MITCRM), ha kaba ka Federation of Khasi States ruh, ka don lang ha katei ka Movement bad ba na ka liang katei ka kynhun, ki la pynkhreh ia ki jingthoh, kiba iadei bad ka mat kaba dei halor ka jing pynkylla ia ka Sixth Schedule.
Haba kylli, la u sngew kumno, halor katei ka jing shah khanglad ha U Bah PN Syiem, U bah John, u ong “Nga la sngew kum ban mih noh, hynrei, namar nga sngew burom ia kiwei pat kiba ia wan lang, kumta nga shong la ka shnong" bad u ong biang “Shwa ban kut ruh nga ban biang.
Haba kren jingshisha don kiba….
".
Ha ka kyrwoh, kaba la phah da U bah Kharshiing, u ong ba katei ka jingjia, ka long kaba khlem poi pyrkhat bad kaba sngewsih".
U Bah John, u iathuh ba ha katei ka jingialang, ula ien gban kren halor ka dorkhas, ba ka District kam shym la jubab, halor ka shithi, kaba ki la pan jingshai halor ka Instrument of Accession bad ka Annexement Agreement lane ka IOA & AA, kaba la phah da ka sorkar India, sha ka Federation of Khasi State, ha U Naitung 2012 bad kaba ki la phah sha KHADC, naduh ka 3tarik Nailar 2012.
U bah John, u ong shuh shuh “Ngi la pynpaw ka jingbym sngew iahap ia ka jingong u CEM, haba u la ong ba ka Sixth Schedule ka mih ha ka nongrim IOA & AA, namar ka bakla jur" bad u ong ba ka IOA &AA ka dei kaba kham khlain kyndon namar ka plie lad ia ka Assembly ki Hima Khasi States bad ka khang ia ki Ain Ri India ban rung bad trei katba mom, bad ha ka Assembly ki Hima Khasi State ki nongmihkhmat ki mih na ka bynta ki Hima, katkum u pud Hima Khasi States, katba ha ka kyrdan Sixth Schedule la mih ki MDC na ka bynta ki Party, kumta ym lah ban ia pynryngkat kyrdan.
Shillong, 19 Iaiong:Ka MDC ka Nong-shken konstitwensi kaba dei ruh ka EM ba peit ia ka tnad khlaw ka KHADC ka kong Gracemary Kharpuri ka la rai ban ia khun ia ka elekshon MLA 2018 na Pynursla konstitwensi hynrei kam pat shym la rai pat na ka Party aiu kan ia khun, “Shen ha u jymmang ne jylliew ngan sa ia shong pyrkhat bad ki nongkyrshan jong nga na ka Party aiu ban ia khun" ong ka kong Grace.
Ka la ong ba bun ki Party kiba la wan ban ia kren bad ka na ka bynta u 2018 “Hynrei nga ieh ha ka rai ki paidbah nongkyrshan jong nga, la nga ia khun kum ka kyrtong shimet ne na kano kano ka Party" ka la ong.
Lah ban pynkynmaw ba ka kong Grace ka la ia khun kum ka kyrtong shimet ha u 2013 na Shella konstitwensi hynrei mynta ka kynti ka la phai khmat noh sha Pynursla ka konstitwensi kaba u kurim jong ka u bah Donkupar Massar, MLA barim ka Nongshken u la ia khun ha u 2013.
Haba la kylli balei ba ka la iehnoh ia ka Shella ban leit iakhun na Pynursla konstitwensi ka kong Grace ka la ong ba kumba long mynta ka dei ka MDC jong ka Nongshken konstitwensi kaba hap hapoh Pynursla ha ka elekshon MLA bad ka la iathuh ba ka la don ka jingiapynbeit hapdeng jong ki shi kurim ryngkat ki paidbah nongkyrshan ban ailad noh ia ka ban kiew sha ka kyrdan MLA.Haba kylli pat u bah Donkupar Massar un ia khun elekshon ne-em ialade ha u 2018 ka la jubab ba un iakhun na Ranikor konstitwensi bad haduh mynta ym pat tikna ia ka Party hynrei ka la ong pat ba u lah ban ia khun na ka seng NPP.“Nga kyrmen shkem ba baroh 2 ngut ngin jop mynta ka kynti" ka la ong.
La kylli kaei ka jingiohi jong ka ia ki kam u MLA ka Pynursla u bah Prestone Tynsong kumba long mynta, ka la ong ba kam kwah ban kynthoh ne kren pyrshah iano iano.
“Haba nga ia khun elekshon ngam kren pyrshah iano iano, nga la long MDC ki paidbah ki iohi ia ki kam jong nga bad haba nga ia khun elekshon ruh nga buh ia ka thong ban ai ka jingshakri hok ia u paidbah ban kyntiew ha baroh ki liang" ong biang ka kong Grace.
Katkum ka jingiakren bad ka kong Grace la sngewthuh ba watla u bah Don Massar un leit ia khun na kawei pat ka konstitwensi ruh hynrei un leit ban pynlut por ruh bad ka sha Pynursla konstitwensi khamtam sha kito ki thaiñ bad ki shnong kiba u khlaiñ ma u ha u 2008 bad 2013.
Jowai, 19 Iaiong:U Managing Director ka Pala Construction Private Limited, u Ioanis Pala u la shah kem noh ha ki pulit mynta ka sngi na Nongbah Shillong hadien ba u la phet rieh na duh u snem 2013.
Utei u heh duh katei ka Company u la shahkem halor ka jingdonkti jong u ban thok da ki bun phew lakh tyngka ia ki paidbah kiba la kynshew pisa ha katei ka company jong u.
U la jahrngai noh na Jowai hadien ba ki paidbah ki la ujor pyrshah ia u bad na ka liang ki pulit ruh ki la register mukotduma ia u hapoh ki kyndon 406/420/34 IPC.Na ka liang ki pulit ka West Jaintia Hills ha u bnai August 2013, ki la tyrwa ruh da ka Khusnam sha kito ki nongai khubor sop sop ban tip ia ka jaka shong jaka rieh bad ban iohkem ia u.
Shillong, 19 Iaiong:2 ngut ki briew ki la shah thlieh ha ka ‘lei lieh mynta ka nohphai sngi ha ka shnong Tebronggre kaba jgnai 22 kimitar na sor Tura.
Kitei ki shi kñi shi pyrsa ki dei kiba la tip kyrteng kum u Binitson Marak, 41 snem karta bad u Biston Sangma, 21 snem karta, la pynkit ia ki sha Civil Hospital Tura ban shah sumar bad la ong ba ki shitom jur.
Shillong, 19 Iaiong:Ka jingkren jong u Bah Pynshngain N Syiem ba un ap ia ka rai jong ki MDC ka UDP, ba kin weng ne em na ka PDF, ka mut ba um sngewthuh ia ka bor jong ka party, la ong u General Secretary ka UDP u Dr Jemino Mawthoh.
Haba pynphai nia ia ka jingkren u Bah Pynshngain hynnin ka sngi, u Dr Mawthoh u la ong “Ka party ka dei kaba halor tam iano iano bad haba ka shim ia ka rai ka pynshong nongrim katkum ka jingsngew bad mynjur lang ki dkhot.
Ka Central Executive Committee (CEC) ka dei kaba halor tam jong ka party bad ym don ba lah ban tuklar da kumwei pat".
Katkum ka jingong u Dr Mawthoh u la ong ba baroh ki MDC ka party, lait noh u Bah Albinus Lyngdoh ba wan iasoh dang shen na ka Congress, ki don ha ka jingialang ka party bad iadon bynta ban iashim ia ka rai shrup.
“Ka CEC ka party ka dei kaba ha khlieh duh bad ka rai kaba shim ka long kaba kut, kaba bat ia baroh ki dkhot naduh baheh haduh barit", la ong u Dr Mawthoh bad bynrap ka party kam kren ia kiba phet ne ba mih.
Katkum ka jingong u Dr Mawthoh, u la ong ba haduh mynta kim don satia kino kino ki MDC kiba phet ne mih na ka seng bad baroh ki skhem ha ka party.
Ha kajuh por u la ong ba um kwah ban kren ne kynthoh eiei ia ka jingkren u Bah Pynshngain N Syiem ba tieng ia u Bah Latiplang Kharkongor ban iakhun ia ka elekshon 2018.
“U Bah Latiplang u long kum shi para, ngam don eiei ban ong eiei ban pyrshah ia u hynrei halor ka elekshon, mano mano ruh ba kwah ban iakhun ka shong ha u briew shimet", la ong u Dr Mawthoh.
U Dr Mawthoh u ong ba ka por ka la dei ban pyni sha ka jaitbynriew ia ka nongrim jong ka party wat lada ka dei ban her sha suin ne ngam shapoh.
“Ka por ka la dei ban pyni sha ka jaitbynriew haei ngi ieng.
Lada ngi hap ban her sha suin ne ban ngam shapoh kampher haba ngi ieng ha ka nongrim", u la ong.
Shillong, 19 ïaiong:4 ngut ki MDC ka UDP mynta ka janmiet ki la phah da ka shithi sha u Chief Executive Member ( CEM) ka KHADC u bah Pynshngaiñ N Syiem ba ki ai ka jingkyrshan ba pura ia ka People’s Democratic Forum ( PDF) watla ka party jong ki ka la rai ban weng noh ia ka jingkyrshan na katei ka kynhun kaba ki ia donlang.
Kitei ki 4 ngut ki MDC ki long u MDC ka Umsning u bah Donkupar Sumer, MDC ka Umroi bah Arbinus Lyngdoh, MDC ka Mairang u bah Equator Nongrang bad u MDC ka Shella u bah Teinwell Dkhar.
Katba 2 ngut kiwei pat kiba kohnguh ia ka rai ka CEC ka Party ki dei u bah H.S Shylla MDC ka Nongkrem bad ka kong Rona Khymdeit MDC ka Nongpoh.
Hadien ba la ioh pdiang ia ka shithi na u General Secretary ka UDP u Dr.Jemino Mawthoh ba ka CEC ka la shim ia ka rai ban weng noh ia ka jingkyrshan na ka PDF, U CEM ka KHADC u bah Pynshngaiñ N Syiem u la pan jingshai na ki MDC ka KHADC ban tip kaei ka nongrim ba ki ieng, ha kaba hynnin ka 18 tarik u iaiong u la thoh sha u Donkupar Sumer ba u dei ban pynshai ia ka rai jong u da ka jingthoh.
Dei mynta ka sngi ba u bah Donkupar Sumer ruh u la phah jingthoh sha u CEM ban pynpaw ba un kyrshan ia ka PDF hapoh ka jingialam u bah Pynshngaiñ tad haduh ba kut ka samoi treikam jong ka Executive Committee.
Ha ka shithi kaba u la thoh sha u bah Pynshngaiñ, u la ong ba haba u phaidien sha ki snem kiba la leit ia kaei kaba la jia ha District Council ha ka por ba u Senior working President ka UDP u bah Bindo M Lanong u la long kum u MDC u la leit ban ai jingkyrshan ia u bah H.S Shylla uba dei u CEM ha katei ka por da kaba kren shai ba ka Party kam lah ban tuklar ia ka rai jong ki MDC, namar ba ka District Council ka dei ka Autonomous Body hynrei u para MDC jong u pat na ka UDP u bah Harding Massar u mih noh na ka Executive Committee.
U bah Sumer u la thoh ha katei ka shithi ba dei halor katei ka nongrim kaba u la dep phaidien sha ki snem ba la leit kumba la kren u bah Bindo, ma u ruh u leit ban kyrshan ia u bah PN Syiem.
Haba ia kren bad u bah Pynshngaiñ pat u la ong ba saw ngut ki MDC ka UDP, u bah Donkupar Sumer, bah Arbinus Lyngdoh, bah Equator Nongrang bad u bah Teinwell Dkhar ki la thoh kajuh kaba kum katei ka shithi kaba la phah da u bah Donkupar Sumer.
U la ong ba haduh mynta u dang ap sa ia ka jubab na ka kong Rona Khymdeit MDC ka Nongpoh katba ia u bah HS Shylla pat u khlem phah shuh namar ba u la dep kren shai ba um dei u dkhot jong ka PDF.Haba ia kren bad ki lad khubor u nongialam ki MDC ka UDP ha KHADC u bah Teinwell Dkhar u la kynnoh ba ki nongialam ka Party UDP ki la iaid lait ia ki MDC katei ka seng halor ka rai ba ki la shim ban weng noh na ka PDF, “Ia ka shithi ban weng ia ka jingkyrshan la phah da u General Secretary ka Party u Dr.Jemino Mawthoh ym na u PP leader, nga lyngngoh hato kane ka dei ka kyndon" ong u bah Teinwell haba ia kren bad ki lad khubor.
U bah Teinwell u la ong biang, “Ngi shu iohi ha ki kotkhubor ba la phah ia ka shithi weng jingkyrshan da u General Secretary, wat tang ka kopi ruh ngim ioh".
Lah ban kdew ba ha ka lah sngi u blei ka CEC ka UDP ka la rai ban weng noh ialade na ka PDF kaba synshar mynta ha KHADC ha kaba ki nongialam katei ka seng ki la ong ba baroh ki MDC ki hap ban kohnguh ia katei ka rai.
Hynrei kham ha shuwa ia kane ha kawei na ka jingialang ka Sub Committee on KHADC Affairs katei ka Party u bah Bindo M Lanong Chairman jong ka komiti uba dei ruh u Senior Working President katei ka seng u la ong ba lada ka Party ka shim ia kano kano ka rai bad lada don napdeng ki MDC kiba pyrshah kin shah beh seng lane ki lah ban mih noh da ka mon laitluid jong ki.
Kumba ka long mynta kitei ki 4 ngut kim shym la kohnguh ia ka rai jong ka CEC ka Party bad ka jingkylli kaba mih mynta ka long aiu ka UDP kan leh ia kitei ki 4 ngut?.
Jowai, 19 Iaiong:Ka khubor ba la iohlum dier por ka la iathuh ba kawei ka long-kmie kaba dang 21 snem kaba la don ruh iwei I khun ka la shah theh da ka acid ha kawei pat ka longkmie bad kane ka la jia ha ka shnong Pamra-kmai.
Ka khubor ka la iathuh ba kane ka jingjia ka la jia naduh ka 12 tarik une u bnai bad hadien kane la leit phah sumar ia katei ka longkmie sha Dr.Norman Tunnel Hospital, Jowai bad ka la ioh mih na katei ka Hospital ha ka 15 tarik une u bnai.
Ki pulit ki la iathuh ba katei ka longkmie ka dang wan ujor dang mynhynnin ka sngi bad mar synioh ia ka jingujor, ki pulit ki la kem noh ia katei ka longkmie.
Ka tyllong ka la iathuh ruh ba kane ka jingshah theh acid ka lah ban long na ka daw ka jingiaknieh lok.
Nongstoiñ, 19 Iaiong:Ki lai ngut ki pulit SF-10, kiba pyn kulmar ha ka thain Shallang, ki la shah kem noh, ong ka khubor.
U Rupang u la iohlad ruh ban iakren bad U Superintendent of Police ka West Khasi Hills u bah GD Kharwanlang, ha kaba u iathuh ba ka tnad pulit ka la kem ia kitei ki lai ngut ki pulit SF-10 bad kitei ki kynthup ia U Jomas Maring, U Jerlin Makri bad U Tengrak Momin.
Jowai, 19 Iaiong:Ka Federation of Khasi Jaintia and Garo People Jaintia Hills District Unit (FKJGP-JH) ka la dawa na ka sorkar ban thung ia ka kynhun tohkit halor ka jinglum pisa bad khrong pisa be-ain ki nongtrei ka Transport Department, ka Directorate of Mineral Resources (DMR) bad ki nongtrei katei ka Weighbridge kaba la pyniaid da u Pormi Dkhar uba la shim wai na ka tnad Transport.
U President ka FKJGP JH, u Tuesday Lytep ha ka shithi sha u Chief Minister, Minister ka tnad Transport, Chief Secretary bad sha u Deputy Commissioner, ka la ong ba ka sorkar ka dei ban pynlong ia ka jingtohkit kaba khuid ban lap ia ka jingbam sap ki briew kiba don ha katei ka jingkieng thew kali, kiba kynthup ia ki briew jong ka Transport Department, DMR bad nongtrei katei ka Weighbridge.
Katei ka jingkieng thew kali ha Amsarin, kaba don ha Sohkha ka la iaid lait ruh ia ka hukum ka iing bishar ba ha khliehduh (Supreme Court) ha kaba la ai lad ia ki trok ban kit haduh 29 bad 30 ton u Dewiong, Mawshun bad Mawlieh da kaba khrong pisa be-ain na ki driver.
“Kito kiba lah ban ai pisa kumba ki dawa, la pyllait bad kito ki bym lah ban siew pat ym shym la pyllait", la ong utei u President ka seng.
Na ka liang utei u nongialam ka FKJGP ha Jaintia Hills u la byrngem ruh ba lada ka sorkar kam leh eiei halor kane, ka seng kan hap ban leit kiew iinglieh iingsaw khnang ba u paidbah un ioh ia la ka hok jong u.
Jowai, 19 Iaiong:Ka Dorbar Shnong ka Shnongpdeng ha Am-larem Sub-Division kaba dei ruh ka jaka jngohkai pyrthei kaba la khring bha ia ki nongshangkai, kan pynlong ia ka khang shnong ha ka 21 bad 22 tarik une u bnai.
Ka khubor na ka dorbar Shnong ka la iathuh ba ka daw ka long ba ha kan don ka dorbar shnong ba shisien shisnem ha kitei ki ar sngi.
Ha kitei ki ar sngi, yn nym pdiang satia ia kino kino ki nongwan shangkai sha katei ka shnong.
Kumta ka dorbar shnong ka la kyrpad ia baroh kiba don ka jingthmu ban wan jngohkai sha katei ka shnong ba kin nym wan ha kitei ki sngi.
Kane ka long katkum u kyrwoh na ka Dorbar shnong.
Shillong, 19 Iaiong:U myntri rangbah ka Jylla, ha ka jing shong dorbar ba dang shu dep, ula iathuh ba ki don 16tylli ki karkhana, ki bym shym la sumar thikna satia ia ka jaka bret jaboh jabain jongki, hynrei kiba dang ailad ba kin trei kam haduh ha kine ki sngi.
Ha ka jing jurip, la lap ba ka karkhana shna dewbilat jong ka kompeni Virgo ha Garo Hills, kiba bun ki karkhana ha Byrnihat, ha Umiam bad sa kiba bun kiba don ha Jaintia Hills, kum ka Jaintia Cement, ka Star Cement bad sa kiwei de kiba don ha Elaka Narpuh, kim don satia ka jaka bret jaboh kaba biang, lane ka ban iada ia ka mariang bad ka sorkar Jylla, kam shym la leh eiei ban iada ia ka jingpynjot thiaw ia ka mariang, ong ka kyrwoh na U bah Sajay Laloo.
Ha ka jing ujor sha U Chief Secretery ka Jylla, myn hynnin ka sngi, U Bah Laloo, ula pyni ba ka Supreme Court, ka la shim ia ka rai, halor katei ka phang, ha ka 22tarik Rymphang 2017, ha kaba ka Supreme Court, ka kren shai ba kitei ki karkhana, ki bym don ki jaka bret jaboh kiba biang, kim lah ban trei kam satia bad halor kane, la pyni da utei u rangbah ba ka sorkar Jylla, ka dei ban pynmih da ka jingpyntip paidbah bad ban ai por lai bnai ia kitei ki kompeni, ba kin pynbiang ia ki jaka bret jaboh jabain, khlem da pynjaboh ia ka mariang bad ka Supreme Court, ka la bthah ruh, ba dei ban sangeh shi syndon, kaba ai ding ilektrik ia kitei ki karkhana.
U Bah Laloo, ula dawa namarkata, ba lada jia ba ka sorkar Jylla, kam shym la leh eiei, hapoh lai bnai, ia ki karkhana, ki bym don ia kitei ki jaka bret jaboh kiba biang, kan dei namarkata, ka jingleh niew bein bad leh bym salia ia ka rai jong ka Supreme Court.
Nongstoiñ, 20 Iaiong:“Ka saja ia u ba pyniap dusmon ia ka samla Daritngen Syiem Shangoi ka dei ban long ha phatok shi jingim" sawa ka sur jong ki phew hajar ngut ki paidbah ha ka jingiaiaid paidbah, ba la pynlong da ka Dorbar Shnong Pyndengrei ban pynrem ia u nongpyniap dusmon ia ka Samla na shnong Siejlieh ia kaba katei ka samla ka la shah pyniap dusmon bad la lap ruh ia ka met iap kaba la pyut jong ka na u shyiap jong ka Wah Umpniang kaba don hajan ka Nongpathar Stadium Pyndengrei West Khasi Hills District dang ha kine ki khyndiat bnai bala lah.
Ia katei ka jingiaid paidbah, la pynlong mynta ka sngi, ha kaba la sdang naduh ka ka kyntoit Ladweitang ter ter shaduh ka madan St.Peter’s ha kaba la wan ban iashim bynta da ki phew hajar ngut ki paidbah nongshong shnong jong ka Pyndengrei kynthup lang ia ki khynnah skul jong ki skul bapher bapher kiba don ha katei ka shnong.
Shuh shuh ha katei ka jing ia kynduh, la wan ban ia shim bynta lang ruh da ki dkhot EC jong ka Dorbar Shnong Siejlieh, ki shnong ba marjan, ki seng Balang, seng longkmie bad kiwei kiwei kiba don ka mynsien jingsngewkhia halor katei ka jingjia bad hadien ka jingiaiaid paitbah, la bteng pat sa ma jingialang paidbah ha katei ka madan St.Peter’s kaba don ha ka shnong Pyndengrei.
U Lyngdoh ka Hima Nongstoin u bah Macmilan Byrsat, haba ai jingkren ha katei ka jingialang u la ong ba ki Khasi hyndai ki ngeit ba lada leh ia kano kano ka bymdei wat ki kynroh bad ka mariang ruh kan sa iathuh bad kan sa ai ia ka nong ia u nongleh kam sniew, bad u la ong ruh ba u sngewsih palat ba katei ka jingjia, ka leit jia hapoh u pud u sam jong ka shnong Pyndengrei bad katei ka jingleh jong u runar ka long kaba pyrshah ia ka riti synshar jong ka Jaitbynriew Khasi.
U bah Byrsat u la ong ruh ba ha kine ki sngi ki jingjia ba shyrkhei ki la sdang ban kharoi ha kane ka dong bad ka thain bad ka la dei ka por ban ia kylli bad puson ba na ei nangno bad balei kum kitei ki jingjia ki wan.
Katba na ka liang jong ka kong Aisika Nongrum dkhot ka seng longkmie Pyndengrei, ka la ong ba katei ka jingjia ka pynsngew smiej sngewtieng khamtam ia ki kynthei bad kum katei ka jingjia ba khyllah kiba shait jia tang sha kiwei pat ki jaka bad kaba ju iohi bad ioh sngew tang ha tv hynrei mynta ka la wan jia ha ki khohsiew bad ha ka dong ka thain.
Shuh shuh la ioh ruh ia ka jingkren na u bah C.Kharbani rangbah na ka Balang katholik Pyndengrei ha kaba u la ong“U nongleh kam sniew u dang don ka lad ba un kylla kaba mut hynrei nangno pat phin ioh shuh ban iasuk bad kato ka briew kaba u la duh noh iala ka jong ka jingim" bad u la ong ruh ba ka jingbym lah shuh ban shaniah para briew mynta ka la wanrah ia ka jingbym sngewtynnad ha ka Balang ha ka im lang sahlang bad ka daw jong ka jingbym lah shuh ban ia shaniah para briew kadei namar ba la bun palat ki jingsniew ki jingshah thombor ia ki kynthei khynnah bad ka jingshah pyniap.
Ia katei ka jingialang paidbah ha madan St.Peter’s la pyniaid da u bah M.Marwein Sordar ka shnong Pyndengrei bad kiwei kiwei ki nongkren ha katei ka jingialang ki kynthup ia u babu Jenes Synshiang Deputy Sorbar, R.Wanniang Asst Pastor ka Balang Full Gospel Chief Ministry, u bah JTS Thongni dkhot EC ka shnong Siejlieh, bah G.Wahlang MDC barim, u bah BS Kharlor ki riew rangbah jong ka thain bad kiwei kiwei kiba la kren ia kajuh ka phang.
Shillong 20, Iaiong:Ka myntri ka tnad ka koit ka khiah ka jylla ka Kong Roshan Warjri, ka la ong ba ki nongtrei Accredited Social Health Activist (ASHA) ki long kiba donkam bha ha ki shnong ban pynphriang ia ka khubor ka jingkoit jingkhiah.
Haba kren ha ka jinghikai kaba shi sngi kaba la pynlong da ka tnad ka koit ka khiah na ka bynta ka East Khasi Hills mynne ka sngi ha State Central Library Shillong, ka kong Roshan ka la ong ki ASHA ki don ia ka bynta ba kongsan bha ban pyntreikam ia ki prokram bad ki polisi ka sorkar namar ba ki don ha syndah jong ki paidbah ha nongkyndong.
Ka jingaiti jong ki ASHA ka la pynlong ia ka jylla ban duna na ka jingkhlad jong ki khyllung ba dang kha ha ka jylla.
Ka la kyrmen ba ka jingai jinghikai ha kane ka workshop kan pynriew spah shuh shuh ia ka jingtip jongki ASHA ban pyndep ia ki kam jongki.
Ha kane ka sngi, ka Kong Roshan ka la aiti ruh ia ki syrnod sha kito kiba ioh ia ka khusnam Best District ASHA Award sha ka kong Fulgida Dkhar na Mawroh PHC, jong u snem 2014-15 bad ka Kong Bandakerlin Japang na Sohbar PHC ka Shella Bholaganj C&RD Block jong u snem 2015-16.
Ka Myntri ka la aiti sam ruh ia ka khusnam sha ka Best Block ASHA Award sha ka Kong Wilrose Syiemiong na Mawphlang C&RD Block jong u snem 2014-15, ka Kong Fulgida Dkhar na Mylliem C&RD Block jong u snem 2014-15, kong Banisha Khongsti na Laitkroh C&RD Block jong u snem 2014-15 bad ka Kong Joplanglin Buhphang na Laitkroh C&RD Block jong u snem 2015-16.
Ka myntri ka la pynlait ruh ia ka kot kaba kyrteng ka Community Processes Programme – Update 2016-2017 bad ia ka Documentary phlim jong ki kam ki ASHA, kaba la pyni ruh ha kane ka sngi.
Ha kane ka workshop la wan iashim bynta ki ASHA na ki 8 tylli ki Community and Rural Development Block ka East Khasi Hills District.
Jowai, 19 Iaiong:Ki Pulit ka Ladrymbai ki la ioh tam ia ar tylli ki metiap kawei ha ka 17 tarik por miet na Rymbai Road, kawei pat na jaka basah trei ki Khar Nepali ha Umshnong hynnin ka miet.
Ha ka 17 tarik la lap ia ka metiap uba samla uba la suba jur ba udei u Pnar hapdeng ka rta 20-25 snemHynnin ka meit pat, uwei u Indra Bahadur Gurung uba trei dewiong ha kawei ka khlaw ha Umshong u la shah pyniap da ka ba pom da ka wait ha ka kynhun ki nonglute kiba rah pistol bad wait kiba don hapdeng 7 bad 8 ngut eiei.
Ka khubor kala iohlum ka la iathuh ba ha ka por 8:30 lane 9 baje eiei, katei ka kynhun nonglute ka la wan rung hapoh ka iing dara ba utei u Indra Bahadur Gurung u sah ha ryngkat ka lok jong u ka Savitri Gurung.
La ong ba mar sien rung, kitei ki runar kila dawa pisa bad haba um ai, ki la pom ia u da ka wait na khlieh bad lute ia ka pisa Rs.5000 tyngka, 3 tylli ki mobile phone bad phah law lut ki sahkti bad sah shkor na katei ka lok ha shwa ba kin phet noh.
Ki pulit ki dang pynlong ka jingtokit halor kane bad la suba jur ba la leh ia kane ka kam da ki bar jylla kiba trei bylla sha katei hi ka thain.
Shillong, 20 iaiong:U Syiem ka Hima Sohra u Pa’iem Freeman Sing Syiem ryngkat bad u myntri W.M Mawdkhap ki la ujor ejahar pyrshah ia u Ekhel Marwein, u Stad Marbaniang bad u Dhoino Nongrum da kaba kynnoh ba ha ka 14 tarik u lber, kitei ki la kynshoit ia ki nongshong shnong ka Umdud Majai da kaba lum paidbah bad thang ia ka tyngshop jong ki da ka jingut ban wanrah ia ka jingiapher jaitbynriew bad ka ban pynthud ia ka shongsuk shongsain hapdeng ki nongshong shnong.
Jirang, 20iaiong:Ka Khasi Jaintia Presbyterian Synod Sepngi lyngba ka Social Economic Life Development Department (SELDD) mynta ka sngi ka la leit ban ai ka jingiarap sha ki 350 tylli eiei ki longïing kiba na ka thaiñ Jirang, Ri Bhoi District, kaba hap hapoh ka Mynnar Presbytery, kiba la mad bad iakynduh ia ka jingjia jongka jinglynshop u phria kaba la jia ha kine ki taiew ba la dep.
Kine ki shnong kiba la shah lynshop ha ka mariang (phria) ki kynthup ia ka Mynnar Jirang kaba la ktah haduh 100 ïing eiei, ka Nongsier 55 tylli, ka Nonglum New Jirang 30, ka Nongwah Mawlein 24, Centre Village 32, Nongwah Paham Ryngkong 32, Umsohpamon 43, Wahsynon 17, Umiong 14 lem bad kiwei kiwei.
Ia ka jingiarap kaba ka Synod kila ai da ki Tyrpa sha kitei ki longiing kaba la shongdor la kumba T.1.50 lak, ia kaba kila aiti sha ki Nongialam Balang (Tymmen basan) ha ka jingialang kaba la long hapoh ka ophis treikam jong katei ka Presbytery.
Ha katei ka jingleit ai jingiarap u Executive Secretary KJP Synod Sepngi u Rev K.B Snaitang u la ong “Kum ki briew ngim dei ban duh jingkyrmen ha ka jingim jongngi, namar ka jingim ki briew ka long tang kum ki nongiaid pilkrim ha ka pyrthei , hynrei ngi ap ia Uta uwei pat u Trai nongpynim jongngi U Jisu Khrist," da kaba bynrap, “U Trai u long u nongap longbrot jongnga….
Ngan ym sheptieng watla nga iaid hapdeng ka syrngiew ka jingiap.
"U Rev.R.F Kharkrang, Treasurer KJP Synod Sepngi u la ong “Ngim dei ban sngew khuslai, kine ki jingjia baroh ki wan, ki jia ha ki rukom bapher bapher kaba ngi shem bad iakynduh, kum ki jingjia ryngkhat, ka jinglyngshop ka mariang ne kiwei kiwei bad kine baroh kim dei kiba jia khlem kano kano ka daw bad ki dei kiba U Blei u don ka jingthmu kaba sha Lyndet.
" U la pynkynmaw ba ka phawa u Aesop ka ong, “Ka Sla dieng kam khih khlem da beh ka lyer," kumta ula ong ba kine ki jia baroh ka long ba ki don la ki daw bad ia kita ki daw ym don mano mano ba lah ban tip hynrei dei tang marwei shimet ban sngewthuh ha ka jingiaidei bad U Blei, bad ula pynkut da kaba ong ba kane ka dei ka jingjia kaba rit eh jong ka jingjynjar kaba kum ki briew ngin hap ban iaid ia kane ka lynti, na ka bynta ban pynbeit bad pyniasuk bad U Blei.
U Rev S.C Diengngan Director SELDD ula pynpaw ba kum ka synod kam lah ban ai jingiarap da kaba heh kumba lah kiwei, hynrei kum ka jingsngewkhia bad da ka mynsiem ka jingsngewrit ka Synod ka pyrshang ban ai da ka jingiarap kaba rit watla kam shym la long kaba lah ban pynhun iaphi.
Nalor kane ula kyntu ba kin kynmaw ha U Blei ha ki jingduwai halor kine kiei kiei baroh ki jingjia.
Ha kane ka sngi la ioh ruh ka jingkren na u Paiem ka Hima Jirang u Tbn R.H.Wahlang uba la kren na ka liang ka Mynnar Presbytery, ha kaba la iadon ryngkatlang u Rev F.Syngkli Moderator ka Presbytery, ki Nongkitkam bad kiwei kiwei.
Shillong, 20 iaiong:Ka Achik National Volunteer Council – Breakaway (ANVC-B) ka la byrngem ban thang ia ka soskular ia suk hapdeng jong ka bad ka sorkar namarba haduh mynta ruh ka sorkar kam shym la pyntreikam satia, katei ka seng ka la ai por 5 bnai kata haduh ka 24 tarik u nailur mynta u snem ba ka sorkar ka dei ban pyntreikam noh ia kitei ki jingiasoi soskular lym kumta ka la ong ba kan thang hakhmat ki paidbah, “Ngi la ap bad ngi la iaishah la slem bah bad ngin dang iai shah hynrei ngi la rai ban thang beit lada ym lah pyntreikam hapoh katei ka por ba la buh" ong u Bernard Rimpu N Marak Chairman barim katei ka seng da kaba bynrap ba katei ka jingleh ka sorkar ka dei ka jingthmu ban pyn iapait ia pra hapdeng ki dkhot katei ka seng bad ban pynkynduh jingeh ia ki.
U Bernard u la ong biang “Ki la pynshitom pynjynjar ia ngi bad ngi hap ban mad bun ki jingeh katba ma ki pat ki nang ia sngewbha na ka jingmyntoi kaba ioh na ka jingiasoi da kaba pynieng ia ki maw nongrim jong ki projek bapher bapher".
U Bernard u la kdew ba katto katne ki jprojek kiba la kdew ha ka jingiasi kular ki kynthup ia ka Medical College, Child and Maternity Hospital, ka jingkieng sha shilliang Brahmaputra bad kiwei pat.
Utei u nongialam barim ka ANVC-B u la kynthoh ruh ia ka jingthmu ban thaw ia ka State Level Committee ha kaba ym shym la pynrung dkhot ia ki.
U la ong ruh ba naduh ba la ia soi ia suk kam pat shym la don kano kano ka jingkhot jingialang da ka sorkar pdeng bad dei hangne ba ka sorkar jylla ka ioh ban nion bein ia ki.
U la ong ba ka thup kyrteng kaba 139 ngut ki dkhot ka ANVC-B ka dei ka bym shym la ioh jingtip da ki nongialam katei ka seng kaba la wan pyndem bad ka sorkar ka shu leh sop sop ia kane, hynrei u la ong ba ki don 210 ngut ki kyrteng bad ia kane ruh katei ka seng ka dang ap jubab na ka sorkar.
U Bernard u la kdew bun tylli ki mat naduh ka jingshim jaka kaba khlem siew bai lutksan sha ki paidbah, ka jingai pata bad ka jingai jaka ia ki shipai.
Ha kawei pat ka khubor, la ong ba ka tnad MHA kan khot jingialang ha u bnai ban wan ia ki ar tylli ki seng kiba la khylliap lama noh ha ri lum Garo ka ANVC bad ka ANVC-B.U Joint Secretary jong ka tnad kam pohing ba peit ia ka Thain Shatei Lam mihngi u Satyendra Garg u la poi sha kane ka jylla u la shong jingialang bad ki he ophisar ban ia kren kumno ban pyntreikam noh ia katei ka soskular ia suk.
Shillong, 20 Iaiong:Ka kynhun ki 13 Sengbhalang mynta ka sngi ki la leit ban ia kynduh ia u Deputy Commissioner ka East Khasi Hills shi bynta kum ka jingsdang ban buddien ia ka jingpyntreikam ia ka Meghalaya Residential Safety Act 2016 bad kumjuh ruh ka District Task Force kaba dei ban peit ia ka jingwan rung ki briew kiba nabar ha kane ka jylla.
Haba kren sha ki nongthohkhubor u President barim ka KSU u ba Daniel Khyriem u la ong ba ha katei ka jingia-kynduh ki la ioh jingtip na u DC ba ym pat lah ban pyntyllun ia katei ka kam namarba ka sorkar kam pat ai bor ia ki DC ban leh, lashai ka sngi u la ong ba kin leit ban ia kynduh ia u DC ka Ri-Bhoi bad Jaintia Hills.
U General Secretary ka Hynñiewtrep National Youth Front (HNYF), u Bah Sadon Blah u la pynkynmaw ba ha u snem ba la dep ki sengbhalang ki la ia kynduh ia ka sorkar ba ka dei ban pyndep noh kloi katba lah ia katei ka kam bad la kular ha ki ban leh kumta hynrei haduh mynta khlem leh eiei.
Katkum ka jingiakren bad u DC u la ong ba la sngewthuh ba ka Act ka la don hynrei ym pat lah pat ban shna ia ki kyndon kiba dei ban don hapoh jong ka.
Shillong, 20 Iaiong:U Bah HS Shylla, MDC ka Nongkrem, ula pynshai mynta ka sngi, ba um donkam satia ban weng ia ka jingkyrshan jongu, na ka kynhun PDF, namar ba um pat shym la ai jingkyrshan satia.
“Na ka liang jong nga ngam donkam ban withdraw support na ka PDF namar ngam pat ai jingkyrshan ia ka, naduh ba nga la shah jied kum u MDC na ka Seng UDP na ka 8 Nongkrem MDC Constituency".
Ka Central Executive Committee jong ka UDP kaba la long ha ka 17tarik Iaiong 2017 ka la rai ba dei ban shong noh ha ka liang pyrshah bad u ong namarkata, ba kin sa pyntip sha u Chairman jong ka KHADC ba un pynkynriah ia jaka shong jongki, ha ka liang pyrshah jong ka Iingdorbar (Council).
“Ki MDC jong ka UDP ki ban shong ha ka liang pyrshah dei ma nga bad I Kong Rona Khyndeit, MDC na Nongpoh MDC Constituency iba la leit ban weng noh ia ka jingkyrshan jong I ia ka PDF katkum ka rai jong ka CEC jong ka UDP" pynkut ka kyrwoh.
Shillong, 20 ïaiong:Hadien ba ki 4 ngut ki MDC ka UDP ha KHADC ki la pyni bor da kaba leh pyrshah ia ka rai jong ka CEC ka seng jong ki da kaba leit ban kyrshan ia ka PDF hapoh ka jingialam u bah Pynshngaiñ N Syiem, ki nongthohkhubor ki la twad jingmut na kitei ki MDC aiu kin leh lada jia ba ka Party jong ki kan beh seng ia ki khamtam haba u Senior Working President katei ka seng u bah Bindo M Lanong u la kren shai ha ki lad khubor ba ia kiba pyrshah seng yn beh seng beit.
U bah Arbinus Lyngdoh MDC na Umroi u la ong ba hadien ba u la phet na ka seng Congress u la iohi ia ka jingkren u President rangbah ka UDP u Dr.Donkupar Roy ha ka por ialap elekshon MDC shiteng samoi ba ka UDP kan bteng ban kyrshan ia ka PDF hapoh ka jingialam u bah Pynshngaiñ haduh ban da kut ka samoi treikam bad dei halor katei ka nongrim ba u sngew iahap ia katei ka jingmut ka UDP ba u sa leit ban pyniasoh ialade bad ka seng riewlum kaba heh ha ka jylla -ka UDP." Nga la mih na ka seng Congress ban pynneh ia ka EC hapoh ka jingialam u bah Pynshngaiñ, hadien ba nga iohsngew ba kitei ki kyntien ki mih na shyntur u President ka UDP, nga leit ban pyniasoh UDP ialade ha ka 21 tarik u kyllalyngkot mynta u snem" ong u bah Arbinus haba ia kren bad ki nongthohkhubor.
Haba la kylli hato u don jingmut ne-em ban ia khun ha ka elekshon MLA 2018, u bah Arbinus u la ong ba u la pynkhreh bha ban ia khun ha ka elekshon MLA na Umroi.
La kylli aiu un leh lada ka Party kan beh seng ia u ne kan pynduh tiket namarba u ia leh pyrshah ia ka rai ka CEC, “Kata te ka shong ha ka Party aiu kan leh, ngam salia ia ka tiket nga duh ne nga ioh bad kam dei ka tiket ka ban pynjop elekshon ia nga hynrei ka dei ka jinglong jong nga ka ban pynjop ia nga hi kaba u paidbah ka Umroi u tip bha ia kata, khlem tiket ruh nga lah ban ia leh elekshon" ong biang u bah Arbinus.
Utei u MDC ka Umroi u la ong ba ka jingaidaw ka UDP halor ka jingweng noh ia ka jingkyrshan na ka PDF ka dei tang ka jingtap eit miaw, “Hynrei ka jingshisha hi dei tang ka jingbishni shimet ia u bah Pynshngaiñ, ha nga nga lap ba u dei u briew uba beit bad uba ia khun ia ki ishu, nga la kren ha ka Sub Committee ba lada don kaei kaei ka bym sngewhun balei ym shu ia kren beit markhmat para ma ngi para doh para snam lajong, jah T.1.52 klur phi ia kren, ba wanrah ia ka T.133 klur pat hato phi ai jingiaroh" ong u bah Arbinus Lyngdoh MDC ka UDP na Umroi konstitwensi.
Shillong, 20 Iaiong:U Senior Working President ka United Democratic Party (UDP), u Bah Bindo Mathew Lanong u la byrthen tyngeh ia ki 4 ngut ki MDC ka party kiba leit kyrshan ia ka kynhun synshar ha Khasi Hills Autonomous District Council (KHADC) ka People Democratic Forum (PDF) hapoh ka jingialam u Bah Pynshngain N Syiem kum u Chief Executive Member (CEM), wat haba ka CEC jong ka party ka la bthah ïa ki ban weng noh ka jingkyrshan hadien ka jinglap jong ka House Committee ïa ka jyrsieh bamsap ha ka EC ba la ïalam da u Bah PN Syiem.
U Bah Bindo u la buh jingkylli ba kumno kitei ki saw ngut ki MDC ki dang kwah ban pynïasoh bad ka PDF, kynthup ïa u dkhot jong ka House Committee, u ba long ruh u PP leader jong ka party ha KHADC, u Bah Teiñwel Dkhar u ba la soi lang ruh ïa ka report jong ka House Committee.
Hynnin ka sngi saw ngut ki MDC ka UDP kynthup u Bah Teinwel Dkhar, u Bah Donkupar Sumer, u Bah Equator Nongrang, bad u Bah Albinus Lyngdoh ki la ialeh pyrshah ia ka party da kaba leit kyrshan ia ka Executive Committee ka PDF ba ialam da u Bah Pynshngain N Syiem, watla ka CEC ka la dep rai ban weng noh bad bthah ia ki ban kohnguh ia ka party.
Tang ka Kong Rona Khymdeit bad u bah HS Shylla kiba kohnguh ia ka party ban weng noh ia ka jingkyrshan na ka PDF.“Ngi don ïa ki kyndon pyrshah ïa ki ba pynkheiñ aiñ bad ïa kito ki briew kiba ïaleh pyrshah ïa ka party bad hapoh kita ki kyndon ka party ka sa pynshitom ïa kine ki 4 ngut ki MDC, kine ki saw ngut kin sa kynduh ia ka lawei kaba dum lada kim kylla ba mut noh ban pyndem ha ka party bad ka jingialeh pyrshah jong ki ia ka rai jong ka Central Executive Committee(CEC) ka paw ba ki dei kiba biej skhim bad kiba biej shuki “, ong u Bah Bindo.
U Nongïalam ka UDP u la ong, “Ka party kan pan jingpynshai na kine ki 4 ngut ki MDC halor ka jingïaleh pyrshah ïa ka rai jong ka party bad lada kim lah ban pynshai ne kylla ba mut ka party kan ai jingsneng da kaba weng noh syndon na ka party".
Haba jubab ïa ka jingpynpaw jong ki 4 ngut ki MDC ba ha ki snem kiba la dep na ka liang jong u Bah Bindo u la kyntait kumjuh ïa ka jingbthah jong ka party ban weng na ka jingkyrshan ïa u Bah HS Shylla, u Working President ka UDP u la kyntait ba kadei ka jingshisha, bad ong ba kam shym la don satia kum kata ka jingjia.
“Lada ki kwah scheme ne kwah shuki na u Bah Pynshngaiñ kim dei ban ai daw bad ki daw jong ki ruh kiba shu thok bad lamler suda, lada ki kwah ban ïakynduh nga long u ba kloi ban ïakynduh bad kine ki 4 ngut bad ïatai halor kane", bynrap u Bah Bindo.
Haba kynthoh halor ka jingong jong u Bah Pynshngaiñ ba ka 10th Schedule jong ka Riti Synshar ka Ri kam lah treikam ha ki District Council, kumjuh ruh ka rai jong ki Political Party pyrshah ïa ki MDC, na ka liang u Bah Bindo u la ong, " Nga kwah ban ïakynduh bad u Bah PN Syiem bad um tip ei ei halor kane ka bynta, u dei u briew u bym tip satia ïa ki rule ki aiñ".
Shillong, 20 Iaiong:Ka jingweng noh jong ki nongialam BJP, ia U Gagan Jain, kum U Vice President jong katei ka seng bad kumjuh, sa ka jingshah weng jong U Bah David Kharsati, kum U General Secretery, ka la pynmih ia ka jing ia kynad, kaba jur ha kine ki sngi, ha ki nongialam ba halor jong ka BJP ha ka Jylla Meghalaya.
U Dipayan Chakravorty, General Secretery barim jong ka seng BJP, haba thoh ha ka peij jongu ha ka facebook, ula pynkynmaw ia ki jingiakhih ba ka seng BJP, ka pynlong ha Ri Bhoi, ha ki snem 2007-08 ban pyrshah ia ka rukom sam khaw reshon bad u da thoh shuh shuh “Mano ba long myntri sam bam sam dih ha kito ki por"? “Ka long ka jingjah burom kaba khraw shi katdei ba kita ki jait briew, ki iasoh bad ka seng BJP bad ki kren ia ka sorkar kaba khlem bam sap ha Meghalaya.
U Dipayan, u ong shuh shuh, ba ka long kaba artatien shibun eh, ia ka seng BJP, ba kan ioh lad ban thaw sorkar ha ka elekshon 2018 ha Meghalaya, ha kaba u ong, ba lada kim don ki briew kiba biang, kan long kaba jwat ia ka seng BJP, ban thaw sorkar ha ka Jylla.
Uwei na ki nongialam ba rangbah jong ka seng BJP, haba kynthoh, halor katei ka jingbujli nongialam, hadien ba dang shu dep jied, dang shisnem tam eiei, ula ong “Haba ki la ioh da kiwei kiba kham bha te, yn ong kumno".
La sngewthuh ba lashai ka sngi, ha ka jingwan ki nongialam jong ka seng BJP na Delhi, kan lah ban don ka jingiakren, halor katei ka phang, ha kaba la shu bujli kyndit ia ki nongialam ka seng, kiba dang shu shimti kam dang ha ka 2tarik Kyllalyngkot 2016, ha ryngkat bad U Ma Shibun, uba shimti kum U President jong ka seng BJP ha ka Jylla, hadien, ba la weng noh ia U bah Khlur Sing Lyngdoh.
Shillong, 20 Iaiong:Ym tang ha KHADC ba ka mih ka jingiapait arliang ka UDP, hynrei ki lad khubor kiba iajan bad ka seng UDP, ki la iathuh ba katei ka jingiapher jingmut ka la mih ruh hapdeng ki nongialam rangbah jong katei ka seng riewlum.
Napdeng ki 6 ngut ki MDC ka UDP ha KHADC, 4 ngut dei kiba kyrshan PDF katba 2 ngut pat dei kiba pyrshah PDF.Ki 4 ngut kiba kyrshan PDF ki long u bah Teinwell Dkhar MDC ka Shella, bah Donkupar Sumer MDC ka Umsning, bah Equator Nongrang MDC ka Mairang bad u bah Arbinus Lyngdoh MDC ka Umroi katba 2 ngut kiba pyrshah PDF pat ki long u bah H.S Shylla MDC ka Nongkrem bad ka kong Rona Khymdeit MDC ka Nongpoh.
Ki lad khubor ki la iathuh ba kumba long mynta ka jingkhih hapoh ka seng UDP kam dei tang hapdeng ki MDC, hynrei ka la don ruh ka jingkhih hapdeng ki nongialam rangbah bad ka la mih ruh ka jingiapher jingmut hapdeng ki MLA katei ka seng.
Katkum ka jingiathuh ki tyllong khubor ki la ong ba napdeng 8 ngut ki MLA katei ka seng 4 ngut ki don sha kawei ka liang bad saw ngut sha kawei pat ka liang.
La iathuh 4 ngut kiba don ha ka liang ki 4 ngut ki MDC kiba kyrshan Pynshngaiñ ki kynthup ia U Dr.Donkupar Roy MLA ka Shella, katba ki 4 ngut kiwei pat kiba pyrshah Pynshngaiñ ki long u Dr.Jemino Mawthoh MLA ka Nongthymmai bad sa u nongialam ba kham rangbah katei ka seng u bah Bindo M Lanong.
Ki lad khubor kiba iajan bad ka liang kaba kyrshan Pynshngaiñ, ki la iathuh ba shuwa ba ka CEC kan shim ia ka rai ban weng noh na ka PDF ka la mih ka jingiathalain nia bad ka jingiakhluit kaba jur hapdeng ki nongialam ka UDP.Katei ka tyllong khubor ka la kynnoh ruh ba shuwa ka CEC ka liang kaba kwah ban weng na ka PDF ka la plan janai lypa ban pynurlong ia ka jingkwah jong ki, ha kaba la ong ba la wan ialam da ki briew jong ka Party ki bym dei ruh ki dkhot jong ka CEC.Na ka jingiakren bad ki lad khubor la sngewthuh ba ka jingnud ki 4 ngut ki MDC ban pyrshah ia ka rai CEC ka dei kaba ki la don lypa ka jingsngewthuh jingmut bad ki 4 ngut ki MLA bad kiwei pat ki nongialam ha kaba ki la sngewthuh ba ka UDP, kan nym nud satia ban beh seng ia ki bad ki la sngewthuh ba katei ka seng kan dang hap ban khot jingialang biang ban bishar bniah biang ia katei ka rai weng jingkyrshan na ka PDF bad kaba la hruh ban poi sha ka jingpyndam noh ia katei ka rai bad ban bteng ia ka jingkyrshan.
Nongstoiñ, 21 Iaiong:Ha ka janmiet jong ka sngi thohdieng, katba ki dkhot jong ka VDP New Nongstoiñ, ki dang bteng ia ka jingkhynra ia ki nongkhaii kyiad beain hapoh Iew Nongstoiñ, ki la ioh ruh ban kurop da ki spah bilor ka kyiad phareng na kawei ka jaka kaba don hapoh jong ka Iew Nongstoiñ.
Ym tang kata ki dkhot jong ka VDP nalor ka kyiad, ki la ioh ruh ban kurup ia u kynja bad ia ki kot khalai na katei ka jaka katba ia ki briew pat yn shymla lah shuh ban lap dien namar ba ki la ioh lad ban phet krad noh na katei ka jaka mar ia ioh ia ka jingtip ba ki dkhot jong ka VDP ki la pynlong ia ka jingkhynra.
“Ka jingkhaii kyiad beain da kito ki briew kiba ju ieng kyllum kyllum ban die kyiad hapoh jong ka jingkieng Nonbah bad kumjuh ruh da ki katto katne ki nongniah taksi kamai kiba pyndomkam ia ka kali jong ki tang ban khaii kyiad beain ka long ka jingpynjah burom ym tang ia ka shnong hynrei ia ka thain hi baroh kawei bad ngi maham tyngeh ruh ia kiba kum kitei ki jaitbriew bad kumjuh ia ki briew kiba nabar kiba ju mlien ban wan die bad khaiikyiad beain hapoh u pud u sam jong ka shnong" ong u wei na ki dkhot jong ka VDP New Nongstoin da kaba u la bynrap ruh ba nangne shakhmat kitei ki briew kim dei shuh ban dang iai bteng ban khaii beain ia ki jingdih pynbuaid bad lada dang lap yn pynshitom da kaba kham tyngeh bad ruh katba shong ka ain.
Ha kawei pat ka bynta na ka liang jong ki nongialam ka VDP New Nongstoin, ki la kyrpad ruh ia ka ophis jong u Syiem ka Hima Nongstoiñ ba ka dei ban pynbiang noh ia ki bording ilektrik hapoh jong ka iew namar ba kiba bun ki briew ki ju leh ia ki kam sniew ha katei ka iew da kaba shim kabu ia ka jingdum.
Shillong,21 Iaiong:Ki nong-iasaid Aiñ ha ka jylla mynta ka sngi ki la thang ia ki kot kiba dei ki kopi jong ka Bill ba ka Law Commission of India ka mynjur kum ka dak ka jingpyrshah ia ka jingthmu ban knieh noh ia ka bor ka jinglaitluid jong ki nongiasaid aiñ ha ka ri.
Kum ka dak ka jingiashim bynta lang bad baroh ki nongiasaid ain kiba don ha ka ri India ka Shillong Bar Association (SBA) ka la ia lum lang khrui ha phyllaw jong ka Bar ban thang ia katei ka Bill jong ka Law Commission.
“Ia katei ka jingiakhih ngi la shim hadien ka rai kaba mih na ka jingialang jong ka Bar Council of India kaba la long ha ka 15 tarik u iaiong" ong u Secretary ka SBA u Kishore Ch Gaut haba kren sha xki nongthohkhubor.
Haba pynpaw ia ka jingpyrshah jur u la ong “Ngi kwah ba ka Law Commission of India kan weng noh ia katei ka jingmynjur jong ka".
Lah ban kdew ba ka la don ka jingsangeh treikam ki nongiasaid aiñ ha ka taiew ba la dep ban pyrshah ia ka Advocates (Amendment) Bill, 2017 jong ka Law Commission kaba hangtei ka don ka jingtyrwa ba ia ki dkhot jong ka Bar Council dei ban shu sieh hi da ka High Court bad Supreme Court.
Ha katei ka Bill ka don ruh ka jingong ba ki nongiasaid ain ki dei ban siew bai lutksan sha ki briew ba phah ia khun kes ha ki, lada jia ba ki sangeh treikam lane ba kim lah ban leit ia said hapoh ing bishar, la ong ruh ba ki hap ban shah siew haduh T.5 lak tyngka wat la ki briew ba ki ia khun kes kim pat siew eiei ia ki.
Shillong, 21iaiong:Na ki 29 ngut ki MDC ka KHADC kiba don mynta haduh 22 ngut ki dei ki ban ia khun ha ka elekshon MLA 2018.
Napdeng ki 6 ngut ki MDC ka UDP 4 ngut ki dei kiba la thikna ban ia khun ha u 2018 hynrei na ka tiket jong kano ka Party kin ia khun ym pat lah pynthikna.
Kitei ki 4 ngut ki long u bah H.S Shylla na Nongkrem, bah Donkupar Sumer na Umsning, kong Rona Khymdeit na Nongpoh bad u bah Arbinus Lyngdoh na Umroi konstitwensi.
Ka Congress kaba don 6 ngut ki MDC kiba la thikna bha ban ia khun ki don 3 ngut bad kitei ruh ym pat ioh jingtip na ka tiket jong kano ka Party bad kitei ki MDC ki long u bah Process T Sawkmie na Mawlai, u bah Donevan Kharwanlang na Sohra bad u Kimfa Marbaniang na Rambrai konstitwensi.
Ka HSPDP ka don mynta 3 ngut ki MDC bad la thikna ba kitei baroh 3 ngut ki dei ki ban ia khun ha u 2018, kitei ki long ka kong Teilinia Thangkhiew na Mylliem, u bah Samlin Malngiang na Sohiong bad u bah Blanding Warjri na Mawthadraishan.
Ki MDC ka KHNAM kiba don 2 ngut la sngewthuh ba kin ia aireng ha u 2018 bad kitei ki long u bah Adelbert Nongrum na North Shillong bad u bah James Ban Basaiawmoit na Pynthor-Umkhrah konstitwensi.
U bah Pynshngaiñ N Syiem CEM u dkhot ba shah sospon ha ka seng Congress u ba dei ruh u MLA ka Mawsynram u dei uwei na ki kyrtong na katei ka konstitwensi ha u 2018 ia kaba la sngewthuh ba un ia khun na ka PDF.U Neil Antonio War ka BJP u MDC ka Laitumkhrah ruh un dei u kyrtong na East Shillong ha u 2018 watla ym pat shym la lah ban pynthikna ia ka tiket Party.
Nangta napdeng ki MDC shimet kiba la thikna ban ia khun ki long u bah Pyniaid Sing Syiem na Sohryngkham, u bah Banteidor Lyngdoh ( Paidang) na Mawkynrew, u bah L.G Nongsiej na Nongstoiñ, u bah Morningstar Mawsor na Mawshynrut, u bah Hadrian Lyngdoh na Mawkyrwat, u bah Latiplang Kharkongor na Nongthymmai , u bah James Sylliang na Mawhati bad ka kong Grace Mary Kharpuri na Pynrusla konstitwensi.
Ki 7 ngut kiwei pat kiba sah, kiba la thikna ba kin ym ia khun ki long u bah Lamphrang Blah ka Congress ( MDC ka Mawphlang), u bah Victor Rani ( MDC ka Jirang), u bah Jansing Tynsong MDC ka Lyngkyrdem bad u bah Ricky Shullai MDC ka NCP na Laban-Mawprem.
Haduh mynta kaba ym pat ioh jingtip satia ia ki 3 ngut bad ka don ka jingartatien ba ki lah ruh ban ia khun ha u 2018 bad kitei ki long u bah Manstudy Nongrem ka Congress na Langrin, u bah Teinwell Dkhar ka UDP na Shella bad u bah Equator Nongrang ka UDP na Mairang.
Shillong, 21 Iaiong:U bah Joe Marwein, uwei na ki rangbah nong-ialam jong ka seng UDP, ula kynthoh pyrshah ia ka jingpynmih khubor da ka seng BJP Meghalaya Unit, kaba byrngem ban ujor ia ki paidbah, kiba kynthoh pyrshah ia kane ka seng ha ki social media kum ka Facebook, WhatsApp bad kiwei kiwei.
Katei ka long kaei kaei kaba ym lah ban pdiang, ong U bah Marwein, namar ba ka Ri India ka dei ka ri synshar paidbah kaba ai ia ka hok ia baroh ban pynpaw ia la ki jingsngew (freedom of expression) bad ula ong shuh shuh ba ki paidbah ki don ka hok ban kynthoh ia kano kano ka seng katkum ka jingiohi bad jingshem jongki.
“Ka jingbyrngem jong ka BJP Meghalaya Unit ka pynpaw shai ba kane ka seng ka dang lung palat ka bor pyrkhat (immature) bad ka syier ia kito kiba kdew ne kynthoh (criticise) ia ki kam jongka" ong U Bah Marwein.
“Ka jingleh jong ka BJP ka la ktah jur ia ka jingsngew uba bun ba lang ha kane ka Jylla bad kumta ka la dei ka kamram jong ki paidbah kane ka Jylla ban kyntait kum ia kane ka seng kaba pyrshang ban set sbak ia ka hok laitluid" pynkut ka kyrwoh U bah Joe Marwein.
Shillong 21 Iaiong:U nongialam ka BJP ba peit ia ka Dong Mihngi uba dei ruh u myntri tnad pla tyngka ka sorkar Assam u Himanta Biswa Sarma u la ong ba ka sorkar Congress ha Meghalaya kaba ialam da u Dr Mukul Sangma, ka dei kaba sniew tam haba ianujor ia ki jingtrei bad kiwei ki sorkar ha dong Mihngi bad ha u snem 2018, ka BJP kan thaw ia ka sorkar ha kane ka jylla.
Ha ka jingkren sha ki nongthoh khubor mynta ka sngi hadien ba la kynduh ia ki nongialam bad ki nongtrei ka party ha Shillong, u Himanta ryngkat ka jingdon lang u nongaiktien ka BJP ba peit ia ka Meghalaya u Nalin Kohli, Bah Shibun Lyngdoh u President BJP, u la ong ba shaei kita ki Medical College ka sorkar, ki kolej sorkar, ki skulbah sorkar ha Meghalaya hapoh ka jingsynshar u Dr Mukul Sangma ha kine ki shiphew snem.
“Ka sorkar u Dr Mukul Sangma ka dei kaba sniew tam napdeng baroh ki sorkar ha Dong Mihngi", la ong u Himanta uba dei ruh u convenor ka North East Democratic Alliance (NEDA).
Ha Meghalaya don tang 2 tylli ki kolej sorkar.
“Mynta ka Assam ka don 10 tylli ki medical college katba ka Meghalaya ka don tang ar tylli ki kolej sorkar ha baroh kawei ka jylla.
Kita ki medical college ki dang sah ha rngai ha Meghalaya.
Haei kane ka sorkar u Dr Mukul Sangma ka trei", la buh jingkylli u Himanta.
Kane ka sorkar Congress kam don satia ka jingsngewkhia ia ka jingeh jong ki paidbah hapoh ka jingsynshar jong u Dr Mukul Sangma bad ki paidbah kin sa ai ia ka jubab ha ka elekshon ban wan.
U la ong ba um iakynduh ia u Dr Mukul naduh u snem 2012 haduh mynta bad um kwah ban iakynduh ia u, hynrei un sa kynduh hadien ba u la rem ia ka elekshon ha kane ka snem ban wan.
“Ka BJP kam don jaka ia u Dr Mukul Sangma bad tang hadien ba u la rem ha ka elekshon ban wan, u lah ban wan sha ka BJP", u la ong.
U Himanta u la kam ba u Dr Mukul Sangma un rem suk ha kane ka elekshon 2018 ban wan bad ia kane la pynsngew da ki paidbah ka thain Garo Hills.
Ha kajuh ka por, u la ong ba ka BJP ka lah ban pdiang ia ki MLA ka Congress lada ki dei kiba khuid kiba trei bad kiba pdiang ki paidbah bad kan nym pdiang lymmuh ia ki.
U la ong ba ong ba ka BJP kan ujor ia ki kam ka sorkar u Dr Mukul sha ki paidbah ban kyntait shi syndon ia ki kam jongka, bad ban jied ia ka BJP ha ka elekshon 2018 ha kane ka Meghalaya.
Nongpoh, 21 Iaiong:Ha kawei ka jingjia shah pyniap kaba la jia hynnin ka miet ha ka shnong Rajabagan, kaba don ha ka thain Byrnihat Ri Bhoi District, uwei u bar jylla u la shah pyniap dusmon ha ki riew runar ki bym shem la lah satia ban ithuh, ha kaba ia ka met iap jong u la lap hynne ka step ha ka por 6:30 ei ei mynstep.
Ka tyllong khubor na ki Pulit ka Ri Bhoi, la iathuh ba utei u bar jylla uba la shah pyniap dusmon la tip kum u Simanta Bordoloi (45) na ka shnong Chandrapur, Kamrup District jong ka jylla Assam bad ula wan trei bylla kum u nongap pahara, ha kawei ka Karkhana sain nar kaba la tip kum ka Shyam Century Ferrous Ltd, kaba don ha ka Rajabagan, Ri Bhoi District.
La iathuh ruh ba utei u bar jylla, u la wan trei ha katei ka Karkhana sain nar kum u Nongap pahara bad hynnin ka miet u don ia ka ka map miet kaba sdang naduh ka por 10:30 haduh ka por 6 baje mynstep, hynrei tang ha ka jaka trei ruh um pat poi utei u briew, u la shah pyniap noh ha ki runar bym lah satia ban ithuh.
Ki Pulit ki suba jur ba ki runar kiba la pyniap ia utei u bar jylla, ki la pyndonkam da ki kynja tiar, namar kat kum ki dak mong ia kaba la sakhi utei u bar jylla uba la shah pyniap, la don bun jaka ki dak mong ha ki bun bynta jong ka khlieh bad ki durkhmat.
Kumta na ka liang ki Pulit, hadien katei la pynkit noh mar mar sha ia ka metiap sha Civil Hospital Nongpoh, na ka bynta ban pyndep iaka post mortem bad ka jingtohkit ban lap ia ki briew ba donkti halor kane ka jing jia ka dang iaid shakhmat.
Shillong,21iaiong:Ka KHADC ka la hukum ia ka Hima Mylliem ba ka dei ban pyntyllun noh wut wut ia ki kam kiba dei bad ka elekshon Myntri Nong-khlaw bad ka dei ruh ban pynsted noh ia ki jingdonkam baroh ban pyndep kloi ia katei ka kam, ong u bah Latiplang Kharkongor EM ka tnad Elaka haba ia kren bad ki nongthohkhubor mynta ka sngi ha ka por ba ki nongialam ka Dorbar Kur Nongkhlaw ki la leit ban ia kynduh ia u na bynta katei ka kam.
U la iathuh ba la pynsangeh teng ia katei ka ka mar sngi shuwa ban pynlong elekshon naba la don ka jingujor ba ka don ka jingbym biang kaba la pyni ba la mih ar kynhun ki kur hynrei u la ong ba haba peit bniah ia ki kyndon ki aiñ jong ka Hima Mylliem ka pyni ba ka don tang kawei ka kur Nongkhlaw bad kumta u la ong ba baroh kiba dei na ka kur Nongkhlaw ki lah ban iakhun ha katei ka elekshon Myntri.
Katba u President jong ka kur Nongkhlaw pat u bah Iaineh Nongkhlaw u la ong ba ka kur ka la dep pynbiang nadong shadong ia ki kyrteng ki nongthep vote ki khlieh shynrang kiba la palat 18 snem bad ki poi da ki hajar ngut bad ka shong sa tang ha ka sngi ban buh ia ka elekshon.
Shillong, 21iaiong:Ka KSU Ranikor Circle ka la ther kylla ia ki nongialam ka Congress ha Ranikor kiba dei ki nongbud ba ha syndah jong u MLA katei ka thaiñ u M.M Dango halor ka jingsaitkhuid jong ki ialade ia ka jingkynnoh katei ka seng ba ka don ka jingleh shilliang khmat ban sam jingiarap sha ki lanot kiba sha lynshop ha ka bor mariang ha katei ka thaiñ.
U President ka KSU Ranikor u Marconi Thongni u la ong, “Nga kwah ban kylli ia ki 2 ngut ki nongialam ka Congress u Greman Nongsian uba la don bynta ha ka politik la 20 snem ha ki thaiñ Wahkaji bad u Kit Nongrem kaei kaba ki la leh na bynta ka thaiñ, ngim dei ka seng ba ia don ha ka liang ka sorkar hynrei ngi dei tang ki sengbhalang, u Nongsian uba dei u nongialam ka seng Congress um shym la leh eiei ia ka thaiñ wat tang ka surok ban leit sha ka shnong jogn u ruh kaba khohruh khohram", ong u Marconi.
Ka KSU ka la buh jingkylli ia kitei ki nongialam Congress aiu ki la leh na bynta ka Rangthong PHC ka bym don doctor bad ka bym treikam bha, dei tad haduh ba ka KSU bad ki paidbah ki la khih la ksaid ba la ioh doctor bad mynta ka la treikam.
Ka KSU ka la kdew ia ka jingbym biang ki jaka pule, ki network mobile hadhu ba ki paidbah naduh ki pulit ki shipai ki hap pyndonkam da ka Simcard Bangladesh.
Mawkynrew, 21 Iaiong:Ka KSU Mawkyn-rew Circle ha ka 19tarik mynta u bnai, ha ka jingialam u samla Vincent Makri Executive Member ka seng kmie u ba dei peit ia ka Eastern Central bad u President ka Mawkynrew Circle samla Michael Lawai bad ki dkhot ka seng, ki la leit jurip iaka wei ka skul haka shnong Umsaw war, ka Umsaw war LP Skul, kaba la shah ieh khuns wet ha ki bor ba dei peit naduh u snem 2016 jong u bnai iaiong hadien ba wan lynshop ka eriong kaba la pynjulor iaka tei ka skul.
Ha kane ka jing leit jurip la lap ia ka jingeh bad i sangsot ba ki khynnah ki ia kynduh.
Ki khynnah ki ba shong ha ki klass bapher bapher naduh ka klass A haduh klass 5 tang ban ioh iaka jingstad ki hap ban shong haka juh ka kamra klass naka daw ka jing bym don shuh ka iing skul ba pura.
Ha ka jingia kren bad ka wei ka nonghikai kaba dei ka khliehduh jong kane ka skul, ka kong Diliancy Suting, ka la iathuh ba mynta la shisnem naduh bajia kane ka jingjia, ka la leit ban mih ban pan jingiarap na ba bun ki bor ba dei peit haduh mynta ym shym la don satia ban wan peit ne jngoh bad ai jingiarap iaka tei ka skul.
Kum ka nong hikai kala leit ban buh ki jingthoh ban pan ki lad jingiarap shu u MLA ka thain, ka ophis u BDO Mawkynrew, SSA bad sha ka ophis deputy inspector of school Shillong ban pan ki jingiarap hynrei tad haduh kane ka khyllipmat ba leit jurip ka seng ym don ba peit khmat iaki.
Kane ka la pynlong ia ki nonghikai ban kyrpad ia ka dorbar shnong bad pynlong skul ha iing dorbar shnong ban ai jinghikai iaki khynnah skul.
Kane ka la wan rah shibun ki jingeh ia ki khynnah bad nonghikai.
Namar ka jingkhapngiah jong ka kamra klas, ki nonghikai kim banse ban pynmih noh ia shi bynta ki khynnah shabar jong ka klass haba ki shim klas ia kiwei pat ki khynnah bad bteng biang pat iaki hadien bala dep iaki wei.
Naka liang ka seng u lyngba u samla Vincent Makri bad Michael Lawai ki pynpaw ka jingsngewsih bad kyndit iaka jingshah ieh khun swet kane ka skul ba pynrem ruh ia ki nong mihkhmat jong ka thain kiba la leh matlah bad ka seng, ka kyntu ruh ia ki nongmih khmat u MLA bad MDC jong ka thain ban peit iaka jingeh jong ki paidbah ha kine ki thain nongkyndong.
Shillong, 21 ïaïong:U Working President ka seng UDP u bah Titos W Chyne uba dei ruh u MLA jong ka Sohra konstitwensi u la ong ba ki nongialam ka UDP kim lah ban shu byrngem beh seng iano iano, tang ha ka bor jong ka Parliamentary Board jong ka Party.
Wat la u bah Titos um shym ka kdew kyrteng haba ia kren bad une u nongthohkhubor, hynrei la sngewthuh ba ki jingkren jong u ki thew sha u bah Bindo M Lanong Senior Working President, uba la kynthoh ba ia ki MDC ba pyrshah seng dei ban beh seng ia ki, “Ban shim ia kano kano ka jingpynshitom ia ki nongmihkhmat kiba la shah jied ha u paidbah, ka dei tang ka Parliamentary Board" ong u bah Titos.
Halor ka jinglong jingman ha KHADC kumba ka long mynta u ban Titos u la ong ba ka dei ka jingbakla hi jong ka Party naduh ba sdang namar ba kam lah ban tem ia kiei kiei kiba la jia.
U la ong ba u la ithuh shai ha ka jingialang CEC ba ka la don ka jingkad arliang jong ka seng ha kaba don kiba pyrshah ia ka rai ban weng noh na ka PDF bad don ruh kiba kwah ba dei ban weng noh.
Haba kylli balei pat haba ka mih ka jingkad arliang ha ka jingialang ka UDP ka nud ban shim ia katei ka rai kaba kut kata ban weng noh na ka PDF, “Ha ka jingialang lada don 100 ngut ki dkhot , ki ban kren kin don eh tang 10 ngut, bad katba kren mano mano ruh kiba bun ki shu ia thap kti beit, ki 4 ngut ki MDC ki la pynpaw ha ka jingialang ba ym long, don ruh ki nongialam Party kiba pynpaw ba ym long hynrei ka sur ka kham noh sha ka liang kaba kwah ban weng noh na ka PDF" ong biang u bah Titos W Chyne.
Haba pynpaw ia ka jingsngewsih ba kine kiei kiei ki jia mynta hapoh ka seng UDP u bah Titos u la ong ba un ieng pyrshah lada don kino kino ki briew kiba kynshoit ban poi sha ka lynti ban pynpait pynpra ia ka Party.
“Nga pyrshah jur ruh ban don kino kino ki komiti sop sop ha ka Party" u la siat pharshi halor ka jingioh jingtip jong u ba ka la don ka jingialum sop sop ki katto katne ngut ki nongialam ka UDP mynta ka sngi ha ingsah u bah Bindo M Lanong -Working President.
Lah ban pynkynmaw ba ha ka por ka jinglong CEM u bah Ardent M Basaiawmoit ha ka por ba ka ARPA ka synshar ha KHADC, ka UDP ka la pyrshah bha ia u bah Ardent da kaba ai daw ba u synshar donbor, la kylli na u bah Titos hato kaei ka jingsngew jong u haba ia u bah Ardent la pyrshah jur tang na ka daw kaba la kynnoh ba u leh donbor katba ia u CEM ba mynta u bah Pynshngaiñ N Syiem ki la don ki jingkynnoh ba ka don ka jingbamsap kaba shyrkhei bad dei na katei ka daw ba ka poi sha ka jingkad arliang ka UDP, “Ha ka por u bah Ardent ka dei ka rai jong baroh ki MDC" u la ong.
La kylli biang hato ka jingong u bah Bindo ka lah ban dei kaba shisha ba ki MDC ka UDP ki biej skhim ne ioh ki biej ia ki klur tyngka na ka T.133 klur, " Ia kitei baroh ngin sa ioh jingshai" u la pynkut.
Amlarem, 23 Iaiong:Ka Shnong Lamin kaba don hapoh ka Amlarem Sub-Division sa shisien biang ka la pynlong biang mynta ia ka Shad Rongkusi jong ki na kawei ka snem sha kawei ka snem ia kaba la juh pynlong man ka snem ha kine ki bnai.
Ia kane ka Rongkusi jong ka Shnong Lamin la wan ia don bynta lang na ka bynta ban sakhi lang da u MLA jong kane ka thain u Ma Stephenson Mukhim bad u Ex MLA ka kane ka thain u Ma Lahkmen Rymbui kiba la long kum ki kongsan ha kane ka sngi ha ryngkat ka jingdon lang u MDC ka War West u Ma Het Pohthmi, u MDC ka War Central u Holando Lamin,ki nongkitkam Shnong, ki riewrangbah bad ki paid nongshong shnong ki ba la wan ban sakhi lang ha kane ka Shad Rongkusi.
Haba ai ka jingkren jong jong ki katto katne ki Rangbah jong kane ka Shnong u la ong ba ka jing pynlong ia ka ne ka Shad Rongkusi na kawei ka por sha kawei ka por ka long kaba kongsan ka long kum shibynta ban pynneh pynsah ia ka dustur jong u longshuwa manshwa hyndai, da kaba batai ruh ka jingmut jong kane ka Shad Rongkusi kaba mut kaba dei ka Shad tamasa leh kmen leh sngewbha jong ki Shynrang bad khynthei ha ki por hyndai.
Ha ka jing kren pat na ka liang u MLA jong kane ka thain u Stephenson ha kane ka sngi u la ai ka jingiaroh nyngkong ia ki nongkitkam jong kane ka shnong kiba la lah biang ban pynlong biang ia kane ka Shad Rongkusi na kawei ka por sha kawei ka por layngba ka jongtrei shitom ka jong ki bad ka jingkit khlieh jong ki na ka bynta ban pynneh pynsah ia kiba u longshwa manshwa jong ngi u leh namar ba lyngba ka jing pynlong jong ki ia kane ka jingshad ka pynsahnam pynsah kynmaw ia ki long dien jong ngi na ka bynta ka pateng ka ban wan ,bad u la ong ruh ba na ka liang jong u kum MLA u long u ba la kloi na ia trei lang bad kano kano ka jingeh jong ka Shnong kat kaba u la synei ha kaba ia dei bad ka jing bha jong ka imlang sahlang.
Bad ha kane ka Shad Rongkusi la ioh ban ai jingkren lyngba u Ex MLA u Ma Lahkmen Rymbui, u MDC ka War West u Ma Het Pohthmi,u MDC ka War Central u Ma Holando Lamin, u Ma Hat Pohchen, Dolloi jong ka Elaka Nongtalang u Ma u C.Pohlynjar bad kiwei ki de ki Riewrangbah kiba la pashad lang ia ki jingkren jong ki.
Shillong 21 Iaiong:Ka BJP ka la kyntait ba ka pyrshang ban thombor ia ki rit paid bad pyrshah ia ki Khristan ha ka ri bad ka la kam ba kane kam dei ka jingshisha baroh.
Haba kren sha ki nongthoh khubor mynta ka sngi hadien ka jingialang ka 5th State Executive Committee meeting ka party BJP ha Assembly Hotel, u nongialam ka BJP ba peit ia ka Dong Mihngi uba dei ruh u myntri tnad pla tyngka ka sorkar Assam u Himanta Biswa Sarma u la ong ba shwa ba ka BJP kan jop ha Assam, ha Manipur bad ha Arunachal Pradesh, ka la don ka jingpyntieng kohtympan ba lada jied ia ka BJP kan khang bam doh masi, kan pynkylla Hindu bad kumta ter ter hynrei ynda ka la jop, kine kim jia satia.
U la ong ba ka sorkar pdeng kam shym la bthah ban rakhe ia ka Good Governance Day ha ka 25 tarik Nohprah hynrei ka pynbna kum ka Good Governance Week, kaba mut ba ka jingrakhe ia ka Good governance kan sdang naduh na ka 25 tarik hapoh shi taiew ha kaba lah ban rakhe ha kano kano ka sngi.
Katba ka jingrakhe ia ka digital day ha ka Good Friday ka dei tang ka jingiatyngkhuh ba shu jia ryngkhat bad kam dei kaba la thmu khnang namar ba ka Good Friday kan kylla man u snem katba ka Digital day kan neh beit ha ka 14 tarik Iaiong man u snem.
U la kyntait ia ka jingkynnoh ba pyrshah Khristan ka BJP, da kaba ong ‘ha Nagland, ha Manipur, bad ha Assam ki don ki MLA ka BJP kiba dei ki Khristan’.
U la ong ba ka thong ka BJP ka long beit na ka bynta ka roi ka par bad ban iada ia ka jinglong kyrpang jong ki riewlum ha kane ka dong mihngi.
U la ong ba ia ka ktien Khasi, Garo bad Jaintia dei ban pynrung kompolsari ha baroh ki skul haduh klas 10.
Ha kawei ka liang, u Himanta u la ong ba ka BJP kan iakhun lut ha baroh 60 tylli ki konstitwensi ha ka Meghalaya khlem da donkam ban iateh paralok bad kiwei ki party.
U la ong ba lada don ki jaka ba donkam ban iatreilang bad kiwei ki party, lah ban iakren hynrei ka thong ka BJP ka long beit ban iakhun ha baroh.
U la kren kop ba ka BJP kan thaw beit ia ka sorkar ha Meghalaya hadien ba la mih result ha ka elekshon wat lada kam ioh marwei hynrei ki don bun kiwei ki paralok kiba pyrshah Congress.
Ha elekshon 2018, ka BJP kan thaw beit ia ka sorkar ha Meghalaya bad lada kam lah marwei ruh, ryngkat ka jingiatreilang bad kiwei ki seng ba pyrshah ia ka Congress, la ong u Himanta.
Haba kylli kumno ka BJP kan thaw sorkar haba kam don wat tang u MLA mynta, u Himanta u la ong, bun ki jylla kiba ka BJP ka long jiro (0) kam don MLA kum ha Manipur hynrei ynda la ioh mih result ka la wan shakhmat duh bad kan urlong ha Meghalaya ruh.
“U number jiro u dei uba donbok bha ia ka BJP", la ong u Himanta, da kaba kyrmen ba ka sorkar 2018 kan ialam da ka BJP ha Meghalaya.
Jowai, 23 Iaiong:U Chairman ka Jaintia Hills Autonomous District Council (JHADC) u la ong ba ka jingthaw thymmai ia ka tnad Art and Culture Department hapoh District Council ka Jaintia Hills ka long kyrpang na ka bynta ban pynneh pynsah ia ka Culture, ka Riti ka Dustur ki paid Jaintia kiba kynthup ia ki Pnar bad ki Biate.
U Chairman ka JHADC, u ma Arborhima Darnei u la iathuh ia kane ha ka jingkren jong u kum u kongsan ha ka Shad Sukra jong ka Sein Raij Shnong, Wapungshnong ha kane ka sngi Saitjain.
U ma Darnei u la ong ba ka Ri Jaintia naduh ka thain War, shaduh sha thain Saipung ki don ki Culture kiba itynnad bad ka Dustur ka riti kaba pher lada ia nujor bad ka kynhun jait bynriew kylleng ka pyrthei.
U la ong ba dang shen ka JHADC ka la pynkha ia ka tnad Art and Culture bad lyngba kane ka tnad ka JHADC kan ithuh ia baroh ki Cultural program jong ka ri lum Jaintia katkum ki thain ki thain.
Ha kane ka sngi, la iadonlang ruh ka MDC kynthei ba marwei ka JHADC, ka kong Violet Lyngdoh bad ruh u Dolloi ka Elaka Jowai nalor kiwei kiwei de ki nongialam ka Sein Raij Shnong bad Sein Raij Tuber.
Mawryngkneng, 23 Iaiong:Ka KSU Mawryng-kneng Circle hadien ba ka la ioh jingtip ba thikna ia ka jingdon ki bar jylla kiba khlem kot sla bad khlem Work permit kiba wan ban trei ha Maw-pdang Mawkhanu Toll gate, ka la pyntip bad ai jingthoh sha ka Labour Inspector ka Mawryng-kneng C&RD Block ban pynlong ka jing talasi ia katei ka Toll gate bad hadien khyndiat sngi ka la ioh jingtip ba ki bar jylla ba trei ha katei ka Toll gate ki la nangbun.
Ha ka sngi saitjain katei ka seng hapoh ka jingialam u Samla Reallystar Nongspung President KSU Mawryngkneng Circle, Raymond Kharjana Environment &Cultural Secretary KSU Shillong mihngi Circle bad ha ka jing iadon ryngkat u samla Vincent Makri KSU Central Body kum u Incharge ia ka KSU Eastern Central Unit ka seng ka la leit ban hiar ban jurip bad ban khynra Work permit bad la lap ba katei ka Company ka la pyntrei da ki bar jylla kiba khlem kot khlem sla bad ba la pynkhein ruh ia ka Ain kaba tip kum ka Meghalaya Inter State Workmen (Regulation of Employment and Condition of Service (Amendment) Rules 2011.
Ka KSU ka la leit ban ujor da ka ejahar ha Mawdiang diang Police Out post pyrshah ia katei ka Company bad dawa pynshitom ruh katkum ka Ain.
Jowai, 23 Iaiong:Katba ka Shad Sukra ha Wapungshnong ka dang iaid shait shait bad ki nongshong shnong ha la ka riam tynrai ki dang wan tuid sha ka jaka ba pynlong ia katei ka tamasa lehkmen, kyndit kawei ka trok damper ka la iuh ia uwei u khynnah 3 snem ha katei ka jaka ha ka por ba ka kmie ryngkat bad utei u khynnah ki dang kam sha Shiliang Surok ban poi sha katei ka jaka shad Sukra.
Utei u khynnah rit u la khlad noh ha shen bad ia ka niam ka rukom la pyndep mynta ka sngi.
Ia utei u khynnah ym shym la ioh kyrteng hynrei udei naka jait dkhar.
Nongpoh, 23 Iaiong:Ki Bor Pulit ka Ri Bhoi, hynnin ka miet ki la ioh ban bat haduh 200 spah tylli ki Trok kiba la kit pud ia u Dewiong, hadien ba la lap ba ki la pynkhein ia ki kyndon katkum ba la bthah da ka National Green Tribunal (NGT).
Katkum ka jingiathuh da u Ramesh Singh, Superintendent of Police ka Ri Bhoi, la ong ba ka jingioh ban kem ia kitei ki Trok kiba kit palat pud ia u Dewiong, ka dei hadien ba ki la pynieng beain ha kiba bun ki jaka, harud jong ka Surokbah NH-6 ha Ri Bhoi.
La iathuh ruh, ba kane ka jingioh ban bat ia kitei ki Trok, ka la jia ruh hadien ba ki Bor Pulit ha ryngkat ki Majistor ka Ri Bhoi, hadien ba ki la ioh ia ki jingujor halor ka jingdon ki Trok kiba kit palat pud ia u Dewiong, kumta ki la hiar mardor ban bat ia kito kiba la pynkhein ia ki kyndon ka NGT.Kine ki Trok kiba la kit palat pud, ki dei kiba thmu ban iaid lait na ka Weigh Bridge kaba don ha 13Mer, Byrnihat, ha kajuh ruh ka por ki don ruh napdeng jong kine kiba la shah bat ba kim lah satia ban pyni ia ka Challan ka sorkar bad kaba long ruh katkum ki kyndon ka NGT, la bynrap u Romesh Singh.
Kumta haba iadei bad kine ki Trok kiba la kit palat pud, ki Pulit ki la ujor ruh da ka ejahar pyrshah ia kitei ki Trok kiba la pynkhein ia ki kyndon jong ka NGT.Nongstoiñ, 23 Iaiong:Ki paidbah nongshong shnong jong ka shnong Marwa kaba don ha ki thain Rambrai West Khasi Hills, ki la pynpaw ia ka jingsngew lyngngoh kaba khraw ha kaba iadei bad ka jingpynpoi bai bording ilektrik (Bill Light) jong ka tnad MeECL sha ki katto katne ki long iing kiba la dep ban shah ot noh ia ka bording la kumba ar snem duna mynta.
Ki don haduh kumba 9 tylli ki long iing, ha katei ka shnong kiba la dep ban shah ot noh ia ka bording ilektrik naduh ka 1 tarik Nailar 2015, hynrei kitei ki long iing naduh katei ka tarik ba ki la shah pynduh noh ia ka bording ki dang ioh pdiang beit ia ka bai bording manla u bnai kaba pyni, kumba ki dang thang bad pyndonkam ia ka bording.
Na ka liang jong u nongthoh khubor u la iohlad ruh ban iakren bad ki katto katne ki long iing katei ka thain kiba la mad ia katei ka apot bad ha ka jingiakren la sngewthuh ruh ba ka daw jong ka jingshah ot bad shah pynduh noh ia ka bording, jong kitei ki long iing ka dei hadien ba kim lah shuh ban siew ia ka bai bording, namar ka jingpyndonkam palat ia kaba la buh da ka tnad MeECL.“Ka jingshah pynduh bad shah ot noh ia ka bording ngi sngewthuh ba ngim shym pat la lah ban siew ia ka bai bording ba ngi la pyndonkam palat, hynrei kaba ngim sngewthuh bad kaba la pynklumar jingmut bad pynlamwir ia ngi ki nongkyndong ka long halor ka jingwan poi ka bai bording man u bnai kaba la bthah ruh ia ngi ban siew noh ia ka bai bording wat haba ngi la shu shong dum mynta la jan ar snem ei ei" ong u wei u rangbah ba la ngat ha katei ka juh ka apot.
Shuh shuh u nongthoh khubor u la lap ruh ba katei ka tnad ym tang ba ka pynpoi ia ka bai bording manla u bnai sha kitei ki 9 tylli ki longiing, hynrei kaba kham sngew thamula ka long ba katei ka tnad ka pynpoi ruh ia ka bai bording manla u bnai sha u wei u rangbah u ba la mih noh na katei ka shnong mynta la bun bun snem ha kaba na ka liang jong ka shnong ka la ju pyntip ruh sha ki nongtrei katei ka tnad.
Ha kaba iadei bad kitei kiei baroh na ka liang jong u bah Kilmonros Maram Sordar ka shnong Marwa, haba iakren bad u nongthoh khubor u la ong ba na ka liang jong ka shnong ka la ju leit ruh ban pyntip sha katei ka tnad ha ryngkat ka jingthoh ban pyntip halor katei ka kynrum kynram, bad u la ong ruh ba ki briew jong katei ka tnad ki la ong ba kin sa peit hynrei haduh mynta mynne kim shym pat la lah satia ban leh ei ei katba ka bai bording sha kitei ki long iing ka poi manla u bnai.
Shillong, 23 Iaiong:Ki nongthoh kot khasi hapoh ka lama ka Khasi Author’s Society (KAS) kan pynlong ia ka jingiaid paidbah ha ka 5 tarik Jymmang ban wan ha ka nongbah Shillong shi bynta ban pynbna ia ka jingdonkam ban ithuh noh ia ka ktien Khasi ha ka khyrnit baphra ka riti synshar ka ri nalor bun kiwei pat ki mat ba ktah ia ka jaitbynriew.
Ka jingiaid paidbah ka long ruh shi bynta ban rahe ia ka jingdap 175 snem ka ktien khasi naduh ba la ioh ia u dak thoh.
Ka jingiaid paidbah kan sdang na iing dorbar shnong Jaiaw Shyiap bad kin pynkut ha Madan student bad ia kane ka jingiaid paidbah la khot kum ka “Jingiaid pynehryngiew ia ka ktien Khasi".
Ka KAS ka khot kawer ia ki paidbah jong u paid Khasi ban ia poi lang ha katei ka sngi.
Ka jingiaid kan sdang ha ka por 11.30 baje mynstep bad yn pynkut ha Madan student.
Haba iakren bad u President ka KAS, U Dr DRL Nonglait mynta ka sngi u la ong ba ka jingiaid paidbah ka long ban pynshai paitbah halor ka jingdonkam ka ktien lajong.
“Ka jingkwah jong ngi ka long ba u Khasi un ieid ia ka ktien Khasi haba kren bad thoh ruh", la ong u Dr Nonglait bad u la bynrap, “Mynta ki Khasi ki beh ia ki ktien nongwei bad ki leh klet ia ka ktien lajong".
U la ong ba ka jingpynduh ka MBOSE ia ka ktien Khasi kum ka Compolsory subject ha ki klas XI bad XII ruh ka dei kawei kaba ka KAS ka pyrshah jur.
“Ka jingialang paidbah kan iakren halor ka jingpynduh ia ktien Khasi ha ka klas XI bad XII bad ngi kwah ba ka dei ban long kumba ju long ha ki skul.
Ngi sngewsih ba ka MBOSE ka weng compulsory ia ka Khasi ha XI bad XII", la ong u Dr Nonglait.
U la ong wat ka North Eastern Hills University (NEHU) ruh ka dang ithuh ia ka sobjek Khasi kum ka compulsory hynrei kumno ka MBOSE ka pynduh pynban.
U President ka KAS u la ong ba ka jingialang kan iathir ruh ba ki paidbah ki dei ban pyndonkam ia ka ktien Khasi haba thoh shithi ne kano kano ka jingthoh sha ka sorkar namar ba ia ka ktien Khasi la ithuh kum ka ktien bynrap katkum ba la pass da ka iing dorbar ha u snem 2005.
“Haba ki leit sha ophis dei ban thoh da ktien Khasi bad ki ophsar ki bym dei Khasi ki dei bn sngewthuh ia ka ktien jong ngi haba ki wan trei hanne haba ngi ruh ki hap leh haba leit shabar", u la ong.
U la ong ba ka jingdawa ka KAS ka long ruh ban pynrung noh ia ka ktien Khasi ha 8th Schedule ka riti synshar ka ri.
Katkum ka jingong u Dr Nonglait, mynta ka sorkar ka la thaw ia ka komiti bad kane ka komiti ka la phah ia ka kaiphod sha ka sorkar hynrei ka sorkar khlem buddien bad ka long jar jar pynban.
“Ka sorkar ka leh suki bad ka dei kamram jong ki nongmihkhmat, bad kyntu ruh ia ki nongmihkhmat ban phah noh sha sorkar pdeng khnang ban pynrung ia ka ktien Khasi ha ka riti synshar ka ri India", u la ong.
U President ka KAS u la ong ba ka jaitbynriew Khasi ka duna palat ia ki ophis IAS, enjiniar, bad kiwei ha kaba ia ki heh la wan ban pyniaid da ki briew nabar.
Shillong, 23 iaiong:2 ngut ki la iap hashen bad 2 ngut ki la mynsaw jur na ka daw ka jingshah pom pyrthat ha ka sngi thohdieng jong ka taiew kaba la jia ha ka shnong Nongumsur kaba don marjan bad ka shnong Nongjri (Borsora).
Utei u khynnah skul uba la iap hashen u dei uba la tip kyrteng kum u Goldmaster Nongtnger uba dang shong klas VIII ha ka skul Jingaiti Secondary School kaba don ha katei ka shnong katba u nonghikai pat u dei uba la tip kyrteng kum u Phatingdar Nongbri uba hikai ha ka skul SSA ha katei ka shnong.
La iathuh ba katei ka jingjia ka la jia ha ka por 3 baje eiei katba ki dang ialehkai phutbol.
La iathuh ba ki don bha ki khynnah kiba dang ialehkai ha katei ka por ha madan phutbol bad katei ka jingialehkai la ong ba kam dei ka Tournament hynrei ki shu ia kilan met (practice) kumba ju leh man ka sngi.
Kynsan kynsan la ong ba ka la don ka jingpom pyrkhat bad ka jingthaba ka ‘lei lieh ha suiñ bad dei ha ka por ba ka mih nyngkong ka jingsawa shuwa ban bom u pyrthat ba 4 ngut ki la kyllon ha madan.
Ki khynnah kiba don ha katei ka madan nyngkong kim tip ba ka dei ka jingshah pom pyrthat bad ki nangmut ba kitei ki 4 ngut ki ur hynrei hadien ba ki iohi ba 2 ngut kim khih shuh ki la tur shajan ban lei tai jingiarap bad ka jingialehkai ka la kut la ka kut noh hi hangta.
Ia kitei ki 2 ngut kiba la iap la tep mynta ka sngi, katba kiba mynsaw pat la iathuh ba ki phah sumar sha katei hi ka shnong, uwei na kitei kiba mynsaw la ong u la kham shitom jur.
Jowai, 23 Iaiong:Ka seng All Hynniewtrep People United Front, ka lap ba ka ka ophis jong ka tnat khlaw ha Moodymmai, ka la pyllait beain ia ki kali kit lyntang beain khlem ki T.P lane challan.
Ka seng ka la buh ia ka jingujor ha kane ka check point ia kawei kali khad ar shaka ba kit lyntang beain ha ka 21tarik mynta u bnai.
Kane ka kali ba kit lyntang kaba don ia u no.
NL01N 7777, kaba mut ban shallan ia kine ki lyntang sha Gauhati, hynrei kaba phylla pat ba kane ka check point ka la kyntait ia kane ka jingujor bad u nongtrei uba peit ia kane ka jaka ap kali, u la ong ba kim lah ban peit ia ki kali kitdieng beain wat lada don kiba ujor ruh.
Ka seng ka pynrem jur ia katei ka tnat khlaw jong ka Jowai division halor ka jinglehsting jong ka ban tehlakam ia ka jingshalan beain ia ki lyntang(sawn Timber) bad ka jingbunpalat ki karkhana ot dieng beain hapoh ka East bad West Jaintia Hills District.
Kane ka pyni ba ka don kaei kare kaei sha lyndet jong kane ka kam beain.
Shillong, 23 Iaiong:U Mukul Sangma myntri rangbah ka Meghalaya, ula ujor sha ki pulit mynta ka sngi, halor ka jingmih ka twitter account ha ka kyrteng jongu.
Ka jing ujor jong U Sangma, ka dei ha Sardar Police Station mynta ka sngi bad ha ka jingthoh, kaba la thoh ha ka kyrteng jongu, la ong “Lada nga jop elekshon, ngan pynlong ain ia ka jingrep bhang ha Shillong".
“Ngi la thoh sha ka twitter, ba ka ai jingtip, ia u briew, uba pyndonkam ia katei ka account" ong U Davies Marak, Superintendent of Police, East Khasi Hills.
Jowai, 23 Iaiong:U Myntri ka tnad C&RD, u ma Sniawbhalang Dhar ha ryngkat ka jingdonlang u ma Justine Dkhar, MLA ka thain kum u symbud kongsan ki la wan buh ia u Maw Nongrum na ka bynta ka C&RD Block Wapung ha Wapungskur ha kane ka sngi Saitjain ha ka jingialang kaba shongkun wat lada pynthut ka mariang.
Ha kane ka sngi, ki heh District naduh u DC, ki ADC bad u BDO nalor ka Director jong katei ka tnad, ka I Sangma ruh ka la iadonlang nalor ki rangbah shnong bad ki paidbah ka thain.
U Rangbah Shnong ka Wapungskur, u ma Satly Ryngkhlem u la ong ba ka jingwanrah ia ka Khliehriat C&RD Block na Khliehriat sha Wapungskur ka long ka jingkyrkhu ia ki paibah na kiba bun ki shnong ka thain namar kane ka long kan pyniajan ia ka ia jingiadei hapdeng ka tnad sorkar bad ki paidbah nongkyndong ka thain.
U la iathuh ba ka dorbar shnong Wapungskur bad ka Dorbar Shnong Wapungshnong ki la ai sngewbha haduh 5 acre ka jaka na ka bynta katei ka Ophis jong u BDO ha katei ka jaka kaba thymmai.
U Rangbah Shnong ka Wapungshnong, u ma Gliter Rymbai u la ai ka jingkhublei ia u MLA, ki MDC bad ia ki DC bad baroh ki sahep sorkar kiba la trei shitom ban kynriah iaka Development Block na Khliehriat sha Wapung.
U DC ka West Jaintia Hills u la kyntu ia ki paidbah ban ai ka jingiatreilang ba ki nongtrei jong katei ka ophis khnang ba kan lah ban ai ka jingshakri kaba bha tam ia u paidbah ka thain.
U Ma Justine Dkhar u la ong ba ka East Jaintia Hills ka dang donkam sa kwei ka Block ha ka thain Border jong ka ri Bangladesh bad ia ka District Civil Hospital.
U la pan ka jingkyrshan na ki paidbah ba un ioh ban pynurlong ia katei ka jingthmu jong u na ka bynta ban myntoi ki paidbah.
U Kongsan hashwa ban plie pyrda ia u Maw-Nongrim u la ong ba ka jingtrei shitom u MLA jong ka thain ka la wanrah ia kane ka Block ha kane ka shnong bad u la ai ka jingiaroh ia ki paidbah bad ruh ia ki sahep jong ka tnad C&RD Block kiba la ai ia ka jingiatreilang bad u MLA ka thain.
U la ong ba ka Shnong Wapungskur kadei ka jaka kaba biang eh ban don kane ka tnad treikam jong ka sorkar namar ka dei ka shnong kaba long pdeng ia kiba bun tylli ki shnong ha ka thain.
U la ong ba ka jingwan buh maw nongrim mynta ka sngi kan nym kut satia hynrei ka dei ka jingsdang jong ka jingmyntoi jong u paidbah ka thain.
“Ngam kwah ban shu wan buh maw nongrim, hynrei ka jing-angnud jong nga ka long ban iohi ia ka jingtreikam kane ka ophis ha ka rukom kaba bit ba biang ban myntoi u Paidbah.
Kum u Myntri ka tnad, ngan pyrshang katba lah ban pyndep ia ka jingtei ia ki ophis treikam jong kane ka ophis hapoh 5 lane 6 bnai", la ong u ma Sniawbha.
Shillong, 23 Iaiong:Ka United Democratic Party (UDP) ka la kyrmen ba ka elekshon 2018 kan wan jia biang kumba long ha u snem 1997 ha Jaintia Hills, ha kaba ka party kan jop lut baroh 7 tylli ki konstitwensi bad ban long ka party kaba bun paid tam ha ka iing dorbar.
Ha ka jingiakren bad u General Secretary ka UDP u Dr Jemino Mawthoh, u la ong ba ka UDP ka la kyrmen skhem ba ka elekshon MLA 2018 kan long kumba jia ha u snem 1997 ha kaba ka long ka party kaba bun paid tam ki MLA ha ka iing dorbar thawain kaba don 60 ngut ki MLA.“Ka UDP ka khlain bha ha Jaintia Hills ha kane ka kynti, bad ngi kyrmen ba ka elekshon 2018 kan wan jia biang kumba long ha u snem 1997 ha kaba ngin ioh baroh ki jain spong", la ong u Dr Mawthoh.
U la ong ba lyer ka elekshon na ka sur jong ki paidbah ka jyla, ka la beh bha ha kine ki sngi sha ka party riewlum ha kaba ka UDP kan long ka party kan jop bun bha bad ban bat ruh ia u shabuk ka jingsynshar.
“Ngi la kyrmen ba ngin jop ym duna ia ka 20 ngut ki MLA ha kane ka elekshon ban wan ha baroh kawei ka jylla", la ong u Dr Mawthoh, uba long ruh u MLA na ka Nongthymmai.
Kumba ka long mynta, ka UDP ka don tang phra ngut ki MLA ha kaba ka la shong baroh san snem ha ka liangsynshar khlem iasoh satia bad ka Congress kaba synshar ha kane ka jylla.
Katkum ka jingong u nongialam ka UDP, ka party kan ialam ia ka sorkar ha kane ka kynti ban wan namar ba ki paidbah ki la ngiah bad sngewthuh ia ka jingsynshar ka Congress kaba wanrah ia ka jinghiar ha ka ioh ka kot khamtam ha ka rukom pyniaid pisa kaba long lymmuh bha, kaba buh jingeh ia ka jylla bad ia ki paidbah.
Shillong, 23 Iaiong:“Ka long kaba sngewsih ba I Bah Titos Chyne MLA Sohra ila ialam bakla ha ki kotkhubor, ba hana ka jingialang CEC UDP ha ka 17tarik Iaiong 2017 ka kad arliang halor ka rai ba ki MDC UDP ki dei ban weng noh ia ka jingkyrshan ia ka PDF i Bah PN Syiem ha KHADC" ong ka kyrwoh na U bah BM Lanong Senior Working President ka seng UDP.“Ka dei ka bynta jong nga ruh ban pynshai paidbah ba ia katei ka jingialang kaba la wan na baroh ki District UDP Khasi bad Jaintia Hills, la pyniaid da u President hi, u Dr Donkupar Roy, uba hadien ki jingiakren sani u la buh ia ka jingtyrwa hakhmat ka dorbar bad la pdiang hun da kawei ka sur, lait tang u MDC Umsning u Bah D.Sumer, uba la ieng ban pynpaw ia la ka jingsngew jong u" ong shuh ka kyrwoh.
U bah Bindo, u ong shuh shuh “Ban ong ba ka jingialang ka kad arliang, i Bah Titos i dei ban pynshai ia kane hakhmat ka party, namar baroh ki la iohi bad sakhi ba i shu pynksan bymhok ia ki MDC kwah shuki bad dei na kum kine ki jingkren ba ki 4 ngut ki MDC ki nang ioh mynsiem".
U Senior Working President, u ong ba U Bah Titos, u la sei ruh ia kawei ka nia bym shisha ba ka la don teng ha ki snem 2009-10 ba ka seng ka la rai ba ki MLA UDP kin weng noh na ka jingiatreilang bad ka Congress, hynrei ki MLA kim shym kohnguh.
Kane ruh ka bym shisha, namar wat la ki la don ki jingiakren, hynrei kam shym don kum katei ka rai.
Halor ka jingkyrshan ka UDP ia U Bah HS Shylla ha District Council haba U Bah Shylla u dang long CEM bad ba U Bah HL Massar u ieng la ka jong marwei, kam shym don kum katei ka jingjia ba U Bah Massar u la don marwei, ong shuh U Bah Bindo.
U bah Bindo, u ong shuh shuh ba ki la don ki jingjia ba ka Congress ka la kad arliang ha kitei ki por ha KHADC, ha kaba kawei ka kynhun Congress ka la wanrah ia ka jingtyrwa bym shaniah shuh, ia U Bah Shylla, ha ka por ba U dang long CEM jong ka seng Congress hi.
“Ka jingkyrshan ia i Bah Shylla tang ha katei ka por, ka dei halor ka political strategy (ka buit sain pyrthei), namar ka jingpra ka kynhun Congress bad ia kane, kam shym don kano-kano ka jingtuklar na ka seng kumba la ialam bakla da ki nongkwah shuki" ong utei u rangbah.
“I Bah Titos ila kdew ruh ba ka la don ka jingialang sop-sop ha ka 21 tarik April ha ing jong nga.
Ia kum kine ki kam sop-sop dei tang kito kiba ju mlien ialade ki tip bha.
Ka jingiakynduh ha ka 21 tarik April, la khot kyrkieh tang napdeng ki katto-katne ngut kiba kyrshan ia ka rai CEC 17 tarik, ia kaba ym don jingmut ban khot ia ki nong pyrshah.
Kam dei ruh ka jingialang sop-sop, namar la ia kynduh ban pyrkhat ia kaei kaba dei ban leh bad la ia beit ban leit ia kynduh ia u President bad la ia pynbeit bad u President hi ban ia kynduh ia u ha ka sngi Nyngkong 24 tarik April, khnang ban ia pyrkhat lang bad u, kumno yn ialeh nangne shakhmat ia kitei ki MDC 4 ngut bad lada donkam wat ia ki nongsuh buit ruh, katkum ki lynti ba ka Constitution ka seng ki kdew" ong shuh U bah Lanong.
U Bah Bindo, u ong ruh ba tang ban kham skuin ki paidbah balei kane ka kam ka poi haduh katne, ka dei namar ka KHADC ka lah ioh kumba 123 klur tyngka na ka 133 klur ei-ei na ka Central Government, haduh ba ym tang ki MDC hynrei kiwei ruh kiba don la ki jingkhein ki ia-skuin lang.
“Kitei ki MDC ki pynksan ruh hana ba ka District Council ka dei ka autonomous body (kaba don hok synshar), kumta ki ain teh, kum ka 10th Schedule kam trei kam ia ki.
Ka pynpaw ba kitei ki MDC bad ki nongaibuit jong ki kim bna ei-ei shaphang ka jingmut jong ka ‘autonomous body’ ne ka 10th Schedule jong ka Constitution ka ri India, wat la kane ka ain kam pat don ha ki Distirct Council" ong U Senior Working President bad u kren pynkut da kaba ong ba ka jingshisha ka long ba ki MDC ki don la ki jong ki seng ha District Council kumba long ha Parliament bad ki State Assembly bad ka party system na kaba ki jop, la ithuh da ka ain.
“Kumno ia ki nongphet seng yn pynksan kum ki nongieit ri"? pynkut ka kyrwoh.
Nongstoiñ, 24 Iaiong:Katba ka election sha ka Iing Dorbar thaw ain jong ka Jylla ka la nang jan ki seng sain pyrthei bapher bapher hapoh ka thain West Khasi Hills District, ki la sdang ban ia khoh reh na ka bynta ban nang pynkhlain shuh shuh ia la ki jong ki jong ki seng hapoh ka thain.
Shuh shuh nalor ki seng sain pyrthei kiba la paw, ki paidbah ka thain ki la ia sdang ban shong shit bha sa ia kawei pat ka seng sain pyrthei kaba dang shu mih thymmai ha ka Jylla kaba la tip ruh kum ka People’s Democratic Front (PDF).
Hadien ba la pynbna paidbah ia ka PDF kum ka seng sain pyrthei kaba thymmai hapoh jong ka Jylla katei ka seng, ka la ialeh ban bsuh khlieh shwa sha ka thain West Khasi Hills District, ha kaba kala ioh ruh ban pyniar ia ki tnad treikam ki jong ka ha ki ar tylli ki Konstitwensi kiba don hapoh ka thain West Khasi Hills.
Kum ban shu pynkynmaw ba dang ha kine ki khyndiat sngi ba la dep katei ka seng, ka la dep ban wan thaw ia ka PDF ha Nongstoin ha kaba ka la jied ruh ia ki nongkitkam ba shipor jong na katei ka Konstitwensi bad hadien katei, na ka liang jong ki nongkitkam jong ka PDF sengkmie, ki la hiar sa sha ka thain Mawshynrut ban thaw sa ia ka tnad treikam ka jong ka ha katei ka Konstitwensi.
Katei ka paw shai ruh ha ka General Meeting kaba la long mynta ka sngi hapoh Iing Dorbar Shnong Riangdo, ha kaba ki nongialam ka PDF sengkmie ki wan ban sain dur bad ban seng ia ka party PDF hapoh Mawshynrut Konstitwensi ha kaba kitei ki nongialamki la pynshai ia ka nongrim bad ka jingthmu jong ka sen.
Haba pynshai paidbah ia katei ka seng, kitei ki nongialam ki la ong ba ka tynrai jong ka seng, ka dei kaba la seng da u paidbah na ka bynta u paidbah bad jong u paidbah, shuh shuh kila kren ruh shaphang ka roi ka par bad kumjuh ia ka jingiaid lynti jong ka seng PDF sha ka Election Commission jong ka Ri haduh mynta.
Hadien ba ki la iatai sani bha halor katei ka jingialang da kawei ka jingmut ki la shim ia ka rai ban jied ia ki nongkitkam ba shipor napoh ka Mawshynrut Konstitwens namar ba ka seng, mynta ka dang don ha pdeng kiba bun ki kam ban pynbit pynbiang sha ka Election Commission jong ka ri bad hadien ba ki paidbah ki la ia mynjur ia katei ka rai la pynlong sa ia ka jingiajied ia ki nongkitkam ba shipor.
Ia ka kam President la jied ia u bah Valentine Pangniang, u bah Tobias Iawren kum u Vice President, u bah Aibor L Nonglait kum u general secretary, lai ngut ki joint Secretary ba kynthup ia u Anthony Marbaniang, Gregory Syiem bad u bah Johnpaul Iawphniaw, katba ia ka kam Finance Secretary la jied ia u bah Donbok Dkhar bad la jied ruh ia bah Peter Thyrniang bad u bah Thomas Jones Kharbani kum ki Convener ka Youth Wing katba I Kong Lusibia Thyrniang bad Elinda Thyrniang kum ki Convener ka Women’s Wing.
Ha katei ka jingialang ban thaw bad jied ia ki nongkitkam ka Mawshynrut la iadon ryngkat lang u bah Ivanlumlang Marbaniang President ka PDF sengkmie, u bah Emlang Lytan Working President ka PDF seng kmie, u bah Auspicious L Mawphlang Secretary ka PDF sengkmie, u bah Aibor L Nonglait Organising Secretary PDF West Khasi Hills u bala pyniaid ruh ia ka jingialang bad kiwei kiwei.
Nongpoh, 24 Iaiong:Da ki spah ngut ki longkmie na ki thain bapher bapher jong ka Nongpoh Constituency, ki la wan ban iashim bynta ha ka General Council jong ka UDP Nongpoh Circle Womens Wings, ha ka jingialang kaba la long mynha ka sngi Saitjain ha Community Hall Sajer, Nongpoh, kaba long ruh kum shibynta ban ai ka jingkyrshan kaba pura ia ka Kong Rona Khymdeit ka ban sa aireng ha ka Ilekshon 2018.
Ha katei ka jingialang kaba la wan ban iashim bynta da ki heh nongialam ka UDP na Ri Bhoi, ba kynthup ia u Bah Donbok Khymdeit, President ka UDP ha Ri Bhoi, u Bah Rayonald Kharkamni General Secretary, ka Kong Preti Kharpyngrope, President State Women Wing, Kong Rona Khymdeit, MDC Nongpoh Constituency lem bad kiwei de ki nongialam bad nongkyrshan ba radbah ka UDP.Ha katei ka jingialangbah ka UDP Women Wings ka Nongpoh Circle, la jied Adviser ia ka Kong Rona Khymdeit, Kong Krolity Marwein kum ka President, Vice President ka Kong Queen Mary Rymbai, ka Kong Hamon Pyngrope kum ka General Secretary, ka Kong K.Makhroh, Joint Secretary, la jied ruh kawei ka Dkhot na baroh ki 11 tylli ki Sub Circle jong ka Women Wings, kiba don hapoh ka Konstitwensi lem bad kiwei kiwei ki nongkitkam.
Ha katei ka sngi la jied ruh ia ki nongkitkam bathymmai ka Adhoc Body ka Women Wings ka UDP ha Ri Bhoi District, ha kaba la jied ia ka Kong Rona Khymdeit kum ka President, ka Kong Bitalin Marbaniang kum ka General Secretary lem bad kiwei kiwei ki nongkitkam, kiba la mihkhmat na 5 tylli ki Konstitwensi kiba don hapoh ka dong Ri Bhoi.
Amlarem, 24 Iaiong :Ka BJP Youth Wings Amlarem Mandal ha ka jingialam jong u President ka Party u Samla Everest Langstang bad u Secretary u Samla Hamsalet Lamin ki la leit ai ia ka jingpyntip sha ka Office u CEO jong ka MeECL ha Jowai ha kaba ia dei bad ka jingduh Transformer ka Shnong Amlarem Amlatdoh mynta la 8 bnai tam.
Ha kaba iadei bad kane ka jing leit ai jingpyntip jong ka BJYM ki la buh ka jing kyrpad na ka bynta ba kin sngewbha ban shim khia khnang na ka bynta ban pyn ioh ia u Transformer jong ka Shnong Amlarem Amlatdoh namar ba ha kine ki bnai ba la dep ka jingduh jong u Transformer mynta ka la long 8 bnai tam eiei bad ha kine ki khyndiat bnai ba la dep ki la juh buh teng ia are tylli ki Transformer bad ki ne ruh ki la duh biang bad kane ka long ka ba la Ktah shibun ia ka Shnong Amlarem Amlatdoh khamtam ia ki Samla pule , ki dukan ki Kharkhana, ki Clinic Doctor bad kiwei kiwei ki office Sorkar kiba don ha Amlarem.
Bad ha kane ka jingkyrpad jong ki la ban shuh shuh ia u Chief Engineer na ka bynta ba un shim khia khnang ia kane ia kane ka jing tyrwa jong ki na ka bynta ban pyn ioh kloi ia u Transformer jong kane ka Shnong khnang ba kane kan pynsuk ia baroh ki jing donkam jong ki paid jong ka tei ka Thain.
Shillong, 24iaiong:Ha ka 22 tarik mynta u bnai u Babu Kitbor W.Nongrum, u Nongthoh Kot ba pawkhmat jong bun tylli ki Kot Khasi, mynta u la pynmih biang sa kine ki kot harum:Ki nongthoh kot khasi – v (Ka Jingim & Jingtrei u Oscar M.Wahlang & u Victor G.Bareh; jingieit bajanai (novel) – Ka khana na ka 1st Khasi Feature Film on Video, 1985;jingieit bajanai ia phi – 1987 (Novel – New Edition, 2017).
Ia kitei ki Kot la pyllait paidbah ha Seminar jong ka Khasi Authors’ Society, ha ka 22 tarik.
Shillong, 24 ïaiong:Katba ki sngi ki nangjan sha ka elekshon 2018, ka politik ka la nang khluit nangkhluit ha kane ka jylla bad mynta ka kynti ka elekshon ka dei ruh kaba kham pher naba kiba mih shakhmat ban aireng mynta ki kham bun hi ki samla.
Mynta ka sngi sa uwei pat u samla u la pynbna ialade ba un ia khun ha ka elekshon 2018 na Shillong North konstitwensi.
Utei u samla u dei uba la tip kyrteng kum u Tony Marbaniang uba shong basah ha Police Reserve , namar ba u kpa jong u u trei pulit.
U bahTony Marbaniang u dei u khun jong ka kong Judygrace Marbaniang bad u bah Lashwa Khongsni.
Utei u samla u dang don 25 snem karta bad u dang shu pyndep ia ka Graduate.
Ha ka jingiakren bad ki nongthohkhubor la wan ban synran ia u da ki phew ngut ki longkmie , ki samla na ka thaiñ Reserve , na Jail Road, Keating Road, Punjabi Line.
Haba kren sha ki nongthohkhubor u bah Tony Marbaniang u la ong ba mynta u don ha ka seng BJP bad u dei u dkhot jong ka seng BJP bad u pynpaw ruh ba u kwah ia khun na ka seng BJP hynrei haduh mynta um pat pan tiket hynrei u la ong ba ka jingiakhuh ka la thikna ba un ia khun beit lada ioh ne duh tiket ruh.
U la ong ba ka daw kaba u la mih shakhmat ban ia khun ha ka elekshon ka dei namarba u kwah ban wanrah ia ka jingkylla ha ka konstitwensi kaba bun ki jingduna khamtam eh ia kaba dei bad ka jingeh ba ki samla pule ki ia kynduh.
Kiba bun na ki paidbah kiba la wan synran ia utei u samla la ithuh ba ki dei ki nongbud jong ka MLA ba mynta ka Shillong North ka kong Roshan Warjri, la kylli na ki katto katne ngut ki longkmie balei ki la phet noh na ka kong Roshan -ki la jubab ba ka daw hi ka dei namar ka jingiakynduh kam shimet jong ki bad don ruh kiba la ong ba u dei u samla na ka jaka bad ka dong ba ki sah ki mih ban kyrshan ia u.
Shillong, 24 ïaiong:Ka KSU Jaiaw Circle mynta ka sngi ka la leit ban pyndam ia ki jingthoh kiba la wah ha ki sign board jong ka State Bank of India kaba don ha Iewduh bad ka ICICI Bank kaba don ha Garikhana.
Ka KSU ka la leit ban pyndam da ki rong lieh ia ka jingthoh Bara Bazar bad la buh tang ia ki jingthoh kiba thoh ‘Iewduh’.
Jowai, 24 Iaiong:Ha ka jingialang kaba la long ha kane ka sngi Saitjain, ka BJP ka la jied ia u ma Marki Mulieh, MDC ka JHADC uba la jop na ka UDP kum u President jong ka ha West Jaintia Hill.
La pynskhem ia u ma Mulieh kum u President ka WJH da u President ka State BJP u ma Shibun Lyngdoh ha ryngkat ka jingiadonlang u President ka East Jaintia Hill, u ma Herlington Shadap ha ka jingialang kaba la long ha iing u ma Mulieh ha Ladthadlaboh, Jowai.
La iadonlang ruh u President ka BJP Morcha ka Meghalaya, u Golam Mostafa bad u Organising Secretery, ka seng u Jagdamba Mall.
Ha kane ka juh ka sngi haduh 77 ngut ki la rung sha katei ka seng kum ki dkhot ba thymmai.
Shillong, 24 Iaiong:Ka Executive Committee (EC) jong ka UDP, Youth Wing, Mawkyrwat Circle ka la pynpaw ia ka jingangnud ban kyntiew ia ki kam jngohkai pyrthei ha ka thain Mawkyrwat.
Haba iatai halor kane ka phang ka UDP Youth Wing ka la rai ban kyntu ia ki bor sorkar ba kan ai jingiarap bad bei pisa ia ki jaka jngohkai ha ka thain khnang ba yn lah ban kyntiew ia ki kam jngohkai pyrthei.
U bah Commander Shangpliang President bad u bah John Snaitang General Secretary jong ka UDP Youth Wing, Mawkyrwat Circle ha ka kyrwoh khubor ki la ong ba ka UDP ka dawa na ka sorkar ban ai jingiarap khnang ban kyntiew ia ki kam jngohkai bad kane kan dei kawei na ki lad ban aikam ai jam ia ki samla ha ka thain.
“Ki paidbah ka thain Sohra ki sngewthuh haduh katno ki la ioh jingmyntoi na ki kam jngohkai pyrthei bad ka thain Mawkyrwat bad ka South West khasi Hills District ruh kam duna satia ia ki jaka jngohkai, hynrei ka jingbym kloi ka sorkar ban theh ia ki lad jingiarap ka pynduhnong ia ka thain, la bynrap u bah Commander Shangpliang.
U la ong ba ka kam jngohkai pyrthei ka iarap ha kiba bun ki liang, ki nongdie jingdie, ki nogniah kali, ki nongkhrong ban rung ha ki jaka jngohkai bad kumta ter ter.
U la ong ba ka thain ka don ia ki jaka jngohkai kum ha ki thain Umdohlun, Lum Nongsynrieh, Rohbah, M awranglang, Rangmaw, Tynnai, Phlangkynshi bad kiwei kiwei de, hynrei ym shym la lah ban pyniaid iew namar ka jingbym shimkhia jong ka sorkar bad ki briew kiba don ha ka bor synshar.
Ha kawei pat ka liang u la ong ba, ka EC jong ka UDP Youth Wing ka la dawa ruh ban pynbha ia ka surok na Weiloi sha Mawkyrwat bad kiwei kiwei ki jaka kum ha ka thain Rangblang-Umdohlun khnang ba ki nongwan jngohkai pyrthei kin nym shitom ha ka leit ka wan bad kan iarap ruh ia ki paidbah.
Ha kawei pat ka liang ka UDP Youth Wing ka la rai ban dawa na ka sorkar ba kan ai jingiarap sha ki paidbah kiba la duh noh ia ki phan bad kiwei ki jingthung na ka jingshah lynshop ha u phria bad ha ka juh ka por ka la pynrem ia ka sorkar Jylla ka bym shym la pyntreikam satia ia ka insurance halor ki mar rep (Crop Insurance) kaba dei ka skhim jong ka sorkar India ban iarap ia ki nongrep.
Kum shi bynta ban ailad ia ki samla ba kin ieng ha la ki jong ki kjat ban trei ia ki kam lajong, ka seng ka la dawa na ka sorkar ba kan tei noh mardor ia ka ITI ha Mawkyrwat khnang ba kan long ka jingmyntoi ia ki samla kiba angnud ban pule ha kane ka liang, la ong shuh shuh u bah Commander shangpliang.
U bah Commander Shangpliang u la iathuh ba ka Youth Wing ka la rai ruh ban trei shitom bad ban kyrshan ia u kyrtong uba ka party kan sa pynieng na ka bynta ka ilekshon MLA ha u 2018.
Shillong, 24 Iaiong:U myntri rangbah ka jylla u Dr.Mukul Sangma u la plie paidbah ia ka Raksamgre Civil Sub-Division ha ka jingialang kaba la wan ban ia shim bynta kumba 5000 ngut ki paidbah ha madan Raksamgre.
Ha katei ka jingialang la donlang u myntri ka tnad pohing ka sorkar jylla u bah HDR Lyngdoh, u myntri ka tnad ialehkai u Zenith Sangma, u Parliamentary Secretary u Limison D Sangma, Brigady N Marak, Michael T.Sangma, Cherak W.Momin, Noverfield Marak, Samuel M.Sangma and Sengnam Marak, Chairperson, State Development Reforms Commission Bluebell R.Sangma, DGP Dr.S.B.Singh, IGP Western Range, Mukesh Kr.
Singh, West Garo Hills Deputy Commissioner i/c D.D.Shira, SDO Civil, Dadenggre Ram Kumar ki ophisar sorkar, ki nongsynshar shnong, ki khynnah skul bad ki dkhot jong ka Raksamgre Civil Sub-Division Demand Committee.
Haba kren ha katei ka jingialang u Dr.Mukul u la ong ba ka Raksamgre ka de ihok ban ioh ia ka Civil Sub Division namarba ka la jngai palat na sor Tura bad ka la pynkhapngiah bad pynjynjar ruh ia ka Dadenggre Civil Sub-Division, namar ka jingbun briew katei ka thaiñ.
U la kdew ia ka jingroi sted ka jylla ha kine ki 7 snem mynta da kaba kdew ia ki kam pynroi kiba bun jait jong ka sorkar.
U la ong ba ka jylla Meghalaya ka la kiew sted haba ia nujor bad kiwei pat ki jylla bad u la buh thong ha hapoh 15 haduh 18 snem kane ka jylla kan dei ka jylla kaba bit ba biang.
Ha katei ka jingialang u Dr.Mukul u la pynkup burom ia ki 3 ngut ki Nokma kiba la ai sngew bha ia ka jaka ban thaw ia ka Civil Sub-Division thymmai.
U la plie ruh ia u maw nongrim jong ka District Seed Multiplication Farm jong ka Agriculture Napakgre bad u maw nongrim ban thaw ia ka Community Multi-Facility Centre kaba hap hapoh ka Special Plan Assistance -Border Areas Development Programme.
U Commissioner& Secretary, Home, E.P Kharbhih u la pule ia ka jingpynbna ia ka CSD thymmai ka ban kynthup ia ki shnong kiba hap hapoh ka Tikrikilla bad Dadenggre C&RD blocks bad 8 tylli na Resubelpara block.
Ia ka jingpynbna ka sorkar la aiti sha u ADC in-charge jong katei ka Civil Sub-Division, u Labenstone Ch.
Marak, u ban iarap lang da EAC, Rosalind D.Shira.
Shillong, 24 iaiong:Ka Meghalaya Pradesh Youth Congress mynta ka sngi ka la pynlong ia ka Executive Committee jong ka ha Congress Bhawan, Shillong.
Ia katei ka jingialang la pyniaid da u President jong ka u Richard M Marak bad la wan ban shin bynta da ka Miss Sarifa Rahman IYC Secretary incharge bad kiwei pat ki nongkitkam.
Ha katei ka jingialang u President barim ka GSU Khasi Hills Zone u Saljrang G Momin u la wan ia soh sha ka seng Congress bad la thung ia u kum u Secretary ha ka State Committee, u MDC ka jowai u Andrew Shullai la thung kum u Secretary ha ka State Committee, u Phasmon Dkhar, MDC ka 22-Musniang Rngad Constituency, JHADC, la thung kum u Secretary State Committee.
Ha katei ka jingialang la pynrem ruh ia ka jingkren u Dr.Himanta Biswa Sarma pyrsha ia ka sorkar Meghalaya bad ia ka seng Congress.
Shillong, 24 Iaiong:Namar ka jingiapyni bor hapdeng u CEM ka KHADC u bah Pynshngaiñ N Syiem bad ka sorkar hapoh ka jingialam u Dr.Mukul Sangma kaba la poi sha u pud ba ka seng Congress ka la hap ban sospon ia u haduh 3 snem kynthih, ka seng Congress ka la duh ei 5 ngut ki MDC ha KHADC bad kitei ki 5 ngut ki la risaiñ wut wut khlem da pynslem na ka seng kaba ki don tang mar ia pynmhi ia ka hukum ba la sospon ia u bah Pynshngaiñ.
Kitei ki 5 ngut ki MDC kiba la phet seng na ka seng Congress ki long u bah Antonio War MDC ka Laitumkhrah, u bah Arbinus Lyngdoh MDC ka Umroi, u bah Banteidor Lyngdoh ( Paidang) MDC ka Mawkynrew, u bah Hadrian Lyngdoh MDC ka Mawkyrwat bad u bah Victor Rani MDC ka Jirang.
Hadien kane sa ka HSPDP ka la duh ei 2 ngut ki MDC bad kitei ki MDC jong ka kim kohnguh ia ka hukum ka Party jong ki kata ban shong ha ka liang pyrshah hynrei ki la leit ban ai jingkyrshan ia ka PDF hapoh ka jingialam u bah Pynshngaiñ.
Ki 2 ngut ki MDC kiba ka HSPDP ka la duh ei mynta ki long u bah L.G Nongsiej MDC ka Nongstoiñ bad u bah Morningstar Mawsor MDC ka Mawshynrut.
Tang katto katne por hadien ka jingjia ia kitei ki 2 tylli ki seng saiñpyrthei ha KHADC mynta pat ka la mih sa ka jingjia ha ka seng UDP ha kaba katei ka seng ka la shim ia ka rai ban weng noh ialade na ka PDF hynrei ki 4 ngut ki MDC jong ka na ki 6 ngut kim shym la kohnguh ia ka hukum ka Party jong ki bad kitei ki ia leh pyrshah ia ka Party lajong da kaba leit ban nang pynskhem shuh shuh ia ka jingkyrshan PDF jong ki da kaba ai syndon da ka shithi sha u CEM bad ki la kdew kti ruh pyrshah ia u nongialam ba kham rangbah jong ki u bah Bindo M Lanong da kaba khyllie ia ki jingjia kiba la jai la kham slem ha KHADC.Katei ka jingleh ki MDC ka UDP ka la pynlyngngoh ia kiba bun ki nongkyrshan jong katei ka seng bad ka la pynsyier mynsiem ruh ioh ba ka lah pynban ban poi sha u pud kumba la jia ia ka Congress bad HSPDP.Ka Congress ka la duh 5 ngut ki MDC, HSPDP 2 ngut, ka jingkylli kiba mih halor kitei ki jingjia ha KHADC ka long ba hato sa ka UDP kan duh 4 ngut?.
Shillong, 24 ïaiong:Ka Mawshynrut konstitwensi mynta ka kynti kan sei da u kyrtong uba wan pule na ka ri Amerika (Unites States) ban ia khun pyrshah ia u MLA ba mynta jong ka u bah Witting Mawsor na ka seng HSPDP.Utei u kyrtong uba la tip kyrteng kum u Savio Iawphniaw un ia khun na ka seng UDP.Mynta ka sngi u Rupang u la ioh ban ia kren markhmat bad utei u kyrtong ban tip kaei ka daw kaba la pynlong ia u ban ia khun ha katei ka elekshon bad kham bun ruh na ki jingiakren ki dei kiba la u la iathuh shaphang ka jingiapher ka rukom im rukom long ha Amerika bad ha India khamtam ha kane ka jylla jong ngi.
U bah Savio Iawphniaw u dei u samla uba dang 33 snem karta uba shong ba sah ha ka shnong Riangdo, u dei u samla bym pat leit ing briew (ym pat shong kurim) , u dei na ka balang Katholik.
U de iu khun ba khadduh eh jong ka kong Klemen Iawphniaw ka kaba dei ka kontraktor napdeng ki shynrang baroh na ki 8 ngut shi para.
U la sah ha ka ri Amerika ha New York la 10 snem tam bad ha kitei ki 10 snem u la pynlut por ha kaba leit pule bad leit trei.
U la mih na nongbah Shillong ha u snem 2002 bad u la wan phai pat ha ka tlang jong u 2014.
Ha ka por ka jinglong khynnah u la leit skul ha St.Edmund’s School , Shillong bad hadien ba la pyndep ia ka klas X nangtei u la leit pat sa sha St.Peter’s H/S School, Shillong.
Ha u 2002 u la ioh ia ka Scholarship na ka Green Chimney’s Childrens Fund bad katei ka dei ka scholarship tang na ka bynta kiba don ha ka rta kaba hapoh 21 snem bad ha katei ka por u dang don 16 snem, na katei ka Scholarship u la ioh lad ban leit sha Amerika bad katei ka scholarship jong u ka kut noh tang mar ia kynjoh ia ka 21 snem.
Hadien ba la kut katei ka scholarship u la iathuh ba u la pyrshang ban ia khun ia kiba bun kiwei pat ki lad pule ha ka ri Amerika bad u la pyndep ia ka Graduate na ka New York University ha u snem 2006.
Nangta u la bteng biang ia ka jingpule ha Hunter College ha City University of New York bad u la pyndep ia ka Master of Sciences ha u snem 2009 ha ki ar sobjek.
U la tre ihapoh New York University kum u Researcher ban leit kylleng ki ri ka pyrthei.
U bah Savio u la ong ba un pyndep ia ka Doctorate ynda u la kynjoh sha ka 45 snem karta naba mynta u dang kwah ban phai sha ki kam paidbah.
Shuwa ban bteng ia ki jingiakren ha ki bynta jong ka politik u Rupang u la kylli na u bah Savio kumno u sngew haba u poi ha shong lajong, “Ka New York ka dei ka jaka pdeng jong ki ri ka pyrthei baroh kaei tang ka lyer ba ngi ring mynsiem ka la iapher, ha Delhi ngi sngewthuh ba ka long da kumwei bad ha New York pat ka la long da kumwei hynrei haba nga poi ha ri Khasi lajong ngi don ia ka lyer kaba bang tam" ong u Savio.
La kylli biang hato haba u shong u sah ha New York u ju ia kynduh ne-em para Khasi, “Em ngam ju ia kynduh Khasi, dei tang shisien ha kawei ka kolej nga ia kynduh ia uwei uba nga la klet kyrteng noh hynrei u dei u khun jong u kynja Ambassador aiu re" u la ong.
Palat 10 snem u la sah ha Amerika u Savio u kynmaw kyndiang ia ka ktien Khasi bad kaei kaba kham phylla ka long ba u kren ruh ia ka ktien shnong lajong tiak tiak ( ktien Riangdo).
La kylli na u hato phi la sah katta snem naduh ka rta kaba dang rit ha ri Phareng kumno phi kynmaw ia ka ktien shnong lajong bad ka ktien Khasi, “Marsien wan phai ngam da lah bha namarba ngam ju ioh ban ia kren da ka ktien lajong, hynrei hadien katto katne sngi ka la wan la ka wan hi ka jingkynmaw, kam don jingeh eiei ia ka ktien lajong" u la ong.
Nongstoin, 24 Iaiong:U Secretary jong ka SMC Association Bah Hopestandard Myrthong lyngba u kyrwoh sha ki lad pathai khubor u iathuh ba ki SMC jong baroh ki jait skul mynta ka sngi, ki la pynlong ia ka General Meeting ban iakren halor ka Executive order jong ka Sorkar Meghalaya kaba dei jong ka tnad pule puthi kaba ong ba naduh mynta shakhmat ki SMC kim lah shuh ban thung nonghikai bad lada don ki nonghikai kiba la shongthait, la resain ne iap noh.
Kumta halor katei ka jingpynbna kaba la buhrieh bha khop hapoh ki file jong ka Sorkar khlem da ai ka jingpyntip sha baroh ki SMC ka SMC Association ka la iakren sani bha bad da kawei ka sur ka pyrshah jur halor katei ka rai bad la dawa ba ka policy kaba la juleh baroh shi katta ka long kaba biang eh.
Ka SMC Association ka la iakren sani halor ka Mark Percentage ba ka Sorkar kam ithuh shuh ia kito ki below 45% wat la ka Board ne University ki la pynbna ia ki Candidate ba ki la pass ia ka Examination bad ha ka jingiadei bad kane ka Association ka sngewdei ban kyntu ia ka Sorkar ba kan shna ain noh mardor ba ka Simple pass ha ki Examination ki Candidate ki dei ban kynjoh sha ka 45% shaneng bad ryngkat ki Certificate Decl, B.Ed hynrei lada ai certificate pass khlem training certificate te kan buh jingeh lang ia baroh.
Ka jingduh leit training jong ki in – service teacher ha ki training centre ka long ka jingleh shiliang khmat bad hato ka Sorkar ka plan tang ia ki Pre – Service ban ioh rung hapoh diet bad balei ym lah shuh ban ai deputation ia ki service teacher.
Kumta ka SMC Association kam lah shah shuh halor ka jingtharai sniew jong ka Sorkar ia ki SMC na kapor sha ka por bad la ai jingmut ba ka Sorkar kan shimti hi noh ia baroh ki skul bad kan siew noh da ka dor jong ki jaka puta, ki Building, ki madan sha ki SMC khnang ban lait noh na kino kino ki jingtharai sniew.
Ka Association ka la iakrenkhia bha shaphang ka ja sngi jong ki khynnah skul bad ka jingleh jong ka Sorkar ka wan rah bun ki jingeh namar u nongshet u ioh jingsiew tang T1 hajar shibnai bad ka Sorkar kam ju siew tikna, nangta u bai jhur ne Conversation Cost la ju siew da ki bun bun bnai hadien ba la shet ja.
Kumta ka Association ka ai jingmut ia ka Sorkar ba dei ban siew ia ka bai shet ja nangta u bai jhur ha ka juh ka sngi bapyllait ia u khaw skul.
Shuh shuh ka Association jong ki SMC ka sngewkhia jur halor ka tulop jong ki Nonghikai Skul SSA kat haduh ba ki hap mih madan sha surok ban dawa ia ka tulop jong ki kaba la dep sanction da ka PAB naduh U Iaiong, 2016.
Kumta ka Association ka kyntu jur ia ka Sorkar Meghalaya ba kan pyllait noh ia ka tulop thymmai kumba la sanction ha ka PAB.Ka SMC Association ka la rai ban pynlong ia ka jingialang paidbah ha ka 10tarik Jymmang 2017 por 10:30Am hapoh Bishop House, New Nongstoin na ka bynta ban ia rai lang ban shim ia ki rai ba tyngeh bad ba ka juh ka por lyngba kane ka khubor ka khot ka wer ia baroh ki Managing Committee jong baroh ki jait skul ban iawan ryntih sha katei ka Meeting.
Amlarem, 30 Jymmang:Ha ka jingleit jurip jong ka KSU War Circle ia ka P.H.C kaba don ha Shnong Pdengshakap kaba hap hapoh jong ka Amlarem Sub-Division.
Ka KSU War Jaintia Circle ka ka la lap ba la i sangsot shisha ban iohi ia ki nongthiah pang hapoh kane ka P.H.C namar khlem don ding ilektrik, shuh mynta la kumba ar bnai ei ei.
Bad ynda ka Seng ka la wad jingtip na ki trai shnong ki ioh jingtip na ki ba dei na ka daw jong ka jingduh noh ia u Transformer hapoh kane ka shnong.
Bad kaba pynlyngngoh ruh ia kane ka Seng ba balei na ka liang jong ka MeECL ka khlem leit buh bujli da u wei pat ha ka jaka jong u to u ba la duh bad da kaba ong ruh kane ka la paw shai ba dei ka jing bymsuidniew jong ka MeECL ba ki nongthiah pang hapoh kane ka P.H.C haduh katta katta.
Te na ka liang jong ka Seng KSU War Circle ka la pynrem jur halor kine ki jingleh jong ki kiba dei peit ia kane ka bynta bad haba ka light ka sniew ymdon ba bna ban pynbiang bad ia ka Bill light jong ki paidbah ki hap pynpoi beit man la u bnai.
Bad ha kajuh na ka liang ka Seng ka la dawa ba dei ban maramot noh mar mar narmarba mynta ka dei ka por exam jong baroh ki khynnah skul bad sa kawei kumno ki nongthiah pang jong kane ka thain kin hap ban thiah ha ka jingdum.
Bad ka la dawa ia ka MeECL ba leh kloi mar mar ban maramot lymda kumta ka Seng kan hap iaid sha khmat na ka bynta jong ka jingeh jong ki paidbah pynkut ka kyrwoh na u General Secretary ka Seng u Ma A.B Pamksang.
Nongstoin, 30 Jymmang:Ha ka sngi nyng kong jong ka taiew u MDC ka Nongstoin, u bah L.G.Nongsiej u la ioh ban plie ia u Mawnongrim jong ka skul Rilang L.P& U.P School Tyllang, bad ha kajuh kapor u la khap ruh ia u Ribon kum ka dak jong ka jingplie paidbah noh ia katei ka iing skul kaba dang shu seng dang ha ki ar nem mynta.
“Ka ri bad ka jait bynriew jong ngi kan nym poi shaei shaei lada ngim don ia ka jingnang jingstad lane ka pule puthi, kumta ka donkam ia ngi kum ki khynnah skul ba ngi dei ban trei shitom namar ba ki khynnah kidei ki lawei jong ka ri bad jaitbynriew, bad lada kwah ban long briew man briew bad long heh long hain ngi donkam bad minot bad trei shitom" ong u bah L.G.Nongsiej.
Kum u kongsan u la ong ruh ba bunsien ngi kum ki khynnah na ki skul nong kyndong ngi ju mlien ban don ka mynsiem ban ong ba ngim lah ban ia nujor ne ia katjuh bor bad ki khynnah pule sha sor, bad kata ka long kaba bakla bad u la ong ruh ba lada ngi thrang shisha ban ioh ia ka jingnang jingstad kan nym don ka jingiapher ei ei ruh em bad ki khynnah kiba pule ha ki skul sor lane ha ki skul kiba khampaw, hynrei ngi donkam ka jingtreishitom bad minot thop khnang ban ioh kheit ia u soh jong ka jingjop.
Shuh shuh u la kyntu ruh ia ki kmie ki kpa ba kin ai ia ka jingiatrei lang bad ki nonghikai jong ka skul khang ba ki khynnah bad ka skul kan nang kiew nangroi bad u la ong ruh ba ki kmie ki kpa kidei ban ailad iala ki jong ki khun ba kin ioh ban wan laitluid sha ki skul khnang ba ki khun jong ki kin ioh ia kata ka jingnang jingstad kaba long kaba donkam tam ha kane ka juk kaba mynta.
Ha kawei pat ka liang u kongsan u la ai ka jingiaroh ia ki nongseng ia katei ka skul kaba dei ka shlem jong ka jingnang jingstad ha ka thain bad wat hapdeng ki jingeh kiba bun kila lah ban sei bad seng ia katei ka skul kaba long ka jingmyntoi ia ka dong bad ka thain, bad u la ong ruh ba kam long kaba suk ban seng ia ki skul namar ba ka jingseng ia ka skul kala long ka kam kaba eh bad ka ba jwat bha hynrei ka kum ki nongseng ha ryngkat ka Managing Committee kadei ban iaineh bad iashah khnang ba kane ka skul kan nagg roi ha kiba bun ki liang.
Ym tang kata u bah Nongsiej u la kular ruh ba na ka liang jong u kum u MDC un sa iarap ia katei ka skul khlem kano kano ka jingartatien kata lyngba ka MDC skhim ka jong u, bad u la bynrap shuh shuh da kaba u ong ba ka kamram jong nga kum u nongmih khmat kadei ba ngan ai ia ki jingiarap sha ki paidbah kiba donkam.
Nalor u kongsan ha katei ka sngi la iadonlang ruh u rangbah shnong ka shnong Tyllang, ki riew rangbah jong ka thain, ki nonghikai katei ka skul, ki kmie ki kpa, ki khynnah skul bad kiwei kiwei kiba la shah khot sngewbha.
Shillong, 30 Jymmang:Ban lait na ka jingjia aksiden, mynta ha ka ophis jong u SP ka East Khasi Hills ka la pynlong ia ka jinghikai niah bait (bike) ia ki briew ka nongbah kumno ba kin husiar haba niah bait ban lait na ka jingma ha ka jingim.
U SP Bah M Khar krang u la pynlong ha Sardar Police Station ia kane ka jinghikai hdien ba la mih jur ka jingjia aksiden na ka jingiaid khyllew jong ki nongniah bait ha kine ki sngi khamtam ka jingnang bun kiba niah bike ha kine ki sngi.
Kumba 150 ngut ki nongniah ar shaka kynthup ki kynthei ki la wan ban shah hikai ha kane ka sngi.
U SP u la kren ia ki nongniah kumno ban phikir bad ban bud ia ki rul haba niah ha surok naduh ki jingai dak, phong tupia, jingniah sted, bad kiar na kaba pyndonkam ne kren mobile.
Ka jingniah phikir ym tang ba pynlait ia ka jingjia aksiden bad jingmynsaw ia u nongniah hynrei ia ki briew ba iaid lynti ruh.
La pyni ruh da ki video ia ka jingjia aksiden na ka jingniah thumur.
Jowai, 30 Jymmang:U District Magistrate ka West Jaintia Hills District hapoh ka kyndon 144 CrPC u la khang bad mana pyrshah ia baroh ki kali heh kynthup ia ki trok bad ki bus ban iaid lyngba ka surok Shangpung-Sutnga namar ka jingtlot ka jingkieng kaba don ha katei ka surok.
Katkum ka hukum ba la pynmih la shah tang ia ki kali rit ban iaid lyngba katei ka surok.
Ia kane ka hukum la pynmih hadien ba la ioh ka jingtip na u Executive Engineer ka PWD (Rds) ba katei ka jingkieng kam long shuh kaba shngain ia ka iaid ka ieng jong ki paidbah bad khang ban iada ia ka jingim jong ki paidbah la pynmih ia kane ka hukum bad kan treikam mar mar tad haduh ban da dep ban maramot ia ka.
Ka dei ka jingjia, kaba pynkyndit, ia u samla Banshem, u nongtem bom, haba u ioh ban hikai tem bom hynnin ka step, ia u myntri rangbahduh ka Ri ha Mawphlang.
Ha ka jingiakren bad U Rupang, mynta ka miet, u samla Banshem, u iathuh ba tang shu mar ia poi ha Mawphlang, U Modi, ula leit beit beit sha ka jaka ba u don ma u, katba u dang don ha ka jingiatem bom ha katei ka jaka, kum ka jingpdiang sngewbha ia u.
“U wan beit sha nga, nga sangeh ban tem, nga nang mut ba u mut ban khublei kti, hynrei shim ia u dieng tem bom bad u tem ia ka bom".
“Hadien shipor, nga ong ia u, nga dang don sa kawei ka sur bangan tem bad hangta, u ai ia u dieng ha nga, hynrei, nga tang shu sdang tem shi dieng ar dieng, ula shim biang ia u dieng bad ula pynbud ia kaba nga tem manga" ong u samla Banshem.
“Namar ba nga sngewtynnad ba ula nang eh ban tem, kumta nga la thab na tyrpeng jongu" ong u samla Banshem, uba don 25snem bad nga ong ruh “Ish at sha (ngam kynmaw bha)" ula ong shuh shuh.
Na ka jing iathuh jong u samla Banshem, la sngewthuh ba kaba U Modi, u lah ban bha ban tem, ka dei ka ksing iaid lynti.
U bah KM Lyngdoh, President Seng Khasi Mawphlang, haba iakren bad U Rupang, u iathuh ba u don lem, ha katei ka jingpdiang sngewbha bad kaba U Modi, u lah bha ban tem bad kaba la ia thap kti da baroh, ka dei ka ksing iaid lynti bad u iathuh ruh ba U Modi, u tem ksing bad ki, kumba 4 minit eiei.
Shillong, 29 Jymmang: Ka BJP Megha laya ka la dawa na u Myntri Rangbahduh ka ri u Narendra Modi ba un hukum ban pynsted noh ban lehnoh wut wut ban pynshitom ia ki briew ba donkti ha ka kam bamsap sialieh ha ka thungkam nonghikai skul LP ha kane ka jylla.
Ha kane ka sngi Thohdieng, ka BJP Meghalaya ka la iakynduh ia u Myntri Rangbahduh ka ri, ba un tuklar noh ia kane ka kam namar ba ka la shu sah pongding mynta la bun snem khlem pat mih eiei watla, ka la don ka jingpynngat ne chargesheet.
“Ngi la iakynduh ia u Myntri Rangbahduh ka ri ban kyntu ia u ban pynsted ban lehnoh ban pynshitom ia ki briew kiba donkti ha ka kam bamsap ka thungkam nonghikai", la ong u General Secretary ka BJP u Bah David Kharsati haba kren mynta ka sngi.
U la ong ba haba la dep pynngat ne chargesheet ia ki briew, ka la dei ban pynshitom noh ia ki badoh kiba donkti ha kane ka kam.
Lah ban kdew ba ka bamsam thungkam sialieh ka la paw pyrthei ha ka report jong ka CBI ha kaba ka myntri tnad pule barim ka Kong Ampareen Lyngdoh ruh ka la paw.
U Bah David u la ong ba ka BJP ka la kyntu ruh ia u Myntri Rangbahduh ka ri ba un tuklar ban pynlait noh ia ka jingkhang tih dewiong ha kane ka jylla bad ban ai ka jingpynleit jingmut ia ka rep ka riang, ka rep soh rep pai bad kiwei.
Kiwei ki mat ki long ban thung noh ia u Bah EG West kum u chairman ka NEEPCO namar ba ka kyrteng jongu, ka dang sahteng haduh mynta khlem pat ioh ia ka jingmynjur na ka sorkar pdeng.
“Ngi la kyntu ruh ia u Myntri Rangbahduh ka ri ban bei pisa ban buh noh ia ka Sports Academy ha kane ka jylla, nalor kiwei pat", la ong u Bah David.
Shillong, 29 Jymmang: Ka Vigilance Cell jong ka MePDCL ba la lamkhmat da ka Assistant Executive Engineer bad u Junior Engineer MTI & Vigilance-III Shillong ka la leit jurip ia ki shnong Sohryngkham, Kynton U Mon, bad Mawkynrew hapoh Maw ryngkneng Distribution Sub-Division; Mawten, Rangblang, Rangblang Pombriew, Mawsaw, Mawthawpdah, Nongdiat kiba hap hapoh ka Mawkyrwat Distribution Sub-Division myn ha ka 24,25 bad 27tarik Jym mang 2016.
Ha kane ka jing leit jurip kyndit, la lap haduh 28 tylli ki longieng ba ki tuh bording bad haba kumta ki la pynkhein ia ka “Section 135 bad 126 jong ka Electricity Act 2003 bad Amendent Act 2007".
Na kine, 13 tylli (longiing) ki ia ding ilektrik, hadien ba la ot ia ka lain, namar ba kim siew bai thang ding, da kaba ki shu bnoh ha ki sainar ka MePDCL; 8 longiing ki ia tuh, da kaba shu ia bnoh da ki waiar ha ki sainar jong ka MePDCL, 5 tylli ki longiing ki ia tuh, da kaba pyniaid lait (by-pass) ia ki meter bad 2(Ar) tylli pat ki ia shim palat ban ia ka jingiakut bad ka MePDCL.Bun na ki nong bnoh tuh lait la lapkem ha ka por mynmiet.
La dain kuna ia kitei ki longiing kaba long naduh Rs.10020.00 haduh Rs.40080.00 tyngka marwei.
Lada kim siew ia katei ka kuna, yn ai ejar sha ki pulit ban kem bad ‘tian bishar ia ki ha ka “Section 135 bad 126 jong ka Electricity Act 2003 and amendment Act 2007" bad kin shah set-byndi ka ban jlan haduh lai snem kynthih ryngkat ruh bad ka kuna da ka pisa.
Kumban shu pynkynmaw, dang ha ka 14 , 16 bad 18 tarik mynta u banai la dain kuna haduh 34 tylli ki longiing, ki ba shim lait beain ha kylleng ka East bad West Khjasi Hills District.
La kyntu ia baroh ba kin siew ia ka kuna ha ne ha shuwa ka por ba la buh khnang ban lait na ka jingshah kem ba shah set byndi.
Ha kane ka jing leit jurip ba kyndit jong ka MePDCL, la nanglap shuh shuh shibun ki nong shim bordieng ki bym don kot don sla naba ia ka bai sorkar (service connection fees) jongki la bam ei da ki nongshna lait (wiremen) kiba ai bordieng (ai connection) khlem ka jingtip ka MePDCL.Don ruh kiba khlem pyndait meter bad service pipe namar ba ia ka bai meter bad bai pipe ruh la bam ei da kitei ki wiremen.
La lap khamtam ha West Khasi Hills ba don ki wiremen ki ba la ai syndon da ka receipt ia ka bai service connection.
Ka MePDCL ka pynshai hangne ba ka khlem ai bor iano iano kynthup ia ki Firm ban ai service connection khlem ka service connection order na ka MePDCL.Kumta la kyrpad is ki nong shimlait ban pynbiang noh ia ki kot ki sla khnang ban lait na ka kuna kaba heh bha.
Ki paitbah kin sngewbha ban ai ejahar sha ki pulit ia kiba ai bordieng khlem da ioh bor da ka jingthoh (service connection order) naka MePDCL bad ba kin ai jingtip ha ki Sub-Division jongka ka MePDCL ia ka kyrteng, ka address, ka meter no bad ruh ia ka kyrteng ki ba ai lait khlem ka service connection order na ka MePDCL.Sa kiwei pat ki nongshim lait kiia ai lait kylla ia ki para marjan.
Kumjuh ruh ki BPL ki thang palat ban ia u wei u bolb lait.
La kyrpad ia kine ki nongshim bor dieng ba kin pynheh noh ia ka connected load jong ki.
Lada lap ba ki shim palat ban ia ka contract demand, yn dain kuna ia ki.
La kyrpad ia baroh ki nongshim lait BPL ba khlem ioh bill lait kin ai ia ka kyrteng, ka address bad ka meter no jong ki sha ki Revenue Sub-Division ba dei peit ia ka to ka jaka ha ne shuwa ka 30.6.16.
khnang ban sdang ai bill noh ia ki.
Shillong, 29 Jymmang:   Kiwei kiwei ki Myntri Rangbahduh ka ri haba ki wan sha Shillong ki ju wan tang ha ka por ban ialap elekshon bad kim ju don por ban kynduh paidbah ne ban leit shang kai, hynrei ha u Myntri Rangbahduh ba mynta u Narendra Modi, ka long da kumwei pat.
Ka jingwan iuhkjat jongu sha ka nongbah Shillong ha ka sien ba nyngkong kum u Myntri Rangbahduh ka ri ka la pynsahkynmaw ia u bad khamtam ia ki paidbah ka Meghalaya.
Ha kane ka sngi Saitjain shwa ba un her noh sha Delhi, u Modi dang step, u la pynlong ia ka jingleit peit ia ki jaka ba sahnam ka ri Khasi ha Mawphlang Heritage Village ban iohi da la ki jong ki khmat ia ka jinglong ka mariang bad ka jing itynnad jongka.
Ha Mawphlang u la pynsngew tynnad lem ia ki nongshad Khasi, ki duhalia haba um lah ban shu peit kai ia ka jingtem jongki, hynrei u la shim ia u dieng tied ka bom ban tem ia ka Bom Khasi dalade hi.
U la long u Myntri Rangbahduh ka ri ba Nyngkong ban tem Bom Khasi.
U la iaid kylleng ki jaka ba don ha Khasi Heritage Village ha Mawphlang, u la peit ia ki jingbuh jingsat kiba don hapoh jongka ban kylli bniah ia ka jinglong ka kolshor jong u Khasi.
U la shoh bieij palat ha ki jingitynnad jongka jylla Meghalaya naduh ki riam bad shad tynrai, ki jingtem tynrai, ki jingitynnad jongka Elephant Falls, ki jingitynnad jong ka Lawkyntang ha Mawphlang kat haduh ba u la buh ïa ka dur bad ai jingïaroh ïa kane ka jylla ha ka Twitter.
Ym tang katta, u la pynlut ruh ia ka por ban leit jngoh ia ka Kshaid Elephant kaba don ha Hynniewmer.
Haba la poi ha Mawphlang u la ïoh ka jingpdiang burom da ki jingshad, riam bad jingtem tynrai ba la pynbit pynbiang da ka Hima Mawphlang.
U la pynlut por da kaba shon dur hi da lade ia ki nongshad.
Mar ïadep shondur bad shah ring video hi u la buh ha ka Twitter ïa ki dur jongu ba u hikai tem ksing bad shah thap met ha u nongtem ksing ba pynhikai ïa u ha Mawphlang.
Ha ki jingkynthoh u la buh ha ka Twitter ym tang ba u la ai ka jingïaroh ïa ka kolshor jong ri Khasi, u la ong ruh “Nyngkong ki la hikai ïa nga kumno ba ngan tem ksing bad hadien ba nga la nang ban tem, uwei na ki ula thap met ïa nga na dien kaba mut ba u ïaroh ïa ka jingtbit tem ksing tang mar ïa hikai.
Ka long ka por kaba kyrpang tam, kaba dap burom bad sngewrit.
Ym don shuh ka kabu kaba kum kane ban ioh ka jingïaroh ha la ki briew la jong" Ha kaba ïadei bad ka jingitynnad jongu ïa ka Kshaid Elephant, u la ong “Haba don mano mano ba wan sha Meghalaya ki dei ban leit jngoh ïa kane ka Kshaid".
Ha Mawphlang u la ïohi shi bynta na ka riam bad shad tynrai ryngkat ki jingtem ksing kat haduh ba un da ïaroh ba ka jingitynnad ka long ka bym lah batai shuh.
Ha ka jingshisha, u la mut ban leit iuh kjat ia ka Law Kyntang ruh hynrei namar bym long bha ka suin bneng, u la hap ban shu peit kai bad sngap na ka jingiathuh khana jong ki longsan.
Ha kitei ki jingleit jngoh la leit synran ïa u da u Lat ka jylla u V Shanmuganathan, Myntri Rangbah ka jylla u Dr Mukul Sangma, u Myntri Khynnah ka sorkar pdeng ba peit ia ka DONER u Dr Jitendra Singh, u Myntri ka tnad sport u Zenith Sangma, Chief Secretary ka jylla u K.S Kropha bad kiwei kiwei ki heh sorkar.
U Modi u la wan ha ka sngi Thohdieng ban don bynta ha ka jingialang ka North Eastern Council bad u la kren paidbah ruh ha madan Polo ha ka sngi Saitjain bad u la sah shimiet ha iing  u Lat.
Na ka jingiathuh jong U Lyngdoh Mawphlang, ha ka jingiakren bad U Rupang mynta ka miet, la iathuh ba u myntri rangbahduh, u poi ha Mawphlang, ha ka por 8baje mynstep, ha kaba na ka liang jong ka sorkar Jylla, la pdiang sngewbha da ka kong RV Suchiang, katba na ka liang jong ka Hima, la pdiang burom da U Lyngdoh, ha kaba u iathuh, ba ula pynkup ia u myntri rangbahduh da ka jain ryndia.
U Modi, ula ia kren nyngkong bad ka kynhun ia tem bom, kaba na Mawphlang bad ula shim bynta ruh ban tem bom, ha ka jing ia shad jong ka kynhun kaba na Mawphlang.
Hadien kata, u sa leit ban peit ia ka jingiatem ia put jong kiwei pat ki kynhun bad ha ka jing pynlut por, kaba 50 minit eiei, u rung ha iing jong ka Hima, ha kaba ki ia dih sha shipor bad nangta, u leit peit ruh ia ka jingshohnar jong ki Khasi.
U Lyngdoh, u iathuh ba u sngew kmen shibun, haba u iohi, ba ki bor Hima, ki pynneh ia ka jing itynnad jong ka mariang.
La iathuh shuh shuh, ba um shym la rung satia sha ka ‘law kyntang, namar ka jingsniew jong ka mariang, wat la ki la don ki shipai, kiba leit pahara bad leit swait ia ki khlaw, ki btap naduh ka sngi thohdieng ba ladep, na ka bynta ban peit ba kan nym don kano kano ka jingma, lada jia ba un leit rung u myntri rangbahduh sha katei ka khlaw.
Shillong, 31 Jymmang: Ka KHADC kan buh noh da ka ophis na ka bynta ban pynsuk ia ki nongsumar Khasi ba kin rejister ialade kiba im ha ka kam sumar sukher.
Ka jingialang kaba long mynta ka sngi, ba la khlieh da u EM ba peit ia kane u Bah Banteidor Lyngdoh ka la pynthym mai noh ia baroh ki dkhot kiba pura ka Khasi Traditional Medicine Commission katkum ka Khasi Hills Autonomous District (Protection and Promotion of Khasi Traditional Medicine) Act, 2011 ha kaba u EM u dei u Chairman jong ka Commisssion.
U Bah Banteidor u la ong ba ka thong kaba hakhmat eh jong ka Commission ka long ban buh tyngkai bad pynneh ia ki kynbat dawai khasi, khnang ba kiwei pat khamtam eh ki briew kiba na bar kin ym lah satia ban iaid lait lane ban shim kabu ha kaba yn pyniaid iew ia ki dawai kynbat kiba mih na kine ki ri lum Khasi kaba long ruh kum shi bynta ban pynneh pynsah ia ka hok long trai.
U la ong ba ka Council khnang ba kan ithuh noh ia ki nongai dawai Khasi ha ka rukom kaba tikna.
Ka Commission kan ai ia ka jingithuh kat kum ka Ain ia baroh ki NongAi Dawai/ Nongsumar Khasi, ha kaba baroh ki Nongai dawai/ Nongsumar Khasi kin ioh ia ka Licence kum ka syrnod ban pynshisha bad pynskhem ia ka rukom treikam ka jong ki kat kum ka jing iaid jong ka por.
U la ong ruh ba ka Council kan buh thup ia ki dawai bad ia ki rukom sumar dawai khasi ha ka rukom kaba tikna bad kaba janai tam kat kum ka jing iaid jong ka por.
Nalor jong kitei ki rai, u Bah Banteidor u la iathuh ruh ba ka Commission ka la shim ruh ia ka rai ban don noh da ka ophis treikam kaba pura khang ba ka Commission kan ioh ban pyn tyllun ban pyn iaid shaphrang ia ka kam khnang ban pyn suk ia ki Nong Ai Dawai/ Nong Sumar Khasi ba kin wan ban rejister ha ka Commission bad ban pynbha shuh shuh khnang ba ka Commission kan nang lah ban ai ia ka jing shakri kaba bha bad kaba janai tam kat kum ka jing iaid jong ka por.
Nongpoh, 30 Jymmang: Shibynta ban rakhe ia ka International Day for Biological Diversity, ka ophis jong ka Social Forestry Division Nongpoh, mynha ka 26 tarik mynta u bnai ki la pynlong ia ka jingrakhe ia katei ka sngi ba kyrpang ha ka skul St.Joseph’s Secondary School Umden, Ri-Bhoi District.
Ha katei ka sngi la sakhi lang ruh da ka jingdonlang jong u Bah S.Budnah, DFO ka Social Forestry Division, Ri-Bhoi District, kum u kongsan, ha ryngkat ka jingdonlang jong u Fr.Joakim Eka, Head Master of St.Joseph’s Higher Secondary School,Umden, ka Sister Rinet S.D.Headmistress jong ka Don Bosco English Secondary School, ka Kong E.I Mawrie, kaba dei ka Range Forest Officer lem bad ki Beat Officers.
La nangpynshgain shuh shuh ha katei ka sngi da ka jingiadonlang jong ki nonghikai bad ki khynnah skul na ki skul bapher bapher ha ka dong Ri Bhoi, ba kynthup ia ki nonghikai na ka Friendly Academy Hr.
Sec.
School, Fatima School, Lapongshai Secondary School, Little Blossom Secondary School.
Haba kren kum u kongsan ha katei ka sngi u Bah S.Budnah, u la kren shaphang ka jingdonkam ba kongsan tam eh ha kine ki sngi bad kata ka long ban pynneh pynsah bad ban iada ia kiei kiei kiba im ha ka Mariang, la ka long ia ki dieng ki siej, ki mrad ki mreng bad kumta ter ter.
Ka jingkylla jong ka Mariang ha kine ki sngi ka pynlong ia baroh ki kynja ba Im ba kin sdang ban duhjait noh bad kine baroh ki wanjia ka dei namar ka jingpynjot jong ki khun bynriew, kumta u la kyntu ruh ym tang ia kiba la donlang ha katei ka sngi, hynrei u air uh ia ka khubor sha baroh ki paidbah ba kin sngewthuh halor kane ka jingdonkam na ka bynta ban iada ia ka mariang, bynrap u Bah S.Budnah.
La ioh ruh ia ka jingkren na u Fr.Joakim Eka lem bad kiwei kiwei kiba la pynpaw da kaba ong, ka la dei ka por ba hap ban pynsaphriang sha baroh ki paidbah nongshong shnong ia ka khubor shaphang ka jingiada kaba kynpang ia ki dieng ki siej bad ki mrad ki mreng kiba la sdang ban duhjait noh ha kine ki sngi.
Ha katei ka sngi ka la don ruh ka jingiakop Drawing & Painting halor ka phang “Main Streaming Biodiversity, Sustaining People and their Livelihood" na ka bynta ki khynnah skul jong ki Hynniew tylli ki skul kiba la wan ban iashim bynta ha katei ka sngi.
La pynkut ia katei ka prokram da kaba sam ia ki khusnam sha ki nongjop ha ki jingiakop bapher bapher, haba phai sha ka jingiakop thoh Essay ia ka 1st prize la ioh da ka Kong Sonia Tado, 2nd prize da u Bah Nickklle Umbah bad ka 3rd Prize ka la leit sha ka Kong Miss Natasha Khymdeit.
Haba phai sha ka jingiakop Drawing & Painting ia ka 1st prize la ioh da u Bah Franky Teron, 2nd Prize da ka Kong Aibanjoplin Syngkli bad 3rd Prize la ioh da ka Haphilakhamti Maiong.
Shillong, 30 Jymmang: Ka United Demo cratic Party (UDP) ka la takrain ia ki myntri sorkar ka Congress kiba shu wiar kum ki ksew hynrei kim nud ban risain na ka kam myntri haba ki pyrshah ia ka jinglong nongialam jong u Mukul Sangma.
“Lada ki kwah shisha ia ka jingkylla bad kim mon shuh ia ka jinglong nongialam jong u Mukul Sangma, ki myntri sorkar ka Congress ki dei ban risain na ka kam, ym ban shu byrngem", la ong u President ka UDP u Dr Donkupar Roy mynta ka sngi.
“Nga sngew ba ka la don ka jingkap kap ha ka Congress namar ka jingshah rem kput ha Assam bad na elekshon shiteng samoi na Tura Lok Sabha", la bynrap u Dr Donkupar.
U la ong ba ka Congress ka la long kapkap bha mynta namar ba ka tip shai ba u snem 2018 um jngai shuh bad ka juk jong ka party ka la nang iaid sha ka jingkut.
Ki sngi ka Congress kila nang rit bad hadien u 2018 yn nym don Congress shuh ha ka jylla.
U la ong ba ka Congress ha kane ka dong mihngi ka long tang kum ki tnat dieng kiban sa hap noh shen na ka jingshah syllad ha ka lyer.
U Dr Donkupar u la pynpaw ia ka jingsngew lyngngoh ia ka jingiakhih pynkhyllem ia u Mukul Sangma namar ba ka mih tang na ki myntri sorkar.
“Ki myntri sorkar kim dei ban pynmih ne kren pyrshah ia u Myntri Rangbah.
Hynrei lada ki sngew ba ki donkam ia ka jingkylla nongialam, ki dei ban risain shwa ialade bad leh ia kaba ki kwah" la ong u Dr Donkupar.
“Ki kwah ban weng ia u Myntri Rangbah hynrei ki bat rdin ia ka shuki myntri", la ong u president ka UDP.U la ong ba katkum ka rukom, lada don ka jingkyllaia ka kam nongialam jong ka Congress Legislative Party, u Myntri Rangbah u dei ban risain bad lada um risain, kiba ialeh pyrshah ia u, ki dei ban leit tied ia ka jingkhang sha u Lat ka jylla ban khot da ka dorbar kyrpang.
U la ong ba ka jingpynkhynniuh shuki kam dei ban jia namar ba kiba shah ktah na kane, kin dei ki paidbah ka jylla.
Shillong, 30 Jymmang:Hynnin ka step, ki pulit ka Mawlai ki la ioh kem ia ar ngut ki snar mentuh na ki trok ka thain Mawiong ha kine ki sngi ba la dep.
Kine ki snar nongtuh kiba shah kem la tip kyrteng kim u Raju Biswa (36snem) bad u Chandra Prakash (36 snem).
Baroh kine ki dei kiba sah ha Iew Mawlong, Shillong.
Na kine, ki pulit kila ioh kurup ruh ia ki    Mobile Phone  8 tylli,     Sim Card 17 tylli, pisa T.8400, thynia  2 tylli, bad ka wait tukri.
U SP ka East  Khasi Hills u Bah M Kharkhrang u la ong ba kine ki runar ki dei ba donkti ban lute ia ki trok na thain Mawiong bad kila shah kem katba ki dang thmu ban lute na ki trok hynrei uwei na ki, u la lait phet da ka kali ba ki pyndonkam.
Ki dei kiba ju donkti ha ki kam runar haduh phra tylli ki kam runar.
Shillong, 30 Jymmang: Da ki hajar ngut ki paidbah na kylleng ki jaka ka ri Khasi ki la leit ontep donburom ia u Phadar Sylvanus Sngi Lyngdoh mynta ka sngi ha ka nongbah Shillong.
Naduh ki samla ki rangbah bad kiba duna dkhot met ruh ki la mih ban leit synran ia ka met  jong u Phadar u Lyngdoh niam ka Balang Katholik hynne ka sngi sha lum jingtep ha Laitumkhrah.
Shwa ban leit sha lum jingtep, la pynlong ia ka jingpyndep shwa ia ka jingleh niam ka mass ha ka Cathedral Laitumkhrah.
Ia ka met jong u phadar la rah ryngkat ka jingtem jingput bad ka jingiam briew khamtam ki paidbah riew ngeit ka Balang Katholik.
Ki Archbishop na Shillong, Guwahati, Dibrugarh  bad na Tura nalor kiwei, kila wan ban ai burom khadduh ia une u rangbah.
Ki phadar na baroh ki jylla ka Dong Mihngi, ki dkhot ka Salestian ki la iadon ha kane ka jingleit ontep.
U Phadar Sngi u la shitom kumba 5-6  bnai shwa ba un khlad noh ha kane ka sngi u Blei ha Nazareth Hospital, Shillong.
Ïa ka met jongu la rah na Sacred Heart Shrine, Mawlai Shillong sha iingmane Cathedral ha Laitumkhrah ha ka por 1:30 Pm ha kaba ïa ka Mass Bakhuid la pyniaid da u Most Rev.Dominic Jala, SDB, DD, uba long u Archbishop ka Jyllaniambah Shillong bad hadien kane la rah ia ka met jongu sha u Lum Jingtep ka Balang Katholik ha Laitumkhrah, Shillong.
U Phadar Sngi, uba ki riewngeit Katholik ki ju khot ieid ïa u kum u Akhia napdeng ka jaidbynriew Khasi ha ka thoh ka tar Khasi u la khlad noh ha ka sngi u Blei.
U la dap 95 snem ka rta bad yn tep don burom ia u ha ka 30 tarik kata lashai ka sngi Nyngkong.
La kha ïa u Phadar Sngi ha Ri-Bhoi, ha ka 3 tarik, Kyllalyngkot, 1921 bad la pynkyntang Lyngdoh Niam ïa u ha Italy ha ka 1 tarik, Naitung, 1958.
U Phadar Sngi u la pawnam bha ha ka kam hikai ïa ka jinghikai niam,  bad uba la noh synniang shibun bah ia ka imlang sahlang ha ka ri Khasi bad Jaintia.
U la long u Nonghikai ha ka Sacred Heart Theological College, Shillong bad ha Kristu Jyoti College, Bangalore naduh u snem 1961.
U la long u Librarian banyngkong eh jong ka Otto Hopfenmueller Library bad u la long uba nyngkong eh ban pynkylla sha ka Khasi ïa ka Dienshonhi na ka Ktien Greek bad Hebrew.
U la thoh bun bah ki kot ha ka Kolshor bad ka Dustur Khasi.
Ka Dorbar Ki Khlieh Nongsynshar Ka Ri Hynniewtrep Ka Federation of Khasi States, Ka The Grand Councils of Chiefs of Meghalaya, ka pynpaw ka jingsngew sih kaba Khraw halor ka jingkhlad noh  of u Fr Sylvanus Sngi Lyngdoh, uba Ngi lah ban ong u la long u Moses ka jaidbynriew Khasi Jaintia.
Ka lynti jingim jong u Fr Sngi ka long ka nuksa ka jingai mynsiem ia ki paidbah ka jylla Meghalaya.
Shillong, 31 Jymmang: Ar bnai myn shuwa u myntri rangbah ka jylla u Dr.Mukul Sangma u la kob bad u la kren rangbah ba u long uba kloi ban hiar noh na ka shuki myntri rangbah ka jylla lada jia ba ka Congress ka don da uwei pat u nongialam uba kham tbit ban ia u.
U Dr.Mukul u la kren ia kitei ki ktien hadien ba ka jingpynkhih ia ka shuki jong u ka la sdang beh lyer.
Mynta ha kine ki khyndiat sngi hadien ba ka seng Congress ka shah rem kput ha ka elekshon MP shiteng samoi na Tura Parliamentary Konstitwensi, ki MLA bad myntri sorkar na ka seng Congress ki la khih la ksaid tyngeh ban pynhap noh ia u Dr.Mukul na ka shuki myntri rangbah ha kaba katei ka kam ka la poi ruh sha ki tyndong shkor jong ka heh duh katei ka seng ka Sonia Gandhi.
Halor katei ka jingkhih ki MLA Congress haba ia kren bad ki nongthohkhubor u Dr.Mukul u la kren rangbah biang da kaba ong ba kumba u don mynta ha ka shuki myntri rangbah un iai don ruh ha ki por ban sa wan kaba u la kdew shai ba un iai neh kum u myntri rangbah haduh ba kut ka san snem.
Ha kine ki khyndiat sngi ka jingkhih radbah ki MLA bad ki myntri ka sorkar Congress la i kumba yn wan shisha da u myntri rangbah uba thymmai ha kane ka jylla hynrei katei ka jingshongshit wad nongialam thymmai ka la shu dait thah noh noh slam la i pynban kumba ka iahap bad ka ktien kaba ‘u lum u suh khun ,u kha pat da u dkhan’.
Haba buddien bha ia katei ka kam ia khih wad nongialam thymmai ka seng Congress u nongthoh khubor u la ioh jingtip ba kaba kut kan shu long hi tang ka jingiakhih ha kaba la ioh jingtip ba wat la kham ha shuwa.
ki la biang nombar ban pynhap ia u Dr.Mukul hynrei kitei ki MLA Congress kiba la don ka jingbun paid kim lah pat ban rai hano ban bynshet ia ka kam nongialam bad don napdeng jong ki mynta kiba la leit phai biang sha u Dr.Mukul.
La ioh jingtip ba kumba ka long mynta katei ka kam bujli nongialam ka la dait thah bha bad bun ruh na ki MLA katei ka seng kiba la sdang ngiah ia katei ka jingpynsawa khiew thylli.
Katei ka jingjia hapoh ka seng Congress ka la pynkynmaw ia u nongthohkhubor ia ki kyntien kiba u myntri rangbah u la kren hapoh kine ki ar bnai kiba ngim patlah ban mutdur hato kitei ki ktien jong u kin urlong haduh ba kut ka samoi treikam jong u kaba sah sa tang ar snem duna?.
Jowai,31 Jymmang:  Uwei u rangbah uba kyrteng u Wom Pyrtuh uba na ka shnong  Moorap,West Jaintia Hills  khlem poi pyrkhat  shuh ban un iohi  biang ia ka sngi ha ka jingim ka jong u  namar ha ka 28 tarik mynta u bnai u la shah rong ha ka umsaw bad katei ka jingjia ka la jia ha wah Myntang,West Jaintia Hills District  hynrei donbok ba u dang eh ka bok ka nusip  lah ioh ban pyllait ia u  da ki briew kiba dei na ka shnong Mukhla.
Ha katei ka sngi katto katne ngut ki briew katba ki dang muja ka khwai ha katei ka wah  Myntang, kyndit kyndit ki lah iohi ia uwei u briew  u lah shah rong ha kane ka wah bad mar kumta  kine ki rangbah kiba iakhwai hangne ki lah pyntip lyngba ka mobile phone  sha u Waheh shnong ka Mukhla  Sohshrieh u Ma Orlando Sari   bad kumta bran bran une u waheh ryngkat bad ki paralok jong u ki lah hiar sha kane ka wah kaba don katei ka jingjia.
Haba poi ha katei ka jaka, utei  u waheh  shnong jong ka  Mukhla Sohshrieh  bad ki paralok ki jong u da ka mynsiem  ba shlur bad khlem riej ia ka jingim laj ong ki lah rynsied sha  wah  ban patan bad pyllait im ia u tei u rangbah  na kane ka wah bad ka jingialeh ban pyllait ia une u rangbah ka lah shim por  haduh shikynta shiteng  namar ka jingkhlain palat jong ka Umsaw bad ka jingther jong u Lapbah.
Katba ka jingialeh ban pynlait im ia une rangbah ka dang iaid shakhmat donbok ba lah wan poi sah ki pulit jong ka Ummulong Police Beat House na Ummulong kiba lah wan ai jingiarap lang haduh ban da pynlong ia utei u rangbah ban lait im shisyndon.
Shillong, 31 Jymmang:Ka HANM ka la ioh jingujor na kawei ka longing na ka shnong Mawten kaba hap hapoh South West Khasi Hills kaba la ujor ba ka tnad bording jong ka MeECL ka la shna thurmur ia ka bai thang ding ha ka ing jong u bah G.Nongrum.
Ka HANM ka la ong ba katkum ka jingiathuh utei u rangbah u la ong ba ha u bnai ba la dep ha u iaiong ka bai thang ding ka la poi tang T.610 tyngka katba ha u bnai jymmang pat ka la poi haduh T.1053 tyngka bad katei ka pynlyngngoh ia utei u trai ing namarba u khma thang bun ka ding ha u bnai iaiong ban ia mynta u bnai bad u la ong mynta u bnai lei ka ding ka lip khah khah hynrei ka bill pat ka kham heh mynta u bnai ban ia u bnai ba la dep kaba u la ioh pyndonkam thikna ia ka ding.
Ka HANM lyngba u Secretary ka Ranikor Circle u bah B.Kharlatang u la kyntu ia ka ophis ka MeECL ba ka dei ba tohkit mano ba donkti ban shna thur mur ia kitei ki bill jong ki paidbah.
Shillong, 31 Jymmang:Kham mynshuwa ka NPP kaba ialam khmat ia ka kynhun synrop kaba synshar ha GHADC ka la phah ia ka kyrteng u Conrad K Sangma kum u MDC shu sieh bad ka la don jingthmu ruh ban wanrah ia u Conrad kum u CEM ka GHADC, hynrei ka sorkar jylla ka la pynslem ban mynjur ia ka kyrteng u Conrad tad haduh ban da poi ka sngi iap u Purno A Sangma bad ka la wan sa ka elekshon shiteng samoi bad katei ka seng ka la phah noh da u Conrad ban ia khun ha katei ka elekshon bad u la jop donburom.
Hadien ka jingjop jong u Conrad ka kynhun synrop kaba synshar ha GHADC kam pat shym la jied thymmai iano kan phah kum u MDC shu sieh.
Haba ia kren bad u Conrad ha ophis jong ka NPP ha kine ki khyn diat sngi ba la dep halor katei ka kam u la ong ba ia ka kam ban jied ia u MDC shu sieh ha kane ka kynti ka NPP kan shim hi da ka rai lajong hynrei kan ailad beit ha ki sengsaiñ pyrthei kiba ia donlang ha ka kynhun synrop ha GHADC ba kin jied kat ia uba ki imon.
“Ngim kwah ban leh na ka seng NPP, ngi kwah ban leh da ka jing ia sngewthuh jingmut lang bad kiwei pat ki seng kiba donlang bad ngi ha GHADC bad kiba la kyrshan ruh ha kane ka elekshon ba dang shu dep" ong u Conrad.
Haba la kylli biang na u Conrad hato ka don ne-em ka jingthmu ban phah da ka kyrteng ka Agatha Sangma ka para jong u , “Ia kata ngam lah ban batai lypa ka shong ha ka jingjied jong ki Party ba ngi ia treilang" u la ong.
Hynrei haba twad jingmut na kiwei pat ki nongialam ka NPP na ri Lum Garo ki la iathuh ba ki lah ban phah da ka Agatha Sangma kum ka MDC shu sieh namarba ka la don lypa ka jingmut jong katei ka seng ban pyniakhun ia ka ha ka elekshon MLA 2018.
Shillong, 31 Jymmang: Ka Dorbar bah ka bri u Hynniewtrep ba la pynlong da ka Synjuk ki Nongsynshar Shnong ka Bri u Hynniewtrep kaba la long ha ka 30 tarik u jymmang ha madan Polo ka la dap shisnem thik, bad ha ka kyrwoh khubor kaba la ai khublei ia ki paidbah baroh kiba la snohkti lang bad katei ka Synjuk ha ka jingiaid lynti jong ka.
Ha kane ka juh ka kyrwoh ba la phah da u General Secretary katei ka Synjuk u bah R.L Blah , ka Synjuk ka la pynmih ruh phluit ia ka jubab kaba u paidbah u la angnud ban ioh jingtip kaba shai shaphang ka VAB ha kaba ka la ong ba ka la ioh jingtip lyngba ka RTI ba ka Village Administration Bill (VAB) ka don ha kti jong ka Ministry of Home Affairs bad ka la ong ba kane ka long katkum ka jubab ia ka RTI No 11012/70/2016:NE.VI, Govt.
of India Ministry of the Home Affairs North East Division, New Delhi, dated the 5th May 2016 ba la soi da u Ajay Kanoujia, Director & CPIO.Lah ban kdew ba khyndiat bnai mynshuwa ka la mih ka jingartatien kaba jur hapdeng ki paidbah halor ka RTI kaba uwei na ki nongiasaid aiñ ka Supreme Court u bah Daniel stone Lyngdoh Nonglait u la phah jingthoh sha ki kotkhubor kaba u la ioh jubab ba ka VAB kam poi satia ha katei ka tnad ka sorkar pdeng (Ministry of Home Affairs), bad ym shym la don kiwei pat ki kynhun ban pynshai la ka VAB ka la poi Delhi ne ka dang don ha almari u Lat dei tad ha ka jingdap shisnem ka Dorbar bah Polo ba la mih kane ka jingpynshai na ka Synjuk ki Nongsynshar Shnong ka Bri u Hynniewtrep.
Ha ka kyrwoh khubor katei ka Synjuk ka la pynkynmaw ruh ia kiwei pat ki mat ba ka la ia khih kum ka MUDA’s Building Bye Laws, ka Government Service Conduct Rules bad kiwei.
“Wat la ka jingialeh kam pat ialam iangi sha ka jingjop, ka Synjuk ka iathuh ba kan ym shongthait ban iai iaksaid da ka jingkyrmen kaba skhem ba ka bor ka sor kan long na phi ki Dorbar Shnong bad maphi u paidbah ka Bri Hynniew Trep" pynkut ka kyrwoh na u bah R.L Blah.
Shillong, 31 Jymmang:Ka NEHU Hynniew trep Hosteller’s Union (NEHU-HHU)  kum shi bynta jong ka jingrakhe ia ka jingdap Khatsan snem (15) jong ka ka la rakhe ia kane ka sngi  da kaba leit kiew pynehrngiew sha u lumsohpetbneng u ba don hajan Umiam Ribhoi District  ha ka 28 Jym mang 2016; ha kaba la ia leit kiew pynehrngiew da ki ba bun ki samla ba sah hostel jong ka skulbah NEHU ha kaba la ialam da Iu Samla Rosestar Sing Khasain Joint Secretary ka Sengsamla Sengkhihlang uba dei ruh u dkhot ka NEHU-HHU, ha kaba ha kane ka sngi la ia don ryngkat lang  U Bah Pynsakhiat Miki Gashnga u ba dei u President ha ka samoi treikam 2008-09,u bah Eugene R Lamare u ba dei U President ha ka samoi treikam 2009-10, kumjuh U bah Jims Worldstar Rani u ba dei U samla Research Scholar ha skul bah NEHU u balong u nong kyrshan ba radbah ka Union bad ryngkat ka jing ia don ki samla pule basah hostel ha NEHU.Shillong, 1 Jylliew:Ka seng Hynniew trep Achik National Movement Musniang Rim Unit ka pynpaw ka jing lyngngoh halor ka jing bym shimkhia ka MeSEB halor ki nar ilektrik, kiba la bam sarang bad kiba la jan khyllem noh haka Shnong Musniang East Jaintia Hills  Kane ka jingleh klet ki nongtrei ka MEeCL ka buh jingma iaki paidbah nongleit nongwan hakane ka shnong bad khamtam iaki nongshong shnong.
Kane ka jaka lehse lada kine ki electric post kiba la bam sarang ki khyllem noh bad dei ha ing briew lane shah bat ki paidbah nong shong shnong ha kane ka lain ding, hato ka MeSEB kan don ka jing bah khlieh, kumta ha shwa ban jia eiei iaki nong shong shnong ngi kum ka Movement ngi dawa naka MEeCL ba ka dei ban shna noh lane kylliang da kiwei pat ki post electric khnang ba kan ym don kano kano ka jingma iaki paidbah Kane ka shnong ka MeSEB kam dei ban klet iaki jaka nongkyndong kiba jngai na sor namar maki ruh ki siew ia ka bai thang ding.
Ka Movement ka dawa jur naka MEeCL baka dei ban shna noh kloi kloi iaki tei ki electric post kiba la bam sarang haka Shnong musniang  namar ki paidbah nongshong Shnong ki don napdeng ka jingma lada kine ki electric post ki khyllem ha kane ka por ka MEeCL kam dei ban khein sting iaka namar ka dei ka por lyiur.
Nongpoh, 01 Jylliew: Kum ka jingpyn sngew sha ka sorkar bad ia ka Meghalaya Board of School Education (MBOSE), mynta ka sngi ka Confederation of Ri-Bhoi People, Sengkmie ka la dawa syndon na ka MBOSE ba ka dei ban pynkloi noh ban sam ia ki Original Marksheet jong ki khynnah pule, khnang ba kan nym ktah ia ki samla pule kiba thmu ban leit pule ha ki jingpule bapher bapher.
Haba iadei bad kane na ka liang u Working President ka CoRP, u Samla Bandari Ryntathiang, u la ong ba ka seng ka dap da ka jingsngewkhia hadien ba ka la ioh pdiang ia shibun ki jingujor na ki samla pule, khamtam ki samla pule kiba dang shu pyndep ia ka Klas XII kiba thmu ban pule shabar ki shem jingeh ban wad Admission ha ki line pule bapher bapher, namar shuwa ba kin thep ïa ki kot ki sla jongki la donkam ruh ban hap ban phah lang bad ka Origianal Marksheet.
U la ong ba ha ka jingshisha ka Sorkar bad ka MBOSE ki la dei ruh ban sngewthuh, ia ka jingeh jong ki khynnah pule kiba thmu ban leit pule shabar lada kim don ia ka Original Marksheet, kumta kane ka jingpynslem jong ka MBOSE ban sam ia ki Original Marksheet, ka buh jingeh ia ki samla pule wat ban leit wad ia ka jaka pule, khamtam lada ki thmu ban leit pule shabar, ong Bah Bandari Ryntathiang.
Kumta, na ka liang ka seng ka la buh ia ka jingkyrpad ia ka MBOSE ba kan pynsted noh ban pynpoi ia ki Original Marksheet sha ki skul bapher bapher, khnang kan nym long kum ka jingpynthut na ka bynta jong kito ki khynnah kiba don ia ka jingthmu ban leit pule shabar, pynkut u samla Bandari Ryntathiang.
Shillong, 1 Jylliew:Ka Angelica Tynsong ka khynnah kaba la ioh ka khusnam riew shlur ka la ioh ia ka lad ban leit pule sha Jaipur, Rajasthan bad ia ka jingpule jong ka yn kyr shan tylli da ka Indian council for Child Welfare (ICCW).
Ka Angelica Tyn song ka dei ka khynnah kaba dang 14 snem kaba la ioh pdiang ia ka khu snam riew shlur na u myntri rangbah duh ka ri u Narendra Modi ha u rymphang mynta u snem, katei ka khynnah na ka shnong Pahamrioh, Ri-Bhoi District ka la ioh ia katei ka khusnam hadien ba ka la pyllait im ia la u jong u para ba dang 6 snem karta ha ka jingpluh ka ingsah jong ki kaba la jia ha u kyllalyngkot, 2015.
U Rangbah shnong ka Pahamrioh u bah K.Suting u la ong ba katei ka khynnah kan leit noh ban pule sha Jaipur (Rajasthan) da ka jingkyrshan jong ka ICCW kaba la kular ban pynshong skul ia ka haduh ba kam da poi Graduate.
Haba kren sha ki nongthohkhubor mynta ka sngi ka Angelica ka la pynkynmaw ba ka daw ba la pynlong ia ka ba kan eh mynsiem ban leit rung shapoh ing ha ka por ba ka ingsah jong ka ka la pluh ka dei namarba ka don ka mynsiem isynei ia la u para ba dang rit uba sahkut hapoh ing.
U Rangbah Shnong katei ka shnong pat u la ong ba baroh hapoh shnong ki la sakhi ia ka jingshlur katei ka khynnah ha ka por ba jia katei ka jingjia.
Ka Angelica ka la ai khublei kyllum lut ia baroh kiba la iarap ia ka ban ioh ia katei kakhusnam naduh u DC, u SP, MLA, MDC bad kumjuh ruh ki sengbhalang.
Lah ban kdew ba haduh mynta ki don haduh 895 ngut ki khynnah kiba la ioh khusnam riew shlur ha ka ri kiba la phah skulei da ka ICCW bad na kitei 634 ngut ki dei ki shynrang katba 261 ngut ki dei ki kynthei Ia katei ka skhim ban phah skul ia ki la sdang naduh u snem 1957.
Nongstoin, 01 Jylliew:Ka jingbym biang tikna ka bording ha ki shnong nongkyndong kiba don ha ki thain khappud bad ka Jylla Assam, ka la wanrah shisha ia ka jingeh kaba khraw, namar kumba ka long mynta kiba bun ki jingdonkam bad ki rukom treikam la pyndonkam da ki kor ki bor kiba kat kum kane ka juk kaba mynta kiba hap ban pyntreikam beit lyngba ka bor ding ilektrik bad ia katei ka jingeh la mad ym tang ki paidbah nongshong shnong hynrei ki tnad treikam sorkar bapher bapher ruh kumjuh ha kaba wat tang ban pyndap bateri ia ka mobile phun ruh ki hap ban leit shaduh sha Assam.
Ia katei la pyntikna da ki katto katne ngut ki nongtreikam sorkar ha ka shnong Athiabari West Khasi Hills District, hadien ka jingiakren bad une u nongthoh khubor ha kaba ki la iathuh ruh ba kiba bun ki jingtreikam ki dkoh namar ka jingbym biang ka bording bad don ruh ki khep kiba ki hap ban ia phun sha ki ophis bapher bapher ban ai ia ki jingpyntip kiba donkam ki jong ki, hynrei kiba kum kitei ki kam ruh bunsien ki sahteng bad ki slem namar ka jingbymdon ding ha katei ka thain da ki sngi bad ki taiew, bad ki la ong ruh ba ka shem jingeh ia ki ba kin pynbiang ia ka mobile phun, bad bunsien ki hap ban leit mareh shaduh sha Assam tang ban ioh pyndap ia ka bateri ban iaphun ia ki kam kiba kyrkieh.
U nongthoh khubor u la ruh pyrshang ban kylli na ki katto katne ki riew rangbah ka thain Athiabari, ba kumno ki la leh bad leit ujor sha ki bor ba dei peit haba ki la mad kat katei ka jingeh da kaba ki hap ban shong dum da ki taiew ha ka shi bnai, bad na ka liang ka jong kitei ki riew rangbah ki la ong ba na kapor sha ka por, ki la ju leit ud bad pyntip ruh sha ka tnad bording haba don ka jingthut ka ding ilektrik, ka jingkhyllem ki post ilektrik bad kiwei kiwei hynrei na ka liang ki briew jong katei ka tnad kim ju wan satia bad ki ju phah kam kylla ha ki briew shnong kum ban phah leit ong bad phah leit pynweng ia ki iing kiba shu shim ding beain.
Shuh shuh ki la ong ba ba jin lada ka bor ding ka biang, yn nym don wat tang u wei ruh u ban nymsiew dep ia ka bai bording.
Ha kaba iadei bad katei ka bynta na ka liang jong u ne u nongthoh khubor u la ioh lad ruh ban ia kren bad u CEO ka tnad MEPDCL u bah O.Riang ha ka sngi ba ar jong ka taiew hadien ba la wai ka jingialang paidbah bala khot pynlong da ka Public Undertaking Committee, ha ka shnong Athiabari, bad na ka liang jong u tei u heh ka MEPDCL u la kubur ruh ba kam don shisha ka jingioh ding, kaba tikna ha katei ka thain hi baroh kawei, da kaba u la pyni ruh ia ki daw da kaba u la ong ba ka Nongstoin Division haduh mynta ka don ia ki nongtrei kiba duna palat bad ki don tang 13 ngut ki nongtrei kiba peit bad khmih ia ka thain naduh na Riangdo bad khlem ka jingdon ka kali bad ka jingduna ki nongtrei ka wanrah ia ka jingdkoh ha ka jingtreikam.
Shuh shuh u la ong ruh ba na ka liang jong ka tnad kala dep ruh ban tyrwa ban buh noh ia ka Sub Divisional ha Riangdo ha ryngkat u SDO bad kumjuh ban pynbun shuh shuh ia ki nongtrei ka tnad khnang ban lah ban beh bad ai ia ka jingshakri sha ki 200 tam ki shnong hapoh ka Mawshynrut Block, bad u la ong ruh ka jingbym pat lah ban bun sa ia ka wei  pat ka Sub Station ha ka shnong Myndo ka long ka daw jong ka jingjynjar ban pynbiang ia ka bor ding.
Shillong, 31 Jymmang:U nongialehkai kynjatbol ba kynsai ka ri na kane ka jylla u Eugenson Lyngdoh, u la pyn paw ia ka jingsngew kyndeh mynsiem ban ioh sngew ia ki kyntien na u Myntri Rangbah duh ka ri u Narandra Modi uba la tip bad ithuh ia ki nong kynjatbol na kane ka jylla ki la noh synniang ha ka ri India.
Hadien ba u Narendra Modi u la iaroh ia ka jylla Meghalaya na ka bynta ka jingnoh synniang jongka ha ka pyrthei kynjatbol ka ri ha ka jingwan jngoh jongu ia ka nongbah, u Eugenson uba la ioh ia ka nam kum u AIFF Player of the Year 2014, u la ong, “Ka long shisha ka kabu bad ka jingai mynsiem ban kdew ia ka kyrteng jong ki nongialehkai kynjatbol na kane ka jylla na ka kyrdan jong u Myntri Rangbahduh ka ri".
“Kaba sngew lyngngoh shisha ban tip ba u Myntri Rangbahduh ka ri u tip ia ki nongialehkai kynjatbol na kane ka Dong Mihngi," la ong u Eugenson ha ka jingiakren bad ka kynhun na ka AIFF ha New Delhi.
U Eugenson u la don ha ka kynhun ka India mynta ban pynkhreh ban ialeh pyrshah ia ka Laos ha ka lympung 2019 AFC Asian Cup Qualifier.
U Modi ha ka jingwan jngoh ia ka jylla Meghalaya, u la jer ia ki kyrteng jong ki nongialehkai kynjatbol na kane ka jylla kynthup u Eugen son Lyngdoh, u Aiborlang Khongjee bad u Marlanki Suting kiba la noh synniang ha ka jingialehkai jong ka ri.
“Kane ka dei kaba pher bad kaba phylla ban ioh sngew na u Myntri Rangbahduh ka ri’, la ong u Eugenson.
“Ka jingkdew bad jer ia ki kyrteng na u Myntri Rangbahduh ka ri ka long kum u soh hapdeng u kek.
Ka dei ka jingai mynsiem ban iaid shaphrang.
Ka dei ka jingsngew kaba ngam lah shuh ban batai.
Ha kajuh ka por, ka dei ka khubor sha ka pyrthei kynjatbol ha ka ri ia ka jingkyrshan shitrhem na u Myntri Rangbahduh ka ri" la ong u Eugenson bad bynrap da kaba ong, "Khublei Modi-ji ia ka jingkyrshan jong phi baroh".
“Ka dei shisha ka jingai mynsiem ba u la kren ia ka jingkynjatbol.
Ka dei ka kabu.
Nga sngew kmen shibun eh ba nga la lah ban pynlong ia ka iing ka sem jong nga ban sngew sarong.
I mei I pa jong nga, ki para shynrang bad kynthei bad baroh ki la kyndeh mynsiem", u la ong shuh shuh u Eugenson.
Ha kajuh ka por ha ka jingkren ha ka prokram ‘Mann Ki Baat’ u Myntri Rangbahduh ka ri u la kdew ia ka 2017 FIFA U-17 World Cup ha kaba u Eugenson u la sngew ba ka dei ka jingkren ban ai mynsiem ia ki samla ka ri.
“Ka jingkyrshan na u Myntri Rangbahduh ka ri kan pynlong ia ki khynnah ban ieid thep mynsiem ia ka jingialehkai kynjatbol ha ka ri.
Kin peit shakhmat ban shim ia ka kynjatbol kum ka kam ha ka jingim jongki", la bynrap u Eugenson.
Shillong, 31 Jymmang:Ka Seng Khasi Hima Mawsynram ka la aiti ia ka dorkhas ha u Myntri Rangbahduh ka ri u Narendra Modi ha ka jingwan jngoh jongu ia ka nongbah ha kane ka taiew ba la dep, ba u dei ban tuklar noh ban khot iakren bad ka seng lehnoh Hyn niewtrep National Liberation Cuncil (HNLC).
Ha ka dorkhas ba la aiti ha u Modi, ka Seng Khasi Hima Mawsynram ka la ong ba ka HNLC lyngba u Publicity Secretary ka seng u Bah Sain kupar Nongtraw ka la phah lyngba ka jingiakren ha ka Facebook Messenger ha ka 20 tarik Iaiong, 2016 bad u nongaibuit ka seng Khasi Hima Maw synram u Bah Disparsing Rani kaba pynpaw ba ka HNLC ka kwah ban wan sha ka miej iakren bad ka sorkar hynrei ka sorkar Meghalaya ka sngap man man.
“Ka jingsngap man man ka sorkar Meghalaya ba ialam da ka Congress ka la pynlong ia kane ka seng beain ka HNLC ban sngew kut lad bad ban rai ban shim da ki lynti da kumwei ha kaba ka la pynmih ia ka jingpynbna ba kan pynbthei bom ha ka Iing High Court, Shillong bad ha Secretariat kumba la paw ha ki lad pathai khubor", la ong ka Seng Khasi Hima Mawsynram.
“Halor kane, ka Seng Khasi Hima Mawsynram ka kyrpad ia phi kum u Myntri Rangbahduh ka ri ban tuklar noh ia kane ka kam khnang ban lait na kano kano ka jingeh hadien habud", la ong ka Seng Khasi Hima Mawsynram ba la phah da ki nongkitkam jongka kynthup u Bah Tyllilang Myrthong bad u Bah Lurshai Langpen.
Ha kawei ka liang, ka Seng Khasi Hima Mawsynram ka la dawa na u Myntri Rangbahduh ka ri ban thaw noh ia ka Regional Tribal Council na ka bynta ban bei pisa beit  dairek sha ki kynhun niam tynrai ha kane  ka jylla Meghalaya.
Ka la ong ba ka Khasi Hills Autonomous District Council, Shillong ka la aiti ha ka Seng Khasi ba kan ban lum ban lang ne codify ia ki jingleh ki rukom katkum ka riti dustur jong ka jaitbynriew na ka bynta ban pynneh ia ka jinglong tynrai kum ka jaitbynriew.
Ka la ong ba ka Seng Khasi ka kynthup 317 ki tnat ha Khasi bad Jaintia Hills hynrei namar ka jingbym ioh pisa na ka District Council bad ka sorkar jylla, ka la pynbor ia ki ban sahkut ki kam kumba la bynshet ka KHADC.Halor kane, namar ba ka District Council ka don hapoh ka 6th Schedule  ka riti synshar ka ri, la kyrpad ia u Myntri Rangbahduh ka rib a un thaw noh da ka Regional Tribal Council ban ai pisa dairek sa ki kynhun niam tynrai ha Meghalaya.
Ka Seng Khasi Hima Mawsynram ka la pyntip ruh ha u Modi ba ka krem mawjymbuin ka dang sahteng ha ka jingpynban kum ka jaka mane blei jong ka Seng Khasi Hima Mawsynram bad kyntu ba un leh eiei noh ia kane ruh.
Jowai, 31 Jymmang:Uwei u briew uba la tip kyrteng kum u Armos Pasam uba shong basah ha Nongthymmai Lawjynriew, u la shah kem mynta ka sngi ha ki pulit ka West Jaintia Hills halor ka jingdonkti jong u ban thok ban shukor ban ioh kamai da ki lak tyngka na ki samla wadkam wadjam kiba shah pynbieij ba u lah ban iarap pyniohkam bad thungkam ia ki ha ki ophis sorkar bapher bapher.
Ia utei u briew la iohkem nyngkong da ka seng Hynniewtrep National Youth Front (HNYF) Mawlai Circle na Anjalee, Shillong bad la ialam ia u sha Jowai namar ba mynta ka sngi udei ban siew ia ka pisa kaba u la shim na kawei ka longkmie hadien ba ka khun jong ka kam shym la ioh kam satia wat hadien ba u la dep ai lut ia ki kot ki sla kaba kynthup ia ka Appointment letter.
Utei u briew u dei uba shyrkhei bha ban thok bad bun bah ki samla khlemkam naduh na Jaintia, Mawlai bad wat haduh Ribhoi District ki la ngop ha utei u briew bad ki la duhnong palat lakh tang na ka daw ba baroh baroh ki kwah kam sorkar palat.
Kiba la shah thok ha utei u briew ki kynthup ia ar ngut ki khun jong ka kong Mistalin Mukhim kaba shong basah ha Dongmihsngi, Jowai, ka kong Glora Dkhar.
“Nga don ar ngut ki khun kiba la dep pule.
Kawei ka khun jong nga ka pule ha Guwahati bad ka lok jong utei u briew ruh ka pule lang bad ka khun jong nga bad dei hangta ba ki la ia ithuh bad u la kular ban pyniohkam ia ka hapoh NEIGRIMS.Kane ka la jia naduh u snem 2013", la iathuh ka kong Mistalin.
Katkum ka Appointment order kaba utei u riew thok u la ai sha kitei ki samla wadkam ka tulop jong ki ka long 30 hajar tyngka shibnai.
Utei u riewthok, um tang ba u la thok ia ki samla wadkam hynrei u la shna seal tuh bad soi kyrteng tuh (Forge) ia ka jingsoi kyrteng jong ki Officer ka tnad Soil and Water Conservation Department, Medical Officer, NEIGRIMS bad ka tnad Railway jong ka sorkar India.
Ka jingioh kamai jong utei u briew ka long bun lakh.
Na ka kong Mistalin Mukhim T.102000/- na ka kong Glora Dkhar T.20, 000/- Nalor kitei ki ar ngut, utei u nongthoh nongshukor u la ioh kamai ruh na ki samla Mawlai kiba kynthup na ka Viconia Thangkhiew, Fulfill Thangkhiew na Nongpoh uba dei ban ioh kam hapoh Indian Railways, Karnel Thangkhiew bad na kawei ka samla ka bym la ioh kyrteng satia.
U la shim pisa 1 lakh 40 hajar, 1 lakh 30 hajar, 40 hajar bad 20 hajar bad 50 hajar na kitei ki saw ngut nalor kaba la dep siew da kitei ki ar ngut na Jaintia Hills.
Ka Gracy Mukhim na Nongpoh u la ioh 50 hajar tyngka.
Lada kheinlang baroh utei u nongthoh u la ioh kamai bun lakh tyngka.
Kitei ar ngut ki longkmie na Jowai, ki la dep ban ban ujor ejahar ha Jowai PS pyrshah ia utei u briew bad kitei ki samla na Mawlai bad na Nongpoh kin sa ujor ejahar lashai ka sngi ha ki Police Station ba ha jan, ong u President ka HNYF, u bah Sanbor Rapsang, u President ka HYNF Mawlai Circle.
Nongstoin, 31 Jymmang:Katba CEO ka tnad MEPDCL u bah O.Riang u dang ai jingpyn shai halor ka jingthut bad jingbymbiang tikna ka bording ilektrik ha ka thain Athiabari bad katba u dang pynsngew ruh ia ki jingeh ba ka tnad ka ia kynduh ban pynbiang bording ha katei ka thain, puk khih bad bitar ki paidbah ka thain ia u tei u heh ka MEPDCL ha ka jingialang paidbah jong ka Public Undertaking Committee ia kaba la thung da ka Assembly ka sorkar jylla kaba la long ha ka sngi ba ar jong ka taiew ha Dorbar Hall ka shnong Athiabari.
Katei ka jingbitar ka la mih hadien ba U CEO ka MEPDCL u la ianujor ia ka Athiabari bad kiwei ki shnong ha ka jylla da kaba ong ruh ba kiwei kiwei ki shnong ki lah ban pynmih bun phew lak ia ka pisa khajna, sha katei ka tnad katba ka Athiabari ka duna bha namar ki briew kim ju siew tikna ia ka bai bording bad ruh ka jingbun jong ki nongtuh lait ka wanrah ka jingduh nong ia ka tnad, bad ha katei kapor la ieng u wei u samla na ka thain u ba la bitar leb bad u la takrain ruh ia katei ka tnad da kaba u la buh ia shibun ki jingkylli.
Shuh shuh u tei u samla u la ong ruh ba ka thain Athiabari ka la mad ia ka jingdum lait mynta la jan 2 snem bad ha ka shi bnai ka jingiohlait ka long tang shi taiew ne teng teng yang saw san sngi ruh ki iohi lait bad bunsien ki mad ha ka jingshong dum bad ha kaba iadei pat bad ka jingong u CEO ia ka jingbymsiew bai lait u la ong ba kumno kin siew haba tang ka lait ruh ym don tikna, bad ha kaba iadei bad ka jingtuh lait balei kita ki nongtrei ka MeECL kim wan dalade ban weng hynrei ki phah kylla ha ki briew shnong ka bym dei satia ka kamram jong ki.
Hynrei ia katei la lah ban pynjai jai noh da u MLA ka thain u bah K.P.Pangniang da kaba u la ong ba ka donkam ka jingiatreilang na ka liang jong ka shnong bad katei ka tnad khnang ba kan long ka jingmyntoi ia ka thain hi baroh kawei bad u la ong ba katei ka jingialang kalong ban ia mir jingmut lang khnang ba ngin lah ban weng ia ki jingeh ym ban shu ia ujor uwei ia u wei.
Katei ka jingialang bad ka jinghiar jong ki dkhot jong ka ka public Undertaking Committee sha Athiabari kala long hadien ka jingwan rah jong u MLA ka thain u bah K.P.Pangniang ia ka jingujor ha khmat jong ka committee halor ka jingbym tikna ia ka bording naduh umsohpieng terter shaduh Malangkona Area Unshek Area, ka Aradonga Area bad ka Tynghor Area.
Ka jingthmu jong katei ka Commitee ban pynlong ia katei ka prokram ka long ban twad jingmut na ki paidbah nongshong shnong ka thain ba ha kano ka dur ki ju mad ia ka jingeh ha kaba iadei bad ka jingbym biang tikna ka bor ding ilektrik bad ha kajuh ka por ban pan jingpynshai ruh ia ki ophisar jong ka tnad MeECL ba kaei ka daw kaba pynlong ia ka tnad ba kan nymlah ban pynbiang ia ki bor ding ilektrik ha katei ka thain bad kaei ka daw ba kum ka tnad ka shem ia ki jingeh ha ka ban pynbit pynbiang ia kitei ki jingeh ba ka thain ka mad, khnang ba yn lah noh ban weng ia kitei baroh.
Shuh shuh ha katei ka jingialang la iashimbynta lang ruh da ki paidbah ka thain ha kaba ki katto katne ki sordar shnong katei ka thain bad kumjuh ki sengbhalang, ki la pynpaw ia ka jingsngewdiaw ha kaba iadei bad ka jingbym biang tikna ka bor ding bad kila ong ruh ba katei ka jingbymbiang shuh ka bording ha katei ka thain ka la kot mynta la palat 2 snem tam ei ei, ha kaba iadei bad katei ka jingeh na ka liang jong u sirdar shnong ka Athiabari bad kumjuh ka la ai ruh da ka dorkhas sha u chairman katei ka committe u Salsang C Marak.
Ha katei ka sngi na ka liang ka komiti ha ka jingialam jong u S.C.Marak Charman lem bad ki ki dkhot haba kren ha katei ka jingialang ha kaba iadei bad katei ka jingeh jong ka bording ha katei ka thain, ki la ong ba ban weng noh ia katei ka jingeh kalong la kumno kumno dei ban pynbiang noh ia ki jingdonkam na ka tnad khnang yn lah ban ai kajingshakri kaba pura ia kiba bun bah ki shnong katei ka thain.
Shuh shuh kila pynpaw ruh hakaba iadei bad katei ka bynta shen kan sa khot ia ka jingialang ia baroh ki heh ophisar jong katei ka tnad ban iakren halor katei ka bynta bad ka komiti kala shim ia ka jingkit khlieh ba la kumno kumno katei ka jingialang kan long ha 24tarik Jylliew 2016 bad hangta yn sa khot bad bishar ruh kaei ki jingduna bad ban ai ruh ia ka rai sha ki paidbah khnang ba kin ioh noh ia ka bording ka biang.
Shillong, 31 Jymmang:Ka Seng Kur ka Mei-Sin bad ki Khun jong ka ki la shim ia ka rai ban pynkupburom ia u Dr.Tynjuh M.Hyn niewta, B.Sc.
(Hons), M.Sc.
