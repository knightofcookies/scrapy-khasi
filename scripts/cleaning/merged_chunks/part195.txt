Lada kane ka ding kan pur u Tuliram Ronghang CEM, ka KAAC u hap ban kitkhlieh bad pynsniewdur ïa ka jingïadei paralok hapdeng ki Karbi- bad ki Khasi-ki Pnar (Jaiñtia).
U Tuliram Ronghang ula dei ban pan map shisyndon ïa kane ka jingkynthoh jong u ba ki Pnar ki dei ki poiwir kiba shu wan shong ha Mukroh bad ha ka thaiñ Block-I.Shillong, Nohprah 01: Ka Social Organizations of Meghalaya against Land Alienation (SOMALA) ka la ong ba ka jingshah pynïap ban ka jingïaumsnam kaba ju jia a ka por sha ka por ka daw hi ka dei namar ka jingbym pyntreikam ka sorkar ïa ka Meghalaya Transfer of Land Regulation Act, 1971 kaba khang sbak ïa ka jingthied bad long trai ïa ka khyndew ka shyiap da ki bym dei ki riewlum jong kane ka jylla.
Ha ka kyrwoh sha ki lad pathai khubor u Convener ka SOMALA u Bah W Anthony u la ong ba ka jingbym pyntrei ïa kane ka aiñ lada tih tynrai ki daw jong ka jingkulmar lada dei kaba ha Mukroh ne ha Langpih.
“Ki Sorkar ka Meghalaya ki la leh klet ïa ka Ri bad ka jait bynriew ki lah leh klet ban pahara ïa u pud u sam ka jylla ha ki bun ki jaka kum ha Langpih, Mukroh ka ba la don ruh ka jing ïap briew bad jing umsnam.
Ka daw tynrai ba kine kiei kiei ki jia ka long namar ba ka Sorkar kam shym pyntrei kam ïa ka Meghalaya Transfer of Land Regulation Act, 1971 mynta la 40 snem hynrei ka Sorkar Meghalaya ka la kloi ban pynkylla (amend) ïa katei ka Land Transer Act ba la kdew ha neng ban ai lad ïa ki company ban thied jaka ban tih mawshun ban shna karkhana pynmih dewbilat bad kiwei kiwei ki jait karkhana," ong ka kyrwoh.
Shuh shuh u la ong ba ka jingpynkylla ïa ka Land Transfer Act 1971 sha ka aiñ ba la khot ka Meghalaya Transfer of Land Regulation Act, 2010 ka ailad ïa u bym dei riewlum na kanew ka jylla ban hiar pateng ïa ka khyndew ka shyiap.
“Ka Sorkar ka la pynkylla ïa ka Land Transfer Act sha ka aiñ ba la khot ka Meghalaya Transfer of Land Regulation Act, 2010.
Ïa kane ka aiñ 2010 la shna na ka bynta ki nongïoh pateng ïa ka khyndew ka shyiap jong u bym dei riewlum ha Meghalaya.
Kane ka aiñ ka ktah mat iong ïa ka jait bynriew namar ka pynduh ïa ka section 3 (1) jong ka Land Transfer Act, kaba khanglad ïa u bym dei riewlum ban thied jaka ha Meghalaya, ka ba mut ba u nong ïoh pateng ïa ka khyndew ka shyiap jong u bym dei riewlum u lait noh na ka jingteh ne jingkhanglad ka section 3 (1) jong ka Meghalaya Transfer of Land Regulation Act, 1971.
Kane ka aiñ 2010 ka pynkylla riewlum ïa u riewthor ban ïoh bynta lem kum ma ngi na ka bhah jong ngi" u la ong.
Shuh shuh u la khot la wer ïa ki paidbah ba kin pynbor ïa ka sorkar ba kan pyntreikam ïa kane ka aiñ ba kan long ka stieh ïada na ka jinglong rit paid ha la ka bri.
“Mynta ka la dei ka por ban ïa snoh kti lang baroh ki rangbah rangsan, kynthei shynrang, samla samhoi, seng saiñ pyrthei, seng bhalang ban pynbor ïa ka Sorkar bad ki MLA ruh ban pyntrei kam ïa ka Meghalaya Transfer of Land Regulation Act, 1971 bad ban pynbna kyrkieh (notify) ïa ka competent authority kaba long ka bor ban mynjur ne kyrngah ïa ka jingthied jaka ki bym dei riewlum ha Meghalaya ïa ka ba ka Sorkar kam shym la leh ei ei mynta la 40 snem.
Ka jingshisha ka long kan jia aiu ïa ki jaka ba lathied khlem ka jingmynjur jong ka competent authority," bad bynrap “Ngi khmih lynti ba ki kyrtong ki ban ïaleh election ha u snem 2023 kin kular ïa kawei ban wan rah ïa ka jingpyntrei kam ïa ka Meghalaya Transfer of Land Regulation Act, 1971 khnang ban ïada ïa khyndew ka shyiap bad ïa u pud u sam," pynkut ka kyrwoh a u Bah W Anthony.
Shillong, Nohprah 01: Ka Meghalaya College Teachers Association (MCTA) ka la ujor sha u Commissioner and Secretary to the Government of Meghalaya, Education Department halor ka jingleh ki katto katne ki ophisar na ka tnad Directorate of Higher and Technical Education kiba la byrngem ïa ki katto katne ki Principal jong ki College ha jylla.
Katkum ka jingujor ba la phah da ka President jong ka MCTA, ka Dr.(Ms) BH Buam, la ong ba ki don ki ophisar jong ka DHTE kiba ai hukum bad byrngem da ka ktien ïa ki katto katne ki Principal bad ki nonghikai ba la shongthait, kaba long ka jingleh ka bym shongnia satia bad kadei ban pynrem jur.
“Ka jingbyrngem da ka ktien kadei ka jingleh buit tuh khnang ban lait na kino kino ki jingeh hadien habud", la ong ka MCTA.Ka Seng ki Nonghikai College ka ong ba dang shen ka Supreme Court jong ka ri India ha ka 23.8.2022, ka la hukum ïa ka sorkar Meghalaya ban siew ïa ka state government allowance sha ki nonghikai deficit kiba ïoh tulop na ka UGC bad ka jingsiew yn kheiñ naduh ka 01.01.2018.
Halor kane ka hukum jong ka ïingbishar, ka DHTE lyngba ka shithi kaba 28.09.2022 ka la phah ïa kane ka hukum jong ka Education Department kaba 26.09.2022 sha ki Principal jong ki Deficit College ba kin kheiñ allowance kaba dang sah haduh u Nailur mynta ka snem bad ban pynpoi hapoh ka 15 tarik u Risaw 2022.
Katkum kane ka shithi ka paw shai kane ka allowance kadei ban rung lang ha ka tulop jong ki nonghikai naduh u bnai Risaw 2022.
Ka MCTA ka la ïoh jingtip ruh ba ki Principal ki la long kiba la kloi ban pyntreikam ïa kane ka jingbthah ka DHTE.Hynrei ka long kaba kyndit ba don ki ophisar jong ka DHTE hi kiba la phone sha ki Principal ba ym dei ban siew ïa kane ka allowance jong ki nonghikai.
Nalorlata ki la ong ruh ïa ki Principal ba kito kiba pyntreikam ban siew ïa kane ka allowance ïa ka grant na ka sorkar jylla ïa ka tulop ki nonghikai yn nym siew ne pyllait satia.
Ka MCTA ka ong ba kane ka jingleh ki ophisar ka pynkheiñ lut ïa ka jingtreikam ha ka jingshakri paidbah.
“Kumno ka sorkar kan treikam da ka jingbthah ktien?", la ong ka kkyrwoh na ka MCTA, da kaba bynrap ba kane ka jingbthah kaba khlem da ai jingthoh kadei ka buit ban pyndik ïa ki Principal bad ïa ki nonghikai.
Nalorkata ka pynhiar kyrdan ruh ïa ki Princilal bad ïa ka jingtreikam ki College.
Na ka liang ka Seng ki Nonghikai College ka ong ba kane ka jingleh ki ophisar ka DHTE kadei ka jingïaleh pyrshah ïaka hukum jong ka Supreme Court bad na ka liang jong ki, ki lah ban ujor sha ka ïingbishar.
Kumta ka kyntu ïa u Commissioner and Secretary ba un peit ïa kane ka jingleh ki ophisar ba hapoh jong u, kaba ktah ïa ka burom jong ka tnad pule puthi ha ka jylla.
Tura, Nohprah 01: U Myntri Rangbah, u Conrad Sangma mynta ka sngi,u la plie ïa ka Civil Cub Division ha Dalu bad ïa ka C&RD Block ha Purakhasia.
Baroh ar kidei ha Rilum Garo.
Shuwa jong kane, ki paidbah jong ka thaiñ Purakhasia ki hap leit sha Dalu C&RD Block kaba la buh ïa ki ha kiba bun ki jingeh.
Haba kren ha ka jingïalang plie Civil Sub Division, u Conrad u la ainam ïa u kpa jong u, u (L) Purno Sangma, da kaba ong ba u Purno u don ka jingïadei kaba jan bad ki paidbah ka Dalu bad kadei ka jingangnud jong u ban wanrah ïa ka roi ka par ha Dalu, namar ba u (Purno) u ju leit skul ha Dalu.
“Kane kadei ka jingpynurlong ïa ka jingangnud i Pa jong nga na ka bynta jong phi", la ong u Conrad.
U la ong ruh ba ka jingplie ïa ki Civil Sub Division bad ki C&RD Block ha kylleng ki jaka jong ka jylla kadei ka jingïaleh ka sorkar ban rah ïa ka jingsynshar khamjan sha ki paidbah.
Ha kane kajuh ka sngi, u Conrad u la plie ruh ïa ka C&RD Block ha Purakhasia kaba dei ha South West Garo Hills District.
Ka headquarter jong kane ka Block kadei ha Chongnapara.
U Myntri Rangbah, u la ong ba wat lada ka Meghalaya kadei ka jylla kaba rit, hynrei ka don palat hynriew hajar tylli ki Shnong kaba la buh jingeh shibun ïa ka sorkar ban treikam bad khamtam eh ban pynpoi ïa ki kam pynroi sha ki shnong ki thaw.
Ha kane kajuh ka sngi, u Myntri Rangbah u la plie ruh ïa ka head office jong ka Prime Hub jong ka All Garo Hills Multipurpose Cooperative Society (AGHMCS) Ltd.
ha Babadam kaba hap ha ka Rongram C&RD Block.
Shillong, Nohprah, 01: U Nongïalam ka Liang Pyrshah u Mukul Sangma uba long ruh u Myntri Rangbah barim jong ka Jylla ha ka sngi Palei u la dawa ïa ka Sorkar Sorkar Meghalaya Democratic Alliance (MDA) ba ïalam da ka National Peoples’ Party (NPP) ban register case pyrshah ïa u Chief Executive Member (CEM) jong ka Karbi Anglong Autonomous Council (KAAC) u Tuliram Ronghang halor ka jingkynnoh ba ki Khasi-Pnar kiba shong basah ha ka shnong Mukroh ki dei tang ki poiwir kiba sah be-aiñ.
Ha ka jingïakren bad ki lad pathai khubor, u Sangma u la ong ba u CEM ka KAAC u la pyrshang ban tynruh ïa ki tyllaw ding ha ka ding kaba la rhem lypa na ka jingshah siat ïap jong ki hynriew ngut ki briew, ba kynthup ïa san ngut ki Khasi-Pnar bad uwei u nongap pahara khlaw ka Assam,ha ka jingsynreit kuli jong ki Pulit Assam ha ka shnong Mukro, West Jaiñtia Hills District ha ka step jong ka 22 tarik, Naiwieng, 2022.
Une u Myntri Rangbah barim jong ka Jylla u la ong ba ka jingjia ba sngewsih kaba lam sha ka jingshah pynïap beiñ jong ki mynsiem baluilui ha ka shnong Mukroh ka dei tang na ka daw ba ki bor sorkar kim shym la shimkhia ïa ka jingeh jong kane ka shnong kaba la shah kyntur pud ha ka Assam.
“Namarkata, ki paidbah jong ka Jylla Assam bad ka Jylla Meghalaya ki dei ban tip ba kine ki jingjia ki wan jia na ka daw ba ka Sorkar Meghalaya bad ka Assam kim shym la shimkhia ïa ki jingshah thombor, ki jingshah leh tohmet jong ki nongshong shnong kiba sah ha ki shnong khappud," u la ong.
“Mynta, haba phi la pyrshang ban tem ïa ka ding kaba klang namar ka jingdawa jong ki paidbah, phin ïohi pynban ba u briew uba la shah pynkup bor katkum ka riti synshar jong ka ri u la nang kynton dieng ïap shuh shuh ïa ka ding kaba la klang," la kynthoh u Sangma.
U Sangma u la dawa ïa ka Sorkar Meghalaya ba ka dei ban register case mardor ïa u CEM ka KAAC halor ka jingkren ïa ki kyntien kynshoit kaba wanrah ïa ka jingsngew ïapher jaidbynriew.
“Ka dei ka jingpynshit, ka dei ka jingkynsoit da ki briew kiba la shah pynkup bor, bad ka dei kaba la nang pynshlur shuh shuh ïa ki riewbat aiñ jong ki ban leh ïa ki kam pyntriem.
Namarkata, ka Sorkar Meghalaya ka dei ban register case halor ka jingpynshit ïa ki kam be-aiñ.
Kine ki jingjia ki dei kiba lah ban tem noh mardor hynrei na ka jingkren khlem jingkitkhlieh ka la nang pynmeh ding shuh shuh," u la ong.
Shillong, Nohprah 1 : U Myntri Rangbah ka Assam u Himanta Biswa Sarma ha ka Sngi Balang u la ong ba u la dep hukum ïa ki pulit jongka Assam ba kim dei da lei lei ruh ban siat ïa ki briew la ki dei ki nong Meghalaya ne ki nong Assam ruh.
“Ki pulit kim dei ban pyndonkam ïa ki suloi jongki pyrshah ïaki riew paidbah bad nga la bthah bad hukum ïaki pulit ka Assam ba kim bit da lei lei ruh ban siat ïa ki riew paidbah" ong u Himanta.
ïa kane u la kren halor ka jingshah siat iap ki hynriew ngut ki mynsiem briew ha ka 22 tarik Naiwieng ha Mukroh ha ki pulit jongka Assam.
Halor u pud u sam ka Meghalaya bad Assam u Himanta ula ong “U don u pud u sam jong ka Meghalaya bad Assam kat kum ka Riti Synshar jong ka ri hi.
Baroh ar ki jylla ki donkam ban bud bad burom ïa u pud u sam.
Na ka daw jongka histori jong ki jaka ka Meghalaya ka kwah ban ïakren halor ka Block A bad B bad baroh ar ki sorkar jylla ki la mynjur bad ki la dep thung ruh ïa ki Regional Committee ban ïakren halor kane ka kam bad nga ngeit skhem ngin sa lah ban pynbeit da ka jingïakren sngewthuh jingmut" ong biang u Himanta.
Shillong, Naiwieng 30 : U Symbud Myntri Rangbah ka jylla u bah Pretone Tynsong ula ong ba ka jingkhot hajir jongka ïing bishar ba kyrpang ka National Investigation Agency (NIA) ïa ki nongïalam ka seng HNLC kan ym don jingkthah ïa ka jingkren ïasuk namar tang shu ïa kynduh biang nangne ïa kane ka mat yn sa ïa kren ïa pynbeit bad ka sorkar pdeng.
“ Ngi tang shu ïa kynduh nangne ha kawei ka jingïalang ngin sa ïakren ïa kane ka kam bad ka sorkar pdeng ban weng ïa kine ki jingpynngat kyndon ïa ki nongïalam ne ïa baroh ki dkhot ka seng HNLC" ong u Symbud Myntri Rangbah.
U la ong ba kam lah ban long ba kane kan ktah ïa ka jingkren ïasuk namar ka sorkar ka shim khia ïakane ka kam bad kan ïakren bad ka sorkar pdeng ban pynsangeh ïa kine ki jingkhot hajir namar ka jingkren ïasuk ka la ïaid shakhmat.
““ Ka sorkar ka thrang ban pyndep ïa kane ka jingkren ïasuk bad wanrah ïa ka shongsuk shongsaiñ ha ka jylla bad dei na kata ka daw ba la ïadon bynta lang da ki nongmihkhmat na ka sorkar pdeng, sorkar jylla bad na ki nongïalam ka seng HNLC" ong u biang u Symbud Myntri Rangbah.
Lah ban pynkynmaw ba ha ka 30 tarik u Naiwieng 2022 ka ïing bishar ba kyrpang ka NIA ka la khot hajir ïa ki nongïalam ka seng HNLC kiba kynthup ïa u bah Bobby Marwein, bah Marius Rynjah bad bah Sainkupar Nongtraw halor ki jingjia bthei bom ha East Jaintia Hills ha u snem 2020.
La bthah ba ki dei ban wan hajir hakhmat ka NIA ha ka 4 tarik u Kyllalyngkot 2023.
Hynrei na ka liang u Symbud Myntri Rangbah u la ong ba ïa kane ka kam yn sa ïa pynbeit bad ka sorkar pdeng ban pynsangeh ïa baorh ki case ba la rejister pyrshah ïa ki nongïalam ka seng HNLC bad ki dkhot jongka namar ka jingkren ïasuk ka la ïaid shakhmat.
Shillong, Nohprah 1 : Shisngi hadien ka jingkhot hajir jongka ïing bishar ba kyrpang ka Natonal Investigatin Agency (NIA) ïa ki nongïalam ka seng HNLC na ka liang u Nongïalam ka Liang Pyrshah u Dr Mukul Sangma u la buh ka jingkylli hato ka sorkar pdeng ka ïadon bynta ha ka jingkren ïasuk bad ka HNLC ne hato ka sorkar jylla ka khot bad pynïadon bynta lang ïaka sorkar ha kane ka jingkren ïasuk bad ka seng HNLC.U la ther tyngeh ïaka sorkar da kaba kynnoh ba ka la pheil namar ba ka shah ba kum kine kiei kiei kin jia na ki tnad treikam ka sorkar pdeng namar kine kin pynthut, pyntharai sniew bad pynartatien ne pynduh noh ka jingshaniah ïa ka seng HNLC halor kane ka jingkren ïasuk.
U la ong ki nongthaw aiñ ki la dei ban sngewthuh lypa kiei ki ban mih na kine ki jingkhot hajir.
U la pynkynmaw ha ka por ba ïalam ïa ka sorkar da ka seng Congress la khot ïakren ïa ka seng HNLC “ Hynrei ka la shim por noh namar ngi kwah ban ïohi la ki nongïalam ka seng HNLC ki da thrang shisha ban kren ïasuk lane hato ka HNLC ka kwah ban jia kumba jia ïak a ANVC kumta ngi da bishar bniah bha sani nadong shadong ban lait na kiei kiei baroh.
Da kaba ai ka jingïaroh ïa ka jingkhot ïakren jongka sorkar ïa ka seng HNLC hadien ba la bishar bniah bha la slem une u myntri rangbah ba rim ka jylla u la ong “ Ka long kaba bha tam hynrei ka rukom leh pat nga ima ïoh ka duh ka jingshaniah kaba lah ban ktah pat hadien habud.
Kumta ka sorkar ka dei ban shim khia bad pynshai kdar kiei kita ki kyndon jingkren ïasuk ba la ïasoi shwa ban pynïaid shakhmat ïa kane ka kam" ong u Dr Mukul.
Halor kane ka jingkhot hajir ka NIA ïa ki nongïalam ka seng HNLC khamtam ha kum kane ka por ba dang sdang ka jingkren ïasuk u Dr Mukul ul a ong ba kadei ka jingbym nang treikam ka sorkar ban pynthikna ba kum kine kim dei ban jia namar ki wanrah ki jingpynartatien bad pynduh ki jingshaniah.
U la dawa ba ka sorkar MDA hapoh ka jingïalam ka NPP ka dei ban ïakren bad pynbeit kloi ïa kane ka kam bad ka sorkar pdeng namar la ka long kumno kumno ruh ha kano kano ka jingïakren bad kano kano ka seng ba la shah kheiñ beaiñ ka sorkar India kan don bynta beit namar tang ka sorkar jylla marwei kam lah ban shim rai.
Kane ka dei kawei na ki mat ba ka sorkar jylla ka ïai ap na ka sorkar pdeng ruh ha ka por jong ka sorkar Congress namar hap ïadon bynta lang ka sorkar jylla bad sorkar pdeng ruh.
Na kata ka daw u la buh ka jingkylli hato ka sorkar jylla ka la ïamir jingmut lang bad ka sorkar pdeng halor ki kyndon jingkren ïasuk namar kine ki jingjia kiba rit ki lah ban ktah pynban wat ïa ka jingkren ïasuk ruh.
“ Baroh ki case ba la rejister pyrshah ïaki dkhot jongka HNLC dei ban weng noh katba ka jingïakren ka dang ïaid bad hadien ka jingïakren bad ïasoi ïa ka soskular la dei ban pynkhuid lut ïa ki case pyrshah ïaki.
Hato ngi khlem leh kumta ha ka por jongka sorkar Congress? kylli u Dr Mukul.
U la ong ki case baroh pyrshah ïa ki dkhot ka seng ANVC la weng lut hadien ba la weng ïa ka jingkheiñ beaiñ ïa ka seng ANVC bad hadien ba kiba bun ki dkhot ki la mynjur ban mih noh na ka GNLA bad kiwei kiwei ki seng la mynjur hapdeng ka seng ANVC bad ka sorkar pdeng bad sorkar jylla ban sdang ia ka jingkren ïasuk.
Ka thong ka long ba kito ki samla kiba la ïaid da ka lynti ïa umsnam kin wan noh ban ïatrei bad ïatei lang ïaka imlang sahlang bad wanrah ïaka shongsuk shongsain.
Kaei kaba jia mynta? “ La ïathuh ïa nga da ki dkhot ba haduh mynta ki dang hap ban leit mih beit sha ki ïing bishar halor ki case pyrshah ïaki" kynnoh u Dr Mukul.
U la kynnoh shuh shuh ba kane ka sorkar ka la pynsangeh bad ïeh beiñ ïa ki dkhot ba pyndem jong ki seng bad pynduh ïa kaei ba la kular ïaki.
U la ong ba kane ka dei ka kam kaba dei ban bteng da kane ka sorkar namar ha kato ka por ym lah ban pyndep ïa kiei kiba dei ban siew sha ki khamtam ïa kito kiba la phet na ka GNLA bad wan ban pyndem.
Kane ka sorkar ka la shu ïehbein ïakine ki samla da kaba kim ïoh ïa kaei kaba la kular.
Kane kam wanrah ïaka dur ba itynnad ba ka sorkar ka kwah khot ïakren hadien pat ka wanrah ka jingduh jingkyrmen bad jingduh jingshaniah.
Kumta kaei kaba donkam ka long ba ka sorkar ka dei ban pynpaw ba ka shim khia ïa ka kam khnang ba kan ïoh ïa ka jingshaniah bad ba kane ka kam kan poi sha ka thong ne kan long kaba seisoh, pynkut u Dr Mukul.
Ka elekshon MLA ha la Jylla mynta ka la poi hajan eh bad kane kadei ka por ïa baroh ki kyrtong ba kin pyrshang lut ki lad ki lynti kumno ban ïoh khring ïa ki nongkyrshan na kawei ka party sha kawei pat bad kane hi kan ïai bteng tad haduh ka sngi elekshon.
Kiban kham shah kthong bad shah pynbiej ha kum kine ki por kin dei ki Nongïalam ba hakhmat jong kino kino ki party khamtam ha kito ki party kiba kham biang.
Nangne shakhmat phin sa ïohi ba katei ka jingïarung ja mih ka jur bha bad lehse kane ka elekshon kan dei kawei na ki elekshon kaba khampher namar wat na ka liang u kyrtong um don jingshaniah shuh ïa la ki jong ki Nongïalam khamtam lada u ïohi lei lei ba ki leit bad kynduh bad kiwei ki nongïalam na kiwei pat ki party.
Kane ka elekshon kan pynlyngoh lut ruh ïa baroh ki kyrtong kiba mih ban ïakhun namar wat u Nongkyndong ruh u la stad bha bad um pynpaw pyrthei shuh ïano u kyrshan bad ïano um kyrshan.
Kane kam dei shuh ka juk ba ki nongleit jingïalang ki leit da ka jingieid bad ka jingshaniah ïa ki Nongïalam hynrei ka la dei da kawei pat ka jingmut.
Jan man ki jingïalang mynta la ju ïohi beit ba ka jingpoi ki paidbah ka dei beit da ki hajar ngut.
Hynrei kaba pynlyngoh ka long da pynlong kiwei ki party ruh kiba poi jingïalang ka long hi kumjuh bad kane ka ja wat ha ki jingïalang ba pynlong da ki MLA.Kumta ban shu shaniah ha ka jingpoi jong ki paidbah sha ki jingïalang lehse baroh baroh kin kam ba ki la jop beit.
Phewse baroh kitei ki long markhongpong lut namar ynda la ñiew lang ïa ka jingpoi jong ki paidbah ha ki jingïalang jong ki party bapher bapher kan poi pynban lai shah sawshah ïa ka jingdon ki nongthep vote.
Kane kadei ruh ka nongkyntu ïa ki nongshong shnong ba katlah katïai kiar ban rai ïa ka vote jongphi ha i Bai sha ne bai burom namar kane ka long thik ba phi ïapein ïa ka hok kaba phi ïoh shisien san snem bad ki ryngkat pliah.
Donkam ban pyni sha ka pyrthei ba kum kata ka ri tipbriew tipblei ban ym ngop ha ka spah pyrthei ban thied nokot ïa ka shi vote.
Lehse lada u kyrtong u biang bad u ai ruh bad i bai sha, ka shong ha phi ban rai, lehse phi lah ban kyrshan ïa u hynrei wat ailad pat ba ka pisa kan thied ïa ka dor bad ka hok jongphi.
Kadei ruh ka jingshisha ba ha ki khyndiat bnai shwa ka elekshon ki nongleit ai jingïarap kynthup ki nongsngewlem ki bun bha khamtam eh ha ki jaka ba don ki jingjia ba sngewsih ne ïapbriew.
Dei ha kum kitei ki jingjia ba ki kyrtong ki ïohlad ban ïoh ïa kynduh briew lane pynithuh ba ki dei ki kyrtong ba thmu ban aireng.
Teng teng i thamula ruh ba don ki khep ba lai ne sawngut ki kyrtong ki kynduh lang ha kawei ka jaka ba don kum kitei ki jingjia.
Lehse na ka bynta kiba kham duna ka ïoh ka kot ka la long ka jingkyrkhu kaba khraw haba ki nongwan leh isynei bad ki nongnoh synniang ki bun.
Kane kadei ka juk kaba ki paidbah ki dei ban sngewthuh ba kano kano ka jingpynbiej shwa ka elekshon ka dei ka jingthied ïa ka hok jong ki bad kane ka long ruh kumba ki la shim ram shwa ka elekshon.
Kumta ka jingbakla jong ki ban die ïa ka vote shwa ka elekshon ka long kumba ki la bynda ne ki la shimram na ka bynta ki san snem.
La sngewdei ruh ban kynthoh kylla ïa ki nongthep vote lada jia ba ki nongmihkhmat kim lah ban treikam bha lane kim lah ban ïasaid bha ha Iing Dorbar.
Ka long ka jingsngewsarong ïa ka constituency lada jia ba ki nongmihkhmat ki lah ban treibah bad khamtam ban ïasaid ïa ki ishu jong ka thain lane jong ka jylla ha Jaidbynriew.
Kane kan long ruh markhongpong lada jia ba ki nongmihkhmat jong kato ka constituency kim lah ban trei bha.
Ha kaba khatduh hi ka shong ha ki nongjied bad ki nongthep vote ban jied ïa ki nongmihkhmat jong ki, lada dei ba kim biej tang ha ki jingshah pynbiej shipor lehse ka thain jong ki kan ïoh shisha ïa ki nongmihkhmat kiba janai bad lada jia ba kim long kumta, ka constituency ruh kan mad katkum ka jingbit jong ki ban jied.
Shillong, Nophrah 02 : Ki nongïalehkai jong ki jait jingïalehkai bapher bapher jong ka jylla kiba la ïoh ban khur takma ha ka 2nd North East Olympic Games 2022 hynne ka sngi Thohdieng ki la shah pynkup burom ha ka sorkar jylla lyngba ki song pisa bad ki syrnot.
Ïa katei ka jingïalang pynkup burom ïa ki 188 ngut ki nongïalehkai bad 54 ngut ki coach la pynlong ha U Soso Tham Auditorium, Shillong ha kaba u Myntri Rangbah ka Jylla u Conrad K Sangma u la don lang kum u kongsan bad sam ruh ïa ki khusnam sha ki nongïalehkai.
Ha kane ka sngi la ïadonlang ruh ki ophisar jong ka tnad Directorate of Sports and Youth Affairs, ki nongkitkam jong ka Meghalaya State Olympic Association (MSOA) ba kynthup u Bah John F Kharshiing uba dei u Working President, Bah Finely L Pariat General Secretary, ki nongkitkam jong ki state association, ki nongïalehkai bad kiwei kiwei.
U Myntri Rangbah ha kane ka sngi u la pyllait paidbah ruh ïa ka bai bam ne ka scolarship na bynta ki nongïalehkai kiba ïoh ban khur takma la ka long ha ki lympung ïalehkai hapoh ka jylla, shabar na la ka jong ka jylla bad shaduh ki jingïalehkai shabar ri.
U Myntri Rangbah haba ai jingkren ha kane ka sngi u la pynpaw ka jingsngewkmen ba katei ka prokram ka la long ruh dei lyngba ki nongïalehkai kiba la lah ban ïalehkai bha bad khur takma ha ka 2nd North East Olympic Games 2022 bad u la kyrkhu kyrdoh ruh ba kin nang lah ban ïalehkai bha ha ki jingïalehkai ba dang wan.
U Myntri Rangbah u la ong ruh ba ka sorkar jylla kan dang ïai bteng ban ai ka jingkyrshan na bynta ki nongïalehkai la ka long ha ka liang ka song pisa, ki jaka ïalehkai kiba biang khnang ba kin lah ban nang kiew shaphrang ha ki kam ïalehkai.
U la ong ruh ba da ka jingïatreilang ryngkat bad ka sorkar ha kawei ka sngi kin sa mih ki nongïalehkai kiban tyngshaiñ na ka bynta ka jylla bad ïa ka ri bad kyrmen skhem ruh ba ha kawei ka sngi kin sa mih shibun ki nongïalehkai kiban long ki khlur bad kiban ïoh ban mih madan ha ki jingïalehkai Olympic.
Ha kane ka sngi la pynshongkun ruh ïa ka jingïalang da ki jingrwai na ki samla.
Shillong, Nohprah 02 : Ki saw ngut ki samla jong ka Jylla ki la ïoh ban khur takma ha ka jingïalehkai Muay Thai kaba la long ha ki lai sngi ha Imphal kaba la tip kum ka Manipur Sangai Festival 3rd Amateur Muay Thai Championship 2022 & Demonstration Game.
Kine ki saw ngut kiba la khur takma ki kynthup u samla Shanbor Kurbah uba la ïoh khur ïa ka takma ksiar ha ka kyrdan ïakhun ba 48-51 kg, u samla Kordor Rynjah ïa ka takma Ksiar ha ka kyrdan jingkhia ba 45-48 kg, u samla Royalson Lapang ïa ka takma Rupa ha ka jingkhia ba 48-51 kg bad u samla Labianglang Thawbri u ïoh ïa ka takma Rnong ha ka jingkhia kaba 68-71 kg.
Halor kane ka jingïoh khur takma na ka liang ka All Meghalaya Muay Thai Association hapoh ka jingïalam u Bah Samuel Hashah uba dei u President ha ka 2 tarik Nohprah 2022 ka kynhun ka la pynkup burom ïa kine ki saw ngut ha ka jingïakynduh bad ki lad pathai khubor ha Shillong Press Club.
Ïa katei ka tournament la pynïaid da ka Amateur Muay Thai Association la pynlong ha State Boxing Arena, Khuman Lampak Sports Complex ha Imphal naduh ka 28 haduh ka 30 tarik u Naiwieng 2022.
Mawkyrwat, Nohprah, 02: Hadien ka jingmih kiba bun ki jingeh jong ki paidbah kaba ïa dei bad ki kam hapoh jong ka jaka pynlang pisa ne ka bank ha Mawkyrwat Branch, u MLA jong ka Mawkyrwat Constituency, bah Renikton Lyngdoh Thongkhar uba dei u Myntri jong ka tnad umbam umdih u la pynpaw ka jingsngewkhia bad ha kajuh ka por kum u nongmihkhmat u la khot la wer ïa ki paitbah ba kin long kiba ïa treilang khnang ban lah ban weng noh ïa kane ka jingeh na kane ka jingeh kaba ki ïa kynduh.
Na ka liang jong u bah Renikton Lyngdoh Thongkhar mynta ka janmiet haba kren ha ki lad pathai khubor u la kular ruh ba un sa ai da ka kot jingthoh sha bor ba halor jong kane ka jaka pynlang pisa ka Meghalaya Rural Bank (MRB) khnang ban kin lah ban pynbiang ïa ka jingdonkam jong u paidbah bad ha kajuh ka por ba kin pynkha biang ïa ki tnad treikam hangne hapoh ka South West Khasi Hills District khnang ba kan kham pynsuk ïa ki paidbah kiba don ka jingïadei kam bad ki kam pisa pilaiñ.
U la kyntu ïa ki nongtrei jong ka Meghalaya Rural Bank, Mawkyrwat Branch ba kumba ki paidbah ki la ai ka jingshaniah ïa kane ka jaka pynlang pisa ha Mawkyrwat mynta ka la dei ka por ba kin buh kham bun noh ïa ki tnad treikam jong ki Bank khnang ba kan long ka jingmyntoi bad kan ym khapngiah kumba ka long ha kine ki sngi ba mynta.
U la ai jingmut ruh ïa ki paidbah ba kim dei ban shu ïa thynñian eh tang hapoh kane ka jaka pynlang pisa hynrei kin da pyndonkam de da kiwei pat ki lad lyngba ki bank sakhi ba kin lah ban ïarap ha kaba sei ne thep pisa.
“Haba thep pisa lyngba ki bank sakhi ruh kim dei ban shu leh kulmar hynrei ki dei ban ïaid da ka lynti khnang ba kan nym buh jingeh", ong u Bah Renik.
U la kyntu ruh khamtam ïa ki kontraktor bad ki nongkhaïi ba kin pyrshang ban plie account de sha kiwei de ki jaka pynlang pisa bad ki dei ruh ban aplai de da ki Automated Teller Machine (ATM) Card khnang kan lait ban ïa knieh bad ki paidbah namar kumba long mynta kiba bun ki account hapoh Meghalaya Rural Bank (MRB) ki dei ki briew kiba trei ha ki ka kam 100 sngi ne ki Jop Card Holder.
Mairang, Nohprah 2: Ka ophis jong ka District Social Welfare Officer West Khasi Hills District, ha ka sngi thohdieng jong ka taiew ka la ïoh ban pynlong ïa ka ‘International Day for Persons With Disability (PWDs)’, lane ka sngi ba kyrpang jong ki nongshong shnong kiba don jingduna ha ki dkhot met.
ïa ka prokram jingrakhe, la pynlong ha Tirot Sing Memorial Hall, Pyndengumiong Mairang Eastern West Khasi Hills District, ha kaba u Deputy Commissioner jong ka Eastern West Khasi Hills District, u Bah W.Nongsiej u la long u kongsan ha ryngkat ka jingdon lang jong I District Social Welfare Officer ka West Khasi Hills District, I Kong V.C War, I Principal ka Mairang Vidya Jyoti Inclusive School, Mairang, I Kong B.L Mawnai, u Director ka Makarious Medical Centre Mairang, u Dr.M.Syiem bad kiwei kiwei.
Ha ka jingkren jong u kum u kongsan, u Deputy Commissioner ka Eastern West Khasi Hills District u Bah W.Nongsiej, u la ai khublei ïa ka ophis jong I District Social Welfare Officer ka West Khasi Hills District, ba ka la lah ban pynlong ïa ka jingrakhe ïa kane ka sngi kaba kyrpang.
U la kyntu ïa baroh kiba la sakhi lang ïa kane ka prokram, ba kin peit bad ithuh ïa ki nongshong shnong kiba don jingduna ha ki dkhot met, lyngba ki sap ba kyrpang jong ki ym lyngba ki jingduna kiba ki don.
Katba, u Director ka Makarious Medical Centre Mairang u Dr.M.Syiem, ha ka jingkren ka jong u, u la khot la wer ïa baroh ba kin don ïa ka mynsiem jong ka jingsngewlem na ka bynta ki nongshong shnong kiba don jingduna ha ki dkhot met.
U la kyntu ruh ïa baroh ba kin wanrah ïa ka jingkylla ha ka saiñ pyrkhat, da kaba phai khmat sha ka jinglah jong kito kiba don jingduna ha ki dkhot met lyngba ki sap ki talent ba u Blei u la ai ha ki.
Ha kane ka sngi la sakhi ruh ïa ka medical check-up, ka jingpynrung kyrteng aadhar bad la ïoh ruh ban pynlong ïa ki jingïalehkai bapher bapher na ka bynta ki nongshong shnong ka thaiñ kiba don jingduna ha ki dkhot met.
Ha kane ka jingrakhe, ki kynrem ki lyndan ki la ïoh ruh ban sam ïa ki tiar bad kor ïarap sha kiba don jingduna ha ki dkhot met kiba la wan ïashimbynta ha kane ka prokram.
Khliehriat, Nohprah 02 : Ka longshisha kaba sngewtynnad haduh katta katta ban tip ba ha East Jaiñtia Hills District, ki don bun ki nongrep kiba paka kiba lah ban pyndap ym tang ïa ka ïing ka sem, hynrei wat ban pyndap ïa ka district bad ïa ka jylla ruh da ki mar rep jong ki, ïa kane la ïathuh da u President jong ka Hill Farmers Union East Jaiñtia Hills District, u bah Danosha Tlang, ha ka jingrakhe ïa ka sngi burom ki nongrep ha ka prokram ba la pynlong ha madan Teilang Play Ground ha Dkhiah West mynta ka sngi.
Haba kren kum u kongsan ha kane ka sngi, u myntri ka sorkar jylla, u bah Kyrmen Shylla, u la pynpaw ka jingsngew kmen ba ka don ka jingkiew ka rep ka riang hapoh ka district, u la ong ruh ba ka jingdon kane ka Hill Farmers Union kan iarap shibun ïa ki paidbah nongrep ha ka jylla baroh kawei, ha kaba kane ka Union kan ïalam lynti ïa ki nongrep ha kaba pynïaid ïew ïa ki mar rep jong ki, u la ong ba wat na ka liang ka sorkar ruh ka ju ai mynsiem ïa ki nongrep ba dup lah ban kynjoh sha kata ka thong ban pyndap hi da lade ïa lade, ha kajuh ka por ban ïoh ruh ban pynïaid ïew ïa ki mar rep sha bar jylla bad wat shhabar ri ruh, u la ai khublei ïa ki paidbah nongrep kiba la ïa poi sha kane ka prokram bad kyntu ïa ki paidbah ba kin sngap ïa ki jingkren jong jong ki nongïalam bad ki heh sorkar ka ban long ka jingmyntoi ïa ki ban dup lah ban pyn heh shuh shuh ïa ka kam rep jong ki“Nga ngeit ba da ka jingïatreilang ryngkat ruh bad ki heh sorkar ka kam rep kan kiew shuh shuh bad yn lah ruh ban kyntiew ïa ka ïoh ka kot jong ki paidbah nongrep" ong u bah Kyrmen Shylla.
U la ai khublei ruh ïa ka HFU kaba la lah ban pynlong ïa kane ka prokram kaba kyrpang na ka bynta ki nongrep kaba long ka prokram ba kyrpang ban tip bad ban ithuh ïa ki nongrep ha ka jylla Meghalaya bad u pynpaw ka jingsngew kmen ba ka sorkar Meghalaya ruh ka tip bad ka ithuh ïa ki paidbah nongrep bad ka pyrshang beit ban wad ki lad ki lynti ban kyntiew ïa ki, u ai khubleei ïa u Deputy Commissioner bad ïa ki heh sorkar kiba ju shim khia ban sngap ïa ki jing ud jing nam ki nongrep.
Ha kajuh ka por, u kyntu ïa u Deputy Commissioner ban peit bad shimkhia ha kaba ïadei bad ka pisa kaba dei ka bai lutksan ba ki paidbah nongrep ki dei ban ioh na ka bynta ka jinsgah pynjulor ïa ki jaka rep ha ka jingwan lynshop ka mariang bad u pam map ruh halor ka jingslem ban ioh ïa kane ka bailutksan kaba na ka daw ba ki kam ki hap ban ïaid lyngba ki kyndon (process) kiba dei ban ïaid.
U Symbud kongsan, u Deputy Commissioner ka East Jaiñtia Hills District, u Abhilash Bnarwal, IAS, u la pynpaw ka jingsngewkmen ba ki paidbah nongrep ki la ïa poi sha kane ka prokram ha kane ka sngi kaba long ka sngi kyrang jong ki nongrep, u la pynshlur bad ai mynsiem ïa ki ba ki dei ban wan sha ka ophis jong u lada ki don kano kano ka jingeh lane lada ki don kano kano ka ujor ban pyntip sha u ha kaba u la kular ba na ka liang ka ophis u DC kan ai ka jingiatreilang la ha kano kano ka por ban kyntiew ïa ki nongrep namar dei lyngba ki nongrep ba ngin sa ïoh ïa ka bam ban bam man la ka sngi.
Ha kajuh ka por, u la ai ruh ka jingiaroh ïa u bah Kyrmen Shylla uba ju kyrshan ïa ki paidbah ka thaiñ bad kyntu ïa u ba un nang ïai bteng ban kyrshan ïa ki paidbah kiba donkam ïa ka jingïarap, u pynpaw ruh ka jingkmen ba ka sorkar Meghalaya ruh ka long la kloi ban ïarap ïa ki paidbah nongrep ban kyntiew ïa ki.
U nongialam ba ha khlieh duh jong ka Hill Farmers Union, u President rangbah ka HFU Central Body, u bah Allfondbirth Kharsyntiew, u la ai mynsiem shi katdei eh ïa ki paidbah nongrep jong ka East Jaiñtia Hills District bad ïathuh ruh ba kane ka HFU ka don ka thong ban wanrah ïa ka jingkylla ban kyntiew ïa ki paidbah nongrep hapoh ka jylla, halor kane u ai khublei ïa ka tnat ka rep ka riang kaba ju ai ka jingiatreilang na ka por sha ka por bad ka Union.
“Haba ki nongrep ki duk, ka mut ka ïew ka hiran, haba hiar ka dor jong ki mar rep wat ki khyllung ki khynnah ruh kim poi sha ki ïew ki hat namar ki kmie ki kpa kim don pisa, kane ka dei ka jingkitkhlieh jong ngi bad nga ju ïakren bad ki heh sorkar kiba don hapoh ki district bad ha ki Block bad nga ju ong ïa ki ba kin plie ïa ki jingkhang na ka bynta ki paidbah nongrep jong ngi bad lada khlem ki heh sorkar ngin nym lah ban wanrah ïa ka pyrkhat pyrdaiñ ha ka rep ka riang ha ki lynti kiba thymmai, ngi ju ïakren ruh bad ka sorkar bad pynher ki shithi sha u myntri ka rep ka riang ban ong ban pynheh ïa ka mang tyngka na ka bynta ka rep ka riang khnang ba lyngba kane kan sa poi sha ki district bad sha ki Block bad kan long ka jingkyrkhu ïa ki nongrep, hynrei kaba sngewsih ka long ba bun ki nongrep haba ki leit sha ki tnat ka rep ka riang ba leit pan symbai ki ong ba ka tnat kam don pisa, hooid ngim lah ban len namar ngi ïakynduh ïa u khñiang jingpang covid-19 myn ha ki snem ba la leit, ka la long kaba jynjar bad ba hiran haduh katta katta" pynpaw u bah A.Kharsyntiew.
“Nga kynmaw ïa kane ka wei ba ha ka por u covid ki nongrep ki jynjar ban die ïa ki jhur hynrei ngi ha Shillong ngim jynjar ban ïoh ïa ka bam, namar ngi ki nongialam jong ka HFU ha kato ka por ngi long kita ki nonglum na ki nongrep bad ngi buh ïa ki samla ba kin leit pynpoi ïa ki jhur sha ki ïing briew kiba donkam ïa ki jhur kiba la pyntip lyngba ki phone call" bynrap utei u nongïalam ka HFU.U la ai mynsiem ïa ki nongrep da kaba ong ba lada khlem ki nongrep ka ri kan nym lah ban kiew ha kiba bun ki liang, u la hikai ruh da kaba ong “ wat pynmih ïa ki mar rep lada phim lah ban pynïaid ïa ki, namar lada ngim lah ban pynïaid ngi shah khnoit ha ki nongkhaiï"Haba kren ïa sha ki nongrep jong ka East Jaiñtia Hills District, u tei u nongïalam ka HFU u la ong ba “Haduh mynta ngi sngew thuh ba ka EHJD ka dang don ha ka jingeh naduh ba la shah khang ka kam tih dewiong, ki nongrep, ki nongbylla, ki nongshongshnong haduh mynta ki dang klumar jingmut, kiba bun kim pat ïoh ïa ka kam ka jam kaba bit ba biang".
U la ïathuh ruh ba dang myn ha u bnai risaw u la leit sha ka jingialang ba la pynlong ha ka nongbah Delhi bad ïatai halor ka Degitalise of Agriculture bad ong ba haba la ïatai ïa kane ka phang kaba ïadei bad ka techology, u la pynpaw ka jingsngew khia ba ka la don ka jinghiar kaba haduh katta katta ha ka thoh ka tar, ka pule ka puthi hapoh ka jylla Meghalaya.
U bah Allfonbirth, u la ïathuh ba ka Union ka la dawa na ka sorkar ba kan wanrah noh ïa ka Meghalaya Farmers Commission bad mynta kane ka ophis ka don ha nongbah Shillong.
U la pynpaw ruh ka jingsngew kmen ba kane ka prokram ka la long kaba jop da ka jingwan ki paidbah nongrep kiba don hapoh ka district, u la ai ka jingkhublei ïa ki ba kin nang kiew irat “Sngewtynnad ba ka HFU ha EJHD, ka la shim ïa kane ka synjam ban kynmaw kyrpang ïa ki nongrep, ban ai ruh ïa ki khusnam sha ki 38 ngut ki nongrep kiba hapoh ka district kiba la lah ban ieng hala ki jong ki kjat"U phah ruh ka khubor sha baroh ki paidbah nongrep ba ka 4 tarik u nohprah ka dei ka sngi ba kynmaw burom ïa ki nongrep hapoh ka jylla kaba la sdang naduh u snnem 2018.
U President jong ka HFU East Jaiñtia Hills District, u bah Danosha Tlang u la ong ba “Bun ki ju ong, ba don nongrep mo ha EJHD?, hynrei dei hadien ba ngi la leit jurip sha ki shnong bapher bapher hapoh ka district, ngi lap ba ki don ki nongrep kiba paka shisha kiba lah ban pyndap ïa ka district, ïa ka ïing ka sem bad ha ki ïew ki hat, nga sngew sarong ban ong ba ha EJHD ka don kawei ka kper sohñiamtra kaba hehduh ha Meghalaya ba la rep da u ma Self Daniel Lyngdoh, uba na ka shnong Sutnga bad mynta ki dang wad jingtip shuh shuh ba lehse kane kan dei ruh ka kper kaba heh duh ha ka thaiñ shatei lam mih ngi, ka jingwad ka dang ïaid"“Ngi la ïohi ba ka long kaba donkam ban jan sha ki nongrep, na kata ka daw nga shim ïa ka lyngkor kaba khia ban pynlong ïa kane ka prokram kaba jop kaba kyrpang na ka bynta ki nongrep, nga kyntu ïa ki nongrep ba kin ai ka jingkyrshan ïa ka HFU khnang ngin lah ban iakhun ïa ki jingeh jong ki nongrep, kata ha ryngkat lang bad ki heh sorkar ban wanrah ruh ïa ka rukom rep kaba thymmai".
U bah Danosha, u la ïathuh ruh ba naduh u snem 2009 u la pyrshang ban ïa don lang bad ki nongrep bad u ju leit jurip bad lum lang ïa ki mar rep jong ki, u ju iarap shi katdei eh ïa ki paidbah nongrep bad ong ba tang marwei hi um lah ban leh eiei kumta u la phai khmat sha ka Hill Farmers Union ban ïatreilang ban kyntiew ïa ki paidbah nongrep.
Ha kane ka sngi ka HFU East Jaiñtia Hills District, ka la pynkup burom bad ai khusnam ruh sha ki 38 ngut ki nongrep kiba napoh ka district kiba la lah ban ieng ha la ki jong ki kjat, kiba kynthup u bah Self Daniel Lyngdoh, uba na Sutnga, u bah Samuel Latam, uba na ka shnong Mynthlu, ka kong Ngon Bareh kaba na ka shnong Jalaphet, u bah Chesterfield Langstang, na Sohkymphor, u bah Serios Dkhar na shnong Deiñsatlang, ka kong Kyrsiew Ryngkhlem naka shnong Wapungskur, ka kong Iahphang Dkhar, na ka shnong Tuber Sohshrieh lem bad kiwei kiwei ki nongrep kiba paw hapoh ka district.
La ïoh ruh ka jingkren na u Waheh shnong Narwan, u bah Lamsuk Langstang bad la pynbyrngia ïa ka prokram da ki jingshad na ki nongrep kiba na Dkhiah West, na Saipung, ïa ka prokram la pyniaid da u Adviser HFU-EJHD, u bah Coming wanjoy Tlang.
Mawkyrwat, Nohprah, 02: Kum ka dak jong ka jingkynmaw burom ne ïasnohkti lang ha ka sngi ba kyrpang jong ki briew kiba don ka jingduna ha ki dkhot met ne ki Persons with Disabilities (PwDs), na ka liang ka Tehsonglang Multipurpose Co-operative Society Limited, Jakrem ka la ïoh ban rakhe ïa kane ka sngi ha CLF, Laitlawsang ha kaba u bah Renikton Lyngdoh Tongkhar, u nongmihkhmat ka Mawkyrwat Constituency bad kum u Myntri jong ka sorkar Meghalaya u la long kum ka kongsan.
ïa kane ka prokram la rakhe ha ryngkat ka jingïatreilang ka ophis jong u District Social Welfare Officer, South West Khasi Hills District, ka District Legal Services Authority (DLSA), South West Khasi Hills District bad ka NPRPD Scheme, South West Khasi Hills District kaba ka phang pdeng ka long, “Ki lad ki lynti ban wanrah ha ka roi ka par da kaba pyndonkam da ki buit ne jinghikai ba thymmai bad ban pynpoi hajan baroh ki jaka khnang ban wanrah ïa ka jingïaryngkat salonsar".
Ka jingthmu ban pynlong ïa kane ka program ka long ban tehsong lang ïa ki briew kiba don ka jinglah ba kyrpang da kaba pynlong ka jingïalang ban ai mynsiem ïa ki ba wat hapdeng ki jingduna ha ka met hynrei kim dei ban duh jingkyrmen namar ha ki ki don pat ïa ka jinglah ban leh shibun kiei kiei ki kam kiba khraw kum ha ka rwai ka siaw, ka put ka tem bad kiwei de ki kam kumba long lem kiwei pat kiba biang ha ka met ka phad.
Lyngba kane ka prokram lyngba ka NRLM ruh la khmih lynti ba ki dkhot jong ki SHGs kkin nang lah ban kyntiew ruh ïa ka ïoh ka kot lyngba ki sap kaba ki ki don ban pynmih ruh de ïa ki mar rep kiba bun jait.
Shuh shuh ha kane ka sngi ym tang ban ki la ïoh ban rakhe ïa kane ka sngi jong ki briew kiba don ka jinglah ba kyrpang (PwDs) hynrei la ïoh ruh ban plie ïa ka ïew ïa die ïa thied na ki mar kiba la pynmih da ki Self Help Groups (SHGs).
U bah Renikton Lyngdoh Tongkhar, u nongmihkhmat ka Mawkyrwat Constituency bad kum u Myntri jong ka sorkar Meghalaya haba kren ha ka jingialang u la pynpaw ka jingkhublei kaba kyrpang eh na ka bynta ki kmie ki kpa kiba long ka jingkyrmen na ka bynta ki khun ha kaba ki la wan lang ha kane ka sngi ryngkat bad ki khun kiba don ka jinglah ba kyrpang (PwDs).
U la ai mynsiem ia ki, ba watla ki don ia ki khun kiba don ka jingduna hynrei ki tip ba U Blei U buh ha kane ka pyrthei ryngkat ki jingthmu namar wat la ki don ha kata ka bynta ruh ki don napdeng jong ki kiba ki lah ban pyntbit ia lade ha ka rwai ka siaw, ka put ka tem bad kiwei de katkum ka jinglah lyngba ka sap kyrpang kaba U Blei U la ai.
U la ong ruh ba kane ka jingrakhe ia ka sngi ba kyrpang, kan da long shisha kaba pynkynmaw ba kim dei ban shah peit beiñ hynrei ban ñiew ia ki kumba long para briew bad ka kmie kaba kha ba pun kam lah ban ieh ia la ki jong ki khun hynrei ka kdup ieit ia ki ha manla ka sngi.
“Watla ka pyrthei ka iohi ba ki don ka jingduna ha ki dkhot met, hynrei ka kmie hi kam don jingsngewpher namar ka don la ka jong ka jingieit kaba kyrpang", ong u bah Renik.
Namarkata, u la ai mynsiem ia ki khun kiba don ka jingduna ha ki dkhot met ba kim dei duh jingkyrmen ne ban rit mynsiem hynrei ki dei ban long kiba shlur bad kiba pynkmen ia la ka mynsiem khnang ba ka lawei jong ki ruh kan long kaba phyrnia kumba long kiwei de ki para briew.
Shuh shuh u la kyntu ia ki paidbah ba haba ki rakhe ia kane ka sngi ba kyrpang to kin shim ba kin da don ka jingkut jingmut ban peit ba kum ia kine ki briew kiba don ka jingduna kumba peit ka kmie kaba pun ba kha bad ba kin iohi ia kata ka jinglong kyrpang ha ki khun bad kin ieit ia ki, kin burom ia ki bad dei tang hangta ba kin iohi ba ka pyrthei baroh kan don ia kata ka jingburom kyrpang iwei ia iwei pat.
Ai ba lyngba kane ka jingrakhe kan long ka sngi ba don jingmut ha ki khun jong ngi kiba la kha kyrpang ha kane ka pyrthei namar baroh ki long kiba kordor hakhmat u briew bad hakhmat U Blei bad Un da kyrkhu ruh ia ki ha ki bynta baroh.
Ka kong J.U.Kharpuri, MCS, Additional Deputy Commissioner, South West Khasi Hills District kum ka symbud kongsan ha ka jingkren jong ka ka la ong ba ban wanrah ki jingkylla ha kiba bun ki bynta la ka long ha ka ïoh ka kot ne ha ka kamai ka kajih, ki donkam eh ïa ka jingïatreilang namar lada ki don ha ki kynhun kin lah ban pyntyllun ïa kiba bun ki kam da kaba ka la ai nuksa ruh ïa ka Jylla Kerala ba ka kiew ha ki bynta baroh ym ba ki trei marwei hynrei ki trei lyngba ki kynhun.
Kumta haba kren ha kum ka sngi, ka la ai mynsiem na ka bynta ki kmie ki kpa ba kim dei ban lehraiñ ne noh mynsiem lada ki don ïa ki khun kiba duna ha ki dkhot met hynrei ki dei ban ai ka juh ka jingieit, ka jingsumar ne ka jingshakri da kaba kin nym ai lad ba ka jingshah leh beiñ ïa ki kan wan lap namar lada kum kine ki briew kiba don ka jingduna ki shah leh beiñ ka aiñ ïa kita ki briew ruh ka don.
Kiwei pat ki nongkren ki long u bah I.Lawrynñiang, MCS, Block Development Officer (BDO) ka Mawkyrwat C&RD Block, ka kong D.Sohtun, MJS, Chief Judicial Magistrate-cum-Secretary jong ka District Legal Services Authority (DLSA), South West Khasi Hills District bad kiwei de.
Ha kane ka sngi la ïoh ban sam ki jingaisngewbha sha ki katto katne ngut kiba briew kiba don ka jingduna ha ki dkhot met.
La pynshongkun ïa kane ka sngi da ka jingrwai na ka Chilajong Village Organisation bad ka jingshad na ki hep rit ka Domjyrti.
Nongstoiñ, Nohprah 2: Ka shong Rambrai ka dei ka shnong kaba la ïar bha kaba la jan ïa ryngkat bad ka Nongstoiñ kaba dei ka Headquarter jong ka West Khasi Hills District, namar ki shnong kiba don mar syndah ka kynthup naduh Mawthungmarwei, Mawkohïew, Mawrang, Rngi Lower ïew Rambrai, Lawdibah, Umsiej, Nongkroh, Umjaut bad kiwei kiwei ki kyntoit shnong.
Ka thaiñ Rambrai ka kynthup haduh ki thaiñ Mawdoh shaduh ki thaiñ Kyrshai ha ba lada kheiñ ia ka jingdon jong ki shnong ka la poi sha ki shispah tam ki shnong.
Haba phai pat ha ki tnad treikam jong ka sorkar kiba don ha ka shnong Rambrai, ka don tang ka Primary Health Centre kaba shiphew jingthiah, ka Ophis kaba dei peit ïa ki jingri jingdup kata ruh ka jingtreikam kam pat da long kaba thikna bad ka tnad kynshew pisa jong ka Meghalaya Rural Bank.
Nalor kata ka don ka ïew Rambrai kaba ju long shisien shi taïew namar ka dei ka jaka pdeng jong ka thaiñ kaba ki paidbah ki hap ban wan man ka sngi ïew ban pynbiang ïa ki jingsiew jingtda haïing hasem.
Ha kaba ïadei bad ka jinglong jingman jong ki jingdonkam ba kongsan jong ki paidbah katei ka thaiñ, u bah L.Marbaniang haba ïakren bad u nongthoh khubor, u la ong ba kumba ka long mynta ka tnad treikam kynshew pisa jong ka sorkar kaba la don ha Rambrai, ka donkam kyrkieh ban pynbit pynbiang da ka Meghalaya Rural Bank, namar kawei pa kawei ka shnong ha ka thaiñ ka ïoh ban pyntrei ïa ka skhm MNREGS.Bun na ki nongshong shnong ki don la ka jong ka jong ka job card, kumta ïa ka bai bylla ba la pynrung ha ki Account jong ki, ki hap ban leit sei na katei ka tnad kynshew pisa jong ka MRB kaba la don ha Rambrai.
U la ong ruh ba kumba ka long mynta, ki paidbah kiba wan sei ïa ka bai bylla na katei ka tnad kynshew pisa, ki hap ban ïeng da u lain man la ka sngi bad lada dei ha ki sngi ba bun briew, ki hap ban ap baroh shisngi.
Lada dei pat kiba na ki shnong kiba jngai kum na ki thaiñ Mawdumdum, Rangesohïong, Umïong bad kiwei kiwei ki shnong kiba jngai, ki hap ban leit phai kumta ka shem jngeh namar kim don kali satia kiba leit shaduh ki shnong jong ki.
U la ong ruh ba ki paidbah na ki thaiñ Umïong bad Umshem, ki hap ban ïaid kjat kumba san kynta tam, kumta lada dei ki kynthei ki shem jingeh haduh katta katta.
Kumta, u la ong ba ka la don kam kyrkieh ba ka MRB kan kham pynbit pynbiang noh ïa katei ka tnad treikam, khnang ba kan pynsuk ïa ki paidbah.
Jowai, Nohprah 02 : U Myntri ka C&RD jong ka jylla u Hamletson Dohling ha ryngkat u MLA ka thaiñ uba dei ruh u myntri ka kam pohïing u ma Lahkmen Rymbui, u S.C.Sadhu, IAS, Director, C&RD, u bah B.S.Sohliya, IAS, DC Jowai bad kiwei de ki ophisar sorkar jong ka Distrcit bad kumjuh na ka Sub-Divisional Officers mynta ka sngi kila wan ban plie ïa u mawnongrim ban tei ïa ka Block Complex ne ka ïing thymmai jong ka Amlarem C&RD Block West Jaiñtia Hills District.
La ïathuh ba ïa kane ka Block Complex la aiti ban pyntrei da u Contractors uba dei na ka thaiñ 7-Amlarem Constituency hi ha ka jingbei tyngka ba 2.77 Crores.
Shuh shuh la ong ba ka jingdon jong kane ka ïing treikam thymmai kan ïarap shibun eh ïa ki paidbah ba kin ïoh ban pyndep ïa ki jingdonkam jong ki ha kaba ïadei bad ki Scheme jong ki Block bapher bapher (MBDA, NRLM, Skill Development etc) kaba don ha kawei hi ka jaka.
U ma Lahkmen ula pyntip hapoh ka Amlarem Community and Rural Development Block ki don haduh 71 tylli ki Village organizations (VO) bad 590 ki Self Help Groups (SHG) bad kine ki kynhun kila synñiang shibun eh ha ki kam ba bha ban wan rah ïa ka jingbha jingmiat bad ki jingkylla kumba ïaid ka por hapoh jong kitei ki jaka ba ki don.
Shillong, Nohprah 02 : Ha India, kumba 2.35 million ngut ki briew ki ïoh ïa ka jingpang HIV (PLHIV), hynrei tang kumba 1.78 million ngut ki tip ïa kane lyngba ka jingtest ba dang shen shaphang ka HIV ïa kaba la leh ha kylleng satlak ka pyrthei ka pyni ba ka don ka jingma kaba khraw ïa ka pyrthei ha ki sngi mynta, ha kaba bun na ki briew kim ïoh ban phah leit test namar ka daw jong ka jingwan ka khlam.
Ha ka jingpyrshang ban weng ïa ka ne ka jingeh ha ka liang ka jingtest kumta ban leh ïa ka jingtest khnang ban pynkhlaiñ ki jingïarap ïa kito kiba ïoh pang bad lah ruh ban pynurlong ïa ka thong kaba nyngkong jong ka UNAIDS’ – khnang ba yn lah ban tip ïa kumba 95% na ki nongpang kiba don ïa ka HIV-positive, kaba lah ban ïalam sha ka jinglah ban ai jingsumar na ka bynta kito kiba don ïa ka jingpang, bad lah ban tehlakam ïa ka jingpang bad pynkut syndon ïaka jingsaphriang jong ka HIV kat ha ka snem 2030.
Ka jinglap kaba kloi ïa kito ki nongpang HIV positive ka long kaba donkam khnang ban pynsuk ïa ka jingïaid lynti jong kito kiba ïohpang ba kin ïoh ïa ka jingsumar kaba kloi.
Nalor kata, ka ïarap ruh ban ïada na ka jingsaphriang jong u khniang jingpang HIV, kumba 3.5 shah ka jingsaphriang u khniang jingpang sha kiwei pat ki briew ka long namar ba kim tip ïa ka jingdon jong u.
Kane kan ïarap ruh bad pynduna ïa ka jingïohpang bad jingkhlad jong ki nongpang.
Ki buit treikam kum ka ka point-of-care testing, kaba dei ka jingtest kaban pyntip kloi ïa ka jingdon u khniang jingpang HIV ïa kaba la leh ha ki jaka sumar da ki nongsumar ba la pyntbit, ka long kaba donkam ban pyntikna ban tip kham kloi ïa ka jingpang.
Ka ïarap ruh ban ïoh ïa ki jingtest, ka pynkup bor ïa ki briew ba kin suk ban tip ïa lade la ki don ne em ïa ka jingpang da kaba ki ïoh noh ïa ka jingpyntip tang hapoh 20 minit.
Ka jingsumar ba la tip kum ka point-of-care ka long kaba donkam bha na ka bynta ka ri kaba don ha ka jingma kum ka, ha kaba ki jaka ban leit test ki duna khamtam ha ki jaka nongkyndong jong ka ri, ka jingleit test mon sngewbha ruh ka long kaba duna.
Ha kine ki sngi, ka point-of-care testing ka ïai bteng ban nang kiew sted, da ka jingwanrah ïa ki kor treikam ba la tip kum ka 4 th generation technology-based rapid test, ka long ka kor treikam kaba la kham tam ka jingbha ban ïa ka 2nd bad 3rd generation test kaba mynshwa.
Kine ki test ba thymmai ki long kiba suk ban pyndonkam bad ka lah ban lap 28% ka jingshah ktah na ka jingpang kaba ka jingtest ba mynta kaba ka 3rd generation rapid test kam lah,kaba pyntikna ba bun na ki nongshong shnong kin lah ban tip shaphang ka jingpang khnang ba kin ïoh ïaka jingsumar kaba sted ban ïarap ïa ka jingshitom jong ki.
Ka test ka ïarap ban lap kloi ïa ka jingpang, ka ïarap ruh ban lap ïa ka HIV antibodies bad ka antigen, kiba lah ban paw 15-25 sngi hadien ba la ïabit ïa ka jigpang.
Kumta, ka long ka jingtest kaba biang ba lah ban ïoh jingtip tang ha ka por ba lyngkot.
Kane ka long kaba donkam bha ruh ha ki jaka test snam, ha kaba ka por ban lap ïaka jingpang HIV ynda la ïabit ka kloi bad kumba mar shiteng ka jingsted na kiwei pat ki jingtest.
Ha kane ka kor test ba thymmai ia kaba la tip kum ka 4th generation testing, ka don ïa ki jingtest kaba lah ban lap beit thik ïa ka jingpang, ka long kaba tikna ban lap ïa ka jingpang, kaba long kumba 5 haduh 20% jong baroh kiba ïoh ïa ka jingpang HIV hapdeng ki briew kiba kwah ban leit test, ban ïa nujor bad ka jingtest kaba ha ki por ba mynshwa.
Kane ka ïarap ban lap noh ïa ka jingpang dangshen, tang hapoh 12 sngi hadien ba la ïabit ïa ka jingpang, ban ïa nujor bad ki jingtest jong ka 3rd generation test kaba lah ban lap ïa ka jingpang tang hadien 20 sngi ne hadien shuh shuh ïa kata.
Kumta, ki nongpang HIV positive ki lah ban ïoh ïa ka jingtip kaba kloi bad ïoh ruh ïa ki jingsumar.
Lah ruh ban pyndkut ïa u kynjri jong ka jingsaphriang ka jingpang, kaba long shisha kaba donkam namar ba jingktah ka jingpang ka long namar ka jingbun jong u khniang jingpang bad ka don jingma ïa ka jingsaphriang jong ka jingpang.
Ka buit treikam ha kaba ïadei bad ka jingtest ka long kaba kongsan ban ïarap ïa ka jingpyrshang jong ka India ban pynduna ïa ka HIV, ban weng ïa ka jingibein, bad ïarap ïa ki nongpang ban ïoh ïa ki jingsumar kaba kloi.
Nongpoh, Nohprah 02: Hapdeng ka jingkmen ba khraw bad ka jingangnud kaba la slem jong ki paidbah ka thaiñ Patharkhmah ban ioh noh ïaka Civil Sub-Division khamtam ban pynsuk bad pynjan ïaki paidbah ha kaba ïadei bad ki ophis treikam jong ka sorkar, katei ka jingangnud jong ki paidbah kala urlong noh mynta ka sngi hadien ba u Myntri Rangbah ka jylla u Conrad K Sangma mynta ka sngi u la leit ban plie paidbah syndon ïa Patharkhmah Civil Sub-Division haka jingïalang ba shongkun kaba la long ha madan ïalehkai ka shnong Patharkhmah.
Ha katei ka jingplie ïaka Civil Sub-Division la wan ruh ban shim bynta da u Macmilan Byrsat MLA ka Nongstoiñ, u Bah Sosthenes Sohtun MLA ka Jirang, Bah Victor Ranee MDC ka Jirang, u Arpit Upadhyay Deputy Commsioner ka Ri-Bhoi District, ki heh ophisar naka district, ki nongïalam shnong, ki nongïalam sengbhalang ryngkat bad ki hajar ngut ki paidbah kiba la wan ban sakhi lang ha katei ka sngi.
Kum ban shu pynpaw ka Patharkhmah Administrative Unit kala don mynta kumba 27 snem naduh bala thaw ïaka ha u snem 1995 bad ka Civil Sub Division ka dei ka jingangnud bala slem jong ki paidbah lah bun phew snem kaba la ju dawa ruh naduh ki por ba mynshuwa khlem da lah ban pynurlong, hynrei dei mynta ka kynti hapoh ka jingïalam jong u Bah Sosthenes Sohtun kum u MLA la lah ban pynurlong bad ban plie paidbah syndon ïaka ophis treikam jong u Sub Divisional Officer (Civil) ha katei ka sngi.
Ha katei ka sngi la pynkhamti ruh ïa u Bah BJ Kharshandi u ba dei u ADC ka Ri-Bhoi kum u SDO ba nyngkong jong katei ka Civil Sub Division ha Patharkhmah bad kumba 110 tylli ki shnong ka thaiñ Patharkhmah kin shah kynthup hapoh ka Patharkhmah Civil Sub Division.
Haba kren ha katei ka sngi naka liang u Bah Sosthenes Sohtun kum u MLA ka thaiñ da ka jingkmen kaba khraw u la ai ka jingkhublei ba kyrpang ïaka sorkar MDA hapoh ka jingïalam jong u Conrad K Sangma kum u myntri Rangbah, kaba la sngap bad shah skhor ïaka jingud bad ka jingdonkam jong ki paidbah ka thaiñ ban kyntiew kyrdan noh ïaka Administrative unit sha ka Civil Sub Division kaba long shisha ka jingkyrkhu ïaki paidbah ka thaiñ namar kum u MLA um shym la shongthaid ban buddien bad pynurlong ïaka Civil Sub Division.
U la ong ruh nalor ka Civil Sub Division kumba long haduh mynta ka Jirang Constituency kala ioh shibun ki kam pynroi kaba la kot palat ïaka 500 klur naduh ki surok, ki jaka pule, ki jaka sumar bad kiwei kiwei kaba la wanrah ruh shibun ki jingkylla ha katei ka thaiñ kaba ki paidbah kim pat ju ioh mad haki snem bala leit noh, watla ki don shibun ki nongkynthoh naka liang u MLA u la kyrpad ïaki paidbah ba kin ïatylli ban don ka jingïatreilang khamtam ban dang bteng shuh shuh shibun ki kam pynroi ba dang sahteng ba ki paidbah ki dang donkam ha katei ka thaiñ.
U Conrad K Sangma kum u kongsan haba kren ha katei ka sngi u la pynpaw ba ka Civil Sub Division ha Patharkhmah ka dei ka thong jong ka sorkar ban pynsuk ïaki paidbah haki kam ki jam ban pynïajan bad ka sorkar bad ïa ki jingangnud baroh la lah ban pynurlong da ka sorkar MDA kaba don ka thong ban kyntiew ïaka dong ka thaiñ kumba ka Patharkhmah Administrative Unit kala don hok ban ioh noh ïaka Civil Sub Division.
Halor ka jingplie ïaka Civil Sub Division ha Patharkhmah naka liang u Myntri Rangbah u la ai ka jingïaroh ïa u Bah Sosthenes Sohtun MLA u ba la shimkhia ban buddien ïa katei ka kam namar u dei u shisha u MLA u ba don ka jingkitkhlieh naka bynta ki paidbah ka Jirang Constituency kaba la ioh mad shibun ki jingkyrkhu ha kane ka kynti ba mynta.
U la ong ruh ba ka sorkar MDA tang hapoh 5 snem kala lah ban pynurlong shibun ki Civil Sub Division, ki District bad kumjuh ruh ki C&RD Block haka jylla nalor kiwei kiwei ki kam pynroi ba kum ka sorkar ka don ïaka thong ban peit ïaka jingdonkam jong ki paidbah.
Jowai, Nohprah 02: Ki lai tylli ki kynhun sengbhalang kiba kynthup ïa ka Hynñiewtrep Border Disputed Redressal Forum (HBDRF), ka Movement For Change bad ka Hynñiewtrep Women Welfare & Development Organization (HWW&DO) mynta ka sngi kila leit ban ïa kynduh ïa Chief Executive Members (CEM) ka Jaiñtia Hills Autonomous District Council u ma T.Shiwat halor ka jingthoh laplah jong u CEM ka KAAC.Katkum katei ka shithi ba la aiti ha u CEM ka JHADC la pynpaw ba ki ki pait nongshong shnong jong ka Elaka Labang Nangphyllut & Pangam Raliang ki dap daka jingsngewsih kaba khraw bad ngi pynpaw ruh ka jingpyrshah jur halor ka jingkren beiñ jaitbynriew jong u Chief Executive Members jong ka Karbi Anglong Autonomous Council u Tuliram Ronghang haka 29.11.2022 mynba u wan jngoh ïaka jingjia haka shnong Mukroh West Jaiñtia Hills District Meghalaya.
Na ka liang u ma C.Sungoh Chairman ka HBDRF ula ong ba ka seng ka kwah ban pynshai bad pyntikna ‘ba ngi ki Khasi Pnar kiba shong basah hangne ngim dei ki nongsah be-aiñ ne kita ki Illegal Settlers kumba ong une u Tuliram Ronghang.
Ngi dei ki trai shnong ki trai ri hakane ka thaiñ ka jaka.
Dei mangi ba shong basah shwa ban ïaki Karbi hangne.
Ym dei mangi ba sah sha Karbi Anglong hynrei dei maki ba wan sah wanshong sha kari ka Hima jong ngi’.
Namar naduh hynthai kulong kumah kat haduh ka snem 1835 A.D kane ka jaka ka hap hapoh ka Hima Jaiñtia bad ngi don laka jong ka Elaka bad la u jong u Dolloi, naduh ka snem 1835 haduh ka snem 1950 A.D haka por ka jingsynshar jong ka sorkar Phareng ruh ka dang pynneh pynsah ïangi hapoh jong ka Jowai Civil Sub-Division ngi dang ki kot ki sla ban pynshisha ïa kane.
Dei tang naduh ka 13th April 1951 ka Sorkar Assam kala khlad jubor bad pyniasoh jubor ïangi sha United Cachar & Mikirs Hills Districts kaba long Karbi Anglong Autonomous Council mynta haka jaka ba ngin don ha United Khasi & Jaiñtia Hills District Council, JHADC mynta.
Shuh shuh u ong ngi pynshisha bangi long ki trai shnong (Origin Settlers) ha kane ka jaka lyngba ki kyrteng lum kyrteng wah, ki kyrteng shnong kyrteng thaw namar ba wat ïaki kyrteng shnong jong ki Karbi bad Nepali ruh lajer kyrteng daki ktien Pnar suda.
Kum ka nuksa, lum Lama, Pdeiñ Lalieh, Pampyrthad, Lumjrong, Chahlyer, ki wah kum ka wah Mynriang, Myn-i, Umlong, Umpu, Umshara, Umteli Umryntih bad kiwei kiwei.
Ki shnong Karbi kum ka Umkhermi, Moothade, Mookoilum, Tahpat, Mooing, Umpu Umbaso, Umshara Jrikyndeng bad kiwei kiwei de, Ïaki shnong Khasi Pnar lei lajer tang daki ktien Pnar suda hi.
Haba lajer latang daki ktien Pnar kamut ka pynshisha bad pynshkem ba dei mangi kiba shong basah shwa.
La ong ruh wat ka ktien ka thylleij ruh ki dang shim kylliang naka ktien jong ngi.
Ka ktien jong ki kaba ki ong “Nim rokom" kawan naka ktien Jaiñtia “Niam rukom" ki ong Nim rokom tang naka daw bakim lah ban kynnoh (pronunciation) “Pinchong pynthih" kawan naka ktien “Pynchong pxnthiah" ïa u syntiew ki ong sintu kaba mut haka ktien Jaiñtia, nangta ïa ka dor ka por lakha, (ñiew haka Khasi) duma ïa seng, loti (lynti) bad dang bun shuh nalor kine.
Kawei naki jinglehñiam ne Festival ba kongsan jong ki kaba ki khot ka Chomangkan ruh ki ïoh pateng naki Pnar.
“Chomang," kamut Pnar bad “Kan" kamut Pnar, kumta ‘Chomangkan" kamut ka Shad Pnar.
U Historian ba pawnam Dr.S.K Bhuyan u ong ba ki Karbi ki wan nyngkong na Tibet bad Burman bad ki shong ki sah sha rud wah Kalang sha shiliang Kupli bad Kaziranga ka National Park jong ka jylla Assam kaba long shisien ka sngi ka jaka shong jaka sah jong ki.
Haka jinghiar thma ki Syiem Kachari ki shah beh noh nangtei bad ki wan phet noh shaki Lum jong ka Hima Jaiñtia bad ki shong ki sah hapoh jong ka jingpeit jingsynshar jong ki Syiem Jaiñtia.
Kane ka pyni shai kdar ba mangi ngi dei ki trai shnong ba pura hakane ka jaka , maki pat ki dei ki poi ei.
Kumta ban shu kynnoh ïangi kum ki illegal settlers te ka long ka bym lah ban pdiang da lei lei ruh.
Utei u Chairman ka HBDRF ma C.Sungong u ong tang ki jingpynshai haki Twitter Whatapp ne Facebook jong u (Tuliram Ronghang) lane ha Social media kam pat biang, hynrei u dei ban panmap mardor bad pynshai ba ha kano ka nongrim bad jingshisha ba u don ban ong ba ngi dei kita ki Illegal Settlers.
lymda kumta ngin shim ïaka sienjam kaba tyngeh pyrshah ïa u.
Ha ka juh ka por u pynsngew ba kine ki seng ki buh ka jingkyrpad bad kyntu ïa u CEM bad ïaka Council hi baroh Kawei ba kan sngewbha ban shimkhia halor kane ka kam bad phah khot syndon ïa u ba un pynshai ïangi halor kane ka jingkren ne jingthoh jong u la ha kano kano ka por ne ka jaka.
Kum ka seng ka kloi ruh ban ïasaid ne ïatai ñia (debate) bad u halor kane ka kam.
Mairang, Nohprah, 02: U Deputy Commissioner jong ka Eastern West Khasi Hills District u Bah W.Nongsiej, u la pynbna ba ha ka 6 tarik mynta u bnai, ka District baroh kawei kan ïoh shuti, namar ka jingrakhe ïa ka lyngkhuh sngi ïap jong ka Phan Nonglait, ka riewshlur kaba la don bynta ha ka jingïakhun thma pyrshah ïa ki shipai Phareng.
Kumta baroh ki ophis Sorkar bad ki skul kin khang lut ha katei ka sngi hapoh ka Eastern West Khasi Hills District.
Nongpoh, Nohprah 02 : U Myntri Rangbah ka jylla u Conrad K Sangma mynta ka sngi u la leit ban plie paidbah ïaki kam pynroi ha Nongpoh Constituency ba kynthup ïaka Primary Health Center ha Marmaiñ kaba la dep ban buh mawnongrim naduh u snem 2006 ban kyntiew ïaka jingshakri haka liang ka koit ka khiah bad aiti ruh 2 tylli ki Ambulance bad ha katei ka juh ka sngi la ioh ruh ban plie ïaka GNM School of Nursing kaba don haka shnong Pahamsyiem ban pynsuk ïaki samla kiba pule Nurse ba kim donkam shuh ban leit sha ki jaka ba jngai.
Ha katei ka sngi la sakhi ruh da ka jingdonlang u MLA ka Nongpoh u Bah Mayral Born Syiem, Bah Balajied Ranee, Bah Balajied Ranee MDC, Kong Macdalyne S Mawlong MDC ka Umsning, Bah M Tongper ADC, ki ophisar naka tnad ka koit ka khiah, ki Rangbah Shnong bad kiwei kiwei ki riew rangbah ka thaiñ.
Haba kren ha katei ka sngi naka liang u Bah Mayralborn Syiem u la ai ka jingkhublei ïa baroh ki bala don bynta ban pynurlong ïa kane ka jingthrang jong ki paidbah bala ioh syndon ban plie pyrda ruh ïaka PHC bad kumjuh ruh ka GNM School of Nursing bad khamtam ïa ka sorkar MDA hapoh ka jingïalam u Conrad K Sangma ba ki la trei shitom ban pynurlong ïaki kam pynroi hapoh ka dong bad ka thaiñ Ri-Bhoi.
U la ong ruh baka Marmaiñ PHC ka dei ka jingangnud kaba la slem jong ki paidbah ka thaiñ Marmaiñ kaba ki paidbah ki mad jingeh baroh shikatta ha kaba ïadei bad ka jaka sumar kaba ki hap ban leit shaduh Umden PHC nalor ka surok kaba sniew, hynrei kum u MLA u la ju buddien naka por shaka por ban pynurlong ïa katei ka jingangnud jong ki paidbah bad ka long ka jingkmen kaba khraw hadien ba la lah ban plie paidbah syndon ïa katei ka PHC mynta ka sngi bad hakajuh ka por kan long ruh ka jingkyrkhu ïa kiba bun ki samla pule ka thaiñ hadien ba la lah ban plie paidbah ruh ïaka GNM School of Nursing ban long kum ka shlem hikai ïaki samla kiba kwah pule Nurse.
Ha katei ka juh ka sngi naka liang u MLA u la pynsngew ruh hakhmat u Myntri Rangbah halor shibun ki jingduna ha Nongpoh Constituency ha kaba ïadei bad ki kam pynroi khamtam ka jingdonkam ban siang rong noh ïa u surok Nongpoh-Umden-Sonapur u ba dei u surok ba donkam eh jong ki paidbah kiba la mad jingeh mynta la bun snem namar ka jingsniew bad ka jingjot rathai kaba la buh jingeh ïaki paidbah haka leit ka wan.
Naka liang u Conrad Sangma u la ai ka jingkhublei ïaki nongïalam baroh kiba la trei shitom haduh kane ka sngi ban ioh plie paidbah syndon ïa kane ka PHC, u la ong ruh ba na ka liang ka sorkar MDA hapoh ka jingïalam jong u, kin trei shitom ban pynthikna ba kane ka PHC kan lah ban ai ka jingshakri kaba bha tam na ka bynta ki paidbah, u la ong ruh ba un pynthikna ba ki jingdonkam jong kane ka PHC kan urlong lut naduh ki nongtrei haduh ki tiar ki tar khnang ba kan nym don ka jingthud haka jingshakri jong ka PHC na ka bynta ki paidbah.
Hakajuh ka por naka liang u Myntri Rangbah ha katei ka sngi u la pynpaw ruh ka jingsngewkmen kaba khraw hadien bala lah ban plie paidbah noh ïaka GNM School of Nursing ka ban long kum ka shlem ai jinghikai ïaki khun samla bad kyrmen ba lyngba katei ka jaka ai jinghikai kan pynmih ïaki samla kiba ban shakri haka tnad ka koit ka khiah bad kyntu ruh ïaki khun samla ban shim kabu bad khamtam ban hikai ruh ban nang kiwei ki jait ktien khnang ba ki khun samla hadien ba kila dep ban pule kin ioh pat ban trei shabar jylla.
Shillong, Nohprah 02: U Myntri Rangbah ka Jylla Conrad K Sangma hynne ka sngi Thohdieng, u la pynrem jur ïa ka jingkam u Chief Executive Member (CEM) ka Karbi Anglong Autonomous Council (KAAC) u Tuliram Tongkhang, ba ki Khasi-pnar kiba sah ha ka thaiñ Mukroh ki dei ki poiwir bad ki nongbuhai shnong be-aiñ.
Haba kren bad ki lad pathai khubor u Myntri Rangbah u la ong ba ka jingjia ha Mukroh ka dei ka jingjia kaba sngewsih bha bad ka long ruh kum ka jingtynjuh bad ong ba kum kitei ki jait jingkren ki long kiba ym ïahap satia.
“Kum kine ki jingkren kim dei satia ban mih, ngim sngewtynnad ïa kine ki jingkren, kine ki dei ki por ba ngi mad ïa ki jingeh bad kum kine ki jingkren kin nym ïarap ban tem ïa ka jinglong jingman" kren bynñiaw u Myntri Rangbah halor ka jingkren u CEM ka KAAC.Shuh shuh u la ïathuh ba na ka liang jong u ruh u la ïakren bad u Myntri Rangbah ka Assam u Himanta Biswa Sarma bad ka jingkren ha ka kyrdan jong ki Myntri Rangbah ka dei ka nongrim jong baroh artylli ki Sorkar Jylla halor ka kam pynbeit pud pynbeit sam.
Shillong, Nohprah 02 : Ka Congress ka la sei da u ophisar ka tnad Custom uba bat ïa ka kyrdan Superintendent, u Bah S.Osborne Kharjana ban long kum u kyrtong ka party ha kane ka elekshon MLA ban long ha u 2023.
Haba kren ha ka jingïalang jong ki nongïalam na ki unit kaba la long mynta ka sngi ha Mawmaram, u Bah Osborne u la ïathuh ba ka jingrung jong u sha ka saiñpyrthei kadei namar kiwei ki jaidbynriew ka shah rkhie bein ha kiwei ki jaidbynriew ka ri India man la ka san snem kiba ju ong ba ki Khasi ki long kum ki tham namar ki ïatan para ma ki.
Da kaba pynshai shuh shuh ïa ka jingkren jong u ha katei ka sngi, u Bah Osborne u la ong ruh ba ha Meghalaya kaba don 60 ngut ki MLA hynrei haba la poi pat ka por ban thaw sorkar kiba long Myntri Rangbah ki dei beit na rilum Garo kaba don tang 24 tylli ki constituency ym na rilum Khasi kaba don haduh 36 constituency.
Ha katei ka jingïalang la wan da ki spah ngut ki nongkitkam jong ka party na ki unit bapher bapher jong ka Sohïong kynthup ïa ka para trai jong u Bah HDR Lyngdoh, Kong Beauty Lyngdoh nalor kiwei kiwei.
Lah ban kdew hangne, ka Congress hadien ka jingphet noh jong u Bah HDR Lyngdoh sha ka UDP ka la wad da kiwei pat ki kyrtong bad ha katei ka jingwad kyrtong ka la ïoh da utei u ophisar ka tnad Custom u ba la mynjur ban aireng.
Tad haduh mynta ki kyrtong kiba la thmu ban aireng na Sohïong ki kynthup ïa u MLA ba mynta, Bah Samlin Malngiang uba lah ban ïakhun na ka NPP, nangta u MLA barim Bah HDR Lyngdoh na ka UDP bad u Bah Osborn na ka Congress.
Shillong, Nohprah 02: Ka tnat Pulit jong ka sorkar jylla ha ka sngi Saitjiañ ka la pynbna ïa ka resol jong ka written test ki samla kiba ïakhun ïa ka eksamin ban ïoh rung kam kaba la pyllong ha ba sdang u snem 2022 kaba la khot application ha u snem 2019.
Kat kum ka kyrwoh na ka tnad ki samla kiba ïakhun ïa kane ka eksamin ki lah ban peit ïa ka jingïohmark jong ki na ka website jong ka Meghalaya Police www.
megpolice.
gov.
in bad la pyntip ruh ba ïa kito kiban shah khot na bynta ka personal interview ka tnad Pulit kan sa pynbna ïa ka kyrteng jong ki ha kine ki khyndiat sngi ban wan ha ka website ka tnad.
Shillong, Nohprah, 02: Ka Khasi Hills Autonomous District Council (KHADC) ha ka Sngi Thohdieng ka la pynmih da ka hukum ba la pynsangeh noh shipor ïa ka jingtreikam jong u Bah Bashemphang Thabah kum u Lyngdoh jong ka Hima Sohïong.
Ha ka hukum ba la soi da u Dy.Secretary ka KHADC, la ong ba ka jingpynsangeh noh shipor ïa ka jingtreikam jong u Lyngdoh ka Hima Sohïong ka long katkum ka kyndon 6 jong ka United Khasi-Jaiñtia Hills Autonomous District (Appointment and Succession of Chiefs and Headmen) Act, 1959.
Katkum kane ka hukum ka KHADC ka la thung ïa u Deputy Secretary jong ka Executive Committee u Bah C.Pohlong kum u Administrative Officer jong ka Sohïong Lyngdohship ban pynïaid shipor ïa ka synshar ka khadar katkum ka kyndon 18 jong ka United Khasi-Jaiñtia Hills Autonomous District (Appointment and Succession of Chiefs and Headmen) Act, 1959 tad haduh ban da pynbna da kumwei pat.
U Chairman jong ka Joint Action Committee ki Khun ki Hajar ka Hima Sohïong u Bah Purningstar Shabong u la ong ba ka Committee ka la ujor pyrshah ïa u Bah Bashemphang Thabah hakhmat ka KHADC naduh u snem 2019 halor ka jingkynnoh ba u donkti ban leh be-aiñ be-riti ha ka synshar ka khadar hapoh ka Hima Sohïong.
“Katkum ka Sanad ba ka District Council ka la ai ha u Bah Bashemphang Thabah ka la bthah ba u dei ban ai jingkheiñ manla u snem hynrei um shym la pynbiang satia ïa kata.
Nalor kata, ka District Council ka la bthah ruh ban thung ïa u Public Information Officer (PIO) hynrei u Bah Bashemphang Thabah um shym la thung satia bad ha ka por ba ngi la pan ïa ka hok wad jingtip (Right to Information) u la shu soi hi dalade kum u PIO." la ïathuh u Bah Shabong.
U la ong shuh shuh ba ki bun ki daw kiba la pynlong ïa ka District Council ban sospon ïa u Bah Bashemphang Thabah halor ka jingbym ioh syrnot jong ki Rangbah Shnong bad ka jingthurmur u pud u sam jong ka Hima bad kiwei kiwei de ki daw kiba ka JAC ka ju ujor na ka por sha ka por.
Shillong, Nohprah 01: U Myntri Rangbah ka jylla uba long ruh u President rangbahduh ka National People’s Party u Conrad K Sangma ha ka sngi Thohdieng u la kyntait ba u don jingthmu ban ïakhun noh na kawei pat ka constituency bad ieh khunswet noh ïa ka South Tura ban leit ïakhun noh pat na Selsella bad ruh u la kyntait ba u thmu ban ïakhun na ki ar tylli ki constituency.
Haba ïakren bad ki lad pathai khubor u Conrad Sangma u Conrad u la ong ba ka South Tura ka dei ka constituency kaba u mihkhmat mynta un ïakhun biang beit ruh tang na katei ka constituency ha ka ilkeshon 2023.
“Nga kren da kaba shai ba kumba long mynta halor kane ba ngan ym iehnoh ïa ka South Tura ban leit ïakhun sha kawei pat ka constituency bad haba ïadei bad ka jingïakhun na ar tylli ki constituency kam pat don eiei ka rai bad ka party ruh kam pat shim rai bad nga sngewskhem ruh ba ngan jop biang na South Tura namar nga la trei shitom kum u MLA ka constituency," u la ong.
Haba kylli halor ka jingmih ka khubor ba ka jingphet noh ka Ferlin C.A.Sangma ka MLA ka NPP na Selsella sha ka BJP ka dei hadien ba ka la mih ka khubor ba ka lah ban duh tiket namar Conrad un ïakhun hi noh na katei ka Constituency, u Conrad u la ong ba kumba long mynta na ka liang jong u kam pat don satia ka jingpyrkhat kaba kum kata bad kumjuh ruh ki nongtrei party na katei ka constituency.
U la ïathuh ruh ba ka jingphet jong ka Ferlin na ka NPP kan ym don jingktah satia namar ka party ka la don ki briew kiba biang ban ïakhun na katei ka constituency.
Shuh shuh u Conrad ha u 2023 un hap ïakhun ïa u kyrtong ba snar bha u Bernard R Marak na ka BJP uba la jop ruh ïa ka ilekshon MDC ha u 2021 da ka jingpynrem ïa u kyrtong ka NPP uba u Conrad u la trei shitom ban ïalap ilekshon ban pynjop ïa u.
Lah ban kdew ba u Conrad u la jop nyngkong eh ïa ka ileskhon MLA kaba u ïakhun dei na Selsella ha u 2008 bad shah rem noh ha u 2013 ha u Clement Marak bad u u Clement u la jop biang ruh ha u 2018 hynrei namar ka jingkhlad ba shitengpor jong u la hap pynlong ïa ka ilekshon shiteng samoi ha u 2029 ha kaba ka Ferlin ka la jop na ka tiket NPP.Shillong, Nohprah 02: U Bah HDR Lyngdoh kumba long ha ka elekshon 2018, un mad biang ïa ka jingpyrshah na ka para jong u bad mynta ka kynti na i Kong Beauty Lyngdoh.
I Kong Bueaty, i la ong ba in nym kyrshan ïa la u hymmen, hynrei in kyrshan ïa u kyrtong jong ka Seng Congress, u Bah S.Osborne Kharjana ha kane ka elekshon 2023.
“Ngam don kano kano ka jingpyrshah ïa la u hymmen, hynrei nga sngew ba katto ka la biang, U Blei U la ai ha i katto katto ka bor, ka burom ka spah ka phew", i la ong haba ïakren bad ki nongthoh khubor.
Ka daw kaba i Kong Beauty i la pyni ba im kyrshan ïa u Bah HDR, ka long namar ba i ïohi ba ka ri ka donkam da ki nongïalam kiba stad kiban peit bad kit shisha na ka bynta la ka jong ka Ri, namar kine ki nongïalam ba mynta ki la die ïa la ka jong ka ri bad dei namar kaen ka daw ba ka Assam ka wan thombor.
“Nga la poi sha Kabri Anglong, nga la poi sha Mukroh, ki briew ki ong Kong duwai lem na ka bynta jong ngi ba ka Assam kan nym wan thombor shuh", i la ïathuh.
Haba ai ïa ka daw ba in kyrshan ïa u kyrtong ka Congress, i Kong Beauty, i la ong ba in duwai na ka bynta jong u ba un nang kiew shaphrang ba un shakri hok ïa ka jylla bad ïa ki paidbah.
Kharjana ka dei namar ba u dei u briew uba stad, ha kaba ka la ai ruh ka jingkyrkhu ia une u Kyrtong ka Congress.
"Nga ngeit ba une u Samla un long u ka iktiar ba U Blei Un pyndonkam ïa u", i la ong, da kaba bynrap ba kibabun ki briew ba wan nabar ki la ïaroh ïa ka jingitynnad bad ka jingriewspah ka mariang ha kane ka ri, hynrei namar ba ki nongïalam kim kitkhia ka long kumne.
I la ong ruh ba ki don kiba kren beiñ ïa i haba i leit kyrshan ïa u Bah Osborne, hynrei i la ong ba kiwei ki lah ban ïakhun da ka spah, hynrei ma i pat i shaniah ha u Blei.
“Kiwei ki lah ban ïakhun da ka spah, nga te nga shaniah ha U Blei", u la ong.
Lah ban pynkynmaw ba u Bah HDR Lyngdoh uba jop mynshwa kum u MLA ka Congress u la shah rem noh ha ka election 2018 namar ka jingbym ïoh jingkyrshan na ki para.
Hynrei dang shen u la wan pynïasoh noh bad ka UDP bad ha ka sngi ba u la pynïasoh sha ka UDP mynta u snem u la pynbna ba ka ïing ka sem ka la ïatylli biang ban pynjop ruh ïa u ha ka election ban wan, bad ha katei ka sngi, i para jong u, i Kong Memory Lyngdoh bad u pyrsa jong u, u Bah Synshar Lyngdoh ki la wan pynïasoh lang sha ka UDP.Jowai, Nailur 25 : Ka Khynroo Khyllood Chilliangraij Niamtre Committee (KKCNC) kawei na ki shnat treikam ka Dorbar Chnong Chilliangraij ban pynneh pynsah ïa ki riti dustur jong ki longshwa man shwa.
Ha kane ka 24 tarik Nailur kila pynlong ïa ka jingïakynduh lang ha Dorbar Hall jong ka Shnong Chilliangraij shi bynta na ka jingleh burom ïa ka jingdap 11 snem ka jingïaid lynti jong ka Khynroo Khyllood Chilliangraij Niamtre Committee haka jingshakri.
Ha kane ka sngi la wan ban sakhi lang da u President Seiñraij Jowai ma O.H.Toi kum u kongsan haka jingdonlang u ma E.M.H.Passah, Vice-President Seiñraij, kiwei de ki riew rangbah, ki longkmie, ki khun samla ba ki dong bapher bapher.
Ïa ka jingïalang la pynïaid daka Jukiru Shylla la ïoh ka jingduwai na ka Da-I-waka Dkhar bad ka jingïakhana lyngkot shaphang ka KKCNC naka Nobel Dkhar, ïa ki kyntien sneng la ai da u ma D.H.Pde, Waheh Shnong Chilliangraij.
Katba na ka liang ka Dakawanha-I War kala ai jingkren hajrong ka phang ‘Yatoh Jingmut’.
U ma O.H.Toi haba ai jingkren ula ai ka jingïaroh ïa ka nongïalam ka KKCNC kiba la lah ban pynïaid ïa ki kam babha jong kane ka seng, haka juh ka por ula kyntu ïa ki khun samla ba kin long kiba ri kyndong ïa ka akor ka burom ha ka longbriew manbriew khamtam ha kum kane ka juk ba mynta kiba la dap da ki jingsniew kiba ha rukom haduh ki ïing ki sem bad ha ka imlang ka sahlang.
U ma EMH Passah ula ai jingmut shaphang ki buit treikam na ka bynta ka Committee ba kin lah ban pynïaid ïa ki kam ba bha shakhmat, ula kyntu ban don ka jingïatylli lang kawei ka jingmut kum shi para khnang ba yn lah ban poi sha ka thong ka jingjop.
La pynphuh pynphieng shuh shuh ïa kane ka sngi da ki jingshad bala shim bynta da ki samla ka shnong Panaliar, KKC Seiñraij Jowai bad ki samla ka shnong Chilliangraij, la pynkup burom kyrpang kumjuh ïa u Lakhon Dkhar, na ka liang ka Seiñraij Jawai kala sam ruh ïa ki khunsam sha ki khynnah kiba jop ha ki jingïakop bapher bapher.
Sa shisien pat ngin rakhe bad kynmaw ïa ka jinglaitluid ka Ri na ka jingsynshar ki nongwei na sha shilliang duriaw.
Ka 15 tarik u ‘Nailar ka dei ka sngi ba kum ka Ri ngi rakhe ban kynmaw ïa ka sngi ba ka Ri ka ïoh ïa ka jinglaitluid ba ngi ïoh ïa ka hok kum ki trai Ri ban synshar da lade ïa lade.
Haba ngi phai ïa ka jingïakhun ki kpa bad kmie tymmen jong ngi ban ïoh ïa ka jinglaitluid ka long ka jingïaid lynti kaba ki hap ban mad bad ïakynduh ïa ki diengdyngkiang kiba bun.
Bun na ki nongshong shnong ka Ri India ba-ïar ki la duh la ka jingim ha kane ka jingiakhun bad ka Ri ka mad ruh ïa ka jingtynjuh ha ka jinglong kawei namar ka jingmih ki kynhun kiba dawa ha la ki jong ki nongrim.
Hapdeng ki kynrum kynram kiba bun ba ki nongialam ka Ri ki mad ban pynurlong ïa ka jingthrang uba bun balang ban ioh ia ka jinglaitluid, ka jingïatylli bad jingthrang ki trai Ri ka la pynlong ïa ka sorkar Phareng ha kaba khatduh ban pyndem ha ka sur uba bun balang ban iehnoh ïa ka ri India bad aiti noh ïa ka synshar khadar ha ki trai Ri.
Kane ka la pynlong ba ka Ri kan ïoh ïa ka jinglaitluid ha ka 15 tarik u ‘Nailar ha u snem 1947.
Hadien ka jingïoh ïa ka jinglaitluid, ka Ri ka la ïoh ïa ka hok ban synshar da lade ha ryngkat ka thong ban kyntiew shaphrang ïa ki kam pynroi ka Ri ha baroh ki liang.
Ban ïoh ïa ka synshar khadar kaba jop bad seisoh ka shong ha ka jingsngewthuh bad jingkitkhlieh jong baroh ki nongshong shnong da kaba pyndep hok ïa ka la ka kamram ban jied thymmai ïa ki nongmihkhmat sha ki ïingdorbar thawaiñ da kaba leit sha ki jaka thep vote haba don ki elekshon jied nongmihkhmat khlem kano kano ka jingpyrkhat myntoi shimet hynrei ban pyrkhat ïa ka bha ka miat ka jylla bad Ri baroh kawei.
Dei lyngba ka jingshimkhia bad jingkitkhlieh jong baroh ki nongshong shnong ngin ïoh ïa ki Nongïalam kiba kynsai ban pyntyllun ïa ka synshar khadar bad ban kyntiew ïa ki kam pynroi salonsar.
Ka Ri ka dang donkam ban weng ïa bun ki jingtehmraw khamtam ki jingsniew kum u drok, ka jingïapait ïapra, ki jingkhñium tang ha ki rympei iïng bad kiwei kiwei.
Ka jingjop halor kane ka bynta ban weng ïa ki jingtehmraw kiba ktah ïa ka jingkiew shaphrang ka Ri ka dei ka jingïasnohktilang jong baroh naduh ka por ban jied ïa ki nongmihkhmat kiba kylla long ki nongsynshar, ka jingïatreilang bad ki tnat sorkar ha ka jingpyntreikam ïa ki kam pynroi bapher bapher bad ruh ban wanrah ïa ka jingïatylli bad jinglong kawei.
Ai ba ka jingrakhe ïa ka sngi laitluid ka Ri kan pynkynmaw ïa ka jinglenlade bad aiti ne sacrifice ba ki Nongialam ka Ri ki la aiti ïa lade ban pynlong ïa ngi ba ngin ïoh ïa u soh ba ngin synshar da lade ïa lade bad ka dei ka kamram jong ngi pat ban kyntiew ïa ka Lama Lai Rong ka Ri da ka mynsiem jingkitkhlieh ban pyntyllun ïa ka synshar khadar kaba jop ban pynurlong ïa ki kam pynroi ha baroh ki liang bad ban weng ïa ki diengpyngkiang kiba tehmraw ïa ka jingkiew shaphrang ka Ri.
Ka long ka sngi jingkmen kaba khraw ïa baroh ki paid nongshong shnong jong ka ri India haka ba ki British ki la mih noh na ka ri India hadien kumba 300 snem tam ka jingsynshar ka jong ki.
Bad ka ri India kala ïoh ïaka jinglaitluid haka 15 tarik August, 1947.
Ma ngi ki pateng kiba mynta ngin jin dala sngew thuh kham bha sha phang kata ka jinglaitluid lada ngi don haka ta ka pateng kaba mynshwa, namar bangi mynta ngim shym la long mraw shuh bad ngim da ïoh mad iaka ta ka kordit ka sohsat ka ban pynlong ïangi ba ngin sngew thuh bha shaphrang ka jingkordor jong ka jinglaitluid.
Ngam kwah ban ïathuh ïaka khana jong ka jingïaleh laitluid, hynrei ngim lah pat ban klet ïaki riewshlur kiba aiti ïalaka jong ka jingim ban pynïoh hangi ïaka jinglait-luid.
Kita kum u Mohandas Karamchand Gandhi, Netaji Subhash Chandra Bose, Lalbahadur Shastri, Lala lalpat Rai, Bal Gangadhar Tilak Dr.Bhimroa Ambedkar Tannia Tope, Tirot Singh Syiem, Kiang Nangbah Rani Jhanshi Lakshmibai, Sarojini Naidu, Phan Nonglait bad kiwei kiwei de naki bynta bapher bapher bad naki jait bynriew bapher bapher jong ka ri India.
Haba ngi rakhe ïaka sngi ïap u Kiang Nangbah ngi ïakren ïa khana shaphang jong u, haba ngi rakhe ïaka Christmas ngi ïathuh ïa khana shaphang ka jingwan long briew jong u Jisu Khrist bad kumta ter ter kat kum ki nongrim bad ki jingshisha jong ki.
Kumta keiñ, haba ngi rakhe ïaka sngi laitluid ne ka Indian Independence Day ruh ngi dei ban ïakren ïathuh khana shaphang ki jingshisha jong kane ka sngiBan pynsngewthuh bad pynngam jylliew ïaka mynsiem ieit ri ha baroh ki nongshong shnong jong ka ri India, ka sorkar pdeng kala shna ki programme ba pher bapher kum ka Har Ghar Tiranga Campaign ka jingjied katto katne ngut naki paid nongshong jong ki jylla bapher bapher sha ka program rakhe laitluid sha Red Fort South Delhi bad kiwei kiwei de.
Hynrei haka jingsngew jong nga, katno ka long kaban pynsuk ïaki briew jong ngi ban tip kham bha shaphang kane ka sngi lada ngi ïathuh bad kren shaphang kane ka sngi daki ktien tynrai jong ngi hi kiba ngi lah ban sngewthuh.
Kham mynshwa jan ha man laki program rakhe sngi laitluid ha nongbah Jowai ha Madan Jrisaleiñ nga juh leit peit bad juh leit sngap, khamtam eh ïaki jingkren jong ki to ki Chief-guest kiba phah daka sorkar kiba long ruh artad ki Minister Sorkar.
Hynrei mynta hakine ki arsnem lai snem te nga la thait ban leit, ym banga pyrshah ïakane ka sngi lane ïaka Sorkar India kadaw ka long ba nga thait ban sngap ïaka jingkren kop bad pynroh kine ki ‘lei sansnem.
Don ruh kito ki ministers te tang ban kren ruh kim nang hi, ki shu thoh bad pule kumba khreh kot ki khynnah skul.
Kane lei kaba dang kham pynsngew jlep shuh shuh.
Ha,oid, ka dei keiñ ïangi ban ïathuh shaphang ka jingkiew lane shaphang ka roi ka par jong ka ri hynrei ban kren pynroh kren kop haduh ban da klet pat ïaka tynrai bad jingshisha jong ka ne ka sngi te kam long kaba don jingmut.
Kumta, nga kyntu bad ai jingmut ba kan kham bha shibun lada ngi jied daki briew kiba kham stad kham shemphang kum ki nonghikai haki skul bah, ki Officers sorkar, ki nongthoh kot bad kiwei kiwei de ki riewstad riew shemphang ban ïaka ba shu jied sah dakine ki politician kiba shu kren khlem nongrim kumba ïalap election.
Jowai, Nailar, 13: Ka Khasi Student Union (KSU) Barato Unit hapoh ka jingïalam u President samla Ehbok Sten ha ryngkat ka jingsynran lang u General Secretary ka KSU WJHDU samla Leningrad Tariang ryngkat bad ki dkhot jong ka Barato Unit hadien ka jingud ki pait nongshong shnong jong kane ka thaiñ ki la leit ban jurip ïa ka Veterinary Dispensary kaba don ha katei ka shnong.
Ha kane ka jingleit jurip ka seng ka la lap ba ki nongtrei ki khlem wan tista bad la lap ruh haka ne ka sngi ba katei ka jaka treikam ka la khang khyrdep khlem don nongtrei wat tang i wei ruh bad ki Quarter sah ruh la jot rathai namar ym don nong peit.
Ki paidbah nongshong shnong kila ïathuh ruh wat ïa ki dawai dashin ruh kim biang ha katei ka Dispensary bad ha kajuh ka sngi ka seng ka la leit ban jurip ruh ïaka Hindustan Petroleum Liquid Gas Centre kaba don ha shnong Barato la lap ba katei ka jaka treikam kala kylla jaka set masi bad la shu ïeh lyngkrang khlem da pyntrei kam shuh lah bun bun snem.
Kane ka jingdkot treikam jong katei ka jaka ai dawai kala wanrah jingeh shibun ïa ki paidbah ba ki hap leit shim Gas na kiwei pat ki shnong namar katei ka jaka ka khlem trei kam shuh.
Ka seng ka maham jur ïa kine ki shnat treikam ba ki dei ban trei kat kum ka rukom trei kam jong ki, khnang ba kan wan rah jingmyntoi ïa ki pait nong shong shnong jong ka tei ka thaiñ hi baroh kawei.
Nongstoiñ, Nailar, 13: Ka Nehru Yuwa Kendra Sangathan kaba hap hapoh jong ka Ministry of Youth Affairs and Sports, sorkar Indïa, ha ka sngi saitjaiñ ka 12 tarik Nailar 2023, ka la pynlong ïa ka District level ‘Yuwa Utsav’, halor ka phang ‘PANCH PRAN’ ha Khatsawphra College, Mairang, ha kaba bun ngut ki khynnah samla pule napoh ki skul bad kolej kiba don napoh jong ka District, ki la wan ban ïa shim bynta ha kane ka prokram.
Ka ‘PANCH PRAN’ ka don san tylli ki thong kiba kongsan bad kita ki long, ka thong ban pynroi ïa ka Ri India, ban weng noh ïa ka jingmut jingpyrkhat jong ka jingsynshar phareng, ban sngew sarong ïa la ka jong ka nongkynti kaba la hiar pateng, ka jingïalong shi tylli bad ka jingïatreilang bad ban pyndep la ka kamram kum ki nongshong shnong ka Ri India.
U Bah A.Nongbri, Additional Deputy Commissioner, Eastern West Khasi Hills, District, u la plie ïa kane ka prokram kum u Kongsan bad la synran lang da I Dr.L.R.Hynniewta, BDO Mairang C&RD Block Mairang, ryngkat lang ruh u Bah D.Rapsang, Officer In-charge NYKS Nongstoiñ, u Bah Boldness L.Nongum Principal ka Khatsawphra College, Mairang, ki nongtrei sorkar na ki tnad kiba pher bapher, ki nonghikai skul, kolej bad kiwei kiwei.
U Bah A.Nongbri u la ai ka jingïaroh ïa ka NYK kaba la pynlong ïa kane ka prokram na ka bynta ka jingmyntoi jong ki khynnah samla bad u la kyntu ïa ki samla ba kin ïashim bynta manla ka por la ha kino kino ki prokram kiba la pynlong da ka NYK ne da kiwei pat ki tnad sorkar, khnang ba ïa ki sap ki phong jong ki, yn ithuh bad sakhi ym tang hapoh District hynrei wat shaduh ka jylla, ka ri bad ka pyrthei hi baroh kawei.
U la ong ba ki samla kim dei ban buhrieh ïa ka sap ka phong jong ki, hynrei ban pyndonkam janai ïa kita ki sap ki phong ba ki don, khnang ba kan long kum ka lad ïoh kam ïoh jam ha ka jingim ka jong ki.
Ki samla kim dei ban buh ïa ki jingeh ba kin long ki dieng pyngkiang ha ka jingim ka jong ki, hynrei ban trei shitom minot thop khnang kin ïoh kheit ïa u soh jong ka jingjop.
Ka jingïakop pynisap ka long ha ki san bynta kata, ka Young Artists talent Hunt (Dro Jingdro), Young Writers Talent Hunt (Thoh Poetry), Photography Talent Hunt, Declamation Talent Hunt and Cultural Festivals (Ka Jingïathong da ka Kynhun) ha kaba ki nongjop napoh ka District Level kin leit ïa shim bynta sha ka State level.
Mawkyrwat: U Deputy Commissioner (Excise) jong ka South West Khasi Hills District, Mawkyrwat, u bah T.Lyngwa, I.A.S, u la ai ka jingpynbna kum ka sngi tyrkhong kyiad (Dry Day) ha baroh kawei ka South West Khasi Hills District ha ka 15 tarik u ‘Nailar, 2023 ha kaba ïadei bad ka jingrakhe ïa ka ‘Independence Day’.
Baroh ki dukan die kyiad ki ban kynthup ïa ki Liquor Shops/IMFL shops/Bars/Hotels/C.A.Bars/C.S.Shops/Canteen and ki dukan die kyiad madan kin khang khyrdep ha katei ka sngi.
Kiba ïaleh pyrshah ïa katei ka hukum kin hap hapoh ka jingpynshitom katkum ka ‘Excise Rules and Acts’.
Jowai, Nailar, 13: Ha ka thong ban khring ïa ki khynnah shaphang ka sngi kyrpang ka jingïohlaitluid ka Ri India, ka School Managing Committee jong ka Lumtyngkrain SSA LPS, Thadlaskeiñ Block West Jaiñtia Hills District ha kane ka 12 tarik August kala pynlong ïa ka lehkmen Advance Independence Day Celebration 2023.
Ha kane ka sngi nalor ki khynnah skul lawan ban ïadonbyntalang ruh da ki longkmie longkpa kum ban ai mynsiem ïa ki khun ki kti jongki kiba pule ha kane ka skul.
Ha ka jingïalang ba la pynïaid da u Andro Lyngdoh, Chairman SMC Lumtyngkrain SSA LPS laioh ka jingkren pdiang pdiang burom na ka Preciously Mary Syntem, Headteacher Lumtyngkrain SSA LPS, ka jingkren ai mynsiem bad batai ïa ki khynnah shaphang ka nongrim jong ka Independence Day na u Sambha Tyngkan, Programme organizer bad na u S.D.Laloo, DCCM-SSA, West Jaiñtia Hills bad haba kut pat jong kane ka jingïalang ka Perio Dhar, CRP Mukoh Cluster ka la ai ki kyntien khublei.
U Sambha Tyngkan haba kren ha ka thong ban kyntiew ïa ka pule puthi ula ong ba ka jingïatreilang ba ïajan hapdeng ki khynnah skul, ki nonghikai bad ki longkmie longkpa ka long kaba donkam bad u da khot bad wer ruh ïa ki longkmie longkpa ba kim dei ban ailad ba ki khun ki ksiew jong ki kin pep skul shiteng por ne pynduh ïa ka hok jongki na ka bynta ba ïoh ïa ka jingnang jingstad namar ka jingnang jingstad ka long ka waitlam ban prat lynti ïa ka jingsahdien sahdum jong ka longbriew manbriew, ka ïing ka sem bad ka shong ka thaw.
Ka jingkren jingbatai kyrpang halor ka Independence Day la ai da u S.D.Laloo, ha kaba u la ong ba ka jingrakhe pyndonburom ïa ka Independence Day ka long kawei na ki jinglehkmen ka Ri ban kynmaw burom ïa ka kyrteng bad ka nam ki nongïalehlaitluid ki khlawait ka Ri kiba la aiti ïa la ka jong ka jingim na ka bynta ka ri bad ka jaitbynriew bad kyrpang ruh ula ïathuh khana ïa ki khynnah shaphang u who Kiang Nangbah, khlawait ka Ri Khat-ar Dolloi, uba la shah phasi ha ki shipai ka Sorkar Phareng ha ka 30 tarik Nohprah 1862 bad ki kyntien Blei kiba ula kren shwa ba kin phasi ïa u ki long shisha ka sakhi sabut ïa ka ri Khat-ar Dolloi kumjuh ïa ka Ri India kaba laïoh ïa ka jinglaitluid na ka sorkar Phareng tang hapoh 100 snem hadien ba la dep phasi ïa u.
Shuh shuh ha kane ka sngi ladon ruh kiwei kiwei ki prokram lehkmen bad ki ïakop bapher ba kynthup ïa ka General Knowledge, Drawing-Painting, Patriotic Song Competition bad la pynshongshit ruh ïa kane ka sngi da ki chad ba la shimbynta da ki khynnah.
Nongstoiñ, Nailar, 13: Ha ka 11 tarik u Nailar 2023, ka Central Bureau of Communication Field Office Nongstoiñ, ka la pynlong ïa ka International Yoga Day 2023 ha St Francis D’Assisi College, Nongstoiñ.
Kane ka prokram ka pynkynmaw sha baroh, halor ka jingïohnong lada ki nongshong shnong ki pynmlien ban leh ïa ka Yoga man la ka sngi.
U Bro.
Anup Kumar Lakra, Head Master & Community Superior, u la long u kongsan ha ka jingsynranlang jong u Bah Charles Jana District Programme Manager, DRDA, West Khasi Hills District kum u symbud kongsan, ha ka jingdon ryngkat lang jong ki khynnah skul, ki nonghikai bad kiwei pat kiba la shah khot sngewbha ha kane ka sngi.
Haba ai jingkren ha kane ka sngi, u Kongsan, Bro.
Anup Kumar Lakra, Head Master & Community Superior, u la ong ba ngi dei ban sngew sarong ba ngi don ïa u Myntri Rangbah duh ka Ri, u ba la ïalam ïa ka ri ban leh Yoga ha ka 21 tarik u Jyliew man la u snem bad ha kane ka sngi u la ïalam ïa ki nongïalam ka Pyrthei ha UN ban leh Yoga.
Shuh shuh u la pynshai ruh ba ka jingleh Yoga, ka ïarap ban pynkhlaiñ ïa ka jinglong mynsiem, ka ai jingkoit jingkhiah ïa ka met ka phad jong ngi katba ka jingim ka jong ngi ka nang ïaid shakhmat.
U Symbud Kongsan, u Bah Charles Jana, District Programme Manager, DRDA West Khasi Hills District, u la ong ka lada ngi pynmlien ban leh Yoga, kan pynkoit pynkhiah ïa ka met ha phad ka jong ngi ym tang ïa ka mynta, hynrei ha ki sngi ki ban dang wan ruh kumjuh.
I Kong Ribasuk Jana, Resource Person, I la kren ïa ka jingdonkam jong ka jingleh Yoga bad I la ïalam ruh ïa ki khynnah ban kilan met lyngba ka jingleh Yoga, ha kaba baroh, naduh ki kynnah skul, ki nonghikai bad ki nongshah khot sngewbha ki la ïashim bynta shitrhem ha kane ka sngi.
La sam ruh ïa ki khusnam sha ki 3 ngut ki nongjop ha ka jingïakop thoh Poitry halor ka phang ‘Ka Jingmyntoi jong ka Yoga ha ka Jingim ba man la ka Sngi’.
Nongstoiñ, Nailar, 13: Kawei ka longkmie kaba la tip kum ka kong Streamilda Syiemlieh na ka shnong Langja ryngkat bad ka kynhun jong ka, ki la kynnoh ba ki paitbah shong kiba shong ha katei ka thaiñ kata naduh Ktiehthawïar, Khyllem-sangrin, Umthlu, Langja bad Mawri kiba hap ha ka hima Jyrngam Sirdarship, ki la shu shong beaiñ bad ki rep ki riang, ki thung ki tep, ki trei ki ktah khlem da pan jingbit na ka kaba dei ka trai khyndew bad ka la byrngem da kaba tyngeh ban phah mih noh ïa ki nongshong shnong na baroh san tylli ki shnong.
U bah Beswell Khar-syiemlieh sordar shnong Langja bad u bah Likshon Syiem na ka shnong Mawri, haba pyntip ha u nongthoh khubor ki la ong ba la bunsien bun wat, ki rangbah bad ki samla ki la pyrshang ban ïasyllok ïa ka ba kan wan noh sha ka miej jong ka jingïasngewthuh jingmut.
Hynrei katei ka longkmie kam pynsngap satia bad ka nang pyneh beit triang da kaba kam trai lut ïa ki kper ki phrah, ki jaka ki puta baroh katba ïohi ka khmat.
Ktei ki rangbah ki la ong ruh ba kaba phylla ka long ba katei ka longkmie bad katto katne ki longïing kiba kyrshan ïa ka, kim treh satia wat ban phah shon dur thep vote lane Electoral Photo Identity Card.
Nalor kata haba ka shnong ka thmu ban pyntrei ïa ki kam pynroi kum ki surok, ki lynti ïaid kjat kiba la mang pisa na ka MNREGS, kam shah satia lada ka dorbar shnong kam ïaid lyngba na ka.
Ki la ong ruh ba katei ka longkmie kam ju kheiñ snep wat ïa ki majistor bad ki ophisar sorkar haba khot ha ophis ïa baroh arliang mamla, ban pynïasuk ne ban ïapynbeit na ka bynta ka jingbha jong ka shnong ka thaw bad ka imlang sahlang.
Kam ju pynsngap satia hynrei ka pynksan ïa la ka jong ka nia kat haduh ba wat ki majistor ruh ki hap ban shu sngap bad kim lah ban leh ei ei.
La ong ruh ba ha kine ki snem na ka liang ki paitbah ki la bitar lep ïa ka jingleh meng jong katei ka longkmie, namar ba kam shah ban shna ïa ki surok bad ki lynti ïaid kjat bad kiwei kiwei ki bynta kiba la pyntrei lyngba ka skhim MNREGS.Ki paitbah kim shah shuh ïa ka ba kan leit pah kit jingkit da ki kali na ki jaka ba don ki surok ba la shna hi da ki paitbah.
Ki la buh da ki khyrdop bad kiba lah ban leit kit jingkit da ki kali kum ïa u sying bad u synsar ki hap ban pyntip lypa ha ki samla shnong bad ki rangbah khnang ba kin tip ba ki dei ki mar rep jongno.
Kitei ki rangbah ki la kyntu ïa u bah Nasar Syiem Jahnoh Sirdar ka hima Jyrngam, ba u dei ban leh ei ei halor katei ka kam bad ba un kren ei ei ïa katei ka longkmie, khnang ba kan ym don shuh ka jingïapeit khat ha shnong ha thaw lane ka jingïakynad, namar 99 % na ki paitbah jong ki san tylli ki shnong ki la kwah bad thrang dik dik ban don noh ka jingïalong kawei.
Ki la kyntu ruh ïa ki bor sorkar ba kim dei ban shu pyndem tdong ha kawei ka briew, hynrei ki dei ban sngap ïa ka sur jong u paitbah.
Nongpoh, Nailar, 13: Ka Synjuk ki Rangbah Shnong Border Area (SRSA), Raid Nongtung ha ka sngi Thohdieng ka la ai khublei kypang ïa ka Sorkar Jylla hadien ba ka ka wanrah biang ïa u Raja Brahma, MCS Officer ha Ri Bhoi hadien ba u la shah pynkynriahkam shipor na Ri Bhoi ha ka elekshon jied nongmihkhmat kaba dang shu dep long shen ha ka jylla.
U Raja Brahma, uba long u Border Magistrate jong ka Ri Bhoi mynta pat u la shah thung kum u Project Director jongka DRDA, Ribhoi District nalor ka kyrdan kum u Additional Deputy Commissioner ka Ri Bhoi District.
Haba ïakren bad ki Nongthoh Khubor, u President jong ka Synjuk u Bah Blik Star Sohtun, u la ong ba ka synjuk ka sngewkmen ba une u ophisar u la wan phai biang sha Ri Bhoi District ban ai ka jingshakri sha ki paidbah bad kum ka synjuk ka sngewkmen namar ka lap bad shem ba une u ophisar u dei u ophisar ba biang tam ban ai ka jingshakri sha ki paidbah khamtamm sha ki paidbah khappud kiba ju mad jingeh na ki kam pud kam sam pyrshah bad ka sorkar Assam ha Block II ba hap ha ka Raid Nongtung ha Ri Bhoi District.
U la ong ruh ba ka synjuk ka sngewkmen ruh ban tip ba hadien ba u la wan phai biang sha Ri Bhoi District kum u Additional Deputy Commissioner jong ka Ri Bhoi nalor ba u la ioh bat ruh kum u Project Director jong ka DRDA ha kaba kum ka synjuk ka khmihlynti ba shibun ki kam pynroi kin poi sha ki shnong khappud ka Meghalaya ha Block II.“Ka synjuk ka sngewkmen ruh ban wan biang une u ophisar ka dei namarba ha ki por ba la leit noh kum u ophisar u la shakri ym tang ban wan rah ïa kiba bun ki kam pynroi sha ki shnong khappud hapoh ka Raid Nongtung (Block II), hynrei u dei ruh u ophisar uba don ka bor ban ïa pynibor ïa ka sorkar Assam khamtam halor ki kam thombor ka Assam pyrshah ïa ki nongshong shnong ha Block II" ong u Bah Blikstar Sohtun.
Ka synjuk ka khmihlynti ba une u Ophisar un dang trei kham bha ban kyntiew ïa ka them Ri Bhoi bad khamtam ban peit kyrpang ïa ki jngeh jong ki paid khappud ha Block-II ba hap ha ka Raid Nongtung.
Mawkyrwat, ‘Nailar 12: Ka Seng Samla Shnong Mawkyrwat ka la leit ban kynduh ia u Officer In-charge ka Mawkyrwat Police Station halor ka jingnang kynrei ki kam tuh kam lute ha katei ka iew katba nang mih ki sngi.
Ïa ka jingleit ïa kynduh jong ka Seng Samla Shnong Mawkyrwat, la lamkhmat da u bah Kitborsing Lyngdoh, President bad u bah Skhembor W.Nongrum, Vice President jong ka Seng Samla Shnong Mawkyrwat ha ryngkat ka jingsynranglang da ki dkhot jong ka seng ha kaba ki la ïoh ban ïatai bun kiei kiei ki lad ki lynti kumno ban leh ban tehlakam ïa ki kam sniew khnang ba ka ïaid ka ïeng jong ki paidbah kan long kaba shngaiñ.
Hadien ka jingleit ïa kynduh ïa u Officer In-charge jong ka Mawkyrwat Police Station, South West Khasi Hills District, u bah Kitborsing u la iathuh ba katei ka jingleit jong ki ban ia kynduh ka long hadien ba ki la don ki jingjia ha kine ki khyndiat sngi ha ïew Mawkyrwat ban pynthikna ba la na ka liang ki bor pulit ki ïoh ne em ki jingujor kaba bun ba ki ïoh na ki paidbah.
“Ki la don ki nongtuh ne ki nonglute kiba pyrshang ban dawa pisa ne tuh na ki dukan, da kaba ki sdang ban pyndonkam da ki tiar pynmynsaw", ong u bah Kitborsing da kaba bynrap ba kane ka la buh ka jingma kaba khraw ïa ki paidbah nongleit nongwan la ha ïew Mawkyrwat ne wat ha ki lynti ki synkien ruh.
Namarkata, u la pynpaw ba kaba sngewsih ka long ba haduh mynta kiba kum kita kiba shah lute ne shah dawa pisa ruh katkum ka jingïathuh jong u Officer In-charge ba ym pat don kiba wan ujor bad kane ka long kaei kaei ka jingeh kaba khraw ïa ka tnad pulit pyntreikam ne wad ïa kiba kum kita ki jia la ki dei ne em kiba shisha namar wat ki paidbah haduh mynta ki don ka mynsiem ban thait ne sngewsheptieng ban wan shakhmat ban ujor lada ki shah tuh ne shah lied ïa ki dukan.
Kumta u la buh ka jingkyrpad ïa ki paidbah nongshong shnong jong ka Mawkyrwat bad jong ka South West Khasi Hills District baroh kawei ba lada ki don ki jingjia shah tuh shah lute ne shah dawa pisa bad kiba leh pyrshah ïa ka hok longbriew manbriew kim dei ban tieng hynrei ki dei ban wan shakhmat ban ujor ne pyntip ha ki bor jong ka aiñ khnang ban lah ban tehlakam ïa ki kam sniew.
Ha kawei pat ka liang, u bah Kitborsing u la buh ruh ka jingkyrpad ïa ka tnad pulit ba nangne shakhmat kumba la dep ban ïa mir jingmut ba kin sngewbha ban trei ïa la ka jong ka kam ryngkat ka jingïatreilang bad ki dkhot jong ka Seng Samla Shnong.
Nongstoiñ, Nailar, 13: Ka KSU Mawshynrut Circle lyngba ka organising committee ba la ïalam da u samla Anselm Ryntong Organising secretary ha ryngkat ka jingsynran jong u Assistant Organising secretary samla Korbar Myrthong bad ki dkhot, ka la ïoh ban bat ïa 4 ngut ki bar jylla kiba thmu ban wan treikam sorkar ha Post office.
Ka seng ka bynrap ba ka jingbat ïa kine ki bar jylla ka long halor ka nongrim ba kyrduh kam ki trai ri trai muluk la ka dei ha ki kam private service ne ha kam sorkar.
Kaei kaba kine ki bar jylla kim long ban wan trei sha kane ka thaiñ ka dei namar ba kim nang ban kren ktien Khasi.
Kum ban shu pynkynmaw ba ka KSU seng kmie ka la ai ïa ka dorkhas sha u CM ha ka 20 tarik u Naitung 2023 ban pan ïa ka bhah na ka bynta ki Khasi.
Hynrei ka seng ka sngew lyngngoh hadien ba ïoh ban tip na kine ki bar jylla kiba mut ban wan trei ha thaiñ Mawshynrut.
Kane ka jingsngap mynthi ka sorkar ïa ka jingthrang jong ki paidbah ban ai kam ai jam ïa ki trai ri trai muluk, ka pynlong ïa ka seng ban tuklar ha kaba ïadei bad kane ka mat.
Ka seng ka kyntu ruh ïa ki sordar shong jong ki shong bapher bapher ba kin phikir bha shwa ba kin ai ïa kino kino ki kot ki sla sha ki bar jylla, kaba ktah ïa ka jakpoh jong ki trai ri trai muluk.
Ka seng ka ai mynsiem ruh ïa ki samla khasi ba kin mih shakhmat ban apply ïa kine ki post ha Post office khnang ba kin ïoh ïa la ka jong ka bhah.
Shillong, Nailar, 13 : U President jong ka United Democratic Party (UDP) u Bah Metbah Lyngdoh u la pynshai ba u Bah Bindo M.Lanong u dang dei hi ruh u dkhot jong ka United Democratic Party (UDP) watla um shym la shah jied shuh kum uwei na ki nongkitkam bahakhmat eh jong ka party ha ka General Council kaba la long ha ka sngi Saitjaiñ ha nongbah Shillong.
Ha ka samoi treikam jong ki snem baladep, u Bah Bindo Lanong u dei u Senior Working President jong ka Party.
Ha ka jingïakren bad ki lad pathai khubor, u Bah Metbah u la ong ba ka jingjied ïa ki nongkitkam jong ka Party ka dei ka bynta ba ka UDP ka la bynshet ha ka Nomination Committee.
La sakhi ruh ba u Bah Bindo Lanong uba long uwei na ki dkhot ba la rim bha jong ka UDP bad uba la don bynta ban pynkha ïa ka UDP ha ki snem ba la leit noh um shym la don satia ha kane jingïalang.
Ka jingpynïajngai jong u Bah Bindo ïalade na ka UDP ka long hadien ba ka UDP kam shym la ai tiket ïa u ha ka elekshon MLA 2023 ba un ïakren na Nongkrem Constituency namarba ka party ka ladep ïa pynbeit ban pynïakhun da u Bah Lambor Malngiang bad ka la ailad ïa u Bah Bindo ba un ïakhun na Laitumkhrah Constituency.
U Bah Bindo u la rem ha ka elekshon MLA ha u President ka Voice of the People Party (VPP) u Bah Ardent M.Basaïawmoit.
Shillong, Nailar 13 : Ka General Council jongka United Democratic Party (UDP) kaba la long ha ka Sngi Saitjain ka la ïathir sani bha halor ka jingpynkhlaiñ ïa kane ka seng saiñ pyrthei ha ka jylla bad khamtam eh shwa ban leit sha ka Election MP bad MDC ka ban long ha u snem ban wan.
Haba kren sha ki lad pthai khubor u President jongka UDP u bah Metbah Lyngdoh uba la shah jied pynskhem biang kum u President ka party u la ong ba ka Party hi nangne shakhmat kan pynkhreh noh ïaka election MP ba MDC.Kumba long mynta ki party ba heh ha ka jylla ki la nang pynkhreh ïa kine ki election naduh ka NPP, BJP, VPP bad mynta sa ka UDP ruh katba ka Congress pat ka dang sngap jar ym tip la kan pynïakhun ïa une u MP ba mynta u ma Vincent H Pala ne kan pynïakhun noh da uwei u kyrtong.
Na ka liang ka NPP la sawa ka sur ba ka lah ban pynïakhun da u MLA ba rim ka Mawsynram u bah Himalaya Shangpliang.
Ka UDP ruh kumba long mynta ka don hi ki kyrtong kiba thmu ban ïa aireng kata kum u bah Jemino Mawthoh, bah Titus Chyne, bah P.T Sawkmie bad wat ka kyrteng u bah Paul Lyngdoh ruh ka sawa wat la u don mynta ha ka kynhun myntri ruh.
Baroh shi katta ngi rakhe bad kynmaw burom tang ïa u Tirot Sing bad u Kiang Nangbah kum ki nongïalam.
Hoid kine ki dei ki riewïakhun kiba la ïeng pyrshah ïa ka Sorkar Bilat ha kine ki lum.
Ka long ruh kaba sngewdiaw ba ngi kynmaw bad rakhe tang ïa ki ar tylli ki jingïakhun pyrshah ïa ka Sorkar Bilat, kata ka Thma Nongkhlaw ha ka snem 1829-1830 bad ka Thma Synteng jong ka snem 1861-1862, katba ngi klet pat ïa kiwei de ki jingïakhun pyrshah ïa ka Sorkar Bilat lane kiwei pat ki jingïakren-ïatai kiba la saiñdur ïa ka synshar-khadar hapoh ka bri Hynñiewtrep naduh ki por shuwa ka jinglaitluid ka Ri India.
Ngim ju ïakren koit halor ka jingnoh synñiang ki kynthei Khasi ha ka jingïakhun ban ïoh jinglaitluid lymne ïa ka jingïashim bynta jong ki ban saiñdur ïa ka synshar-bishar naduh shuwa ka jinglaitluid.
Ngi leh klet bad ngim ñiewkor ei ei ïa ki namar la pynsngewthuh bakla ba ki dei tang ki kynthei shibor kiba duna, ki bym larkam bad kumta kim lah ban tei ïa ka synshar ha ka it ka hima.
Phewse, kam long kumta bad lah ban khylliap nia ba kaei kaba ki ong shaphang ki kynthei ka long kaba bakla.
Katto katne bnai shuwa ka 15 August 1947 katba ka jingïatai nia halor ka lawei jong ka Ri Hynñiewtrep ka dang khih phaloh bad jur bha, shi kynhun ki kynthei Khasi ki la leit ban ïakynduh ïa u Governor ka Assam ban pynsngew bad pyni ïa ka saiïdur jong synshar-khadar ha ka Ri Hynñiewtrep.
Ha kane ka juk kaba ñiewpoh bad pyndonkam ïa ka met jong ka kynthei na ka bynta ka thma niam, thma jaitbynriew, thma politik bad ha ka imlang sahlang Hynñiewtrep kaba dang don hi ka jingkhanglad ïa ki kynthei ban ïashim bynta ha ki kam shnong ne synshar shnong ne Raij ne Hima.
Ka long kaba kongsan, namarkatta, ban pynkhie im thymmai ïa ka bor, ka sap bad ka snap jong ki kynthei ban tei bad saiñdur ïa ka synshar-khadar, ka imlang sahlang kaba la ju don naduh ki por kulong kumah.
Ha kane ka dur ngi lah ruh ban pynkut noh shi syndon ïa ka kolshor kaba ñiew beiñ bad leh thombor ïa ki kynthei.
Ym lah ban len ba ka histori shaphang ka jinglaitluid ka Ri India ka kynthup ruh ïa ki khana bad ki jingjia kiba ïathuh ïa ngi shaphang ki spah bad ki hajar ngut ki riewshlur kynthei kiba don ha ki thaiñ bapher kiba len lade bad aiti ïa la ka jingim.
Kane ka kynthup ruh ïa ki kynthei Khasi bad ha kane ka jingrakhe jinglaitluid kaba 76, la sngew dei ban sot ïa ki katto katne ki mat na ka dorkhas (memorandum) kaba ki kynthei Khasi ki la thoh bad leit ai ha u Governor jong ka Assam ha ka 24 June 1947.
Kane ka dorkhas ka dawa ba ki Hima Khasi ki dei ban ïoh biang ïa ka kyrdan Hima bad ki khun ki hajar jong ki Hima kin synshar hi da lade ïa lade.
Nangta shuh shuh, ka paw ruh ha kane ka dorkhas ba ki kynthei Khasi ki ïeng pyrshah ïa ka rukom synshar donbor da ki heh paid.
ïa kane ka dorkhas la thoh ha shuwa ba ki Hima Khasi kin soi ïa ka soskular, ka Instrument of Accession, bad ha shuwa ka jingïalang jong ka Khasi States Constitution Making Dorbar ha ka snem 1949.
Kane ka dei ban ktik ïa ki samla pule ba kin nang tih bniah halor kine ki jingjia bad khamtam halor ka jingnoh synñiang ki kynthei.
Kane harum ka dei kaba la sot na ka dorkhas bad la pynkylla sha ka khasi:“Ha,U Lat Sahep Sir M.S Akbar Hydari, KCSI, ICS, Governor of Assam,Lat Sahep ba don burom,Ngi ki kynthei jong ka Khasi bad Jaiñtia Hills ngi don ka bynta kaba khraw bad kyrpang ha kine ki lum namar ki riti ki dustur kiba don halor ka kheiñ jait kheiñ khong bad ka ïoh pateng…ki kynthei Khasi bad Jaiñtia ki long kiba tbit ha ki kam ki jam bad ha ka khaïi-pateng haba ïanujor bad kiwei ki kynthei kiba im ha ri thor.
Ki kynthei khasi kiba la nang thoh nang pule bad kiba shong skul ki long kiba bun tam napdeng ki jaitbynriew.
Ka riti dustur, ka ïoh pateng bad kiwei ka pynlong ïa ki kynthei khasi kiba khlaiñ bad kumta ki don ka sur bad ka bor ban ïashim bynta ha kino kino ki kam kiba ktah ïa ka lawei jong ka jaidbynriew.
…Naduh hyndai kulong kumah…ki khasi ki la don la ka jong ka rukom synshar paidbah.
Ki paidbah ne ki dkhot jong ki kur bapher ki don ïa ki hok bad ka bor ban ïashim bynta lang ha ki kam baroh.
Ka khyndew ka shyiap ka dei jong ki paidbah bad kumta ym ju don ka jinglum khajana na ka khyndew.
Ki paidbah ki jied ïa u Syiem bad ki lah ban pynkhyllem na ka jinglong Syiem lada shem ba u Syiem u synshar mutlop.
U Syiem u don ka kynhun jong ki Myntri kiba ai buit bad ai jingmut ïa U ha ka jingsynshar ïa ka it ka hima.
ïa kine ki Myntri la jied da ki paidbah bad ki Myntri ruh ki lah ban shah weng na ka kam da ka sur jong ki paidbah.
Nalor kine, ka don ka Dorbar Hima kaba dei ka Dorbar Paidbah kaba ha khlieh duh bad kaba lah ban shim kino kino ki rai kiba ïadei bad ka synshar khadar ha ka Hima.
…watla ka kolshor ki nong Bilat ka la suh thied ha kine ki lum, pynban ki trai ri ki la ïakhun tyngeh ban pynneh ïa la ka tynrai bad ban im bad synshar laitluid katkum ka synshar paidbah ba la saiñdur da ki longshuwa…Lah ban kdew ba watla ka Sorkar Bilat ka don bynta ha ka jingpynïaid Hima, hynrei kam ju tuklar pat ïa ki bynta kiba ïasnoh bad ka dei riti bad ka synshar paidbah lyngba ki Syiem bad ki Dorbar Hima.
Da kaba ithuh ïa ka hok jong ki paidbah ban synshar hi da lade ïa lade, la phiah ïa ka Ri India ha ki Jylla ba pher.
Ki Hima Khasi kiba la ïasoh bad ka Sorkar Bilat lyngba ki soskular ki dei ban ïoh ïa kajuh ka hok ban synshar hi.
Ki Khasi wat la ki long kiba rit paid, hynrei ki don la ki jong ki riti ki dustur bad ki shah synshar ha ka Sorkar Bilat lyngba ki Soskular ba ki ïasoi bad kumta ka dei ka hok jong ki ban ïoh biang ïa ka jinglaitluid bad ban synshar hi da lade ïa lade.
…Ngi don ka daw ban artatien ba ngin ym lah ban ïoh ïa ki hok tynrai jong ngi lada don ka jingpyrshang ban pynduh pyndam noh ïa ki rukom synshar Syiem bad ki Dorbar Hima bad ban thaw bujli noh da kiwei.
Ki rukom synshar ba thymmai ki lah ban long kiba bha, hynrei ka long kaba ma ba kin khynñiat ïa kine ki lum shapoh ka pung jong ka Hindustan lane Pakistan bad kan long kumba khynñiat ïa ngi sha ka jingïap.
Dei ban sngewthuh…ba ngi ïapher bak ly bak na kiwei ha ka ktien ka thylliej, ka niam, ka rukom im bad ki riti dustur, naduh ki rukom bam bad kiwei.
Kane ka jaitbynriew jong ngi kaba rit paid ka lah ban duh jait lada pynngat ïa ka ha ka riti synshar jong ki heh paid Hindu lane Muslim.
Wat la ngi long kiba rit paid, ngim ïohi pat ban don kano kano ka daw ka ban khanglad ïa ngi ba ngin ïai bteng ban im katkum ki riti ki dustur bad ka synshar khadar tynrai.
…Ngi tip biang biang ba ngim lah ban im marwei lada ngi ïoh ïa ka jinglaitluid bad ngi sngewthuh bha ruh ïa kata ba kumba ngi long mynta ngi hap ban shaniah ha kiwei pat kiba na bar na ka bynta kiba bun ki jingdonkam jong ngi.
Ka jinglaitluid kam mut ba ngi la biang lut na lade.
Hynrei da ka jingïakren bad lyngba ki soskular…ngi lah ban ïatreilang bad ki Ri ba marjan ha ki katto katne ki mat kum ha ki kam ïada ri (defence), ka leit ka wan (communications) bad ka pisa tyngka (currency).
Hoid ngi sngewthuh ruh…ba ngi dei ban don ki lad pynmih tyngka kiba khlaiñ na ka bynta ban pynïaid ïa kiba bun ki kam bad jingsynshar.
Ngi ngeit ba ka don ka lad bad ka lah ban long ba ngin kyrshan hi da lade na ki jingmih kiba don ha kine ki lum bad kham hadien ynda la lah ban thaw ïa ki lad pynmih katkum ka juk stad saïan, ngin sa lah ban pynmih khambun bad ka Ri kan lait na ka jingkit ram.
Ngi kular ba ngin ym pynbor ne thlia ïano ïano ruh haba ngin pynïaid ïa ki kam ki jam bad jingsynshar.
…Ngi don ka hok ban jied ïa ka rukom im kaba ngi kwah…ka jingsynshar jong ka Sorkar Bilat kan kut noh shen bad kumta ki Hima Khasi baroh, la kiba rit ne ba heh, kiba la synrop lang mynta hapoh ka Federation of Khasi States ki dei ban ïoh ïa ka hok ban rai ïa ka lawei jong ka synshar khadar.
ïa kiwei de ki jaka kiba hap hapoh ka Sorkar Bilat (British area) dei ban pynphai biang ïa ki sha ki Hima…Ha kaba ïadei bad ka Jaiñtia Hills, ka dei ka hok jong ngi ban dawa ba dei ban ai biang ïa ka kyrdan Hima khnang ba kan lah ban ïasoh lang bad ka Federation of Khasi States.
Ngi kyrmen, ba ma phi u Lat Sahep phin bishar hok bad kan long ka jingleh thombor kaba shyrkhei tam bad kaba ym lah ban pdiang lada phiah ïa ngi ki Khasi ha ki ar kynhun ne ha ki ar liang.
Ki nongthoh… Sd.
Mavis Dunn Jaid Lyngdoh, Sd.
K.Kharsati, Sd.
R.Soanes, Sd.
Shim Kiri Jaid Syiem of Khyrim, Sd.
(Mrs) B.Diengdoh-Taylor, Sd.
Clayrina Diengdoh, Sd.
Gladys D.Diengdoh of Cherra, Sd.
Prillnorine Chyne of Shella State, Sd.
S.M Ropmay, Sd.
Klesina Rynjah, Sd.
Emralda Rynjah, Sd.
Dr.Estherly Laloo of Jaiñtia Hills, Sd.
Miss R.Blah, Sd.
Miss Sabina Nongrum’, Sd.
Miss Rufina Nongrum, Sd.
Dr.(Mrs) D.Jyrwa, Jaiñtia, Sd.
Wessily Rani, Sd.
(Mrs) H.M Ladia, Jaiñtia, Sd.
Miss I.Lyngdoh, Sd.
Miss G.Roy (Cherra), Sd.
Tropsibon Rynjah, Sd.
Nisibon, Sd.
Deltibon, Sd.
Sharamon Shabong (Laitkyngkot), Sd.
Jointisibon Rynjah, Sd.
Winola Sumer, Sd.
T.Emcynora, Sd.
Kathleen Lyngdoh, Sd.
Nurse R.S Synrem, Laittyr-ah, Sd.
Nurse Sesibon Nongthathian, Laitkynsew, Sd.
Nurse S.Willa, Jaiñtia, Sd.
Nurse D.L Lyngdoh, Jaiñtia, Sd.
Nurse S.B Sohtun, Mawphu, Sd.
Nurse Erily, Mawlai, Sd.
Nurse D.Basaiawmoid, Sd.
Nurse Shat, Tynrong, Sd.
Nurse Carvie, Cherrapunjee, Sd.
Sister Sidia, Cherrapunjee, Sd.
Noramai, Mawlai, Sd.
Glosimon of Nongkhlaw State, Sd.
Ka Bliantimai jaid Syiem of Mylliem, Sd.
Enid Blah, Sd.
Q.Pariat, Sd.
Dr.S.M Ropmay, Sd.
H.Rynjah bad kiwei kiwei.
Dated Shillong; The 24 June 1947.
(Tyllong jingtip- SRCC).
Jowai, Nailar 13: Ka Parish Pastoral Council, Immaculate Conception Church Mowkyndeng Parish, mynta ka sngi saitjainñ, hapoh ka jingïalam u Phadar Henry Warbah kum u Parish Priest bad u ma Stalbinus Dkhar u Secretary ka PPC kila pynlong ïa ka jingïaid Rally kaba jai jai kum ka dak ban pynpaw ïa ka jingsngewlem bad sngew synei ïa ka jingjia hapoh ka jylla Manipur.
Ha kane ka sngi la ïashim bynta da ki paid riewngeit ka Parish Mowkyndeng bad la sdang na pohshnong jong ka shnong Madakynsaw Mowkyndeng hakhmat ka dur mot Maria ba la ai nam kum ka Nongïada ïa ka Parish bad ïa ka shnong Madankynsaw Mowkyndeng hapoh ka jingïalam u Babu Nicodimus Suchiang u Head Catechist ka Parish da ka jingduwai sdang bud da ka jingkren u Waheh Chnong ka shnong Madankynsaw Mowkyndeng ma Danny Bosco Shadap.
Nangne la bteng da ka jingïaid Rally kaba jai jai sha Parish Compound ha ryngkat ka back ground Music ban bteng da ki jingduwai na ka bynta ki jingthmu bapher bapher ha ka jingïadei bad ka jingsuk jong ka jylla Manipur.
Katba ha phyllaw jong ka Parish la sdang da ka jingduwai bad jingrwai ha u Mynsiem Bakhuid ba la ïalam da u Head Catechist bad u Babu Ïoanis Shylla u Choir Master ka Parish, bud da ka jingpule ïa ka ktien u Blei da u bah Rangdapkupar Peter Khongthah ba la ai jingkren halor ka jingsuk bad la bteng da ki jingduwai na ka bynta ki jingthmu bapher bapher.
La ïoh ïa ka jingduwai na ka kong Fatima Shadap na ka bynta ka Sorkar Manipur, ka jingduwai na u Jonatus Suchiang na ka bynta ka sorkar India, jingduwai ka kong Pdiangjingshai-hun Dkhar na ka bynta ki khynthei khynnah ka jylla Manipur kiba shah ban beiñ shah leh be-ijot, u Karmel Sayoo halor ki phetwir ki bymdon ïing don sem kiba la duh ïa la ki kmie ki kpa, ki khun ki baieid na ka daw ka jingïakynad, Jemma Phyllei FMA na ka bynta jylla Meghalaya, District, Elaka bad Parish Mookyndeng.
La ïoh ruh ïa ki jingduwai na u ma Stalbinus Dkhar na ka bynta baroh ki mynsiem kiba la khlad bad ka jingduwai bad jingkyrkhu da u FatherHenry Warbah Parish Priest.
Hadien kane la don ruh ka jingsynñiang ne ka donation sha ka jylla Manipur bad ïa ki kyntien ai khublei la ioh na u ma Stalbinus Dkhar.
Nongstoiñ, Nailar 13 : Ka jingpyntrei ïa ka surok PMGSY kaba 6.2 kilometer na Athiabari shaduh ka shnong Umshiak jong ka khappud Meghalaya Assam, ka dang sahkut haduh mynta naduh ka jingwan pyndik jong ki pulit Assam ha u 2018.
Kumban shu pynkynmaw ba kane ka surok PMGSY kaba ka mang tyngka ban shna ïa katei ka surok ka long kumba 554.48 lak tyngka, hynrei na ka jingwan pyndik ki pulit Assam, ka la shu sahkut sah haduh mynta ruh.
Lah ruh ban pynkynmaw hangne ba na ka liang ka FKJGP Aradonga Area Unit hapoh ka jingïalam jong u Trellingstar D.Shira President bad u Enbok Marak General Secretary, ki la leit ban ïakynduh markhmat bad u Deputy Commissioner West Khasi Hills, ba un tuklar bad shimkhia khnang ba ka jingpyntrei ïa katei ka surok kan ïaid shait shait khlem kino kino ki jingeh.
Ki la ong ba ha ka jingshisha katei ka surok PMGSY ka dei kaba la sdang pyntrei naduh u Rymphang jong u snem 2018.
Hynrei da ka jingpynwit na ka por sha ka por da ki pulit Assam.
Kumta haduh mynta ruh ym shym la lah satia ban pyndep.
Ki nongïalam ki la pynpaw ba katei ka surok ba 6 kilometer, ka long ka jingkyrkhu kaba khraw ïa ki paidbah nongshong shnong bad ka long ruh kum u budlum jong ka roi ka par bad kan ïarap ïa ki paidbah ha baroh ki liang.
Ki nongshong shnong ki ban myntoi na katei ka surok Athiabari-Umshiak, ki kynthup ïa kiba shong ba sah ha ka shnong Athiabari, Salpara, Olongop, Ranighat, Malapara, Mazpara, Umshiak bad kiwei kiwei ki shnong ba marjan.
Ki nongïalam ka seng sa shisien biang mynta ka kynti ruh, ki la phah biang ia u kyrwoh ha kaba ka la ban jur biang ba ka sorkar jylla, ka dei ban shim ka jingkitkhlieh na ka bynta ka bha ka miat jong ki paidbah ha katei ka thaiñ, da kaba kan peit ba kum kine ki kam pynroi na ka bynta ki shnong khappud, dei ban ïaid shaphrang bad ban pyndep beit.
Shillong, Nailar, 13 : Ka United Democratic Party (UDP) ha ka sngi Saitjaiñ ka la pynpaw ba ka long kaba kloi ban ïatreilang bad kino kino ki seng riewlum kiba don ïa kajuh ka jingthmu hapoh ka shatri jong ka Regional Democratic Alliance (RDA).
Ha ka jingïakren bad ki lad pathai khubor, u President jong ka party u Bah Metbah Lyngdoh bad u General Secretary u Dr Jemino Mawthoh ki la pynpaw ba kumba ki ïatreilang bad ka Hill State Peoples Democratic Party (HSPDP) hapoh ka shatri jong ka Regional Democratic Alliance (RDA) ka jingkhang ka plie ruh ïa ka Voice of the People Party (VPP) ba kan wan pynïasnoh sha kane ka kynhun.
Ka VPP ka dei ka seng saiñpyrthei kaba dang shu pynkha ha u snem 2022 shwa ba ka Jylla kan leit sha ka elekshon jong ka Ingdorbar Thawaiñ kaba la long ha u Rymphang mynta u snem.
Ka VPP ka la jop 4 tylli ki Seat ha kane ka elekshon.
Nongpoh, Nailar 13: Ka jingpang saw ki khmat bala tip kum ka Conjunctivitis ka la sdang ban sar ha ki bynta jong ki shnong ha Ri-Bhoi District, ha kaba bun naki paidbah kila sdang ban ïoh ïa katei ka jait jingpang kaba lah ruh ban ïa bit na uwei u briew sha uwei pat.
Kumba la ïoh jingtip da u nongthoh khubor kila don bun ngut ki paidbah kiba la sdang ban ïoh ïa katei ka jait jingpang, ha kaba kila don ruh ki khynnah skul bad bun naki paidbah kum ka jingïada ïalade ki hap ruh ban pyndonkam da ki ïitkhmat ïong ban ïada bad lait naka jingïabit na uwei sha uwei pat, bala suba ba kadei naka jinglong jingman ka suiñbneng.
Ka katei ka jingpang ka sdang ban sar sha ki paidbah, kumba la ju leh haki snem bala dep ban lait naka khlam Covid-19 ki paidbah ki hap ban deng da ki mask, hynrei mynta da ki ïit khmat ïong.
Katkum ka jingïathuh jong katto katne ngut kiba ngat ha katei ka jingpang kila ïathuh ba ka don ka jingdaitbuid ha ki pyllew khmat kaba pynlong ruh ïa ki ban at bad saw riang bad sop eitmat ha ka por mynstep.
Kum ban shu pynpaw hangne ba ka sorkar Assam kala khang khyrdep ruh katto katne tylli ki skul ha Assam namar ka jingsar katei ka jingpang ban lait naka jingïabit na uwei u briew sha uwei pat khamtam ki khynnah skul.
Hynrei kumba long haduh mynta naka liang ka tnad ka koit ka khiah haka jylla kam pat pynmih lane ai kano kano ka jingpynbna sha ki paidbah ban ïada lane kumno ban leh ban lait naka jingïabit jong katei ka jait jingpang, hynrei kum ki paidbah kim dei ban kheiñ sting hynrei ban leit sha ki jaka sumar haba ïoh kum katei ka jingpang.
Shillong, Nailar, 13: U Bah Granary Starfield Thangkhiew u la pynpaw ïa ka jingsngewsih kaba dang neh haduh kine ki sngi haba pynkynmaw ïa ka miet kaba u lyoh badum u la taplup ïa ka iing ka sem baroh kawei haba ki Pulit ka Jylla ki la dkhat jubor ïa ka jingim jong u Bah Cherish Starfield Thangkhiew ha ka miet synñïa 13 tarik, Nailar, 2021.
U Bah Gray u la pynpaw ïa kane ka jingsngewsih hakhmat ki bahahïing hasem bad ki dkhot jong ki sengbhalang bapher bapher ha ka jingleit buh syntiew ha ka lyngkhuh sngi ïap ba ar snem jong u Bah Cherish ha u lum jingtep ha Lawmali ha ka Sngi U Blei ryngkat ka jingsakhi lang jong ki nongïalam ka Hynnñiewtrep National Liberation Council (HNLC) kiba dang don ha kane ka Jylla Meghalaya na ka bynta ka jingïakren ïasuk bad ka Sorkar.
“Ki lehnoh ba la siew tulop da ka Sorkar jong u Conrad Sangma hapoh ka jingïalam jong u commander u SP ka East Jaiñtïa Hills u Jagpal Singh Dhanoa ki la wan dkhat jubor ïa ka mynsiem u hymmen jong nga ha ka miet shiteng synñia ka 13 tarik Nailar, 2021 ki la wan rung jubor ban dkhat ïa ka mynsiem jong i khlem da ailad ban ïasaid da lade ïa lade.
Ym tang katta, ki la pynjulor ruh ïa ka ïing ka sem bad ki la shoh la dat ruh ïa ki arngut ki khun shynrang.
Kane kan sah histori ïa ka jingleh donbor jong ki lehnoh Sorkar ba la siew tulop da ka Sorkar bad la dkhat jubor im im peit peit ïa ka jingim briew khlem da kheiñ shuh," ong u Bah Gray.
Haba khot bad wer ïa ka jingïatylli, u la ong, “kum ka jaidbynriew ngi donkam ban ïa tylli kawei namar na ka por sha ka por lada ngim ïa tylli kin sa shu dkhat iwei hadien iwei kat ïa uno uno uba leh nongïalam.
Kita ki dei ki ‘hidden agenda’ jongno re jongno ngim lah ban batai.
".
Nongpoh, Nailar 13: Ha kawei ka jingjia ngam jyllop kawei ka samla ba dang 21 snem ka rta kala duh noh syndon ïa la ka jong ka jingim hadien ba kala hap sha wah haka por ba ka leit bam khana bd la ki paralok ha Wah Umtru hajan ka Panitola Power House.
Katkum ka jingtip bala ïoh lum katei ka jingjia kala jia hynnin ka step haka por 9 baje eiei ha kaba katei ka samla bala tip kyrteng kum ka Pooja Sarkar na ka jylla Assam kala leit bam khana bad la ki paralok harud katei ka wah kaba dei ruh ka jaka kaba ki briew ki ju sngewtynnad ban leit kai bad khwai, hynrei dei hapor ba katei ka samla ka mut ban sum, naka jingbtuid kala kum hap sha wah, hynrei namar ka jingeh jong ka um ki paralok jong ka kim lah shuh ban ïohi bad ïarap ïaka.
Dei hadien bala pyntip sha ki pulit, naka liang ki pulit ngam um jong ka Fire and Emnergency Service, Byrnihat Station kila leit mar mar sha katei ka jaka bad ïoh ban sei ïa ka met hadien shiteng kynta ba kala ngam jyllop ha um bad naka liang ki bahaiing kila kyrpad ban pynlait noh ïaka met jong ka naka Post Mortem.
Ka jingtohkit halor katei ka jingjia ka nangïaid shakhmat.
Nongpoh, Nailar 13: Ha kawei ka jingjia ngam jyllop kawei ka samla ba dang 21 snem ka rta kala duh noh syndon ïa la ka jong ka jingim hadien ba kala hap sha wah haka por ba ka leit bam khana bd la ki paralok ha Wah Umtru hajan ka Panitola Power House.
Katkum ka jingtip bala ïoh lum katei ka jingjia kala jia hynnin ka step haka por 9 baje eiei ha kaba katei ka samla bala tip kyrteng kum ka Pooja Sarkar na ka jylla Assam kala leit bam khana bad la ki paralok harud katei ka wah kaba dei ruh ka jaka kaba ki briew ki ju sngewtynnad ban leit kai bad khwai, hynrei dei hapor ba katei ka samla ka mut ban sum, naka jingbtuid kala kum hap sha wah, hynrei namar ka jingeh jong ka um ki paralok jong ka kim lah shuh ban ïohi bad ïarap ïaka.
Dei hadien bala pyntip sha ki pulit, naka liang ki pulit ngam um jong ka Fire and Emnergency Service, Byrnihat Station kila leit mar mar sha katei ka jaka bad ïoh ban sei ïa ka met hadien shiteng kynta ba kala ngam jyllop ha um bad naka liang ki bahaiing kila kyrpad ban pynlait noh ïaka met jong ka naka Post Mortem.
Ka jingtohkit halor katei ka jingjia ka nangïaid shakhmat.
Shillong, Nailar 14: Ki jingïakhun kaba la long hynne ka Lah Sngi U Blei jong ka Shillong Sports Association Under-20 4th DIVISION Football League 2023, kaba la pynlong ha SSA Stadium First Ground, Polo.
Haba phai sha ka jingïalehkai kaba nyngkong kaba la sdang ha ka por 2 baje nohphaisngi hapdeng ka Laitkroh SC pyrshah ïa ka Mawkriah West SC, la hap ban pynsangeh noh namar ka jingjur palat u slap ha kaba kine ki ar kynhun ki la ïakhun tang 45 minit.
Haba phai pat sha ka jingïalehkai kaba ar, kaba la sdang ha ka por 4 baje jan miet, hapdeng ka Diengpasoh SC pyrshah ïa ka Mawlyngngad SC ka la jam sha kaba kut da ka jingïakhaid.
Baroh ar kynhun ki la ïa pynibor kawei ïa kawei khlem da pyndem bad ïa khyrwit mar lai kol.
Na ka liang jong ka Diengpasoh SC, baroh lai kol la thep hi da u Bapynkmen Kharsati (14 min, 19 min & 39min).
Katba na ka bynta ka Mawlyngngad SC kine ki kol ki la wan lyngba u Nathaneil Kharbyngar u ba la ïoh ban pynkhihjar ar sien, kata ha ka minit kaba 23 bad 62 minit nangta bud sa ka kol na u Badonbok Mawthoh ha ka minit kaba 54Yn bteng ban pyntyllun biang ïa ki jingïakhun ha ka 16, Nailar 2023, kata lashai ka Sngi Balang, bad ka por kan long beit thik 2 baje nohphai sngi, ha kaba ka Dilingiem YSCWA kan aireng pyrshah ïa ka Lamlynti SC bud sa ka jingïalehkai kaba ar ha ka por 4 jan miet hapdeng ka Umrynjah SC pyrshah ïa ka Lumpyngngad SC bad ka madan kan long ha SSA Stadium First Ground, Polo.
Khliehriat, Nailar 13 : Ka East Jaiñtia Hills District, ka dei ka district kaba la ker sawdong da ki khappud jong ka Assam bad ki khappud jong ka ri Bangladesh, ka dei kawei na ki district kaba riewspah bha ha ka jingdon ki mar poh khyndew bad ka mariang kaba itynnad, ka la ïoh ïa la ka jong ka district kaba pura naduh ka 31 tarik u naitung 2012 bad sngewsih ban ong pat ba ka dei ka district kaba ju shah iehnoh beiñ ha ka sorkar ha baroh ki liang.
Katkum ka kaiphot ba la ïoh lum da u Mawphor, la sngewthuh ba ka jingdon ki tnat treikam jong ka sorkar ruh ki dang duna bha ha kane ka district bad ki don haduh palat khatsan tylli ki tnat sorkar ki bym pat don lane ki bym pat lah ban treikam pura napoh ka district, kane ka jingbym don ki tnat sorkar ki ba treikam pura ka ju buh jingeh haduh katta katta ïa ki paidbah jong ka District.
Ki tnat sorkar ki bym pat don lane ki bym lah ban treikam pura na East Jaiñtia Hills District ki kynthup ka tnat Assistant Register Co-operative Societies, Assistant Director I.P.R, ka ophis jong u Joint Director of Schools Education & Literacy, ka ophis jong u Divisional Forest Office (Wildlife), ka ophis Divisional Forest Office (Social Forestry), ka ophis Divisional Forest Office (Territorial), ka District Librarian, ka ophis jong u Executive Engineer, (CEW) A.H.&Veterinary Office, ka ophis jong u Executive Engineer, PHE- Electrical Division, ka ophis Executive Engineer, PHE (RWS) Division, ka ophis District Sericulture Office, ka District Urban Planner/Town Planning Office, ka ophis Executive Engineer, Urban Affairs, ka ophis District Handloom Office, ka ophis Weaving Inspector Office bad kiwei kiwei.
Kum ban shu kynthoh, kiba bun na kitei ki tnat sorkar ki dei kiba la i donkam shisha ban don hapoh ka district ban lah ban treikam bha na ka bynta ban kyntiew ïa ki paidbah, kumjuh ruh ban kyntiew ïa ka district, kum ka tnat pule puthi, ka ban kyntiew shuh shuh ïa ka pule puthi ha ka thaiñ.
Kumjuh ruh ka tnat Khlaw, kumba baroh ki tip ba ka East Jaiñtia Hills District ka don bun ki khlaw kiba rben bad khamtam eh ka Narpuh Wildlife Sanctuary kaba la paw bha, kane ruh ka don ha East Jaiñtia Hills District bad ki khlaw kyntang kiba don ha ki shnong ki thaw, kumjuh ruh ki paidbah kiba trei bun ki kam kiba donkam ïa ka tnat Forest, kumta donkam ban don ka tnat khlaw (Forest) ka ban treikam pura napoh ka district, kumjuh ruh kum ka tnat PWD ka ban peit ïa ka jingbit jingbiang ki surok ki lynti ki syngkien, ka tnat PHE ka ban peit ïa ka um bam, um dih, ka tnat Handloom ka ban kyntiew ïa kito ki briew ki don ka sap ban thaiñ jaiñ bad ban shna jingshna, khamtam la lap ba ki briew ha East Jaiñtia Hills District ha ki shnong bad thaiñ bapher bapher ki dei ki briew kiba don shisha ka sap ban thaiñ jaiñ, kumta kane ka tnat Handloom ka long kaba donkam ban don ban kyntiew ïa ki sap ka ban kyntiew ïa ka ïoh ka kot jong ki nongshong shnong.
Ha kaba ïakren bad u MLA barim jong ka Khliehriat Constituency, u bah Justine Dkhar, u la pynpaw ka jingsngew khia halor ka jingbym don lut ki tnat treikam jong ka sorkar, ki ban treikam pura napoh ka district bad u la ban jur ruh ïa ki ar ngut ki nongmihkhmat kiba na East Jaiñtia Hills District, u bah Kyrmen Shylla uba dei u MLA na Khliehriat bad i kong Santa Mary Shylla, i ba dei ka MLA jong ka Sutnga-Saipung Constituency ba kin shim khia ban wanrah ïa ki tnat sorkar ki bym pat don hapoh ka district ba kin treikam pura noh napoh ka district katkum ba la mang na ka bynta ka district, u la ong ba kane ka dei ka por kaba biang eh ïa kitei ki ar ngut ki nongmihkhmat ba kin kren eiei halor kane bad ki don ruh ka hok ban kren, namar mynta ki don hapoh ka sorkar kumta ki lah ban pynsngew ïa kane ka mat bad ruh, watlada dei ba ki don ha ka liang pyrshah ruh ki don hi ka hok ban pynsngew ïa kane ka mat sha ka sorkar.
“Kine ki tnat ki bym pat don dei ban wan hapoh ka district bad nalor kitei ki khatsan tylli ki tnat sorkar, ki bym pat don, ki dang don shuh shuh ki tnat sorkar ki bym pat don hapoh ka district" ong u bah Justine Dkhar da kaba bynrap ba lada kitei ki tnad kin wan hapoh ka district, kan long ka jingmyntoi bad jingkyrkhu ruh ïa ki paidbah, kan pynsuk ruh ïa ki paidbah ha ka leit ka wan, lada ki tnat treikam jong ka sorkar ki don lut kan nym ktah ïa ka jinglut bad ka por jong ki paidbah, namar kumba long mynta hapoh East Jaiñtia Hills District kiba dang bun ki tnat sorkar ki bym pat don ha kaba ki paidbah ki hap ban leit shaduh Jowai bad shaduh Shillong ruh.
“Lada shah ki kam bad wat la dei tang ki kam ba rit ba ria ruh ki hap ban pynlut sngi bad pynlut bai leit bai wan, teng teng lei don ki por ba ym lah ban ïakynduh ïa ki heh sorkar ha Jowai lane ha Shillong kiba dei ban leh ïa ki kam bad don ruh ki kam kiba ym lah ban pyndep hapoh shi sngi kane ka ktah shisha ïa ki, kane ka nang pyn jynjar shuh shuh ha kaba ki hap ban leit ar sien lai sien ban pyndep ïa ki kam, te lada don ki tnat treikam ba pura hapoh ka district kan ïarap shibun bad kan nym ktah than ïa ka por bad kumjuh ruh ka jinglut jingsep bad ha kajuh ka por lada don lut ki tnat treikam jong ka sorkar kan wanrah ruh ïa ka lad ïohkam ïohjam jong ki briew jong ka district," la ong u MLA barim.
Haba kren shaphang ka ophis PHE, u la ïathuh ba ka ophis ka la don ha Khliehriat, kaba dei jong ka tnat Electrical bad ka tnat Distribution, hynrei u la ong ba ka long pat kaba donkam ban don da ka ophis jong u Executive Engineer (PHE) khnang ban dup lah ban treikam pura, namar ki SDO kim pat lah ban treikam pura.
Ha kaba ïadei bad ka tnat Khlaw (Forest) u bah Justine u la ong ba “Ka tnat Forest lei, watla ka ophis ka la don ruh, hynrei long kumba kam don, namar ki nongtrei kim pat lah ban leh eiei ruh napoh ka district, dang hap ban pyndep ïa ki kam ki jam baroh na Jowai, ki nongtrei kiba don ha Khliehriat ki shu long tang kum kito ki nongpeit, nongkhmih"Ha kaba ïadei bad ka tnat pule puthi (Education), u Bah Justine, u la pynpaw ka jingsngewkhia kaba jur bad ong, “Ha ka jingshisha ka ophis jong u DSEO bad SDSEO ki la don hapoh ka district, ha Khliehriat tangba kim pat lah pat ban treikam pura napoh ka district bad ka donkam bha ba kane ka tnat ruh kan treikam pura noh napoh ka district, tangba hapoh East Jaiñtia Hills Distrit la donkam ban ruh ka ophis jong u Joint Director bad ka ophis u Additional Director ha ka tnat Education bad dei ruh ban don ka MBOSE Cell, namar lada ngi don kino kino ki kam kiba dei na ka bynta ki khynnah pule, ngi hap ban leit shaduh Jowai, don ki por ba ym lah ban ïakynduh ïa ki ba heh kane ka buh jingeh"Utei u MLA ba rim, u la ong bad pynpaw ba ka jingbym don ki tnat sorkar ki ban treikam pura napoh ka district bunsien ka buh jingeh bha ïa ki paidbah ka district bad u la kyntu ruh ym tang ïa kitei ki ar ngut ki nongmihkhmat kiba na East Jaiñtia Hills District, hynrei u kyntu ruh ïa ki paidbah, khamtam ki Synjuk ki Waheh Shnong, ki kynhun Sengbhalang, ki khynhun jong kiba trei mon sngewbha ba kin mih shakhmat ban kren eiei halor kane ka jingbym pat biang lut ki tnat treikam jong ka sorkar hapoh ka district, namar lada biang bad lada ki tnat sorkar ki lah ban treikam pura napoh ka district kan long ka jingmyntoi bad jingkyrkhu ïa ki paidbah bad hakjuh ka por kan wanrah ïa ka roi ka kiew bad kan wanrah ïa ki lad ïohkam ïohjam jong ki paidbah jong ka district.
Shillong, Nailar 13 : Kum ka jingkynmaw ieit bad rakhe pyndon burom ïa ka Lyngkhuh snem Sngi Iap Ba Ar jong u nongïalam ba rim ka seng HNLC uba long u General Secretary ba rim ka Seng u bah Cherishstarfield Thangkhiew mynta ka Sngi U Blei la pynlong ka jingleit buh syntiew ha u Lum Jingtep ha Lawmali.
Ha kane ka jingleit buh syntiew la wan ban synran bad ïadon ryngkat lang ruh da ki nongïalam ka seng HNLC kiba dang don mynta ha ka miej jingkren ïasuk bad ka sorkar pdeng bad sorkar jylla.
Ki bahaïing bahasem jong u Bah Cherishstarfield ki la leit ban buh syntiew mynta ka sngi ban kynmaw burom ïa la u baieid bathoiñ uba la khlad noh ar snem mynshwa na ka jingshah siat iap ha ki pulit ka jylla kata ha ka 13 tarik Nailar 2021.
Lah ban ong, ba kane ka dei ka sien kaba nyngkong ba ki dkhot ka HNLC ki la ïoh lad ban leit buh syntiew ïa la u nongïalam barim namar ba ki don hapoh jong ka jylla ban ïakren ïasuk bad ka sorkar jylla bad sorkar pdeng.
Ha kane ka jingleit buh syntiew, ka seng ka la aiti ïa ka Lama jong ka HNLC ha ka kurim jong u bah Cherishstarfield kum ka dak ban kynmaw burom ïa la u nongïalam u ba la khlad noh ha u snem 2021.
Hashwa kane, ki nongïalam ka HNLC ki la pynpaw ïa ka jingbitar halor ka jingbuh kyndon ka sorkar ba ki dei ban leit buh syntiew ha u Lum jingtep Lawmali ha ka por 8 baje mynstep, hynrei ki nongïalam ka HNLC ki la pynkheiñ ïa katei ka jingbthah bad ki la leit ban buh syntiew haka por 2 baje mynsngi ryngkat bad ki bahaïing bahasem jong u Bah Cheris.
U Ksiang ka HNLC u bah Sadon Blah, haba ïakren bad ki nongthoh khubor ula ong, haduh mynta kam pat don kano kano ka jingsngewsyier ïa ki dkhot ka HNLC kiba dang don ha ka jingïakren ïasuk hapdeng ka sorkar jylla bad sorkar pdeng.
Ula ong, kiba bun balang ki la pynpaw ïa ka jingsngew artatien ban shaniah ïa ka sorkar jylla ban wan ïakren ïasuk hadien ka jingshah siat iap jong u (L) Bah Cherishstarfield.
“Hooid ka long kumta bad kane ka dei ka jingsngew na ki bun balang khamtam hadien ka jingshah siat iap u bah Cherish ha kti ki Pulit.
Ka la don ka jingsngew ba dei ban husiar hynrei haba nga shimti ïa kane ka kam ban pynïaid ïa ka jingïakren ïasuk, haduh mynta ngam ïohi ba kan don kano kano ka jingsngew artatien ne ban husiar namar ka jingïakren ïasuk ka ïaid beit ïaid ryntih" la pynkut u Bah Sadon Blah.
Haba kylli pat na u nongïalam ka seng HNLC u la ong “ Kane ka jingshah siat iap u nongïalam ba rim ka seng ha Mawlai ka la jia mynta la ar snem bad ka dang hap hapoh ka jingbishar jong ka ïing bishar High Court jongka jylla.
Kumta ngam kwah ban ai kano kano ka jingkynthoh la ngi hun ne ngim hun namar ka dang don hapoh ka jingkhmih jingbishar ka ïing bishar ngin ïai ap ïa ka rai jongka ïing bishar bad dei hadien kata ngin sa lah ban ong la ngi hun ne em".
“ Kane ka jingshah siat iap ngi tip shai kdar ba ka dei ka jingleh palat bad jingthombor na ka liang ki pulit kiba ïadon kti ha ka jingwan khynra ïa ka ïing sah u bah Cherishstarfield kaba la poi shaduh u pud ba un shah siat iap.
Kat kum ka jingsngew jong ngi tang kawei kaba ka sorkar ka dei ban leh ka long ban pynshitom kat kum ki kyndon aiñ ïa ki briew kiba don kti halor kane ka jingjia.
U la ong ba kiba haïing jong une u nongïalam ba rim jong ngi ki la leh ïa kaba dei eh ban leit ujor sha ïing bishar namar tang ka ïing bishar kaba lah ban hukum ïaka sorkar ba kan leh ei ei halor kane ka jingshah siat iap u nongïalam ba rim ka seng" pynkut u nongïalam ka seng.
Jowai, Nailar 14: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long hynne ka Lah Sngi U Blei ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong na ka liang ka kynhun ïalehkai jong ka Mukhla Umlangchor kala pynliem da 2-1 kol ïa ka Rising Sun Mukhla, ïa kitei ki kol na ka Mukhla Umlangchor la thep da u Niawkor Sari haka minit ba 49 & 51, ïa ka shikol jong ka Rising sun Mukhla la thep da u D.Nongrum ha ka minit ba 65.
Ha ka jingïakhun kaba ar ka Newhill kala pynliem da 2-1 kol ïa ka Mookaswan Dongwah, ïa ki kol na ka Newhill la thep da u Thaura Nampui (40+1 min) bad u Dawanlang Laloo (41 min), ïa ka kol na ka Mookaswan la thep da u Slim Marboh ha ka minit ba 69.
Ka jingïakhun kaba lai ka Madan Thadmuthlong kala pynliem da 4-2 kol ïa ka Lumbhahdakha lyngba ka jingïashut (tie breaker).
Katba ha ka jingïakhun kaba saw ka Mookyrdup kala lah ban pynliem da 5-2 kol ïa ka Luti Tuber Ialong, ïa ki kol na la Mookyrdup la thep da u Nicky boy Swer haka minit ba 9 & 28, u Famous Plain haka minit ba 20, u Dennis Passah haka minit ba 45 bad u Nidaiar Kamar ha ka minit ba 64.
Ïa ki kol na ka Luti Tuber Ialong la thep da u Leader Mulieh haka minit ba 38 bad u Francis Pale haka minit ba 78.
Mynta u snem,2023 ka ri India ka la rakhe pyndonburom ïa ka jingdap 76 snem jong ka jinglaitluid jong ka ha ka 15 tarik, Nailar.
Ka jingrakhe ka shongshit bha lyngba ka jingpynher ïa ka Lama lai rong jong ka ri ha manla ki rympei ïing, ki skul, ki ophis Sorkar wat haduh ki kali kamai bad kali ki jong ki ‘riewshimet ruh kumjuh.
Ka don ruh ka jingpynsngewthuh paidbah ïa ka dor jong ka jinglaitluid bad ki jingmut jong ki rong bapher bapher kiba don ha ka lama lai rong jong ka ri India ha manla ki jingïalang rakhe pyndonburom ïa ka Independence Day.
Hynrei kaba kham donkam eh ïa ki paidbah ba bun ka long, ba ka Sorkar India ne ka Sorkar Meghalaya ki ai shisha neem ïa kata ka jinglaitluid ba ki paidbah ki kwah bad angnud.
Namar, lada kren ne pynpaw laitluid (right to freedom of speech and expession) ïa ki jingbakla ne jingduna ka Sorkar, ka Sorkar pat kam shah pynban khamtam kito ki kynhun ba don bynta bad ka Sorkar.
Ka jinglaitluid ha ki Niam ha ri India kum ki Muslim, ki Khristan bad kiwei kiwei la nang pyn-akhim pynban khait ïa ka rukom treikam jong ki.
Ka jinglaitluid ha ki kam pisa-tyngka lei yn nai ïakren khamtam kito kiba heh spah la nang pyrkhing hi khait da ki Bank bad ki tnad pisa-tyngka jong ka Sorkar ban pyndonkam bun lak bun klur watla ka dei ka pisa lajong jong ki ruh.
Ka jingshah teh mraw jong ki briew ha ki bor Sorkar naduh kiba trei ki kam rit kam ria haduh kiba kham riewspah ka la nangjur nangjur katba dangmih ki por ki snem.
Hynrei, ka jingteh mraw kaba shyrkhei ei mynta ka dei ka jingduk jingkyrduh jong ki paidbah ha kylleng ka ri India.
Watla ki ïohei ne pahuh u khaw reshon, hynrei ka jingduk ka dang ïai tangon hi ha kiba bunbah ki longing longsem.
Ki ïing baduk ba la ai da ka Sorkar ki long pynban tang ïa kito kiba dei ki briew bad nongkyrshan jong ki MLA/MDC katba kito ki bym ju kyrshan MLA/MDC ym don ba peit wat tang shiliang ka khmat ruh.
Ki ong, kiba don ïing ar/lai mala, kita ki pahuh tin namar ki dei ki briew jong ki MLA/MDC katba ki longing kiba sop da u phlang pat, lada ki jaw ummat snam ruh ki bapli ym don ba patiaw satia ïa ki.
Kane ka dei ka jingshah teh mraw kaba ka Sorkar ka dei ban pynlaitluid noh shisyndon ïa ka.
Hynrei tang kawei ka jinglaitluid kaba ima bad ishyrkhei eh mynta ka dei ka jinglaitluid ha ki kam paidbah (political freedom).
Lada phi lah jop MLA/MDC, kata, la ïoh leh laitluid katba mon ïa ka pisa Sorkar kaba dei ka pisa u paidbah.
Ka don ruh ka jinglaitluid ban kynthih Party katba mon na kawei ka Party sha kawei pat.
Kane ka jinglaitluid ban kynthih Party katba mon ka lah ban ïalam pynban sha ka jinglaitlan ka synshar-khadar ym shuh ka jinglaitluid kumba pruid dak ka Independence Day jong ka ri India.
Mawkyrwat, ‘Nailar 14: Kum shibynta jong ka jingrakhe ïa ka sngi jingïoh laitluid jong ka Ri India, ka Ophis jong u District Sports Officer (DSO), South West Khasi Hills District, Mawkyrwat ryngkat ka District Administration, South West Khasi Hills District ka la pynlong ïa ka jingïakop mareh thong kaba la tip kum ka ‘Independence Day Run 2023’ (open category) ha kaba ki don baroh 214 ngut ki nongïashimbynta kynthup ïa ki shynrang bad kynthei.
U kongsan ha kane ka sngi u dei u bah L.T.Tariang, MCS, Additional Deputy Commissioner, South West Khasi Hills District ha ryngkat ka jingïadonlang u bah D.Syngkon, District Sports Officer, South West Khasi Hills District, lem bad kiwei de ki.
Ha kane ka jingmareh kaba jngai kumba 10 kilometres ei ei ha kaba la sdang na phyllaw jong ka Circuit House – Ïew Mawleiñ (Jakrem) – Sakwang – Pyndensakwang bad wan pynkut biang ha phyllaw jong ka Circuit House.
Ki nongjop ha ka liang ki shynrang ki long u Wolbetstar Ramsiej (31:40:21), u Jomsingstar Ramsiej (32:25:64), bad u Iwelljohn Ramsiej (33:13:96) bad kine baroh lai ngut ki dei na ka shnong Sakwang, ba wan ba saw u Stainingson Syiemlieh, ba san u Stainingson Syiemlieh, ba hynriew u Wonderful Paliar, bad ba hynñiew u Jelmison Ramsiej.
Katba ki nongjop na ka liang ki kynthei pat ki long ka Marqueenles Ramsiej (40:54:54), ka Lyntijingkyrmen Kharjahrin (41:32:26) kine ki dei na ka shnong Sakwang, bad ka Bandasharai Marweiñ (42:03:61) na ka shnong Mawlangwir, ba saw ka Larijanai Wartde, ba san ka Pretimery Myrthong, ba hynriew ka Ibandarisha Kharwanniang bad ka hynñiew ka Teilyntishisha Ramsiej.
Ha kane ka sngi la ïoh ruh ban sam ïa ki khusnam sha ki nongïashimbynta ba la rangbah duh kata sha u Lambert Thyrnaing, bad ki nongïashimbynta ba rit duh kata sha u Lamshwa Wanniang, u Banshemphang Shangdiar bad u Mejiedkyrpang Pariong katba ki kynthei pat ki long ka Dananglashai Kharajahrin, ka Lapynjanai Kharjahrin bad ka Damanbha Wahlang.
Nongstoiñ, Nailar 14: Ka jingbym shimkhia jong ka Bharat Sanchar Nigam Limited, ban maramot ïa u tower ba ka la wan pynïeng ha ka shnong Sangriang, na ka bynta ban ai ka jingshakri ïa ki paitbah ka thaiñ, ka la wanrah ïa ka jingduh kaba khraw ïa ki paitbah jong ka thaiñ, ong ki nongïalam ka FKJGP Nongkhnom circle.
U bah Ïoanis Ïawlar secretary ka seng haba ïakren bad u nongthoh khubor, u la ong ba utei u tower u la sniew la bun bun bnai.
Hynrei ka ophis jong ka BSNL kam shym la shimkhia satia ban wan maramot, wat haba ki paitbah bad ki rangbah shnong ki la leit ud man ka por bad kyntu ïa ki nongtrei ha katei ka ophis ba kin leit maramot noh.
Utei u nongïalam ka seng u la ong ruh ba ha u bnai Jymmang jong une u snem, na ka liang ki nongïalam ka seng ryngkat bad ki rangbah shnong, ki la leit ban ïakynduh ïa u Sub Divissional Engineer jong katei ka tnad treikam ha Nongstoiñ, ban kyrpad ïa u ba um phah pynbiang noh ïa utei u tower bad ki la ai ruh da ka jingthoh, hynrei haduh kine ki sngi ka ophis kam pat lah ban pynbiang.
Nalor kata, u la ong ruh ba ym tang ha katei ka sien ba ki leit ban ïakynduh, hynrei naduh kham mynshuwa ruh ki la leit la bun sien bun wat.
Mawkyrwat, ‘Nailar 14: Ka Seng Samla Hima Langrin (SSHL) ka pynpaw da ka jingsngewkhia kaba khraw halor ka jingpynslem jong ka ka District Council ïa ka jingdawa jong ki khun ki hajar ka hima langrin, kum ban shu pynkynmaw ka Seng Samla hadien ba ka lap ïa ka jingduh bor ka jingshah phiah ar bynta ki bor synshar hapoh ka hima langrin da ka mynsiem jong ka jingsngewkhia ka lah mih shakhmat ban pynshai ïa ki paidbah halor kane ka jingshahktah lyngba ki public rally ba la pynlong ha ki ar tylli ki jaka ha ka 16 bad 17 tarik u Jylliew, 2023.
Katkum ka kyrwoh na ka Seng Samla Hima Langrin (SSHL) la ong ba hadien kane ïa ka resolution ba mih na kane ka rally lah phah ha ka KHADC ban ujor pyrshah ïa ka jingdkhoh hapoh ka hima bad kumjuh ïa jingïalam bakla u syiem ïa ka dorbar hima bad ïa ki khun hajar ka hima, bad kane ka jingujor ka lah ïaid mynta lah jan sha ki 3 bnai pynban ka district council lyngba u EM In-charge, u bah P.N.Syiem um pat ai kano kano ka rai namar kata na ka liang jong ka Seng Samla Hima Langrin ka rai ba khatduh ka long kin ap bad burom tang mynta ka taiew ba ka council kan ai noh ïa ka rai ban pyntikna ïa ka jingshngaiñ ki khun ki hajar hapoh ka hima.
Khliehriat, Nailar 14: U Deputy Commissioner, East Jaiñtia Hills District, ha ka jingpyllait khubor mynta ka sngi, u la pynbna paidbah halor ka examination kaba na ka bynta ka skim National Means Cum -Merit Scholarship Scheme (NMMSS) 2023-2-24 bad ïa kane ka exam ym pynïaid da ka tnat Directorate of Educational Research and Training (DERT), Meghalaya, Shillong ka ban long ha ka 4 tarik u naiwieng 2023.
Katkum ki kyndon la ong ba ki khynnah kiba aplai ki dei kiba dang puke mynta ïa ka class VIII (Academic Session 2023-2024) kiba na kito ki skul ba shu ioh jingiarap sorkar bad ki skul shnong (Government aided and Local Body Schools only) bad ki khynnah ki dei ban kynjoh ïa ki mark haduh 55% bad 50% na ka bynta ki SC/ST, katba ki khynnah kiba pule ha ki skul kum ha Kendriya Vidyalayas, Jawahar Navodayas bad ha ki Residential Schools kiba dei ki skul sorkar kim lah ban aplai ïa kane ka skim bad ka jingioh jong ki kmie ki kpa ha ka shi snem kam dei ban palat ia ka T3, 50,000/- ( Lai lak san phew hajar tyngka shi snem).
Ka jingïakhun exam kan kynthup ïa ki ar tylli ki test, kawei ka dei ka Mental Ability Test (MAT) bad kawei pat ka Scholastic Aptitude Test (SAT) kaba kynthup ïa ki subject Science, Social Science bad Mathematics, ha baroh ar tylli ki test kin don 90 tylli ki jingkylli ba lah ban jied , ym dei ban don ki jingkylli ki ban iehnoh (negative marking), ki khynnah ki dei ban pass ïa ka exam da kaba kheiñ lang ia ka SAT bad MAT ka ban long 40% kaba rit eh (minimum) bad 32% na ka bynta ki ST/SC.Ïa ki form dei ban pyndap da kaba buh lang bad ki kot ba donkam bad dei ban pynpoi sha ophis jong u Sub-Divisional School Education Officer (SDSEO), East Jaiñtia Hills District, Khliehriat, ki kot ba donkam kiba dei ban buh lang bad ka form ki kynthup ka Mark Sheet/ Report Card (Class-7), ar tylli ki dur shiteng ha ka uniform bad lada don kiba duna dkhot met dei ban ai lang ïa ka Disability Status Certificates.
Ka tarik ba khatduh ban pynpoi ï a ki form kan dei ha ka 26 tarik u nailur 2023.26th September, 2023.
Nongpoh, Nailar 14: Ka District Urban Affair Unit, Ri-Bhoi District haka jingïatreilang bad ka Nongpoh Town Committee mynta ka sngi kala rakhe ïaka Meri Matti Mera Desh shibynta jong ka Azadi ka Amrit Mahotsav halor ka jingïaid lynti ba 75 snem jong ka ri India bala kynjoh ruh shibun ki mawmer bad ka thong jong ki paidbah, hakajuh ka por ban pynkup burom ruh ïa uwei u pulit (L) Helpingstone Nongkseh u ba la aiti ïala ka jong ka jingim bad bala khlad noh haka jingshah siat ha Garo Hills ban ïada ïaka ri haka jingïalang kaba la long ha ïing Dorbar Iewmawlong.
Ha katei ka prokram Meri Matti Mera Desh la wan ruh ban shim bynta da u Raja Brahma Additional Deputy Commissioner ka Ri-Bhoi kum u kongsan haka jingdonlang u Bah S Langstieh Assistant Engineer ka tnad Urban Affair ha Ri-Bhoi, Bah Successful Lyngdoh Chairman ka Nongpoh Town Committee, Bah Rayonald Kharkamni Secretary, Bah Vicky Syngkli Rangbah shnong kynthup ruh ïaki nonghikai bad khynnah naka skul Iewmawlong.
Naka liang ka DUA bad Nongpoh Town Committee kila pynlong ruh ka jingthungdieng bad kumjuh ruh ka jingïaid rally ryngkat ki lama India shuwa ka jingrakhe ïaka sngi laitluid jong ka Ri India.
Haba kren ha katei ka sngi naka liang u Raja Brahma u la ong ba katei ka prokram ka dei kaba la rakhe ha baroh kawei ka Ri India ryngkat ka jingbam smai ban kyntiew ban pynroi bad pynneh pynsah ïala ka jong ka ri bad ka riti ka dustur, bad dei hakatei ka prokram la pynkup burom ruh ïaki briew kiba la aiti ïalade naka bynta ka ri, bala aiti ruh ïaka jingpynkup burom sha ka lok jong u Bah (L) Helping Stone Nongkseh, ka kong Thiuslinda Nongrum.
U la ong ruh ba kila don shibun ki mynsien kiba la len lade ban aiti ïala ka jong ka jingim naka bynta ka ri, bad ka dei hok ïaki ba kin ioh ka jingpynkup burom halor ka mynsiem shlur jong ki la ka dei ha kano kano ka bynta bad lyngba katei ka sngi hadien bala ioh ruh ban pynkup burom ïa utei u pulit, ka long ruh kaba donbok ban pynlong ïa katei ka prokram kaba jop.
Jowai, Nailar 14: Ha ka thong ban khring ïa ki khynnah shaphang ka sngi kyrpang ka jingïohlaitluid ka Ri India, ka School Managing Committee jong ka Lumtyngkrain SSA LPS, Thadlaskeiñ Block West Jaiñtia Hills District ha kane ka 12 tarik August kala pynlong ïa ka lehkmen Advance Independence Day Celebration 2023.
Ha kane ka sngi nalor ki khynnah skul lawan ban ïadonbyntalang ruh da ki longkmie longkpa kum ban ai mynsiem ïa ki khun ki kti jongki kiba pule ha kane ka skul.
Ha ka jingïalang ba la pynïaid da u Andro Lyngdoh, Chairman SMC Lumtyngkrain SSA LPS laioh ka jingkren pdiang pdiang burom na ka Preciously Mary Syntem, Headteacher Lumtyngkrain SSA LPS, ka jingkren ai mynsiem bad batai ïa ki khynnah shaphang ka nongrim jong ka Independence Day na u Sambha Tyngkan, Programme organizer bad na u S.D.Laloo, DCCM-SSA, West Jaiñtia Hills bad haba kut pat jong kane ka jingïalang ka Perio Dhar, CRP Mukoh Cluster ka la ai ki kyntien khublei.
U Sambha Tyngkan haba kren ha ka thong ban kyntiew ïa ka pule puthi ula ong ba ka jingïatreilang ba ïajan hapdeng ki khynnah skul, ki nonghikai bad ki longkmie longkpa ka long kaba donkam bad u da khot bad wer ruh ïa ki longkmie longkpa ba kim dei ban ailad ba ki khun ki ksiew jong ki kin pep skul shiteng por ne pynduh ïa ka hok jongki na ka bynta ba ïoh ïa ka jingnang jingstad namar ka jingnang jingstad ka long ka waitlam ban prat lynti ïa ka jingsahdien sahdum jong ka longbriew manbriew, ka ïing ka sem bad ka shong ka thaw.
Ka jingkren jingbatai kyrpang halor ka Independence Day la ai da u S.D.Laloo, ha kaba u la ong ba ka jingrakhe pyndonburom ïa ka Independence Day ka long kawei na ki jinglehkmen ka Ri ban kynmaw burom ïa ka kyrteng bad ka nam ki nongïalehlaitluid ki khlawait ka Ri kiba la aiti ïa la ka jong ka jingim na ka bynta ka ri bad ka jaitbynriew bad kyrpang ruh ula ïathuh khana ïa ki khynnah shaphang u who Kiang Nangbah, khlawait ka Ri Khat-ar Dolloi, uba la shah phasi ha ki shipai ka Sorkar Phareng ha ka 30 tarik Nohprah 1862 bad ki kyntien Blei kiba ula kren shwa ba kin phasi ïa u ki long shisha ka sakhi sabut ïa ka ri Khat-ar Dolloi kumjuh ïa ka Ri India kaba laïoh ïa ka jinglaitluid na ka sorkar Phareng tang hapoh 100 snem hadien ba la dep phasi ïa u.
Shuh shuh ha kane ka sngi ladon ruh kiwei kiwei ki prokram lehkmen bad ki ïakop bapher ba kynthup ïa ka General Knowledge, Drawing-Painting, Patriotic Song Competition bad la pynshongshit ruh ïa kane ka sngi da ki chad ba la shimbynta da ki khynnah.
Nongstoiñ, Nailar 14: Ka Hynñiewtrep Youths Council West Khasi Hills District lyngba ka jingïalam jong u Samla Wanteibok Lyngdoh General Secretary, mynta ka sngi ka 14 Nailar 2023 ka la leit ïakynduh ïa u Deputy Commissioner West Khasi Hills District ryngkat ka jingthoh pyrshah ïa ka karkhana M/S M D Ferro Alloys kaba long trai da u Donboklang War na Mawlai Nonglum, ïa kaba kane ka karkhana ka lah ïaid shait shait ban pyntrei ban buh ha Shnong Sohlad Umjaru Rwiang Nongstoiñ Syiemship.
La ong ba la shu pynieng ïa katei ka karkhana thymmai, khlem kano kano ka Public Hearing ba lah mynjur da ki khun shnong ki khun Hima, hashwa ban buh ïa ka karkhana katba kane ka karkhana pat ka lah ïaid beit khlem Public Hearing.
Kumta ka Seng ka sngew pyrshah ïa ka jingleh jong ki nong Seng ïa kane ka karkhana, khlem da ïaid ryntih katkum ki kyndon.
Ha ka jingïakynduh ïa u Deputy Commissioner, na ka liang jong u DC Bah Garod LSN Dykes u la ong sha ka Seng ba ïa mynta katei ka karkhana mynta lah pynsangeh shwa, namar kim biang katkum ka jingbthah jong ka State Pollution Board.
Hynrei u khlem ong ba lah pynsangeh syndon ne em ïa katei ka karkhana.
Ka Seng ka sngew lyngngoh ba kumno la shu shna ïa ka karkhana khlem ka public hearing.
La kumno kumno ha shwa ban buh ïa kino kino ki karkhana lah dei pynlong ïa ka Public Hearing ïa ki khun shnong khun Hima.
Hynrei ki nong Seng ïa kane ka karkhana ki khlem ïaid da ka lynti kaba dei.
Na ka liang ka Seng ka pyrshah beit ïa katei ka karkhana kaba thmu ban buh ha katei ka shnong khlem ka jingïaid lyngba ka Public Hearing ïa ki paidbah.
Khliehriat, Nailar 14: Ka Jaiñtia National Council (JNC), Nongkhlieh Circle hynne ka sngi Nyngkong hapoh ka jingïalam u Bah Nikki Sutnga President ka la leit ban aiti da ka dorkhas sha ka MLA ka thaiñ ka Kong Santa Mary Shylla ban pynpaw ka jingsngewkhia kaba jur ha kaba ïadei bad ka jingshah iehnoh beiñ ka thaiñ ha ka liang ki kam pynroi hapoh ka Elaka Nongkhlieh, EJHD.Na ka liang ka Seng ka la ong ba hadien ba la pynlong ïa ka East Jaiñtia Hills District ha u snem 2012, ki nonshong shnong ka Elaka Nongkhlieh ki la pynpaw ba ki don ka jingkyrmen ban ïohi ïa ka roi ka par, ka jingkiew ha ka liang ka koit ka khiah, ka pule puthi ka ioh kam ioh jam bad kiwei kiwei ki kam pynroi, hynrei kane kam shym la long satia kumba la khmih lynti.
Ka Seng ha u kyrwoh ka la ong ba ka East Jaiñtia Hills ka dei kawei na ki district kaba riewspah ha ka jingdon jong ki marpohkhyndew ha ka jylla bad kaba la noh synniang shibun ha kaba ïadei bad ka GDP ha ka jylla.
Hynrei, ka long kaba sngew bynñiaw bad kane ka district EJHD ka la shah iehnoh beiñ ha ka sorkar jylla.
Kumjuh ka seng hadien ka jingiamir jingmut lyngba ka MLA ka thaiñ ka la phah ruh ïa ki jingdawa kiba shongnia ïa kiba ka seng ka la dawa ban pyntreikam noh mardor khnang ban lah ban kyntiew ïa ki kam pynroi hapoh ka thaiñ.
Khnang ban weng ïa ka jingeh jong ki paidbah ka thaiñ, ka Seng ka la dawa ban shna noh da ka lynti surok kaba bha na Moolasngi sha Daistong kaba dei ka thaiñ kaba pajih hapoh ka Elaka Nongkhlieh kaba la mad shibun ki jingeh namar ka jingbym don ka surok kaba biang, kumjuh ha kaba iadei bad ka jingpynioh ïa ka umbam umdih, ki jaka aijingsumar bad kiwei pat, Ka seng ka la ong ba ki shnong kiba hap hapoh kane ka Elaka ki la sahkut noh na kiwei pat ki bynta jong ka district ha ka por lyiur namar ki surok kiba sniew kaba la wanrah ruh ka jingduhnong kaba kot sha kumba 90% ha ka liang ka rep ka riang.
Shuh shuh ka seng ka la ong ruh ba ka surok Moolasngi sha Lelad ka dei ka surok ba kongsan na ka bynta ki nongshong shnong ka thaiñ namar dei tang kane ka lynti surok kaba pyniasoh ïa ki ha ki jingtrei jingktah, ki kam khaïi pateng ka pule puthi bad kiwei pat.
Kumta ka seng ka dawa ban shim khia mardor ban shna pynbha ïa kane ka surok.
Nalor kata ka Seng ka la ong ruh ba man la u snem ka sorkar jyll ka pynlut da ki klur na ka bynta ban kyntiew ïa ki jaka sumar ha ki thaiñ nongkyndong kiba pajih na ki jaka sor ban pynthikna ïa ki lad jingsumar.
Kumta ruh halor kane ka seng ka dawa jur na ka sorkar ba kan phaikhmat lem sha kane ka Elaka bad ban wanrah da ka Primary Health Centre (PHC) hapoh Nongkhlieh Elaka kaba dei ka mat jingdawa jongbka seng ka ba la slem kaba dei ruh ka jingdawa jong ki nongshong shnong ka thaiñ.
Ha kajuh ka por ka Seng ka la dawa ruh na ka sorkar ba kan wanrah ïa ka Veterinary Dispensary hapoh ka Elaka khnang ba kan long ka jingiarap kaba khraw na ka bynta ki nongri jingri kiba don ha ka thaiñ namar haduh mynta hi ym don satia ki veterinary ha ki thaiñ ba marjan bad kane ka wanrah ka jingeh kaba khraw na ka bynta ki jingri jingdup kiba donkam ïa ki jingsumar.
Shillong, Nailar, 14: Ka Khusnam sah kynmaw ïa ka Crystal Gayle Kharnaior la pynlong ha Raj Bhavan ha kaba u Lat ka Jylla u Phagu Chauhan, u la long kum u kongsan ha ryngkat ka jingdonlang jong u Myntri ka Sorkar Jylla u Bah Paul Lyngdoh.
U Lat haba kren ha kane ka sngi u la kynthoh ba dei ban don ka shlem kaba shngaiñ na ka bynta ki barikor ba kin kyrsoi ïa la ki sap tynrai bad ka Sorkar ka dei ban kyrshan ïa ki jingpyrshang jong ka synjuk Riti Academy.
U la ban jur ruh ba ki iktiar Sorkar Kmie ki lah ban theh ki jingïarap lada ka don ka jingtreilang na jylla da baroh ki briew naduh ki kynrem lyndan haduh ki riew paidbah.
Ïa ka khusnam sahkynmaw ïa ka Crystal Gayle Kharnaior 2023 la ainam sha u Bah Ïan Lyngdoh Nongkynrih na ka bynta ka kot kaba la u thoh halor ki jingkieng jri sha Ri-War ki ba u la shem da ki spah tylli bad halor ka durim TV shi sngi Ha La Shnong (A day in the village) ba ju pyni barabor da ka Doordarshan Kendra.
La ñiewkor shikatdei ïa kine ki kam bakhraw jong u Bah Ïan Lyngdoh Nongkynrih bad la bishar ba u donhok ban ïoh ïa kata ka nam ka burom.
Kum shi bynta na ka jingrakhe sam khusnam, la pynbna paidbah ruh da u Bah Raphael Warjri, Khliehduh jong ka Synjuk Riti Academy ban kyntiewnam da ka khusnam sah kynmaw halor ki akhia rangbah ba dang shu khlad dang shen u Waheh S Quotient Sumer Award bad Rangbah Sumar Sing Sawian.
Kum ka dak jong ka burom na ka bynta ka longiing longsem jong kita ki longiing la pynkup burom ïa ka kong Bijoya Sawian na ka liang ka longing longsem ki kur Sawian, na ka bynta ba la kubur ïa ka khusnam halor u Rangabah Sumar Sing Sawian bad ïa ka Kmie ki khun Riwotki Laloo bad u khun rangbah Riquoma Rq Laloo na ka liang ka longiing longsem jong u Waheh S Quotient Sumer ba ki la kubur halor ka khusnam sahkynmaw.
Kum ban shu pynkynmaw, u Waheh S Quotient Sumer, u dei u radbah nongthoh bad u simpah simsong u bakhraw ka jingtip shaphang u Kiang Nangbah bad uba la long teng u dkhot jong ka Sahitya Akademi.
Ïa kine ki khusnam sahkynmaw ban kyntiewnam ïa kita ki radbah jong ka thoh ka tar bad ka deiriti, la khmih lynti ban sa sdang naduh ka lyngkhuh snem ba nyngkong jong ki ban ïai pyrto ïa ki synñiang bakhraw ba ki la thehsei ha ka imlang sahlang.
Nongpoh, Nailar 14: U Myntri Rangbah ka jylla u Conrad K Sangma mynta ka sngi u la plie paidbah 2 tylli ki skhim pynroi ban kyntiew ïaki nongrep bad ki kynhun IVCS ba kynthup ïaka Prime Hub bad ka Pineapple Processing Unit haka shnong Umdihar ha Ri-Bhoi District.
Ha katei ka jingplie ïa kitei ki 2 tylli ki skhim pynroi la wan ruh ban sakhi da ka jingdonlang u Dr C Lyngdoh MLA ka Umsning, ka kong Macdalyne S Mawlong MDC ka Umsning, Arpit Upadhyaya Deputy Commissioner ka Ri-Bhoi ki ophisar naka tnad District Project Management Unit (MBDA/MBMA) bad kiwei kiwei ki ophisar bad ki riew rangbah kynthup ruh ki nongïalam ka Umdihar IVCS.Haba kren ha katei ka sngi naka liang u Myntri Rangbah ka jylla u Conrad K Sangma u la pynpaw ba katei ka Prime Hub bala plie paidbah ha katei ka sngi kam dei tang naka bynta ban kyntiew ïaka ioh ka kot hynrei ban wanrah ruh ki jingkylla bad jingkiew haki liang baroh haba nujor bad ki por bala leit noh, khamtam ki IVCS kiba long kum ki atiar ban ïarap ban kyntiew ïa nongsengkam sengjam khamtam ki longkmie ha kaba katei ka Prime Hub kan treikam kum ka jaka ai jinghikai, ka jaka ban mir jingmut ban ïakynduh lang bad khamtam ban pyni lynti naka bynta ki iew ki hat ban kyntiew ïaka ioh ka kot.
U la ong ruh ba ka shnong Umdihar ka dei kawei naki shnong kaba kham pdeng kaba jan sha ki ïew ki hat, khamtam ka dei ruh kaba don ha surok bah ban suk ka leit ka wan bad kan long ruh kum kawei naki jaka shlem ban kyntiew ïaka ioh ka kot.
Hakajuh ka por u Myntri Rangbah hadien bala plie ruh ïaka Pineapple Processing Unit u la kren shai ba lyngba katei ka jaka pynmih ïaki jait jingshna naduh ki umsoh bad ki jingbam na u Sohtrun kan long ka jingkyrkhu bad ka myntoi kaba khraw ïaki nongrep sohtrun naka thaiñ Ri-Bhoi, bad lyngba ki jinghikai bapher bapher ki nongrep nalor u soh ki lah ruh ban pynmih bunjait ki umsoh, ki jait jingbam na u Sohtrun bad kane hi kan kyntiew ïaka ioh ka kot ki nongrep bad ki liang baroh kumba ka sorkar ka dong ïaka thong ban kynjoh sha ka 10 Billion economy, u la bynrap.
Jowai, Nailar, 14: Ka Jaiñtia Students Movement (JSM) Wahiajer-Ummulong Area kala pynkup burom ïaki khynnah pule ba pass bha haka Exam jong ka SSLC and HSSLC jong une u snem 2023.
Ha kane ka program la don lang naduh u President ka JSM Central Body samla Leningstar Rymbai uba long kum u kongsan, u President ka Western Region samla Ribok Biam, u Headmaster ka Achiever Secondary School Ummulong Sir.
Tripleson Muksor, ki nongïalam ka Central Body kamjuh ki nongïalam Western Region.
Ha kane ka jingïalang la ïoh ïa ki kyntien pdiang burom na u President ka seng JSM Wahiajer-Ummulong Area u samla Heihokmi Supuh bad ki katto katne ki nongïalam jong ka seng.
Na ka liang u President JSM (CB) samla Leningstar Rymbai ula ai ki kyntien sneng kyntien khraw bad ula kyntu ïa baroh ki samla pule ban kin pynlait ïalade na ka jingshahteh shahkhum ha ki bor jong ka Social Media, khnang ba kin lah ban pyndep ïa ki kamram ha ka jingpule kot.
Shuh shuh ula kyntu ba kin long kiba kohnguh ïala ki kmie ki kpa khnang ba ka lawei jing ki kan long kaba phyrnai na ka bynta ka jingim.
La pynkut ïaka prokram da ki kyntien ai khublei bad kitbok kitrwiang ïa ki samla pule da u Secretary JSM Wahiajer-Ummulong Area u samla Rihokbhami Dhar.
Nongpoh, Nailar, 14: Namar ka jingkam jubor jong ka tnad MeECL ïaki jaka puta jong ki paidbah nongshong shnong haka thaiñ Sumer, ha Ri-Bhoi, ka Joint Action Committee of Land Owners Shillong Western By-Pass kila dawa syndon naka sorkar jylla ban tuklar mardor halor ka jingleh donbor ka tnad MeECL bad rai ruh ban ïeng pyrshah ïaka jingthmu iuhroit jong ka MeECL ïaki jaka puta jong ki paidbah ha katei ka thaiñ hadien ba ka sorkar kala thmu ban shna surok na katei ka thaiñ.
Naka liang ki trai jaka hapoh ka lama jong ka JAC of Land Owners Shillong Western By Pass, Ri-Bhoi District kiba don ruh palat 80 ngut ki trai jaka kila mih ban ïeng pyrshah hadien ba ka sorkar jylla kala thmu ban shna ïa u surok, Shillong Western By Pass ban ïaid lyngba katto katne tylli ki shnong ha Ri-Bhoi bad kumjuh ruh ki shnong kiba hap ha East Khasi Hills District.
Haba kren sha ki Nongthoh Khubor, u Bah Donkupar Sumer, Chairman ka JAC of Land Owners Shillong Western bypass, u la ong ba ka kynhun ki trai jaka hapoh Ri Bhoi District kaba kynthup ïa ka thain Sumer ki la shim ïa ka rai ba tyngeh ban ïeng pyrshah ïa ka jing kam nongkynti da ka tnad MeECL ba ki jaka kiba ka sorkar jylla kan ktah ha ka jingtei ïa u surok Shillong Western Bypass ka dei kaba hap hapoh jong kane ka tnad treikam sorkar.
U la ïathuh ruh, ba kane ka jing kam jong ka tnad MeECL ka la pyn bitar ïa ki trai jaka kiba don kumba 80 ngut tam eiei kiba la shong la sah hapoh ki shnong ba hap ha ka thaiñ Sumer mynta da ki phew phew snem bad kiba la don ruh ïa ki kot ki sla ba pura kiba la dep ban rejister hapoh ka ophis u DC ne ha ki ophis ki Dorbar Raid bad ki Dorbar Shnong.
“Ngim pyrshah ïa ka jing thmu jong ka Sorkar Jylla ban wanrah ïa u surok na ka bynta ka roi ka par bad ka jingsuk ha ka leit ka wan jong ki paidbah namar ka jingkhim palat u surok ha nongbah Shillong kumba la sakhi ha kine ki snem ba mynta, hynrei ngi pyrshah ïa ka jingkam jong ka tnad MeECL ïa ki jaka jong ngi bad ngin ïakhun tyngeh ban pynshisha halor ka jinglong trai jaka kam pher wat lada ngi hap ban ïakhun da ka aiñ “, la ong u Bah Donkupar Sumer.
Ka kong Tinus Kharsawian kawei naki trai jaka kala pynpaw ka jingsngewbynñiaw bad ka jingbitar haka juh ka por halor ka jingleh ka tnad MeECL kaba la kam jubor ïaki jaka puta jong ki paidbah kiba don ruh ïaki kot ki sla kiba biang.
Kala ong ruh ba ngi la shong la sah ha kane ka shnong mynta la bun phew snem khlem don kano kano ka huri hura ha kaba ïadei bad ki jaka puta hynrei kaba sngew lyngngoh pat ka long ba ka tnad MeECL kala mih bluit mynta ban wan kam trai ïaki jaka hadien ba ka sorkar ka thmu ban tei ïa u surok lyngba kitei ki shnong.
Shuh shuh ruh, na ka liang ka JAC of Land Owners Shillong Western bypass Ri-Bhoi District ka la rai ruh ban leit buh da ka jing ujor sha ka Sorkar jylla ha kine ki khyndiat sngi na ka bynta ban dawa ban tuklar ïa kane ka jingkam trai jong ka tnad MeECL ïa ki jaka puta jong ki nongshong shnong ka thaiñ Sumer bad lada kam don kano kano ka jingshimkhia na ki bor ba dei peit, na ka liang ka JAC kam banse ban shim pat da kiwei ki lad ba tyngeh.
Sohra, Nailar 14: Ki paidbah mynta ka miet ha ka por 8:19 eiei, ki la her syrngiew lut bad don ruh kiba la phet shabar na ïing na ka daw ka jingkhynñiuh u jumai uba ha ka jingthew jong ka Richter Scale u la poi 5.4.
