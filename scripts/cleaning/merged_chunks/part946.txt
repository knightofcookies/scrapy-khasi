Ha katei ka hukum, kaba la pynmih da ka National Green Tribunal, Principal Bench, New Delhi, la pyni, ba ha ka jingshong bishar jongka, ha ka 9tarik Jylliew 2014 ha Shillong, kan don ka jingiakren, ia ka mukot duma kaba OA No.110 (THC) of 2012 bad katei ka dei halor ka phang jong ka jingma ia ka jingim briew, na ka jingtih dew iong ha South Garo hills District, ha kaba katei ka dei ka mukotduma pyrshah ka sorkar Meghalaya bad kiwei pat, ong katei ka hukum jong ka NGT.Nalorkata, la thoh shuh sa kiwei pat, ki mat, kiba khlem pyni lypa, na ka bynta ban iakren ha katei ka sngi.
Na katei ka hukum, kam pyni satia, ba ka don kano kano ka jingiasaid ka ban mih halor ka jingkhang ban tih bad die dewiong ha Khasi bad Jaintia Hills.
Tura,2 Jylliew:Ki sengbhalang ba pher bapher ha Ri-Lum Garo ki khot da ka pa khang shnong ba 12 kynta mynta ka lah sngi u Blei  bad ha katei ka pakhang shnong baroh ki dukan, ki skul bad ki ophis sorkar ki la khanglut ha baroh 5 tylli ki District, lait noh ka ophis ki  Deputy Commissioner, iathuh ka tyllong khubor.
La ong ba ha katei ka pakhang shnong ba 12 kynta, wat la ka ophis ki DC ka plie lut, hynrei ka jingwan poi ki nongtrei ka duna bha,  katei ka pa khang shnong ka la trei kam naduh ka por 5 baje mynstep haduh 5 baje jan miet.
U DC ka West Garo Hills District u Pravin Bakshi u la ong ba namar katei ka pakhang shnong , la phah ia ki Majistor bad ki ophisar rangbah ba kin peit bniah bha khnang ba kan ym ktah ia ka shongsuk shongsain, u la ong ba ha kum katei ka pakhang shnong la hukum ruh ia ki nongtrei sorkar ba kim bit ban pep trei.
Ia katei ka pakhang shnong ha Ri-Lum Garo la khot da ki kynhun sengbhalang bapher bapher kaba la lam khmat da ka Garo Student’s Union, GSU bad ka North East Students Organisation (NESO) kum ka jingpynbor ia ka sorkar ba kan aiti ha ka CBI ban tohkit ia ka jingiap ki ar ngut ki samla u Balsan Marak bad u Witson M Sangma ha along pulit.
Katkum ki lad khubor, la iathuh ba na ka liang ki sengbhalang ki la byrngem ban pynjur ka jingiakhih lada ka sorkar kam sngap ia ka jingdawa jong ki ban aiti ha ka CBI ban tohkit ia katei ka jingiap ha phatok.
U President ka GSU u Tengsak Momin  u la ong “Ngim shaniah ia ka jingtohkit ka sorkar jylla lane ki Majistor, ngi dawa da ka CBI ban tohkit ia katei ka kam".
Ha ka juh ka por, na ka liang u nongialam ka  Federation of Khasi, Jaintia and Garo People(FKJGP) u Pritam Marak u la ong  “Ngi ai khublei ia ki paidbah kiba la ai jingkyrshan ha ka jingiakhun jong ngi ban wad ia ka jingshisha na bynta ka jingiap u Balsan , ngi la shim ia ka rai ban bteng bad pynjur ia ki jingiakhih lada ka sorkar kam sngap".
Lah ban kdew, ba halor katei ka jingjia ka sorkar jylla ka la dept hung ia ka kynhun tohkit ba la khlieh da u  commissioner of division (Garo hills) u  Peter J Ingty, halor ka jingiap u Balsan, bad ka bor pyniaid District ha South Garo Hills ruh ka la thung da ka kynhun tohkit halor ka jingiap u Witson.
Lah ban pynkynmaw ba u Balsan u la iap ha kawei ka Hospital sorkar ha ka 20 tarik u jymmang, katba u Witson uba la suba ba u dei u nongiarap ka GNLA u la iap ha along pulit ha Chokpot ha ka 28 tarik u jymmang, ia u Balsan la kem ha ka 13 katba ia u Witson pat la kem ha ka 27 tarik u jymmang.
Shillong 2, Jylliew:Ka jingialang jong ki ar  chief secretary ka Assam bad ka Meghalaya la long ha Shillong ha kane ka sngi Nyngkong ban iakren ia ka jingbhah ia ki ophisar rangbah kum ki IAS ,IPS bad IFS cadre hapdeng kine ki ar tylli ki jylla.
U chief secretary ka Assam u Jitesh Khosla u la iathuh ha ki nongthoh khubor hadien ka jingialang ba ka ka jingialang ka long ban iakren ia ka jingbhah ia ki ophisar Indian Administrative Service (IAS), Indian Police Service (IPS) bad ki Indian Forest Service (IFS) hapdeng kine ki ar tylli ki jylla.
Ka jingialang ka iakren ia ka jingbhah shano ki ophisar ki dei ban leit bad yn dang iapynbeit bha ia kane", u la ong.
Hynrei na ka liang u Chief secretary ka Meghalaya u Bah WMS Pariat u la kynyaot ban iakren halor kane ka jingialang.
Ia u Khosla la synran da u Director General of Police (DGP) ka Assam u Khagen Sarma.
Ka jingialang ka long ha kamra u Chief Secretary ka Meghalaya u Bah WMS Pariat ha kaba u DGP u PJP Hanaman u don lang nalor kiiwei ki heh sorkar.
U Khosal ula iathuh ba ka jingialang ka iakren ia ki mat kiba iadei bad ka jingtreikam jong ki ophisar bad ka jingpynkiew kyrdan.
“Ngi kwah ban leh ia ka ha ka rukom ba kan don ka jingiabiang hapdeng ki ophisar ka na Meghalaya bad ka Assam,", la ong u Khosla.
U Khoslau la ong ba ka jingialang yn pynlong man ka por hapdeng kine ki ar tylli ki jylla ban wanrah ia ka jingiadei kaba iajan bad kaba iasngewthuh jingmut.
Hynrei halor ka kam pud kam sam, u Khosla u la ong ba, “ka jingiakren ka biang ha kaba kine ki ar tylli ki jylla ki don ka rukom treikam ban leh ia kane".
Shillong, 9 Jylliew:U Nongialam liang pyrshah ha iing dorbar thawain u Dr Donkupar Roy u la iahap ia ka jingmut jong u Bah HDR Lyngdoh ba dei ban pynlong ain noh ia ki kyiad Khasi khnang ba ka pisa thied ia ki kyiad phareng kan leit sha ki kyiad Khasi bad ka sorkar kan ioh khajna ruh.
Haba shim bynta hynne ha ka jingkren ia ka mang tyngka hapoh ka iing dorbar, u Dr Roy u la ong, “Nga sngew iahap ia ka jingkren jong u myntri ka transport ba dei ban pynlong ain noh ia ki kyiad Khasi khnang ba ka sorkar kan ioh khajna bad kan nym long shuh kaba shu leh beain".
Hynrei ha kajuh ka por, u la ong ba kam mut ba shu pynlong ain, dei ban thaw ruh ia ki kyndon ba ka rukom shet ka dei ban long kaba khuid bad ka bym ktah ia ka koit ka khiah.
U Dr Roy u la ong ba da ki klur ka pisa na kane ka jylla, ka la leit shabar namar ban thied ia ki kyiad phareng, hynrei lada ka sorkar ka lah ban thaw ain, kan ioh khajna na ki kyiad Khasi bad kan nym long shuh kaba beain.
Shillong, 9 Jylliew:U Myntri Rangbah ka jylla u Dr Mukul Sangma u la iathuh mynta ka sngi, hapoh ka iing dorbar ba ka sorkar ka sangeh ban sam shini reshon la kumba shi snem namar ka jingsangeh ka sorkar pdeng ban ai bhah naduh u Jylliew mynshem snem.
“Ngi dang iakren bad ka sorkar pden ban ai shini biang sha ka jylla", la ong u Myntri Rangbah ka jylla.
U la ong ba kiwei ki marbam ba la sam sha ki paidbah ba don card, ki long u khaw, u kew bad ka umphniang sharak.
Shillong, 9 Jylliew:U nongialam liang pyrshah u Dr Donkupar Roy u la ong ba ka lynti kaba biang eh ban iakhun lehnoh ka dei ban ioh ia ka jingkyrshan na ki paidbah.
“Ka sorkar jylla ka donkam ban peitbha ia kane ban wanrah ban pan ia ka jingshaniah jong ki paidbah ban iarap ban iakhun pyrshah ia ki lehnoh", la ong u Dr Roy haba iashim bynta ha ka jingiakren ha ka dorbar mang tyngka hynne ka sngi Nyngkong.
U la ong ba ka long ka bym lah long ban pyn duh ia ki kam lehnoh lada ki paidbah kim ai ia ka jingiatreilang.
Nalor, ka jingpynbun ia ki bor pulit, u nongialam liangpyrshah u la ong ba ka daw ba kongsan ka long ban pynbha ia ki tiar ialeh ha ka liang ka tnad pulit.
‘Nga sngew lyngngoh ban ioh sngew ba u Myntri Rangbah ba ki pulit ki tlot ki tiar ialeh ban ianujor bad ki lehnoh.
Ngam mynjur ba kine ki jingainia u Myntri Rangbah.
Nga sngew ba ka sorkar ka don ka spah ka bor ban pynioh ia ki tiar ialeh kiba kynsai tam ban iakhun pyrshah ia ki lehnoh", la ong u Dr Roy.
Ha kajuh ka por, u la ban jur ia ka sorkar ba ka dei ban buh hakhmat ia ka jingbit jingbiang jong ki pulit.
Katba u MLA ka HSPDP u Bah Ardent M Basaiawmoit u la ong ba ka jingkylla ktien jong ki kynhun pyntriem da kaba ong ban iada ia ki briew hynrei ka pyniap, ka dei ka kam kaba sngewkhia.
U la ong ba katkum ka jingmih ha ki lad pathai khubor, la mih ka jingkynnoh ia ka jingdonkti ki politishian bad ki seng lehnoh khamtam ha ka por elekson.
“Lada kane ka jingkynnoh ka long kaba shisha, ngi kum ki politishian ngi dei ban sngew lehrain.
Kum u nongmihkhmat paidbah, nga sngew ba ka dei kamram ban dawa ba ka sorkar ka dei ban thung jingtohkit ban sei madan ia kane ka jingshisha la ka long kaba shisha ne em" la ong u MLA ka HSPDP.Collin WanñiangÏa ka Juk mynta la ong ba ka dei ka Juk ba la pynïaid da ka bor bashyrkhei jong ka tduh Shympriah-kti – Ka Juk Saïans, ka Juk Komputor, ka Juk Telephoun Mobail – Ka Juk pynsting bor-met hynrei pynkhia bor-jabieng.
Ïa kito ki bym nang ban pyndonkam ïa kine ki Teknoloji la shah kheiñ bymler, ba dang dum, ba dang sahdien, babiej, tt.
Kumta, ban shah kheiñ ba la shai, la donkam ban shu ïabud tynneng khohreh.
Haba phai sha ka Riti-dustur: Hato dang don mo hangne ha sla pyrthei kata ka dustur ne ka Jaitbynriew kaba lah ban kam ïa lade ba ka long kaba khuid ba suba namar ka dang pynneh pynsah ïa la ka jinglongtynrai kumba la ai pateng ki longshuwa? Lada dang don ruh, ïa kum kata yn shah khot Jaitbynriew riewkhlaw ne dustur hyndai! Ka Juk mynta ka kren shaphang ka pyrthei shityllup tang kum kawei ka nongrit namar lyngba ka Internet la lah ban tip ïa ki jingjia na shiliang duriaw tang hapdeng ki minit bad sekhon.
Ha ka pyrthei kaba kum kane, don shibun ki jingïohnong bad jingduhnong.
Ka jingïohnong ka thohshun ïa ki babun kiba lah ban ïakhun im im peit peit ha ka madan ïaleh katba ka jingduhnong ka khyrwit ïa kito ki bymkot sha kata, khamtam eh ïa ki trai muluk ritpaid jong kano kano ka Ri.
Haba phai sha ka thoh ka tar, ka pule puthi kumba ka long ha ka rukum ba ngi ïabud mynta, ka dei kaba la ai pateng ha ngi da ki Nongwei.
Ha ka dustur Khasi hyndai hynthai ka jinghikai ïa la ki khun ki kti ka long beit sawdong ka lyngwiar dpei, nangta ki kur ki kha ruh ki ïasneng ki ïakraw lem ïa la kijong ki khun-kur ki khun-kha.
Ha ka dustur Garo ki ong ba ki don kita ki Rympei-sah jong ki Rang samla ïa kiba la khot “Nokpante".
Hangta ki shah hikai shwa ban ïapoi kurim bad ka Thei samla.
Ha Ri India hyndai ruh, ka rukom hikai ka dei beit lyngba ka “Guru-Shishya parampara".
U khynnah lane nongbud  (Shishya) u hap ban leit sah bad u Nonghikai (Guru) ym tang ban shah hikai pule Kot hynrei ban tip bad ban bud ïa ka jinglong jingim u Guru.
Ha ka dustur Judeo-Christian jong ka por u Trai Jisu ruh la leh kumjuh – “Kumta U Jisu U la thung khatar ngut, khnang ba kin dup ïadon lem bad U, bad khnang ba Un dup ïoh phah ïa ki ban ïalap" (Mk 3:14).
Watla ka por ka la kylla bad ka rukom ai jinghikai ruh ka la kylla, phewse ka Matti jinglong Nonghikai kam pat kylla namar ka thong jong ka Pule ka Dangle ka long ban bha ka Imlang ka Sahlang jong ka Lashai Lashisngi lyngba ki Khynnah skul jong ka Mynta.
Kumta, ka jingïadei hapdeng ki Nonghikai bad ki Khynnah, bad Ki Khynnah para maki – kan pynlong ïa ki ban sei ïa kita ki sap bakynsai.
Ki ong ba lada ngi kwah ban ym duh ki Prokram hapoh Komputor, donkam ban da buh Anti-virus.
Don ba ong hana ba ïa kita ki Virus la ju shna hi da ki Stad-Komputor ban pynduh pynsniew noh ïa ki Komputor rim khnang ban ïaid ïew bha kiba thymmai.
Kumba ka Pyrthei jongngi mynta kam dei shuh kata ka “Sotti-Juk ka Por shongsuk kaba burom ï’u Rit ï’u Duk", lah ban pynïasyriem ïa Jaitbynriew ruh bad ka Komputor kaba donkam Jingpynthymmai (update) manla ka por ban lait na ka Jingshah sangah ha ki Virus.
Donkam ïa kita ki Anti-virus kiba kham khlaiñ ban lait na ka Jingshahñiom beiñ ha ki Stad Virus.
Kawei na kita ki jinglong jong ka Jaitbynriew Khasi kaba katto katne na ki Khrawpyrkhat ki ñiew kum ka Komputor ba la rim bha kaba lah ban shah hiar thma pynjot ha kita ki Virus khyllah jait, ka dei ka Jingkheiñ jait bad jinghiarpateng na ka Kynthei.
Ha ka jingpeit jong ki, ka jingleh jingkam jong ki Khasi mynta ha kiba bun ki liang kam dei shuh kumba ka la dei ban long.
Ki ong ba ïa ka juk Kñi la bujli mynta da ka juk Kpa ha ka longïing longsem; phewse ha ka jingleh jingkam pateng patde, u Kpa u long marwei, um ïadei bad ki Khun ha ka kur ka jait.
Kine ki Khrawpyrkhat ki ïohi ba tang ka jingkylla na ka Jinghiarpateng-kmie sha ka Jinghiarpateng-kpa kaba lah ban ïada ïa ka Jaitbynriew ritpaid Khasi na ki Virus khyllah jait.
Ki don patde sa katto katne ki Khasi kiba pyrshah ïa kane ka Saiñpyrkhat na ka daw ba ka Jaitbynriew kan sa duh noh ïa kata ka Jinglongkyrpang kheiñ jait kmie.
Don sa kiwei pat kiba pyrkhat ba kan ym slem shuh ka por ba ki Khasi kin sa long tang ki nongthoh-dieng bad ki nongtong-um ha Ri lajong.
Kaba baroh baroh ki donkam ban pynleit jingmut mynta ka dei ba ki Khasi kim lah da lei lei ban shu leit kynnoh ïa kita ki Virus khyllah jait lada wan lynshop ka apot sepsngi ïa ka Jaitbynriew; naba ka Jingrwai ieit ri “Ri baieid i Pa i Mei" ruh ka da kubur ïa kata: “Sharum shaneng Ngi phai ban kynnoh ïa Kiwei, ynda Ngi wad Tynrai ki Daw dei na Rympei".
Lada ka long kumno kumno ruh, ka jingshisha ka long ba ha kane ka pyrthei shongbasa ym don kita kiei kiei kiba neh duh khlem da don jingkylla.
Kito kiba pyrkhat ban kylla noh na ka Jinghiarpateng-kmie sha ka Jinghiarpateng-kpa ka dei ka jingkylla kaba paw shynna, katba kito kiba pyrkhat ban pynneh kumjuh ruh ka don hi ka Jingkylla bym paw shynna.
Kumba ong ka kyntien imsngi: “Phi lah ban ïalam ïa u Kada sha ka Pukri-um, hynrei phim lah ban pyndih um jubor lada um mon hi.
" Kumta hi ruh ïa ka Jaitbynriew Khasi lah ban pynbha ne pynsniew tang da ki Khasi – lada dei Khynriam ne Pnar ne Bhoi ne War ne Maram ne Lyngngam ne da baroh kiba hap hapoh ki thapniang-thapner “Hynñiew Trep", kiba mon hi.
Yn ym don ki bor nabar kiba lah ban leh ei ei.
Tangba ki dak ki shin kumba ki paw mynta te ki pyni ba “Ka Juk jongngi dei ka Juk Jingkylla, pynkhreh ïoh wan ka Thma.
"U Winston Churchill u la ong: “Ym don jingpher ei ei ha ka jingkylla lada ka dei ha ka lynti ka babha.
" Mynta ka jingeh ïa ki babun ki Khasi ka long ban pyrkhat la kata ka jingkylla bapaw shynna ka dei ka lynti ka babha ne em.
Ka don kata ka jingtieng ban ryngkoh sha ka Thwei bym pat ju jngi teng, ne ban jngi ha ka Thwei thymmai ynda la shait myllen jngi ha ka barim.
Don kata ka Jingsngewsyier, kumba ka Marilyn Ferguson ka la ong: “Kam da dei eh ba ngi tieng ïa ka jingkylla lane ba ngi ieid palat ïa ka rukom barim, hynrei dei kata ka haw haw hapdeng kaba ngi tieng.
"  Tangba, ñiuma, dei ban kynmaw ba u Charles Darwin, ha ka jingpeit bniah jong u ïa kiei kiei kiba rit baria bad ba don jingim, u la ong kumne: “Ym dei uta uba khlaiñ tam ne uba stad tam uba lah ban ïai im, hynrei dei uta uba lah ban pdiang ïa ki Jingkylla.
".
Shillong,9 Jylliew:U bah  L.Kynjing, MCS, BDO, Shella, Bho laganj C&RD Block u la ujor sha Sohra PS ba ha ka 6 tarik u jylliew, u la lap ba ka don ka jingpynkylla  snem ha ka  Service Book  jong u bah  T.S Basa iawmoit, Accountant jong ka O/O Shella, Bholaganj C&RD Block, ha kaba ka la don ka jingsoi tuh ia ka kyrteng jong u  SDO.U BDO u la suba jur ba ia katei ka kam la leh hi da u bah  T.S Basaiawmoit.
Shillong, 9 Jylliew:Ka Catholic Association of Khasi & Jain tia Hills, kaba la iakyn duh ha ka Sngi  Saitjain, ka 7 tarik u Jylliew, 2014 ha iing u Archbishop, hangne ha Shillong, hapoh kajingpyniaid jong u Chairman jong ka, u Bah J A Lyngdoh, ka la pynrem jur ia ka jingpyniap bein  bashyrkhei bad bym don mynsiem briew ia ka kmie ki saw ngut ki khun ba dang lung bad balui-lui, ka Josbina Sangma, ia kiba la kynnoh, la leh da ka seng lehnoh ka Garo National Liberation Army  (GNLA), ha ka 3 tarik u Jylliew, 2014 ha ka shnong Chokpot ha Garo Hills.
Ryngkat bad ka jingpynrem jur jong ka ia kane ka jingleh batriem bad bashyrkhei, ka  Catholic Association ka la pynpaw ia ka jingsngewlem jong ka na ka bynta ka longiing jong kane ka  longkmie.
Ka la kyntu ruh ia ki bor sorkar ban thwet bad ban kem ia kito kiba la leh ia kane ka  kam dusmon bad ban ai ka jingsaja ia ki katkum ki kyndon jong ka ain.
Ka seng ka la pynlong ruh ka jingduwai na ka bynta ka jingjahthait ka mynsiem jong kane ka longkmie bapli bad na ka bynta ka jingtngen jong ki bahaiing hasem, khamtam na ka bynta kikhun ba lui-lui jong ka.
Shillong, 9 Jylliew:U nongialam liang pyrshah u Dr Donkupar Roy u la ai jingmut ia ka sorkar ba ka dei ban buh ia ki skul ba biang ki jaka sah ha Shillong bad ha Tura.
“Bun bah ki khynnah pule na jaka nongkyndong kim lah ban siew ia ka bai iing wai ha nongbah.
Ka jingdon ki skul ba biang ki jaka kan iarap ia ki ha kaba kin ioh ia ka jingpule kaba kmen bad kaba biang", la ong u Dr Roy haba iashim bynta ha ka jingiatainia ha ka mang tyngka hynne ka sngi Nyngkong ha iing dorbar.
U nongialam liangpyrshah u la ong ba ka sorkar ka dei ban ai ia ka jingpule kaba khlem lut eiei ia ki khynnah kiba dei na ka thain khappud haduh ba kin pyndep ha ka master degree.
U la rah ruh ia ka mat kaba pynslem ban pynlait ia ka pisa na ka skim MGNREGS.“Nga la ioh ia ka jingujor na ki paidbah ka shnong ia ka jingpynslem ka sorkar ban ai ia ka bai bylla", la ong u Dr Roy bad bynrap ba ka jingsiew ia ka bai  bylla kam dei ban pynslem.
‘Nga kyntu ia ka tnad Community and Rural Development  ban peit ia kane ba ka bai bylla ki nongkyndong kam nym slem", la ong u nongialam liangpyrshah.
Ha kajuh ka por, u la pynpaw ba donkam ban don ka jaka pynieng kali kaba kham bun ha ka nongbah namar ka jingkhapngiah palat khnang ban pynsuk ia ki paidbah bad ki kali ba wan na nongkyndong.
U la ai jingmut ba lada ka tnad kam sor ka jylla kan pynshna ia ki jaka pynieng kali ha Barik da kaba kynriah noh ia ka ophis ka PWD sha kawei ka jaka.
U la kren ruh ia ka jingbym don ka lynti iaid kaba biang na Umshyrpi sha Upper Shillong kaba la buh ka jingma ia ki nongiaid kjat ha kane ka surok bah, bad u la ai jingmut ba ka sorkar ka dei ban shna ia ka Skywalk kumba long ha Mumbai.
Shillong, 9 Jylliew:U Myntri Rangbah ka jylla u Dr Mukul Sang ma u la pynthikna ba ka sorkar jylla kan eksamin biang halor ka jingthung kam sorkar biang ia u khun u Bah Denis Nong siej uba shah siat iap ha ki pulit Assam ha Langpih ha ka 14 tarik, Jymmang 2010.
“Ngin bishar biang ia kane ka kam bad yn leh ia kaba donkam", la ong u Dr Sangma haba jubab ia ka Call Attention Motion ba la wanrah da u  MLA ka HSPDP Bah Witting Mawsor hapoh ka iing dorbarhynne ka sngi Nyngkong.
Shwa ia kane, u Deputy Commissioner ka West Khasi Hills u Bah S Kharlyngdoh u la weng kam noh ia u khun jong u Bah Nongsiej, u Kardius Syiemlieh.
Ia u Syiemlieh la thung kam da ka sorkar jylla ha ka ophis jong u Deputy Commissioner  ban kyrshan ia ka iing jongu namar ka jingkhlad noh u kpa jong u ha ka jingshah siat ha ki pulit Assam.
U Bah Syiemlieh la weng kam noh hadien ba u la trei lai snem.
Haba wanrah ia ka Call Attention Motion, u Bah Mawsor u la ong ba ka jingweng kam ia u ka la ktah ia ka longing longsem.
“Ki hynriew ngut ki para kynthei bad shynrang jong ka longing baduk ki la hap ban sangeh ka leit skul hadien ba u Deputy Commissioner u la weng kam n oh ia u hymen jongki" la ong u MLA ka HSPDP.U la ong ba ka sorkar jylla ka dei ban thungkam biang ia u bah Syiemlieh khnang ba un lah ban kyrshan biang ia ka longing longsem.
Shillong, 9 Jylliew:U Symbud Myntri Rangbah ba peit ia ka PHE u Prof RC Laloo u la ong ba ka tnad ka la shim ia ki lad ki lynti ia ka jingtuid ki shyiap sha ka dam ha Mawphlang.
Ka lynti ba nyng kong ban iada ia ka jingtuid ki shyiap sha dam Maw phliang la shim da ka tnad PHE, la ong u Prof Laloo bad bynrap ba la shna ia ka Silt Retention Dam ha ka wah Umiew bad wah Umtyngngar.
“Hynrei kane ka lynti ba la leh da ka sorkar kam pat biang lada jia ba wan u slap ba jur namar ba kan don ka jingshlei um", la ong u Prof Laloo haba jubab ia ka jingkylli ba la wanrah hapoh ka iing dorbar hynne ka sngi Nyngkong.
Haba jubab ia ka jingkylli jong u nongialam liangpyrshah u Dr Donku par Roy, u Prof Laloo u la iathuh ba ki dang peit ia ki kyndon jong ka Meghalaya Catchment Area Protection Act, 1900 ban iada ia kane ka dam.
New Delhi, 9 Jylliew:Da kaba sngewkhia, halor ka jinghiar jur jong ka jingjyrwit jong ka sain hima sima ha ki khyndiat snem ba ladep, mynta ka sngi, U Pranab Mukherjee President jong ka Ri, u la kren shai ba ka sorkar kan trei tyngeh, na bynta ka roi ka par, ha kaba kan nym ailad ia ki kam bamsap.
“U paidlang ka India, ula jied ia ka jing ia tylli, ka jingkhlain bor bad ka India kaba thymmai bad ka sorkar jongnga,kan trei shitom, na ka bynta ban poi sha katei ka jingkhmih lynti jong ki 125klur ngut ki nongshong shnong ha ka Ri" ula ong shuh shuh.
Ha ka jingkren jong u, ha ka jingshong dorbar jong baroh ar tylli ki iing jong ka Parliament, ula kren shai ba ka sorkar kan shim ia kajuh ka bynta ia ki riew rit paid ruh, ba kin don bynta lang ha ka roi ka par jong ka India.
U President, u ong shuh shuh, ba ka jingpynbeit ia ka ioh ka kot jong ka ri, ka long kaba donkam eh.
Ka sorkar kan thaw lad ban pynkiew ia ka ioh ka kot, kan khanglad ia ka jingkiewdor, kan thaw shibun ki lad ioh kam ioh jam bad kan pynioh ia ka jingshaniah, ha la ka jong ka ri bad shabar ruh kumjuh.
U President, ula kren shai, ba ka sorkar, kan pynleit jingmut bha ia ka kam khaii dewiong bad ban ailad ai ki riew shimet, ba kin shim bynta ha ka rukom kaba shai bha.
U President, ula kren shai, ba ka sorkar kan nym ailad satia ia ki kam leh niewbein ia ki kynthei bad ka ain, kan nang pynkhlain ha ka jingbishar ia katei kakam bad ula ong ruh ba ka sorkar, ka kut jingmut ban pyntreikam ia ka bhah, kaba 33 percent ia ki kynthei ha Parliament bad ha ki dorbar Jylla ruh bad ban ai jinghikai ruh ia ki khynnah kynthei, ha ka pule puthi.
U Mukherjee, ula pynsngew ba ka sorkar kan pynduh ia ka jingsngew iapher hapdeng u nongkyndong bad u nong sor, ha kaba ki don bun ki nongrep, kiba ju pyniap noh ialade.
U ong ruh ba ka jingthmu jong ka sorkar, ka long ban pynduh syndon ia ka jingduk tasam ha ka Ri.
U President, ula pynthikna, ban ai ia ki iing shong kiba biang ia baroh ki nongshong shnong lem bad ka ding ilektrik, kaba baroh shisngi kynthih, ha shwa u snem 2022.
Shillong, 9 Jylliew:U nongialam liang pyrshah u Dr Donkupar Roy u la ong ba ka jingjur ka jingkhlad ki khyllung ha ka jylla, ka pyni ba ka jingkoit jingkhiah ha ka jylla ka dang sah ha ka jing long bym biang.
Katkum ka jingkhein jong u snem 2010,  u la ong ba ka Meghalaya ka la dei ka jylla ba heh tam  ka jingiap  ki khyllung haba ianujor bad kane ka thain.
Katba ka jingkhein ka jingiap ki khyllung ha Meghalaya ka long 55 percent, u la ong ba ka jingiap ha kiwei ki jylla jong kane ka thain shatei lammihngi ka long Manipur (14 percent), Nagaland (23 percent), Sikkim (30 percent), Mizoram (37 percent) bad  Tripura (27 percent).
U la ong ba ka sor kar jylla ka donkam ban pynthymmai ia ka rukom treikam ha ka tnad ka koit ka khiah na ka bynta ka jingbit jingbiang jong ki paidbah ha ka jylla kham tam ki briew kiba duk ba rangli namar ba ki shaniah tylli ha ki jaka sumar sorkar.
“Ka sorkar ka don kam ban pynkhlain ia ki Primary Health Centres (PHCs) da ka jingdon ki nongtrei kiba biang", la ong u nongialam liangpyrshah.
Haba ai jingmut ia ka jingdonkam ban buh shuh ia ki Sub Health Centres,u Dr Roy u la ong ba ka sorkar ka donkam ban pynkhlain ia ka Shillong Civil Hospital da kaba pynbiang ia baroh ki jingdonkam ha kaba ki nongpan kiba duk kim donkam shuh ban leit phah eksamin shabar.
‘ka long kaba sngewsih ba ki briew kiba pang ki hap leit eksamin sha ki jaka sumar shimet namar ba kane ka jaka surmar ka sorkar kam biang ki tiar" la ong u Dr Roy.
U la ong ba ka sor kar jylla ka donkam ban shna dur thymmai ruh ia ka jingpyntreikam ia ka Meghalaya Health Insurance Scheme (MHIS).
“Ia mynta, la don da ki hajar ki longing kiba bym ioh jingmyntoi na kane ka MHIS namar ba ia kane ka skhim khlem da plan bha.
Ka sorkar ka donkam ban shim ia ki lad ki lynti ban kynthup ia baroh ki nongshong shnong ka jylla ha kane ka skhim" la ong u nongialam liangpyrshah.
Shillong,9 Jylliew:Kiba bun bah ki nongkhaii dewiong bad ki trai par dewiong kiba la wan ban sngap ha ka hearing jong ka National Green Tribunal kaba la long mynta ka sngi ha Megha laya High Court, hynrei hadien ba la kut ka jing shong bishar, la iohi ba ki nongkhaii dewiong ki la kylla dur bad ki thangiong ngain halor katei ka rai ban khang syndon ia ka jingtih dewiong ha kane ka jylla.
Ka jingwan jong ki mynta ka sngi sha High Court, ka long ba ki kwah tip kaei ka rai  ka ban mih, na katei jingbishar, kaba la long mynta ka sngi, watla la rai ban ailad ba kin die ia ki dewiong kiba la sei shabar, hynrei katei kam pynhun ia ki nongkhaii dewiong namarba ki hap pat ban die hapoh ka jingpeit jong ka komiti  kaba kin sa thaw hapoh ka shi taiew.
Katei ka rai ka la pynlong ia ki ban mih jlew slew na Kashari.
U nongthohkhubor, u la ioh ban ia kren bad katto katne ngut na ki, ki la don kiba pynpaw ba ki la sdang ia ka kam tih dewiong la slem bha , don kiba ong ba naduh ka por ka Indira Gandhi , don pat kiba ong ba ki la trei pateng na ki longshuwa jong ki katba ka ing jong ki pat ka dei kaba im na u dewiong.
La iohi ruh ba ki la don bun ki malik bar jylla, kiba dei ki nongkhaii dewiong kiba la wan ban sngap ia katei ka hearing,g uwei na ki bar jylla uba khaii dewiong sha Ri-Lum Garo  u la iathuh ba u don bun tylli ki trok hynrei mynta u la shu hpynshongsngi lut ia ki, u la ong ba ym tang ki nongkhaii ne ki trai kiba mad jingeh halor katei ka rai hynrei ki nongniah trok ruh kim ioh kam shuh, ki dukam die sha die jar uh kim biang kamai shuh bad wat ki dukan die kwai ruh kim ioh kamai shuh , ha katei ka jaka ba u khaii dewiong namarba u la iathuh ba ka jingmih ba kongsan eh ha katei ka jaka ka dei lyngba u dewiong.
Sa kawei pat kaba la pynthangiong ia ki nongtih dewiong , halor ka jingtip ba ki la ioh lum ba watla la ailad ba kin die ia ki dewiong ba la sei shabar pynban ki hap pat ban ia soi ia ka jingiateh kular  bad ka tnad  ka ban pynneh pynsah mariang , ba kan ioh lang ia ka jingmih na u dewiong ba la die.
Shillong, 9 Jylliew:U MLA ka NPP u James K Sangma u la sin ia u Myntri Rangbah ka jylla u Mukul Sangma kum u “James Bond" namar ba u pyndonkam da ki pulit kynthei ban pahara ha iing sah jongu  ha ka por ba u leit jngoh ia ka Garo Hills.
U James u la ong ba ia kane ha ka jing iashim bynta ha ka dor bar hynne ka sngi nyng kong.
U la ong ba kane ka sorkar kam shym la shim khia ban iakhun ia ki kam pyntriem ha Garo Hills hynrei u CM u pyndonkam pynban da ki pulit kynthei.
“Nga jia ryngkhat ba nga dei iaid lynti ha iing sah jong u CM, nga iohi la satah da ki pulit kynthei suda.
“Nga pyrkhat ka kyrteng jong ka dei u James hynrei ka kyrteng ‘James Bond" dei ban ai sha u Myntri Rangbah uba synran da ki pulit kynthei borabor".
Hynrei ha kane ka por, na ka liang u Lamphang u AT Mondal u la ong ba u James ban nym kren kam shimet hynrei kren ia ka phang.
U James u la ther ia kane ka sorkar kaba la tlor ban iakhun ia ki kam pyntriem khamtam ha Gar Hills.
“Kane ka sorkar kam patia eiei ia ki kam pyntriem ha Garo Hills", la kynthah u James.
“Ngi la shah pyndik pyntieng da ki kam pyntriem man ka sngi, ka jingpyniap, ka jingdawa pisa, ka jingrahbor bad kiwei kiwei ki kam runar", la ong u James.
U la ther ia u Dr Mukul da kaba kylli, hato kane ka sorkar ka donkam ban pahara tang ia u Myntri rangbah man ba u leit sha Garo Hills haduh 200 ngut ki pulit ki ieng lain ban pahara ia u naduh dang step haduh ban da miet.
Shillong, 10 Jylliew:Bun ki paidbah ki dang ar tatien la ka ka don ne-em ka pakhang kaba ka seng HNLC ka la pynbna kham myn shuwa ba kan pynlong ia ka pakhang shnong ba 24 kynta kata naduh ka 6:00  baje janmiet jong ka 10 tarik haduh ka 6:00  baje janmiet jong ka 11 tarik mynta u bnai.
Ia katei ka jingpynbna ka HNLC ka la pynbna ha ka 1 tarik u jylliew, da kaba ong ba ka jingkhang tih dewiong ka NGT ka ktah ia ka kam ka jam ki paidbah kiba shong khlem kam, bad  ha ka 1 tarik u jyliew ka la maham ba lada jia ba ka sorkar kam lah ban ai kam ai jam ia kito kiba shong khlem kam , ka seng kan khot da ka pakhang shnong ba 24 kynta  ka ban sdang naduh mynta ka janmiet.
Haduh ba thoh ia kane ka khubor kam shym la don kano kano ka jingpynkynmaw na ka HNLC, la katei ka pakhang ba ka la pynbna kham mynshuwa kan treikam beit ne-em, hynrei watla kam don kata ka jingpynkynmaw ki paidbah ki don hapdeng ka jingartatien la ka pakhang shnong kan long ne-em, bad haloe katei ka bynta bun ngut ki paidbah ki la phone sha u nongthohkhubor ban kylli halor katei ka phang.
Hynrei wat la hapdeng ka jingartatien, la iohi pat ba mynta ka sngi  ki paidbah ha iew ha hat  ki la khohreh ban pyndep ia ki kam ki jam jong ki khnang ba kin ioh ban leit phai ing noh tang hapoh ka 6 baje janmiet.
Ha ki bynta ka khapsor la iohi ba bun na ki paidbah mynta ka sngi ki la bunkam palat ban pyndep ia ki jingsiew jingtda jong ki na bynta ka lashai, ‘ngim tip thikna la ka don ne-em ka pakhang shnong tangba ngi thied lypa na bynta ka lashai ioh ym don dukan’ ia thuh kawei ka longkmie haba ia kren bad u nongthohkhubor.
La iohi ba bun ki dukan marbam kiba ki paidbah ki pyndonkam man ka sngi ki la kham lut kloi mynta ka sngi, bad ha ka por janmiet ym don mar shuh namarba ki paidbah ki la thied lypa na bynta ka ar bhah  mynta bad lashai.
Shillong,9 Jylliew:Ka jingbishar halor ka jingkhang tih dewiong ka National Green Tribunal , NGT kaba la long mynta ka sngi, ka la shim ia ka rai ban ai lad  ia ki nongkhaii dewiong ba kin die ia ki dewiong jong ki, kiba la dep sei shabar.
La ailad ba kin die tang hapoh lai bnai, bad kata ruh hapoh ka jingpeit jong kawei ka komiti kaba yn sa thaw shen.
La sngewthuh ba ki dkhot jong katei ka komiti kin don haduh 6 ne 7 ngut bad kin kynthup ia ki ophisar rangbah  ba kynthup ia ki Member –Secretary jong ka Meghalaya State  Pullution Controll board, ka Assam State Pullution Controll Board, ka Centre Pullution Controll Board bad ka Ministry of Environment and Forest.
Katei ka komiti kan lum jingtip ia baroh ka jingdon ki dewiong ba la sei shabar hapoh shi taiew bad kan khein ia ka dor jong ki.
Ha kaba ia dei bad ka jingtih dewiong, ha katei ka jingbishar,  la rai ban khang lut ia baroh ki par dewiong, bad yn ym shah shuh ban tih dewiong , kat haduh ban da mih da kawei pat ka hukum bad katei ka rai kan treikam naduh mynta ka sngi, bad kumjuh ruh katei ka lai bnai ba la ai por ban die ia ki dewiong ba la sei shabar kan treikam naduh mynta hi ka sngi.
Ha katei ka jingshong bishar ym shym la lah ban pyndep lut ha kaba ia dei bad kiwei pat ki rai ba la ioh jingujor, hynrei yn rah sha kawei pat ka jingshong bishar, ka ban sa long shen ha ka 1 tarik u nailar , 2014 bad lada jia ba ha katei ka jingbishar, ym shym la lah ban shim rai katei ka kam  kan bteng haduh u snem ba thymmai.
Ha katei ka hearing ka la don ka jingiasaid na ki nongiasaid ain jong ka sorkar jylla, ban pynkylla halor katei ka rai ban khang duh khang dam ia ka jingtih dewiong, hynrei katei ka jingiasaid kam shym la seisoh, namar ba ka NGT kam pdiang ban pynkylla dur ia katei ka rai.
Na kiwei ki lad lum jingtip , la iathuh ba ia kitei ki dewiong kiba la pyllait ban die hapoh lai bnai, lah ruh ban don ka jingiateh kular bad ki trai par, ba ka jingmih na kaba die ka lah ban leit sha ka tnad ba dei peit na bynta ban pynneh pynsah mariang, ban wanrah biang ia ka jingitynnad ka mariang na ka jingshah pynjulor ha ka jingdie dewiong.
La ioh jingtip ruh ba na ka liang, ka Tribunal ka la bthah ia ka sorkar ba kan thaw ia ka komiti bad ki dkhot kin kynthup ia u  Principal Secretary ba peit ia ka mar poh khyndew, Director ka tnat mar poh khyndew,  ophisar jong katei hi ka tnat bad jong ka tnat mar poh khyndew jong ka sorkar India.
Katei ka komiti ka dei ban shim ia ka jingkitkhlieh da kano ka rukom yn lah ban tih dewiong biang hapoh ka jylla.
Nongpoh, 10 Jylliew:Ka Ri-Bhoi Youth Federation (RBYF), Um song Unit, lyngba u president jong ka, u Samla C Thangkhiew ka la kyrpad ia ka MeECL ba kan pyntikna ba ka bording kan meh beit khlem don jingdkoh ha ki sngi ba don ka jingialehkai ki Ri ha ka pyrthei, ne ka lympung Football World Cup.
U Samla Thang khiew u la ong ba ka bor ding ha Umsong bad ki thaiñ ka Western area ka long kaba tlot palat haduh katta katta bad don lei lei ba ki shnong ki thaw ki duh wat ia ka jingshai ka bording elektrik, kaba la wanrah jingeh ia ki paidbah nalor ba ki hap ban siew ia ka bai elektrik ha ki ïing ki sem, ki hap ruh ban siew ia ka bai mombati ne sharak ha ki sngi ba lip ka ding elektrik.
Kumta na ka bynta ka jingkwah jong ki paidbah ban sakhi da la ki jong ki khmat ban iohi lyngba ki television ba ki don ha la ki ïing ki sem, ka RBYF ka kyrpad ia ka tnat bording ban pyntikna ba katei ka bording kam dei satia ban lip ha ki miet ba peitkai World Cup.
Ha kawei pat ka liang, ka RBYF Umsong ka ai khublei kitbok kitrwiang ia baroh ki khynnah pule kiba la pass bha shakhmat ha ki jingiakhun jong ki ha ki eksam bapher bapher, bad ka seng ka pynkynmaw ruh ba kan sa ai Award shen sha kito kiba la wan shakhmat ha ki eksam katkum ki kyrdan ba ki la pass.
Shillong, 10 Jylliew:Ki MLA na Garo Hills ki la pynpaw ia ka jingsngew bynniaw ia ka jingthung tohkit ka sorkar kiba khlem lah ban ai jingmih eiei ia ki paidbah kumba la ju lap man ka por hynrei ka dei tang ka jing pynlut kai ia ka pisa jong u paidbah bad kane ka sakhi ia ka jingjia ha Tura, ha ka 30 tarik Nailur, 2005 ha kaba saw ngut ki briew ki la shah siat ha ki briew ka ain bad ruh ha William nagar.
“Ka sorkar ka la pyn lut da ki klur ban thung ia ki jingtohkit ha kane ka jingjia hynrei khlem jingmih eiei bad bun ki jingjia ki don ruh naduh u snem 1992," la ong u MLA ka South Tura u John Leslee Sangma haba shim bynta ha ka jingiatainia ha ka dorbar mang tyngka ha iing dorbar ha kane ka sngi Hatmajai.
U la ong ba ka sorkar ka la thung ia ka Justice DN Chodhury Commission  ban tohkit ia ka jingsiat iap ki pulit ia ki briew ha Tura bad ka la pynlut  T.64.85 lak ha kine ki ar tylli ki jingtohkit hynrei khlem mih eiei haduh mynta watla ki longing jong kito kiba khlad noh ki dang ap ia ka jingbishar hok.
Ka sorkar ka la iashah pynban ia ki briew sorkar kiba donkti ban siat iap ia ki mynsiem ba lui lui ha jaka ban pynshitom ia ki.
U la buh jingkylli hato dei pynban ka sorkar mo kaba ai mynsiem ia ki briew ka ain ban shu siat bein ia ki briew ba lui lui.
Ka sorkar ka la thung ia ka Commission ban pynlong ia ka jingtohkit ia ka jingshah siat iap jong ki briew ha ka por ba iakhih ia ka Meghalaya Board of School Education (MBoSE) ban wanrah na Tura, West Garo Hills District sha Shillong ha u snem 2005.
“Ki ophisar kiba donkti ban pynkhein ia ka hok briew man briew ki la kiew kyrdan pynban ha kane ka sorkar", la ther u Sangma.
Ngam tharai ba ka jingtohkit ia ka jingiap jong ki ar ngut ha kti ka ain dang shen kan wanrah ia ka jingbishar kaba hok namar kumba ju iohi ha kip or mynshwa, kam poi shaei shaei lait noh ka jingkiew kam pynban ki briew kiba donkti ban pynkhein ia ka ain.
Shwa ia kane u MLA ka  Garo National Council (GNC) na Chokpot  u Clifford R Marak haba wanrah ia kane ka motion, u la dawa ba ka sorkar ka dei ban pynshitom mardor ia ki ophisar kiba donkti ha ka jingsiat iap ia ki briew ba lui lui kumba la lap da ka kaiphod ka  Justice DN Choudhury commission kaba kdew ba u Deputy commissioner, superintendent of police bad kiwei ki heh ophisar ki donkti ban siat iap ia ki briew ha katei ka snem ha ka por ba don ka jingialang paidbah.
Kane ka sorkar ka la shah shiliang namar ba kam shym la leh eiei ban pynshitom ia ki ophisar watla ka Commission ka la kdew ia ki briew kiba donkti ha ka jingpynkhein ia ka ain, la ong u Marak.
Haba jubab ia ka mation,  u Myntri Rangbah ka jylla u Mukul Sangma u la ong ba kam dei ka jingshisha ba ka sorkar kam leh eiei ban pynshitom ia kiba donkti ban pynkhein ia ka ain.
Halor ka jingioh ia ka kaiphod jong ka Comission, ka sorkar ka la shim ia ki jingpynshitom ia kito kiba donkti bad la leh ia kane na ki tnad ba dei peit.
Haba kyntait ba kam long kaba biang ban shu teipop ia ka sorkar, u Mukul u la ong ba ka jingjia ka long kaba sngewsih ia baroh bad ka por kan wan haba ngin pynjah ia ka jingpang.
Hynrei ha kajuh ka por, u la pynthikna ba nangne shakhmat kano kano ka jingtohkit ba la thung ka sorkar kan ai beit ia ka jingmih na kata ban ai ia ka jingbishar hok.
U la ong ba ka sorkar kam nym map iano iano kiba donkti ha ka jingpynkhein ia ka ain.
Shillong, 9 Jylliew:Bun bah ki MLA ki la iakren ia ka jingkhang tih dewiong ka NGT ha kane ka jylla kaba la ktah jur ia ki paidbah.
Haba shim bynta ha ka jingiatainia ha ka dorbar mang tyngka hynne ka sngi Nyngkong ha iing dorbar, u MLA ka Nong krem u Bah Ardent Miller Basaiawmoit u la ong ba ka jingbym lah ka sorkar ban pyntreikam ia ka Mines and Minerals Policy (MMP), 2012 ka la pyn long ia ka NGT ba kan khang ia ka jingtih dew iong ha kane ka jylla.
“Ka jingktah jong ka jingkhang tih dewiong ka long kaba jur bha bad ka la ktah ruh ia ka kamai kajih bad ka iew ka hat.
Ngim dei ban klet ba ka jingkhang tih dewiong ka la ktah ruh ia ka iarong ka sorkar na u dewiong", la ong u Bah Basaiawmoit.
Haba ong ba um kyrshan ia ka jingtih dewiong pathar, u Bah Basaiawmoit u la ong ba la donkam ban shim ia ki lad ki lynti ban pynthikna ba ka jingtih kam nym dei ban ktah ia ka mariang.
“Hadien ba la khang, ngi la iohi ia ki kam ki jam jong ki paidbah ka la hiar bha.
Ka sorkar ka la dei ban wad ia ki lad ki lynti ban pynlait ia ka jingeh jong ki paidbah"la ong u MLA ka HSPDP.U nongialam liangpyrshah, Dr Donkupar Roy u la ong ka jingbym lah jong ka sorkar ban iohi ia ka jingktah ia ka mariang namar ka jingtih dewiong bad ka la pynlong ia ka NGT ban tuklar.
“Nga sngew ba ka dei ka por ba ka sorkar ka dei ban leh shwa ba ka kashari kan tuklar", la ong u Dr Don.
U la ong ba ka sorkar ka donkam ban pynbeit thymmai ia ka rukom tih dewiong ha ka jylla ban pynthikna ba ka mariang kam nym ktah.
Katba u MLA ka NPP u James K Sangma  u la buh jingkylli ia ka sorkar lada ka don ne em ka pisa ba pyndonkam kyrkieh lada jia ba ka khaii ka pateng ha ka jylla kan khyllem namar ka jingkhang tih dewiong ka NGT.‘Lada kane ka jingkhang tih dewiong kan bteng, ka jingduna pisa ka sorkar kaba la buh T.527  klur kan kiew syndon", la ong u Sangma.
Shillong, 9 Jylliew:Halor ka jingkhot pakhang shnong jong ka HNLC, kaba sdang naduh ka por 6baje janmiet jongka 10tarik mynta u bnai bad kaba bteng haduh ka por 6baje janmiet jong ka 11tarik, kumta la pyn beit ia ka jingialang  mynta ka sngi, na ka bynta ban teh lakam ia ka shongsuk shongsain, ha kaba la don lang ki nongtrei jong ki ophis sorkar India, ki skul, ki Bank, ki pulit bad ki Deputy Commissioner, U Director General of Police bad sa kiwei de ki ophisar heh.
U bah PBO Warjri, Additional Chief Secre tery, u iathuh ba ka sorkar ka shim khia bha halor ka jinglong ka suk ka sain bad kumta u bthah ia kitei ki khlieh jong ki tnat sorkar bapher, ba kin bthah ia la ki jong ki nongtrei, ba kin poi sha la ki jong ki kam jongki.
Ula kren iaroh ruh, ba ki ophis sorkar bad ki Bank, ki plie, ha kaba kum katei ka jingkhot pakhang shnong, kaba la dep pynlong da katei ka seng, ha ki khyndiat taiew mynshwa.
U Director General of Police,u pynsngew ba ka la don  ka jingpynbeit ban ai jingiada kaba biang ia baroh bad ula iathuh ba ki ladon ki jaka, kiba la pynbeit, na ka bynta ban kham pynkhlain ia ki kam ai jingiada bad ki jingpahara jong ki bor pulit.
U ong ruh ba ka pakhang shnong, ka dei kaba la khot da ka seng, kaba beain bad kumta,  kito kiba kyrshan, kin ngat ha ki kyndon ain, ba ki ia treilang bad ka seng, kaba long beain.
Na ka liang ki bor District, ki iathuh ba ki la iakren bad kiba don bynta ha ki kam pyniaid skul, ha ki kam pyniaid bos, pyniaid taksi bad kiwei, ba ka leit ka wan, kan  iaid beit iaid ryntih.
La ai ruh ia u telephone number  2222277, ban phone lada don kano kano ka jingdonkam.
Laong ruh ba ki nongtrei sorkar, kiba pep, khlem jingbit, kin ngat ha ki ain ba la buh da ka sorkar, halor katei ka jingleh jongki, ong ka kyrwoh naU Joint Secretary to the Government of Meghalaya,  Political Department.
Na ka liang ka HNLC, ha ka 1tarik mynta u bnai, ha ka kyrwoh khubor jongka, ka la pynsngew ba ka National Green Tribunal (NGT), haba ka shong bishar ha ka 9tarik mynta u bnai, lada jia ba kam ai kam ia kito kiba duh kam, kumta ka seng, kan khot da ka pakhang shnong, kaba 24 kynta, kaba sdang, naduh ka por 6baje janmiet jong ka 10tarik bad ka ban  kut haduh ka 6baje janmiet jong ka 11tarik mynta u bnai.
Hynrei, mynta ka sngi, ka HNLC, ka khlem ai jingtip eiei sha ki kotkhubor, la kan iaid beit ne em, katei ka pakhang shnong, kaba la dep pynbna la phra sngi mynshwa.
Shillong, 10 Jylliew:U MLA ka NPP u James K Sangma u la kynnoh ba ka sorkar ka la leh shiliang ha ka rukom thungkam ia ki nurse kiba pyndep na ka bhah ka sorkar ha ka jylla.
Haba wanrah ia kane ka mat hapoh ka iing dorbar, u James u la ong ba ka sorkar ka la leh shiliang namar ba ia ki Auxilary Nurse Midwifery (ANMs) ka la phah ban ialeh eksamin kynthup ka written bad ka personal ha ka jingpynlong eksamin ba dang shen.
“Kane ka rai jong ka sorkar ka pyni ba ka la pynkhein ia ka kyndon ha ka rukom thungkam ia ki nurse ha ka jylla", la ong u James haba wanrah ia ka jingtreikam ka tnad ka koit ka khiah ha ka jylla hapoh ka iing doabr hynne ka sngi.
U la ong ba ka sorkar jylla kam lah ban ianujor ia ki nurse ba pyndep na ka bhah sorkar bad kito kiba pule shimet.
“Ngi tip ba ki nurse ba pule na ka bhah sorkar ki pas da ka selection shwa ba kin ioh ban leit pule katba ki nurse ba pule shimet kim shym la leh", la ong u James.
U la ong ba ka sorkar ka leh khongpong ia ka rukom pyntreikam ia ka polisi namar ha kawei ka liang ka phah pule ia ki bad ha kawei ka liang ka ieh noh pat ia ki.
U la pynkynmaw ia ka jingthep kam ia ki 360 ngut ki General Nursing & Midwifery (GNMs) kiba lait ha ki district hospital bad Health centre ha ka jylla, ha kaba ka sorkar ka la pynlait ia ka jingialeh eksamin ia ki nurse pule na ka bhah sorkar ha ka written test.
“Nga kwah ban tip balei ym leh ia kane ka juh ka rukom ia ki ANM kiba pule na ka bhah sorkar," la ong u James.
U la ong ba ym don kandidet na ka bynta ka kam  ANM kiba shah thung ha ka sorkar kiba la pyndep ia ka jingpule ha u snem 2008.
Haba jubab ia kane, u myntri ka koit ka khiah u Bah AL Hek u la ong ba ka tnad ka la shim ia kane ka rai ban phah ialeh ia ka written and personal interview  ia ki nurse ba pule na ka bhah ANM katkum ka kyndon 7 jong ka Nurses Service Sules.
“Ngi la shim ia kane ka rai ban pynthikna ba kan don ka jingkhuid ha ka thungkam", la ong u Bah Hek.
U la kam ba ki la leh ia kane ka rukom da kaba pynialeh eksamin ia ki 360 tylli ki kam ba lait ha ka GNMs.Shwa ia kane, ki samla kiba pule nurse nab hah sorkar hapoh ka lama ka All Meghalaya Bonded Auxilary Nursing Midwifery (AMBANM) ki la kyntu ia ka sorkar ba kan pynsangeh nh ia ka eksamin kaba la buh ban long ha ka 24 tarik Jylliew.
Ki samla pule ha ka lama ka AMBANM ki kwah ba ka sorkar ka dei ban ai kam shwa ia ki kiba la pule na ka bhah sorkar bad ym dei ban pynialeh ia ka eksamin.
Shillong,10 Jylliew:Halor ka jingpyn bna pakhang da ka seng HNLC, na ka liang ka sorkar jylla ka la maham jur ia ki nongtrei jong ka kiba pep trei, bad ka la byrngem ruh ba naduh lashai mynstep ha ka por 11 baje kan sdang ban wad jingtip noh katno ngut kiba wan trei bad katno ngut kiba pep ( Percentage).
Haba kren sha ki lad khubor u Chief Secretary ka jylla, u bah WMS Pariat, u la ong ba na ka liang ka sorkar jylla, ka la pyntip sha baroh ki nongtrei jong ki tnad bapher bapher ba kim bit ban pep trei lashai khlem da ioh bor na ka sorkar  bad u la ong ba naduh ka por 11 baje yn sdang ban shim jingkhein ia ka jingwan poi ki nongtrei.
Halor katei ka juh ka jingkhot pakhang shnong ka HNLC, na ka liang ka sorkar jylla ka la pynkhreh ruh ki bor pahara kiba biang ki ban peit ba kan ym mih kano kano ka jingjia kaba pynthut ia ka imlang sahlang.
Lah ban pynkynmaw ba ka HNLC ka la ha ka 1 tarik u jylliew ka la pynbna ba kan khot ia ka pakhang shnong ba 24  kynta ka ban sdang naduh ka por janmiet  6 baje ka 10 tarik haduh ka por 6 baje janmiet jong ka sngi kaba bud ka 11 tarik.
Shillong, 10 Jylliew:U myntri ka tnad  Border Areas Development u Bah Prestone Tynsong u la kubur ba ki phail (files) ka jah shisha na Secretaiat kaba dei na kane ka tnad.
U la iathuh ia kane hapoh ka iing dorbar mynta ka sngi Hatmajai.
U Bah Tynsong u la iathuh ba ka tnad CID ka la sdang ban pynlong ia ka jingtohkit halor kane ka jingjah ka phail kiba iadei bad ka skhim border area na Secretariat.
“La ujor FIR ha ka 19 tarik Lber ha Sardar police station  bad ia kane ka kam la rejister ha ka kyndon 380 IPC bad ki pulit ki dang pynlong ia ka jingtohkit mynta",  la ong u Bah Tynsong  haba jubab ia ka jingkylli u nongialam liangpyrshah u Dr Donkupar Roy.
Katkum ka jingong u myntri, ka daw ba jah kine ki phail lah ban tip hadien ba la  dep ban pynlong ia ka jingtohkit.
U la ong ba ki phail ki dei halor ka jingpyntreikam ia ka skhim ban shna ia ka Syndai Park ha Syndai jong ka West Jaintia hills.
Halor ka jingkylli u Bah Paul Lyngdoh la ka sorkar ka la shim ne em ki lad ki lynti ban tehlakam ia kum kane ka jingjia, u Bah Tynsong u la ong ba ka tnad ka la bthah ba dei ban tehlakam ia kane ka jingjia.
Shillong, 10 Jylliew:Ar tylli ki masi kmie kiba la heh bha ki la shah rong tuh ha ka kynhun ki nongtuh, ha ka shnong Nongrim Jirang, Ri Bhoi District katba ki briew ki dang ioh thiah lyngngai ha ka jingkynoi jong ka miet bad ka jingjaw u ‘lapraw hynne shiteng miet sngi U Blei.
Katkum ka khubor ba la iohlum, la iathuh ba kitei ki nongtuh kiba la suba ba ki dei hi na katei ka shnong ryngkat ka jingiasylla lang bad katto katne kiwei pat ki briew na shabar shnong ban pynbiang kali, ki la rah ia kitei ki masi na shnong shajan surok bah MMR road kaba la tip kum ka Ampuhnow ban kit ia kitei ki masi da ka kali.
U Bah Pherly Rani, uba dei u trai jong kitei ki masi kmie ula ong ba ki nongtuh ki la wan ha ka por shiteng miet katba ki dang ioh thiah lyngngain dei tad ha ka por mynstep yn ula khie bad iohi ba ki masi kim don shuh ha jaka set.
Ula kyndit ban iohi ba ki masi kim don shuh bad mar mar ula pyntip ha iing bad ki para marjan ban ialeit wad da ka jingsngew diaw mynsiem, ha katei ka jingbud dien la lap ba kitei ki nongtuh ki la rah ia kitei ki masi haduh Umpohnow kaba dei hajan ka lad ban poi ha surok MMR Road bad pynkit da ka kali.
Haduh ba thoh ia kane ka khubor la iathuh ba kim shym la lap dien satia ia kitei masi bad ki briew kiba donkti ha katei ka kam tuh.
Ha kajuh ka por, la iathuh ba ka kynhun ka la rong tuh ruh ar tylli ki masi ha ka miet sngi Saitjain na kawei la longiing kaba la ithuh kyrteng ka Kong Wi Hat, hynrei da ka jingkloi ki trai kiba la leit ban buddien mar mar ha ka step sngi U Blei ki la ioh biang baroh artylli ki masi kiba la teh ha kawei ka dieng ha kyndong ha katei ka juh ka thain.
Katei ka jingleh ki nongtuh kiba la nud ban leit sei ia ki masi na sem ka la pynher syrngiew ia ki paidbah katei ka thain khamtam kito kiba don masi ki hab ban duh thiah duh dem na ka jingtieng ioh ba ki nongtuh ki wan ha kano kano por.
Shillong,10 Jylliew:Hadien ba u Lam phang barim ka Ing Dor bar Thaw-ain ka jylla u ED Marak u la pynmih ki jing kynnoh pyrshah ia arngut ki nongialam ka BJP ha poh ka jylla, u bah Khlur lyngdoh, President bad u Dipayan Chakraborty General Secretary halor ka jingbym don ka jingiashaniah ha ka rukom treikam hapoh ka seng, ka secretary jong ka BJP Disciplineary Committee ka kong Delina Khongdup ka la pyntip ba ka seng  ka la pynlong ia ka jingialang ba kyrkieh mynta ka sngi ban ia kren halor ka tei ka jingmih khubor.
Ha katei ka jingialang ka BJP ka la shim ia ka rai ban pan jingpynshai halor katei ka jingpynmih khubor jong u , bad ka Party ka la shim ruh ia ka rai ban pan jingpynshai na u bah Dondar Rumnang, dkhot ka primary Unit  namar ka jingpyndonkam bakla jong u ia ka shap jong ka seng kaba dei u syntiew Lotus kaba la ia tyngkhuh lang bad ka Modi Fans Club Shillong, namarba utei ruh u dei u dkhot ba la kynthoh pyrshah ia ka seng.
Ka kyrwoh na ka kong Khongdup ka la iathuh ba iakatei ka kam yn shim rai khadduh ha ka 25 tarik mynta u bnai.
Shillong, 9 Jylliew:Ka Chairperson ka State Commission for Protection of Child Rights Kong Meena Kharkongor, ka la kyntu ia ki paidbah ba kin wan shakhmat lada ki lap ne iakynduh ia ka jingshah lehbein ne shah ban bein ki khynnah.
Ka chairperson ka Commission  ka la khot ruh ia ki nongshong shnong ka jylla ba kin ai ia ka jing iatreilang ha kaban pynthi kna ia ki jingiada ia ki Khynnah na ka jingshah thombor bad ka jingshah iuhroit ka hok jong ki.
Ka ophis treikam jong ka Commission ka don ha Nongshilliang, Nongthymmai mar pyrshah ka skul H.Elieas Memorial High School bad ong ba lada don kano kano ka kam ne ki jingmudui halor ki kam thombor ia ki Khynnah, ki lah ban wan ai ka jingmudui beit beit sha ka Commission.
Ka Chairperson kala iathuh ba ka Sorkar Jylla ka dang pynmih ia ka hukum thung Chairperson dang ha u bnai Rymphang 2014 bad namar ka jingbun ki jngit ki jngat ha ka rukom treikam ka Sorkar bad kumjuh ruh ka jingbym pat ioh ia ka mang tyngka, ym shym la lah satia ban ioh ia ka ophis treikam kaba biang bad dei tang ha ki kut taiew u bnai Jymmang ba ila ioh ia ka Ophis treikam hapoh Nongshilliang.
Ka la pynpaw pat ia ka jingeh ha ka jingtreikam namar kat haduh mynta, ka Sorkar ka dang pynkhreh ban thung ia ki Dkhot ka Commission bad kumjuh ruh kam pat ai jingmynjur na ka bynta ban thung ia ki Nongtrei hapoh ka Ophis.
Mar syn ioh ia ki Dkhot bad ki Nongtrei, ka Commission kan trei khlem shongthait ha baroh ki kam ba ktah ia ka hok jong ki Khynnah, ka la ong.
Shillong,10 Jylliew:Kum ka dak ka jing pynshlur ban ri ngap ka tnad Soil  and Water  Conservation Shillong (T) Division  jong ka sorkar jylla lyngba ka skim Upper Umsnait Watershed  IW MP Project-II ka la ai jingiarap ia ki paibah ka thain Mawrynkneng bad ka shnong ba marjan da ka Ksing ngap.
Kane ka jingai jing iarap lyngba kane ka skim ka long ban pynshlur ia kito ki nongrep kiba ju ri ngap khnang ban kyntiew ia ka ioh ka kot jong ki paidbah nongrep kane ka thain.
U bah Aiban Swer, Divisional Soil and Warer Conservation Officer, Survey Division,Shillong ula iadon ryngkat lang ha kane ka sngi bad u la aiti ia ki ksing ngap ba la pynwandur katkum ka stad saian ba mynta  sha ki 30 ngut ki nongrep kane ka thain ha ka jingiadon ryngkat lang jong u Secretary jong ka Dorbar Shnong Mawryngkneng u bah Wanlambok Kharsati.
U  bah Aiban Swer ha ka jingkren jong u , u la iathuh  ba baroh shikatta la ju iohsngew tang ia ka nam jong ka umngap Sohra namar ka jingbang  jingthiang  jong ka bad myntaka tnad ka la  khmih lynti ha kine ki snem ban wan ba ki umngap jong ka shnong Mawryngkneng kin paw ha kajuh ka kyrdan lada ki ba la ioh jingiarap kin shimkhia shisha ia ka kam.
Na ka liang u Secretary jong ka Dorbar shnong jong ka shnong Mawryngkneng u bah Wanlambok kharsati  u la kyntu ia ki nongioh bhah ia kane ka skim ba kin pyndonkam hok ia kane ka skim bad u la aijingmut ia kine ki nongringap ban shna noh da ka kynhun society ban ioh ban lum ban lang ia kine ki umngap bad ban ioh ban pyniaid iew ia ki.
Shillong, 10 Jylliew:Ki dkhot ka liangpyr shah ki la takrain tyngeh ia ka tnad ka koit ka khiah ka jylla namar ka jingtlot ka rukom shakri ia ki paibah.
Haba shim bynta ha ka jingiatainia mynta ka sngi, hapoh ka iing dorbar, u MLA ka UDP u Bah Paul Lyngdoh u la ong ba ka la donkam kyrkieh ia kane ka tnad ba kan pynbha ia ka rukom shakri ia ki paidbah ha ka liang ka koit ka khiah.
“Kam don jingmut ia ka rukom treikam kane ka tnad ia mynta.
Nga ngeit ba kaba kongsan ka long ba donkam ban pynbha ia ka rukom treikam jong ka bad kan sa lah ban shakri ia ki paidbah,", la ong u Bah Lyngdoh.
U la ong ba ka Shillong Civil Hospital kam don ki tiar ki tar kiba biang kum ka MRI machine, bad kiwei kiba donkam kat kum kane ka juk mynta wat ha ka jingshisha kane ka dei ka jaka sumar kaba heh tam ban shakri ia ki paidbah ba duk.
“Lada ka jaka sumar kaba don ha ka nongbah ka long ha kane ka rukom, mut dur kaei ka jinglong jong kito kiba don sha jaka nongkyndong"la ong u MLA ka UDp.
U la ong ba ka sor kar kam don ki doktor specialist.
“Ngi tip ba ki paid bah ha kine ki sngi ki leit sha ki jaka sumar namar ka jingshitom bapher bapher.
Namarkata, la don kam ia ki doktor specialist ban sumar ia ki jait jingpang bapher bapher", la ong u Bah Lyngdoh bad bynrap ba ka jingbym don ki doktor specialist ka dei kawei ka jingeh.
U la rah ruh ia ka mat ha kaba ki dawai kim ju biang ha ki jaka surmar sorkar bad kiwei ki jingdonkam bad man ka por ki briew ba duk haba ki leit shah sumar, la phah ban leh ia kiwei ki eksamin sha ki jaka sumar shimet.
U la ong ba kane ka tnad ka la dkoh ha ka rukom treikam namar ka jingbym biang ki nongtrei, ki tiar ha kaba wat ia ki jaka buh snam ym don kiba tbit ban ha kane ka liang bad don tang uwei uba leh ia kane.
“Ngi lap ba ym don jaka buh snam ha jan baroh ki jaka sumar ka sorkar ha ka district headquarter.
Nga kynmaw ba kawei ka seng na Jaintia Hills ka la pynlong ia ka jingiakhih ban dawa jaka buh snam ha", la ong u Bah Lyngdoh.
U la buh jingkylli ia ka sorkar ka bym lah ban buh ia ka jaka sumar ia ki jingjia aksinden ha ki surok bah ha kane ka jylla.
“Ka jaka sumar ia ki jingjia aksiden kan long kaba donkam bha namar ba ha kane ka jylla, la don ki surok bah", la ong u Bah Lyngdoh.
U MLA ka South Tura u  John Leslee Sangma u la rah ia ka mat kaba iadei bad ka jingduna ki nongtrei ha Tura Government hospital.
U Sangma u la kren ia ka jingbym treikam ka CT Scan ha kane ka hospital.
“Watla ka don ka ICU,  nga sngew lyngngoh ban iohi ba ki doktor kim lah ba pyntreikam ia kiba bun ki tiar kiba don ha ka jaka sumar.
La iathuh ia nga ba ki doktor bad ki nurse ki dang leit shah hikai ha NEIGRIHMS," u la ong bad bynrap ba la kyrmen ba kin lah ban pyntreikam hadien ba la dep ia ka jingshah hikai.
Katba u MLA ka Sohra u Bah Titostarwell Chyne u la ong ba bun bah ki doktor kiba leit pule shabar na ka bhah sorkar kim ju wan phai shuh sha ka jylla ban shakri hadien ba la pyndep ia ka jingpule.
Da ka jingkyrduh doktor ka jylla, ka jingbym wan phai ki doktor sha ka jylla hadien ba la dep pule, ka la kynton shuh shuh ia ka jingeh ka jingduna doktor ha kane ka jylla.
“Nga ngeit ba ka sorkar ka dei ban shim ia ki sienjam kiba kham eh ban pynshitom ia kito ki bym wan phai shuh bad ban kham jied ruh ia ki samla pule ba dei trai na kane ka jylla kum ki Khasi bad Garo khnang ba kin wan phai biang ynda la dep pule", la ong u Bah Chyne.
Haba jubab ia ka jingiatainia, u myntri ka koit ka khiah u Bah AL Hek u laong ba ka sorkar ka la long kaba kloi ban shim ia ki lad ki lynti ban pynthikna ba kane ka tnad kan long kaba khlain ha ka rukom treikam.
“Ngi pyrshang ban wanrah ia ki tiar ki tar kiba biang katkum kane ka juk mynta ban ai ia ka jingshakri ia ki paidbah ha ki jaka sumar ka sorkar" u la ong.
U Bah Hek u la kubur ba ka sorkar ka iakynduh jingeh ha kaba iadei bad ka jingduna doktor bad u la ong ba ka sorkar kan thaw ia ki lad ki lynti ban pynthikna ba ki samla kiba leit pule shabar kim dei ban jah ynda ki la dep hynrei kin wan phai ban shakri ia ki paidbah ka jylla.
U la ong ba ia mynta ka sorkar ka la buh ia ka kuna kaba T.25 lak ia kito ki doktor kiba jah.
U la kubur ba ka CT Scan ha Tura Civil Hospital kam long shuh bad la bun ka jingthut.
New Delhi, 10 Jylliew:Ha ka sorkar jong U Narendra Modi, ban biang ia ka Wah Ganga, kan hap ha ka kuna, kaba T.10,000 lane bad ka shong phatok,kaba lai snem kynthih.
Katei ka kyndon, kan long ruh, na ka bynta ban bret jaboh ha ka Wah Ganga.
Ka myntri ki kam tyllong um, ka Uma Bharti, ka ong ba ka jing sumar ia ka Wah Ganga, kan dei kaba ha khmat duh bad ka iathuh ba ka sorkar, kan peit ruh ia kiwei pat ki kwah, na ka bynta ban ri ban sumar bha ia ki, ha kiwei pat ki jaka.
Shillong,10 Jylliew:Kam dei shuh ka jingjia kaba dang phylla ba ki samla Khasi bad kiwei pat ki samla na kane ka jylla kin shah shet shukor lyngba ka jingiadei paralok ne ia dei samla  tang lyngba ka FaceBook.
Ha ka 27 tarik u bnai ba la dep , ki pulit ki la ioh ka jingujor na kawei ka samla ba na Mylliem, kaba la ujor ba ka la iadei paralok bad uwei u briew uba la tip kyrteng u William, bad ka jingiadei paralok jong ki ka dei tang hapoh FaceBook.
Ka la ujor ba ha ka jingiadei paralok kaba jan , utei u briew u la lah ban pynbiej  ia ka haduh ka la nud ban phah pisa ruh sha u, ka la iathuh ha ki pulit ba ka pisa ba ka la phah baroh ka la kot sha ka T.3 lak tyngka bad ia kitei ki pisa ka la phah ha ki Account bapher bapher bad ha ki jaka bapher bapher, hynrei ka la kyndit bynriew pat kham hadien ba ka la shah shet shukor ha utei u paralok FaceBook jong ka.
Hadien ba la ioh ia katei ka jingujor na katei ka samla , u IO katei ka case, u  Inspector B.K.Mi shra,uba dei ruh u  O/C ka  Laban P.S., u la bud dien shuwa na ki bank ban pynsangeh ia ki  pisa ba ka  la phah, bad hatei ka jingbuddien ki pulit ki la ioh ban bat noh tang T.1 lak tyngka.
Hadien ba la pynsangeh ia katei ka pisa T.1 lak tyngka ki pulit ki la sdang pat ban wad ia ki nongpdiang ia kane ka pisa, la sdang ban wad jingtip na manla ki jylla jong ka thain shatei Lam Mihngi bad wat sha Delhi.
Hadien ka jingbuddien kaba jrong bha, da ka jingiarap ki pulit ka nongbah  Delhi, ki pulit ki la ioh kem ia Miss Anju Gurung , 26 snem karta kaba dei ka trai jong kawei ka Account kaba katei ka samla ka la thep pisa.
Katei ka Anju ka dei ka samla ba na Sikkim bad ka trei ka ktah ha nongbah Delhi bad mynta ka don hapoh ka jingtohkit ki pulit , ban lap sa ia kiwei pat ki ba donkti ha katei ka jingjia.
Halor katei ka jingjia, u SP ka East Khasi Hills u bah M.Kharkrang u la pynkynmaw ia ki paidbah khamtam ki kynthei ba kim dei shuh ban shah pynbiej ha ki briew kiba ki ia ithuh paralok tang hapoh Internet.
U la pynkynmaw ba watla ki pulit ki la ioh kem ia ki briew ba donkti ha katei ka kam thok pynban ki paidbah ki duh ei pat ia ki pisa jong ki , namarba kim shym la shimkhia watla ki pulit ki la maham ban kiar na kitei ki jingleh biej.
Shillong,10 Jylliew:Da ki hajar ngut ki paidbah ki la tuid sha ka jingiakhih kaba la long ha Ri-lum kum ka dak ka jing pyrshah ia ka jingshah pyniap ka Jospin M Sang ma, ka longkmie ba 35 snem ka kmie jong saw ngut ki khun, kaba la shah siat iap ha ki kynhun lehnoh Garo.
Ia katei ka jingiakhih pyrshah la khot da ka Seng kmie na Garo ka Mothers Union, ha kaba ki hajar ngut ryngkat ki pla kad ba la thoh pyrshah ia ka jingshah pyniap ki la wan ban ia shim bynta.
Ia katei ka jingiakhih paidbah la pynlong madan ialehkai jong ka Chandmari, bad ki paidbah kib ala wan ban ia shim bynta ki la pynlong ka jingduwai kyrpang na bynta ka ing ka sem jong katei ka longkmie ba la shah pyniap.
Ka la don ruh ka jingiapyrta  kaba pynpaw ba ki kwah ban wahrah ia ka shongsuk shongsain.
Ha katei ka jingiakhih, la wan ban ia shim bynta da ki sengbhalang bapher bapher, bad ki kynhun balang bapher bapher kynthup ia u Bishop ka Tura, Rev Fr.Andrew Marak.
“Ki kynhun lehnoh ki la pynlehrain ia ka thain jong ngi, ngi pynrem ia katei ka jingleh jong ki , ki dei ban sngew noh ia ki kam khawpud jong ki, ka sorkar Meghalaya ka la dei ban shimkhia ban pynkut noh ia kine ki ei kiei baroh" ong ka Viola Sonatchi B.Sangma, Chairperson barim ka  Meghalaya Public Service Commission, haba ai jingkren ha katei ka jingiakhih paidbah.
U Pro- Vice Chancellor barim ka  ICFAI University Meghalaya, u Milton Sangma u la ong  “Ka jingpyniap bein, ka jinglute bad ka jingrahbor dei ban sangeh shisyndon, ka jingiakieng atiar dei ban sangeh, ki seng lehnoh ki dei ban sngap ia ka jingkhot ka sorkar ban wan sha ka miej jingiakren".
U Milton u la ong ruh ba ka  New Delhi ka dei ban tuklar eiei halor katei ka jinglong jingman ka Ri Lum Garo ha kine ki sngi, bad ka dei ban thung ia u ophisar u bal ah ban ia kren bad ki seng lehnoh, u la ong “Ki paidbah kim lah shuh  ban shu shong syier, ka la biang ka la biang".
Ha katei ka jingiakhih pyrshah kaba la wan ban ia shim bynta da ki hajar ngut, baroh ki dukan bad ki jaka treikam ki la khang naduh ka por 3 haduh 5 baje janmiet.
Shillong,10 Jylliew:Ka jingjia kaba la jia ha ka miet lah sngi u Blei, ka la pynduh jingshaniah ia ki paidbah nongleit nongwan ki bym don jaka sahmiet hangne ha nong bah Shillong, hynrei kiba kyrmen na ki hotel ba kin ioh ing basa.
Ha ka miet lah sngi u blei ha ka por 10 baje eiei, ki nongtrei jong kawei ka hotel kaba la tip kum ka Hotel R.K.City Hub, kaba don ha Khyndailad ki la rung jubor hapoh ka kamra ba sah wai da kawei ka longkmie kaba dang 31 snem karta, katei ka longkmie ka la bat ia ka kamra 107 ha katei ka Hotel.
Ki nongtrei katei ka Hotel ki la pyrshang ban rung jubor lyngba ki jing khangit rit ( Skylight), da ka jingthmu ban batbor ia katei ka longkmie, hynrei ha katei ka por katei ka longkmie ka la khang kut ialade hapoh kamra sum bad ka la pyntip mar mar sha ki bahaing jong ka lyngba ka phone, bad mar kumta hi kiba haing jong ka ki la pyntip sha ki pulit ka nongbah.
Marsien ioh ia katei ka jingtip, ki pulit ki mareh wut wut sha katei ka Hotel ban pyllait iakatei ka longkmie, hynrei kaba lyngngoh pat ka long ba haba ki pulit ki la poi ha katei ka Hotel la khang pyrshah ia ki ba kin rung shapoh.
Hynrei khlem pynslem ki pulit ki la  ioh lad ban rung jubor lyngba ka jingkhang heh jong katei ka Hotel.
Ha katei ka jingjia ki la ioh kem, ia 5 ngut ki nongtrei katei ka Hotel, kiba la shah kem la tip kyrteng kum u   Kajal Paul 22 snem, u  Belkish Reang 23 snem,  u  Bharat Jamatia 26 snem, u  Md.
Khaliuddin, 26 snem bad u  Shiva Ranjan Ray 23  snem.
Na kitei kiba la shah kem u Paul bad u Reang ki dei kiba la leit ban rung jubor ban batbor ia katei ka longkmie, bad lain gut kiwei pat la kem namar ba ki la khang jubor ia ki pulit ban rung shapoh.
Shillong,11 Jylliew:Ha kaba ia dei bad ka jingpynbna jong ka sengbhalang ba la ialam da ka Garo Student Union, kaba la khot da ka Non Co-Operation  bad ka pakhang ki jaka trei shimet ha Garo Hills naduh ka 12 haduh 13 tarik u jylliew, ka sorkar jylla ka la pynkhreh bha ia ki bor pahara ban pynthikna ba kan ym mih kano kano ka jingjia ba sngewsih ha kitei ki ar sngi.
Ka sorkar ka la hukum ruh ia baroh ki nongtrei jong ka, ba kim dei ban pep trei ha kitei ki sngi ba la pynbna ia ka NCO, ha ka juh ka por na ka liang ka sorkar lyngba u Chief Secretary ka la byrngem ba kito ki nongtrei ne ki ophisar kiba pep trei ha kitei ki ar sngi yn ym ai bainong ia ki.
Ia katei ka hukum ka sorkar ka la pyllait paidbah mynta ka sngi.
Shillong, 10 Jylliew:“Ban ai por tang lai bnai, ka long kum ka jingiuhroit ia ka hok jong ngi ki trai par dewiong" kynthoh U Ma Hambertus Nongtdu Chief Executive Member barim jong ka Jaintia District Council.
“Ngi khmih lynti, ba ka National Green Tribunal (NGT), kan pynjlan ia ka jingbuh por jongka sha ka 8,9 bnai ban pynkhuid ia u dewiong, uba don ha ki jaka buh bad ban die sha ki mahajon" ong biang utei u rangbah.
“Hynrei lada dei ban die tang hapoh 3 bnai, kumta kan long noh, kumba shu die lilam, ha kaba tang ka bai trai ruh kam mih shuh" ong U ma Hambertus.
Ha ka jingkhein jong U Ma Hambertus, ula pyn sngew ba lada kit dewiong 1,200 trok shisngi sha Guwahati bad nangta ban shalan sa 300trok shisngi sha ki kompeni dewbilat bad nangta sa 200 trok shisngi ban die sha Bangladesh; hynrei katei ruh kan nym pat lut, ka dewiong, kaba la don da ki phew lak ton, ha ki jaka buh bad kumta kan donkam, kumba 8, 9 bnai ban pynlut ia u dewiong, tang uba la don lypa ha rud surok ban die noh.
Hynrei kam kut tang katta, la iathuh shuh da U Ma Hambertus, ba nalor ka mar, kaba la don ha surok, ka dang don shuh da ki lak ton, ka mar, kaba don ha khmat jong ki krem, ba la tih lypa, ha u bnai Iaiong bad u bnai Jymmang bad u bym pat shym la pynpoi sha surok bad uba donkam ban kit da ki kali Four Wheel, kiba shait iaid sha ki surok khlaw.
Ka jingkren bynniaw jong U ma Hambertus, ka long ruh ba mynta ki mahajon dewiong sha Jaintia Hills, ki la buh ia ka pisa jongki ha surok, ha khlaw bad kim don pisa shuh ha iing bad kumta ka long kaba eh than,ba kin pynbiang ia ka jingdonkam jong ki khun, kiba leit skul bad kumjuh ruh ban pynbiang ia ki jingdonkam ka iing ka sem, namar ba ki la pynlut khoit ha ka por tih dewiong ha U Iaiong, Jymmang, naba ki khlem tip lypa, ba kan mih kaba kum kane ka rai ban khang ban shalan dewiong.
Shillong, 11 Jylliew:U Myntri Rangbah ka jylla u Dr Mukul Sang ma  u la ong ba ka seng lehnoh Maoist ka la ioh ia ki tiar ialeh na kane ka thain North East.
“Wat ki lehnoh Moaist la ha Jharkhand lane ha Chattisgarh ki ioh ia ki tiar ialeh jongki ba la khaii beain na kane ka thain North East", la ong u Mukul haba jubab ia ka jingiatainia halor ka dorbar mang tyngka mynta ka sngi ha iing dorbar ka sngi Balang.
U la ong ba ki seng lehnoh bapher bapher jong kane ka thain bad ha India ki ioh tiar ialeh na kane ka thain namar ba kane ka thain ka long kum ka jaka pyniaid ia ki tiar siat beain.
U la ong ba ia kane donkam ban iakren bad kiwei ki ri ba marjan khnang ban tehlakam.
Katkum ka jingong u Myntri Rangbah ki tiar siat kum ka AK-47 Series bad Under Barrel Grenade Launcher (UBGL) kim dei ba shna ha Tura  ha kano kano ka bynta jong ka Meghalaya hynrei dei kiba la wanrah nabar.
“Kine ki tiar siat ki wan na kiwei ki ri kum na Bangladesh, Myanmar  bad China.
Namarkata, ka donkam ban iakren bad ban iatreilang ryngkat ka sorkar pdeng bad ka sorkar jylla"u la ong.
U la ong ba un iakren ia ki heh ka sorkar pdeng halor kane ka kam kaba ktah jur ia ka suk ka sain jong ka North East bad ka ri.
“Ngi donkam ban don ka mon ka sain pyrthei halor kane ka kam ban pynkut ia ka jingeh", la ong u Mukul.
Shillong,11jylliew: Ar ngut ki nongkhaii ki la shah kem mynta ka sngi ha ki pulit ka nongbah Shillong, la kem ia ki na Happy Valley, Block -E.Ar ngut kiba la shah kem ki dei kiba la tip kyrteng kum u Micheal Kharkongor,38 snem karta bad u Bimal Chan da , 28 snem karta.
Ki pulit ki la ioh ban kurup 2 kram u drok Heroin na u bah Micheal Kharkongor, utei u drok udei uba la thep ha ka tin duma Golden.
Ki la ioh kurup ruh kawei ka maruti car 800 rong blue kaba don ai u nombar ML-05F-3615 bad ka wei ka mobile phone.
Na u Bimal Chanda pat ki pulit ki la ioh kurup kawei ka mobile phone bad kawei ka kali kamai, local Taxi kaba don ia u nombar ML-05 G -8039.
La kem ia kitei ar ngut da ka Anti Narcotic Task Force jong ka District, iathuh u SP ka East khasi hills u bah M.Kharkrang.
Shillong, 11 Jylliew:U Myntri Rangbah ka jylla u Mukul Sangma u la ong ba ka sorkar jylla kan shim ia ki lad ki lynti ban pynthikna ba ka jingtih dewiong kan nym ktah ia ka mariang ha ka jylla bad kan pynkylla ka jaka ba seisoh ia ki jaka kiba shu ieh shrah hadien ba la dep sei ia u dewiong.
“Ki lad ki lynti ki dang don ha ka jingpyn khreh ban bud ia ki jing bthah ka NGT ba ka jingtih dewiong kan nym ktah ia ka mariang", la ong u  Sangma haba jubab ia ka jingkylli hapoh ka iing dorbar thawain ha kane ka sngi Balang.
Haba kdew ia ka Mines and Minerals Policy, 2012, u Myntri Rangbah u la ong ba ka dei ka kabu ba ki nongtih dewiong kin kohnguh ia ki kyndon ban leh da ka sorkar khnang ban iada ia ka mariang.
Haba ban ia ka jingdonkam ban don ka jingiatreilang hapdeng ki nongtih dewiong, ki trai par, u Mukul u la khot ia ki MLA ba kin iatreilang ban iakhun ia kane ka jingeh ba iakynduh namar ka jingkhang ka NGT.“Ngi khmih lynti ban pyndep ia ki jingdonkam kiba donkam ban jop ia ka jingkhang ka NGT  bad ban pyntreikam ia ka polisi", la ong u Sangma.
Ha kajuh ka por, u Myntri Rangbah u la ong ba ki jaka tih dewiong ki la kylla shrah ha kine ki snem bad kim long ban rep ban riang ban leh ia kino kino ki kam.
Hynrei ka sorkar kan thaw ia ki lad ki lynti ban pyntreikam ban pynkylla ba kin long ki jaka bal ah ban pyndonkam kum ha ka rep ka riang ne ka ri jingri bad kiwei ki kam.
U la ong ba ka jingthmu jong ka sorkar ka long ban peit ba ka jingpyntreikam kan long ban iada ia ka mariang namar ka jingktah na ka tih dewiong.
“La don bun ki jaka par ba tih dewiong kiba la shu ieh shrah namar ka jingtih dewiong.
Namarkata, khnang ban pynlong biang ia ki jaka bal ah ban pyndonkam, ka sorkar kan shim ia ki lad ki lynti halor kane"u la ong bad bynrap ba ka sorkar kan theh pisa ban pynbha ia ki ha kaba ka jinglong trai kan dei hi jong ki trai jaka.
U la ong ba ka sorkar kan thaw pisa na ka bynta kane ka jingthmu kum ban thung jhur, ban ri jingri bad kiwei.
U la ong ba don ki ri kiba tih dewiong hynrei ki jaka ba la dep ki pynkylla sha ka jaka rep bad kiwei ki kam ba ioh jingmyntoi jong ki paidbah.
“Ka sorkar kan bei pisa na ka bynta kane bad kan shim na ka khajna ba ioh na u dewiong bad kiwei ki lad na ka bynta ban iada ia ka mariang" la ong u Myntri Rangbah.
U la iathuh ba ka NGT ka la pynthanda khyndiat da kaba ailad ban die ia u dewiong ba la sei na krem.
Shillong, 11 Jylliew:U MLA ka Sohra u Bah Titostar Well Chyne u la kyntu ia ka sorkar ba ka dei ban thaw ia ki lad ki lynti ban ai jingiarap ia ki paidbah ka thain Sohra kiba shah ktah jur na ka jingkhang tih dewiong ka National Green Tribunal (NGT).
Haba shim bynta ha ka jingiatainia hynne ka sngi Balang hapoh ka iing dorbar, u Bah Chyne u la ong ki paidbah ka thain Sohra kiba im na ka tih dewiong mynta ki la sah ha ka jingbym tip shuh aiu ban jia namar ba kim don kam kim don jam shuh.
“La don ka jingiap briew ha ka thain Sohra namar ba kim tip shuh kawei ban jia ia ki naduh ba khang tih dewiong" la ong u Bah Chyne.
U la ong ba ki don ki longing ba kim iap thngan hadien ba la lut noh u khaw ba la thied ha iing namar ba kim don pisa shuh.
“Ka long kaba sngewsih kthang ban ioh sngew ia kine ki kyntien na ki briew jong nga", la ong u Bah Chyne.
U la ong ba ka jingtih dewiong ha Sohra ka dei kaba la sdang la leh naduh 100 snem mynshwa.
“Kam don lad shuh ia ki nong-Sohra.
Ka sorkar ka dei ban thaw ia ki lad ki lynti ban ai jingiarap kyrkieh haduh ba ka jingkhang tih dewiong kan kut ne haduh ba ki paidbah kin ioh ban sdang da kiwei ki kam", la ong u Bah Chyne.
U la rah ruh ia ka mat halor ka jingbym lah jong ka sorkar ban thung ia ki headmaster bad ki principal ha kiba bun bah ki skul bad ki kolej sorkar ha kine ki ar snem ba la dep.
“Ka jingtreikam jong kine ki skul bad ki kolej ka la thut namar ka jingbym don ki Headmaster lane ki  principal “, la ong u Bah Chyne.
U la ong kren ruh ia ka jingai iing baduk ia ki paidbah jong ka jylla.
“Ka tnad Housing ka sorkar kam shym la ai kano kan o ka skhim ha kine ki snem ba la dep", la ong u MLA ka Sohra.
Ha kajuh ka por, u Bah Chyne u ka kyntu ia ka sorkar ba pdiang noh ia ki bill ba sahteng jong ka KHADC  kiba la dep phah ha kine ki snem ba la dep.
“La don ki Bill kiba la pas da ka KHADC kiba sah teng bad ka sorkar haduh kine ki sngi", u la ong bad bynrap ba ka sorkar ka dei ban ai ia ka jingkyrshan kaba pura ia ki Autonomous District Councils (ADCs) kiba ieng ban iada ia ki trai jaka ha ka jylla.
Ha ka jingialehkai World Cup ha u snem 2010, u don u dohkha duriaw, uba la tip kyrteng U Paul the Octopus, uba iathuh lypa shaphang, ka Ri, ka ban long ka lahduh ha ka jingialehkai World Cup bad mynta, la iathuh ba kawei ka dkar, ka la iathuh lypa, ba ha ka jingialehkai, ka ban long hapdeng ka Brazil bad ka Croatia, ba ka Brazil, kan long ka nongjop bad katei ka dei ha ka jingia lehkai, kaba sdang ka ban long ha ka Sngi Palei.
Katei ka dkar, ka dei kaba la tip kyrteng Big Head, ka iathuh lypa ha ka sngi hat majai, ba ka Brazil, kan jop ia ka Croatia bad la iathuh ba katei ka dei ha ka jaka ri ia katei ka dkar ha Salvador, ha kaba uwei u dkar shynrang, uba la don 25snem ka rta, u dei ban bam ia ka dohkha, kaba don ka lama jong ka Brazil bad kawei pat kaba don ka lama jongka Croatia.
Ha kaba nyngkong utei u dkar, u don jingthmu ban bam shwa ia ka dohkha, kaba don ka lama jong ka Croatia, hynrei kham hadien, u leit ban bam noh, da ka dohkha, kaba don da ka lama jong ka Brazil.
Shillong,11 Jylliew:Hadien ba ki pulit ki la ioh jingtip kaba thikna na ki bor syntiat jong ki, ba la don ki dkhot jong ka seng lehnoh Achik National United Front (ANUF) hang ne ha nongbah Shil long, ki pulit ki la pynjur ia ka jingkhynra jong ki ha kane ka nongbah.
Ha katei ka jingleit khynra ki la ioh ban kem ia 3 ngut ki dkhot jong katei ka seng lehnoh kaba kynthup ia u Commander jong ka, ki la ioh kem ia kitei ki 3 ngut najan Lady Keane Kolej.
Kitei ki lain gut kip her krad mar sien iohi ia ki pulit, hynrei hadien ba la kthong bad khang kdong ia ki, ki pulit ki la ioh kem, kitei ki lai ngut kiba la shah kem ki dei kiba la tip kyrteng kum u Cornelious N Sangma ,27 snem karta uba dei na Assam, uwei pat u Debojit K Marak, 20 snem karta  na north Garo Hills bad uwei pat u Sengkhan K Marak, na North Garo Hills.
Hadien ba la kem ia ki ki pulit ki la leit ban khynra ha ka ing  sah jong ki kba don hangne ha nongbah Shillong, ha Lumparing, ka jingtohkit ia kiba shah kem ka dang iaid shakhmat.
Shillong, 11 Jylliew:U Myntri Rangbah ka jylla u Mukul Sangma u la ong ba ka sorkar ka la sdang ban pyntreikam na ka bynta ban pyndonkam da ki ding sngi ha ki surok ha Shillong bad ha Tura.
“Ka pisa na ka bynta kane la dep ai bad ka Municipal Board ka la sdang ia ka kam", la ong u Sangma haba jubab ia ka jingkylli hynne ka sngi Balang ha iing dorbar thawain.
U Myntri Rangbah u la ong ba ka ding sngi kan iarap ban pynduna ia ka jingpyndonkam na ka bording ba ioh na ka um, u dewiong.
U la iathuh ba ha u snem 2011-2012,  la pyn bna ia ka prokram ban pyntreikam ia kine ki bor jingshai.
U la ong ba kumba 300 tylli ki ding sngi la pynieng ha Shillong bad 78 tylli ha Tura.
Ki jaka ba treikam ka ding sngi ki long ka Bivar Road, Bishop Cotton Road, Mahatma Gandhi Road, Keating Road, Laitumkhrah, Malki, Mawkhar, Mission, Compound, Jaiaw, Weiking, Motphran, behind Raj Bhavan, Lachaumiere, Laban, Lumparing, Police Bazar and Jail Road in Shillong Municipal Board, Mawlai and Lawsohtun, outside Shillong Municipal Board bad Rhino area, Anjalee area, Jhalupara bad Garikhana ha Cantonment Board.
Nongpoh, 11 Jylliew:Ka bai sumo na Shil long sha Bhoirymbong ne na Bhoirymbong ban kiew sha Shillong kan hiar noh naduh ka 16 tarik Jylliew, 2014, la ong u president ka Ri-Bhoi Mihngi Tourist Maxi Cab Association (RBMTMCA), u Bah Bar nabas Nianglang.
Katkum ka rai kaba la long hynnin ka Sngi Hatmajai ha madan Kurka lang Bhoirymbong, ka RBMTMCA ka la rai da kawei ka jingmut ban pynhiar noh da shiphew tyngka ia ka bai kali kum ba la ju shim baroh shi katta bnai, kata na ka T.40 sha ka T.30 shi khlieh briew.
Katei ka rai la shim da ka jingdon lang ki trai kali sumo bad ki draibar jong ki, kiba don hapoh ka shatri jong ka RBMTMCA, kaba long ka rai ban ai ia ka jingiatreilang bad ki paidbah, na ka bynta ki nongshong shnong kiba ju kiew na Bhoirymbong sha Shillong man la ka sngi bad na ka bynta ki nongtrei kam sorkar ha ki tnat bapher bapher kiba don sha katei ka thaiñ bad na ka bynta ki nonghikai bad ki khynnah skul, kiba hap ban beh por ban poi sha ki jaka pule, la ong utei u nongialam katei ka seng.
Kumta, kane ka seng ka la rai ruh ba kane ka jingpynhiar ia ka dor bai kali sumo kan treikam noh naduh ka Sngi Nyngkong jong ka taiew ban wan, kata ha ka 16 tarik Jylliew, 2014, khnang ba ki paidbah kin tip bad leh ia kaba donkam, ha kaba na ka liang katei ka seng ka kyrpad lang ruh ia ki paidbah ban ai ia ka jingiatreilang bad ka Association khnang ban pyntyllun ia ka jingshakri jong ki sumo kamai kiba ju kiew bad hiar man la ka sngi sha katei ka thaiñ.
Shillong, 1 Jylliew:U MLA ka Nong thymmai u Bah Jemino Mawthoh u la ong ba ka sorkar jylla ka donkam ban sain dur bha ia ki sor ha ka jylla namar ba kumba long mynta u pud u sam jong ka sor ha Shil long ka long tang hapoh shiphew kilometre ki jaka ba hap ha municipal.
“Ka rukom saindur thymmai ia ka sor ka long kaba donkam khamtam ha nongbah Shillong kaba la jyllei kaba la khapngiah.
Ka long ka bym lerkam ban shu pynhap ia ki jaka sor tang hapoh 10 kimeter kiba hap ha Municipal", la ong u Bah Mawthoh haba shim bynta ha ka jingia tainia ha iing dorbar thaw ain hynne ka sngi Balang.
U la ong ba ka sor kar kam lah ban pynroi ia ka Shillong Thymmai kumba la khmih lynti ki paidbah.
Haba don ka jingkyr men ban pynduna ia ka khapngiah da ka jingthaw ia ka Sor Shillong Thym mai, u Bah Mawthoh u la ong ba ka sorkar mynta ka la shah buh dak pynban da ka jingmih huri hura halor ka rukom shim ia ki jaka puta.
“Nga sngew ba ka sorkar ka donkam ban shim ia ki lad ki lynti ban pynbeit ia kane ka kynrum kynram", la ong u MLA ka Nongthymmai.
U la ai jingmut ba ka jingthaw ia ka bor ba kyrpang ban  peitngor ia ka jingshna ia ka plan bad ka jingpynroi ia ka sor Shillong Thymmai.
“Ngim kwah ban iohi ba ka sor Shillong Thymmai kan long kum ka dur ka sor Shillong ba mynta", la ong u Bah Mawthoh.
Ha kajuh ka por, u Bah Mawthoh u la ong ba ka jingkhapngiah ki iing ki sem, ki kali bad ka jingbym biang ka rukom lehkhuid kan wanrah ia ka jingeh kaba jur bha ha kine ki snem ban wan lada ym saindur bha ia ka sor.
“Ka sorkar imat kam don jubab ban weng ia kane ka jingeh jong ka jingkhapngiah ki kali ha ka nongbah", u la ong.
U la ong ba  ka sorkar ka dei ban iakren ban pynioh ia ki jaka shipai ban pynheh ban shna surok ha ka nongbah.
“Katkum ka jingtip jong nga, ki shipai ki la don ka jingthmu ban ai jaka sha ka sorkar jylla ban pynheh ia ki surok hynrei ngam pat tip ha kano ka jaka ba ki la kloi ban ai bad ka shong ha ka jingstad ka sorkar halor kane", la ong u MLA ka Nongthymmai.
Shillong,11 Jylliew:Wat la ki paidbah mynhynin ka sngi ki dang artatien la kan don ne-em ka pakhang shnong ka HNLC mynta ka sngi, namar la pynbna ia katei ka pakhang shnong naduh ka 1 tarik u Jylliew katba haduh mynnin ka sngi kam shym la don pat kano kano ka jingpynkynmaw na ka HNLC ia katei ka pakhang shnong, hynrei la iohi pat ba katei ka pakhang shnong ka treikam bha pynban.
Ha ki pakhang shnong kiba la dep kiba ka HNLC ka la pynbna kynthup ha ki sngi thep thep vote la iohi ba kam shym la don ka jingshimkhia ha u paidbah, hynrei kaba pynlyngngoh pat mynta ka long ba mynta ka sngi wat la bun ki dang ar tatien hynrei ka pakhang shnong ba 24 kynta ka treikam bha.
La iohi ba ha ki surok bah , ki surok ki la kynjah bad ki la kylluid war, ym shym la don ki kali ba iaid sharum shaneng, lait noh tang ki kali kit nongpang.
Ha ki thain nongkyndong la ioh jingtip ba ki bank bad ki ophis sorkar bun kiba  khang tala bad ym shym la don nongtrei mynta ka sngi.
Ha katei ka pakhang ba 24 kynta ba la sdang naduh ka 6 baje janmiet jong ka 10 tarik haduh 6 baje janmiet ka 11 tarik, ki dukan ruh ha ki khapsor ki la khang tala lut.
Ha sorbah Shillong, ki dukan ha ki iew ki hat bun kiba la khang tala lut mynta ka sngi, katba ki ophis sorkar pat bun kiba plie bad long trei.
Lah ban pynkynmaw ba ka sorkar ha shuwa ban treikam katei ka pakhang shnong ka la maham ia ki nongtrei jong ka ba kim bit ban pep trei , bad kiba pep ki hap ban wanrah da ki daw kiba biang.
Lah ruh ban pynkynmaw ba  katei ka jingkhot pakhang shnong ka HNLC ka dei na ka daw ka jingshah khang tih dewiong ha kane ka jylla, kaba la ktah ia ki nongbylla kiba im sngi na ka tih dewiong.
Ha ka pakhang shnong ba 24 kynta ba la khot da ka HNLC, namar ka jingkhang tih dewiong ha kane ka jylla, bun bah ki ophis bad ki jaka treikam shimet, kynthup ki jaka pule  ki la khang tala lut lait noh tang ki ophis sorkar kiba pynlong trei.
Ha katei ka pakhang shnong kaba la sdang naduh ka por 6 baje janmiet jong ka 10 tarik u jylliew haduh ka por 6 baje janmiet mynta ka sngi, katkum ka jingai jingkhein jong ka tnad sorkar ki nongtrei kiba la poi duna eh mynta ka sngi ka dei ha East Jaintia hils, ha kaba ka jingwan poi trei ki nongtrei ka la poi tang 55%, ha West Khasi Hills ki nongtrei ki poi trei 59%, South West Khasi Hills 65% bad ha Ri-Bhoi ruh 65%.
Haba phai sha ka jingkhein ba la ai da ka tnad sorkar, la iohi ba ki nongtrei kiba la wan poi bun eh ki dei ha West Jaintia Hills , ha kaba ki ba la wan poi trei ki la kot sha ka 85%, ha East Khasi Hills 81.6%.
Katei ka pakhang shnong ka la iaid beit khlem don kino kino ki jingjia ba sngewsih, u SP ka East Khasi Hills u bah M.Kharkrang haba kren sha ki lad khubor u la iathuh ba haduh mynta kam shym la don kano kano ka jingjia sngewsih, bad ym shym la don mano manor uh ba shah kem na kane ka pakhang shnong.
Lah ban pynkynmaw ruh ba na ka liang ka sorkar jylla ka la pynbiang ki bor pahara kiba khlain ha kane ka sngi, khnang ba kin ym mih kino kino ki jingjia sngewsih ha kane ka sngi pakhang shnong.
Shillong, 11 Jylliew:U Myntri Rangbah u Dr Mukul Sangma u la ong ba ka sorkar kan hap ban bisbhar biang la kan bteng ne em ka jingkhot iakren bad ka GNLA.“Ka sorkar kan hap ban bishar bniah ia kane namar ba ka GNLA ka bteng ia ki kam beain da kaba pyniap ia ki briew, rahbor, bad kiwei ki kam.
Ngin shim ia ka rai kaba biang halor kane ka jing thmu la kane ka seng pyntriem ka dei hok ne em ban khot iakren", la ong u Sangma  haba jubab ia ka jingiatainia halor ka dorbar mang tyngka hapoh ka iing dorbar hynne ka sngi Balang.
U la ong ba ka sorkar jylla ka rai ban khot iakren kham mynshwa, bad ka GNLA da kaba sngap ia ka sur jong ki paidbah ka Garo Hills.
“Ban sdang ia kane ka jingthmu, ngi la thung ia ki ksiang kiban iawer sha ka miej iakren", la ong u Myntri Rangbah bad bynrap ba kane ka donkam ia ka jingiasyllok bad ka tnad Home Affairs (MHA) ka ri.
Katkum ka jingkwah jong ki paidbah, kane ka seng lehnoh, ka don ka jingsngew ba ka sorkar ka shem jingeh ban pynduh ia kane ka seng.
“Hynrei kam dei kaba shisha, ba ka jingleh kane ka seng lehnoh ka kdew ba ka kwah ban iakren namar ba ka la shem jingeh namar ka jingkhlain bor ka sorkar ban iakhun pyrshah ia ki" u la ong.
U la ong ba ka jingshisha ka long ba ka sorkar ka la rai ban iakhun ban pyndem ia kane ka seng lehnoh bad mynta ka la iakynduh jingeh haduh ba ki la phet lut sha khlaw  bad ki la shu leh kulmar namar ba ka sorkar ka la niom ia ki.
“Ka jingleh jongki ka pyni ba ki la kwah ia ka jingiakren namar ba ka sorkar kam aili", la ong u Mukul.
U Sangma u la kubur ba ki kam jong ki seng pyntriem khamtam ha Garo Hills kiba treikam haduh West Khasi Hills ka long ka jingthut ia ka suk ka sain bad ka roi ka par ha ka jylla.
Ha kajuh ka por, u la ong ba ka sorkar ka pyrshang ban wanrah ia ka jingtreikam ban ioh ia ka jingiatreilang bad ka jingshaniah jong ki paidbah haba iakhun pyrshah ia ki kam pyntriem.
“Ngi kwah ban thaw ia ka rukom treikam ba ki paidbah kin shaniahha ki bor ka ain haba iakhun ia ki riew pyntriem.
Namarkata, ngin shim ia ki lad ki lynti ban pun jingkieng ia ka jingiadei hapdeng ki paidbah bad ki briew ka ain", la ong u Sangma.
Bunsien ki briew haba ki don kiba khlad ha along pulit ki kynnoh ba dei ka jingleh tam ki pulit.
“Hynrei ka jingshisha ka long ba ka don ka rukom ha kaba yn wad ia ka jingshisha la ka dei ne em.
Lada don ka jingleh bakla na ka liang ki briew ka ain, ka ain kan nym map iano iano", u la ong bad bynrap ba ka don ka national human rights commission ban wad ia ka jingshisha ha kum kine ki jingjia.
U la iaroh ia ka jingtreikam ki bor pulit ban iakhun pyrshah ia ki kynhun riew pyntriem ha kine ki snem ba la dep kiba la trei khlem sangeh ban thwet ia ki.
U la ong ba ha kine ki snem, ka jingpynkhein ia ka hok longbriew man briew ka duna bha haba ianujor bad ki por ba la dep.
Shillong, 11 Jylliew:U Myntri Rangbah ka jylla u Dr Mukul Sang ma  u la ong ba ka jing byrngem jong ka  GNLA ia ki nongialam ka Congress ha ka por elekshon ha Garo Hills ka la pyn long ia ka party ban shah rem ha kane ka elekshon MP ba dang shu dep.
“Ha ka por elekshon, ki la byrngem ia ki nong ialam ka Congress bad kane ka la ktah ia ka party ha ka elekshon", la ong u Sangma  haba jubab ha ka jingiatainia ha ka dorbar mang tyngka mynta ka sngi Balang ha iing dorbar.
Ha ka por ba ka mih ka khubor ba ka sorkar kam thung ia ki ksiang ban iakren bad namar kane, ki GNLA ki la byrngem ia ki nongtrei ka Congress ba kin pynbam da u kuli.
U la ong ba ka seng ka la ong ba lada ka Congress party kam pynshai halor kane, ki nongialam jongka kin shah pynbam da u kuli ka jingiap.
“Kham hadien la pyntip ia nga ba ki nongtrei ka  party shaphang kane ka jingmih khubor ba byrngem ka GNLA la sam sha ki paidbah.
Kane ka pyni ba ka don ka jingiadei badno bad no kane ka seng", la ong u Mukul.
Shillong, 24 Risaw:Ka iing Kashari ka la kyntait ban ai jamin ia u Sub Inspector u Nurul Islam, uba phet rieh.
Ka High Court ka la kyntait ban ai jamin ha kane ka sngi Palei uba shah kynnoh ban leh beijot ia ar ngut ki kynthei ha Ampati.
Haba pynthikna ia kane, u nongbishar ka High Court  u SR Sen u la kyntait ia ka jamin da kaba pynshong nongrim ia ka rai ka Supreme Court  ba ym lah ban ai jamin ia uba phet rieh katkum ka Section 82 jong ka CrPC.U Islam  u la shah kynnoh bal eh beijot ia kawei ka khynnah ba 14 snem ha Ampati police station ha ka 13 tark Lber mynta u snem bad hadien u la leh beijot sa ia ka hymmen jongka ha iing.
Watla u Islam u la shah rah ha ka 1 tarik Jylliew hynrei u la lait phet na kti jong ki pulit ha Tura.
Lah ban kdew ba ka tnad Home Department ka la thung ia ka jingtohkit pyrshah ia u Nurul Islam  bad ka la weng kam ruh ia u.
Ka kynhun jong ki riew said ain na Guwahati kiba iasaid ia u Nurul Islam ki la wan ban iasaid hakhmat ka Kashari da kaba pan jamin na ka Kashari shwa ka Durga puja hynrei ka Kashari ka la kyntait.
NewDelhi,24 Risaw:Ka elekshon MP Lok Sabha 2014 ka ban sa long shen ka dei ka jing iakhun hapdeng ka seng Congress bad ka RSS , ym bad ka BJP ong u Myntri ka sorkar pdeng u Jairam Ramesh uba la ong ba ka BJP ka dei ka seng kaba la mih tynrai na ka RSS.U Ramesh u la ther tyngeh ruh ia ka BJP bad u kyrtong Myntri Rangbah  Duh jong ka u Narendra Modi, da kaba ong ba katei ka liang pyrshah ka la buh thong beit tang ia u Modi katba ka seng Congress pat ka la pan jingkyrshan na ki paidbah ba kin kyrshan ia ka seng bad ka rukom treikam jong ka.
“Kaei kaba la jia ha ki khyndiat bnai ba la dep ka dei ka jingpynshisha halor ka elekshon MP Lok Sabha 2014 ba kam dei ka jingiakhun hapdeng ka Congress bad ka BJP hynrei ka jingiakhun ka dei hapdeng ka Congress bad ka RSS, namar kaei kaba ka RSS ka hukum ka BJP ka leh ia kata" ong u Ramesh haba ia kren sha ki nongthohkhubor.
Shillong,  24 Risaw:Ka St Joseph ‘s Church Parish Mawkhar  kan pynlong  ia ka Procession Maria   ha ka 27 tarik  mynta U bnai  naduh ka por  5;30 janmiet, ong ka khuor ba la pyllait da u Bah Sharaid Nongbri  Social & Publicity Secretary  ka Parish Pastoral  Council Mawkhar.
Ha katei ka sngi ka jingiaid paitbah kan  sdang na phyllaw iing mane  bad kiew sha Dorbar Syiem  Myllim  bad noh  sha surok Wahiingdoh  nangta  phai sha Ri Khasi Press bad kiew artet  ka YMCA.Hadien kata yn wan phai biang sha  Parish lyngba ka surok bah Mawkhar ban pynkut ha iingmane.
Lah ruh ban pynkynmaw ba kane ka procession kan long ka jingpynwai artat ia U Snem ka Jingngeit.
Kumta la wer ia baroh ki paitbah riewngeit jong ka Parish bad kiwei ban ia mih  paitbah khnang ha katei ka sngi.
Shillong, 24 Risaw:Ka Sudipta Sharma ka la ujor da ka ejahar ha Sadar PS ha kaba ka la kynnoh ba ha ka 23 tarik, ki runar ki la sei T.25 hajar na ka Accouint jong ka na ka ATM booth ba don ha Polo Towers, Shillong.
Ki pulit ki dang tohkit ia kane ka jingjia.
Shillong,24 Risaw:Ki ar tylli ki seng ba kynthup ia ka JYF bad JSU ki la pynpaw ia ka jingpyrshah ia ka ain shong wai ne ka Meghalaya Regulation of Landlords andVerification of Tenant’s Act 2013 da kaba ong ba katei ka ain ka pynkulmar khlieh ia ki nongaiwai bad ki nongshong wai ing.
Kitei ki ar seng ha ka kyrwoh ba ki la pyllait paidbah ki la ong ba kim lah ban pdiang dalei lei ruh ia katei ka ain kumba la kam da u Myntri Rangbah bal ah ban iada ia ka jingwan tuid ki briew kiba na bar lyngba a jingtreikam jong ka.
Ki la kynnoh ba katei ka jingkam u Myntri Rangbah ka jylla u Dr.Mukul Sangma ka dei tang ka jingpynlait jynhaw daaba ong ba ma u ruh u tip ba dei tang ka ILP kaba biang tam.
Kitei ki ar seng ki la ong ruh ba ka jingangnud bad ka jingkhmih lynti jong ki kam shym la urlong ba ka jingdon ka JHADC,KHADC,GHADC ka long halor ka nongrim ban iada ia ka ri bad ka jaidbynreiw lyngba ki kyndon ain kiba khanglad ia ki mynder bad bar jylla ban ym ioh long trai ha ka no ka no ka bynta ka ban ktah ia u trai ri trai muluk, ki la pynpaw ba dei halor katei ka nongrim ba ka ILP ka donkam kyrkieh ban pyntreikam ha baroh kawei ka jylla Meghalaya khnang ba u kup shiliang u sem shilliang un myntoi lang bad shngain lyngba kane ka ain ka ban khanglad ia ki heh spah bar jylla ban ioh knieh ia ka kamai kajih na ki trai Ri.
Ka kyrwoh na ki ar seng ka la ong ba ka ain shongwai ka pynjynjar pynban ia ki khynnah skul nongkyndong kiba shong ingwai ha sor ban ioh ia ka jingstad bad khamtam ia ki trai ing wai kan long ka jingma ia ki lada ki ai wai ing ia ki bar ri ne bar jylla ba hadien ha bud ki lah ban shah knieh noh wat ia hok longtrai ruh namar lada ki mut ban beh ne pynmih noh ia ki nongshongwai ki lah ban shah ai mukotduma pyrshah ha ki nongshongwai namar ka ne ka tenency act kan ktah mationg ia ki trai ing pynkut ka kyrwoh ki ar seng.
Shillong, 25 Risaw:Ka KHADC ka la pynkhreh da ki snem ban pynlong ia ka Monolith Festival, ha Mawphlang  bad lashai ka sngi ka 25 tarik u Risaw ka dei ka sngi sdang jong katei ka Tamasa kaba la sangeh teng ha ki sngi ba la dep namar bym pat dep lut ia ki jingpynkhreh.
Ha katei ka sngi sdang ia katei ka Tamasa,  u Myntri ka sorkar pdeng uba dei peit ka tnad Tribal Affair u V.Kishore Chandra Deo un long u kongsan bad un plie ia katei ka Tamasa kaba la khmih lynti ba da ki lak ngut ki paidbah na kylleng ki hima kin wan ban ia shim bynta.
Ha katei ka Tamasa kaba ar sngi, la ioh jingtip ba ym tang ki paidbah ka bri u Hynniewtrep ki ban wan ban ia shim bynta hynrei kin don ruh ki briew kiba na bar kiba kwah ban iohi bad ban tip ia ka  jinglong tynrai jong ki Khasi.
Ki briew ba nar kynthup ia ki nongwan jngohkai pyrthei, bad ki nongthoh khubor ba na bar kin wan sha katei ak Tamasa ha Mawphlang.
Ar sngi shuwa ban sdang ia katei ka Tamasa, ka KHADC ka la wan ban jurip ia katei ka jaka ha Mawphlang kaba la pynkhreh ban pynlong ia ka Monolith.
Ki la don ki jingpyn khreh na ki hima bapher bapher ha ki jong ki jingpynkhreh ban ia shim bynta ha katei ka Tamasa kaba yn pynkut ha ka 26 tarik mynta u bnai.
Shillong,24 Risaw:Ka Myntri ka tnad kam sor- Urban Affairs ka sorkar jylla ka kong Amparenn Lyngdoh mynta ka sngi ka la shah pynkup burom ha ka Dorbar Shnong Laitumkhrah Pyllun ha kaba u Rangbah Shnong katei ka shnong u la pynkup burom ia ka namar ka jingioh kyrdan Doktor (doctorate degree ) ha ka Convocation ka NEHU kaba long dang shen.
Ha katei ka jingpynkup burom ia ka kong Ampareen la pynkup burom ruh ia ki samla pule katei ka shnong ha kaba ia katei ak jingpynkup burom la tip kum ka Kiew Shaphrang award 2013 ba la pynlong ha  Don Bosco Youth Centre.
Haba kren ha katei ka jingialang ha katei ka sngi, ka kong Ampareen ka la ai khublei ia ka Dorbar shnong kaba la lah ruh ban pynkup burom ia ki khynnah skul manla u snem.
Ka la pynkynmaw ruh ia ki sngi ka jinglong khynnah jong ka ha ka por ba dang leit skul hakaba ka la ong ba ki kmie ki kpa jong ka kim ju shah ia ka ban leit Tution namarba ki shim ba ki la phah pule ia ka ha ki skul kiba biang kam donkam shuh ban dang leit Tuition bad ka shong ha ka jingtrei shitom jong ka hi.
Ka kong Lyngdoh ka la kyntu ruh ia ki khynnah skul ba kin pynleit jingmut ha ki jingpule jong ki bad ai ba ki kmie ki kpa jong ki kin sarong namar ka jingjop jong ki, ka la ong ruh ba ki kmie ki kpa ki dei ban ai mynsiem ia ki khun jogn ki ba kin kiew shaphrang ha ka jingpule jong  ki.
NewDelhi,24 Risaw:Ka Myntri Rangbah ka Delhi, ka Sheila Dikshit ka la kyntu ia u Myntri ka tnad ka rep ka riang ba un hukum ban pynhiar noh ia ka dor u piat kaba la kiew sted palat ha kine ki sngi, ka dor u piat kumba long mynta ha sorbah Delhi ka la poi sha ka T.100 tyngka shi kilo.
Ka Dikshit ha ka jingiakynduh jong ka bad u Myntri ka tnad ka kam rep kam riang u Sharad pawar kumjuh ruh ia u Myntri ka tnad kam bam u K V Thomas ka la kyrpad na ki ba kin pynhiar noh ia ka dor u piat.
“Kane ka dei ka kam iap kam im , dei ban pynhiar noh ia ka dor u piat" ong ka Myntri Rangbah kaba la pan jingbit ruh na ka Election Commission ban kren halor katei ka phang namar kumba long mynta ka model Code of conduct ka dang treikam ha katei ka jaka namarba ka MP elekshon.
Mynhynin ka sngi ki la don ki kynhun na ka NAFED kiba la wan ban thep kyrteng na ka bynta ban wanrah piat sha kane ka Ri na bar ri kum na Pakistan, Iran, China bad Egypt.
Ka Dikshit ka la ong ba watla ym shym la don ki jingjulor ha ka rep ka riang hynrei u piat pat bun uba la duh na ka daw ka jingjur slap palat hynrei ka la ong pat ba ka dor u piat ka lah ban hiar noh ha kine ki 2-3 sngi ban wan, ka la kyntu ia ki nongkhaii piat ba kin ym shim kabu da ki jingiakhaiituh bad ka jingbuh stok ban pynheh dor.
Shillong,24 Risaw:U Bah Eldie Newton Lyngdoh uba long u Public & Information Secretary ka FKJGP, Central Body , u dei u nongialam sengbhalang ba nyngkong eh ba la shah pynngat hapoh ka kyndon MPDA ha kine ki sngi ba jur ka ia khih ILP bad la pynkynriah ia u sha Williamna gar District Jail ha kane ka sngi nyngkong ba la lah.
“La pynkynriah ia u sha Williamnagar ha kane ka sngi nyngkong kaba lah" ong u Bah M Kharkrang SP ka East Khasi Hills haba kren sha ki nongthohkhubor.
Haba la kylli na u SP halor ka jingpynngat MPDA ia utei u nongialam sengbhalang u la ong ( SP),ba la pynngat ia u hapoh ka MPDA namar ki jingdonkti ha ki kam  pyntriem kum ki jingthang kali, pandal Puja bad kiwei, u SP u la ong ba lehse  ka lah ban dei ba u khlem leh da lade hynrei u don ka jingkitkhlieh  lada kiwei ki leh kiba long ruh lehse ki jingkynshoit na ki ban phah  leh da mano re, ong u Bah Kharkrang.
Shuh shuh ki nongthohkhubor ki la kylli na u SP, ba kumba long mynta ki pulit ki dang thwet ia kiwei pat ki nongialam sengbhalang ban kem, hato lada ki ioh kem ia kitei ruh yn pynngat hapoh ka kyndon MPDA,  “Nyngkong ngin kem shuwa ia ki bad sa ia peit pat hadien"  jubab u Bah Kharkrang.
Kham hadien u Bah Kharkrang u la ong ba ki pulit ki thwet ban kem tang ia ki nongialam sengbhalang kiba donkti ha ki kam pyntriem bad ki kam pynjot pynpra kum ki jingthang ophis, kali, kawang petrol bomb bad kiwei kiba la jia ha kine ki sngi hynrei ia kito ki bym leh ia kitei ki kam ym shym la kem ia ki.
“Ki don kiwei pat ki nongialam sengbhalang kiba iaid tawiar ha Secretariat ruh , ka kong Agnes Kharshiing ka iaid tawiar ka Secretariat ngim kem ia ka, tang kiba donkti ha kitei ki kam kin shah kem" bynrap biang u bah Kharkrang SP East Khasi Hills.
Kum ban shu pynkynmaw, ba ki pulit ki la kem ia u  Bah Eldie Newton Lyngdoh, Public &  Information Secretary ka FKJGP Sengkmie ha ka step pyhrngap jong ka  11 tarik mynta u bnai na kawei ka Pham kaba don ha Umsning, dakaba kynnoho ba u la donkti ha ka jingkawang petrol Bomb ha kawei ka Pandal Puja.
Na ka liang jong ki pulit ki la pynngat ia utei u nongialam sengbhalang  ha ka mukotduma number 162  10) 13 hapoh ki section jong ka IPC sec 447, 436, 511, 153A ( 2)/ 34 nalor ka sec 8A jong ka MMPO Act 2010 bad mynta pat la pynngat ia u hapoh ka MPDA bad la pynriah sha Williamnagar District Jail.
Kham hadien u nongthohkhubor u la pyrshang ban ia kren bad ki bahaing hasem jong utei u nonilam sengbhalang ha kaba na ka liang jong ki ruh ki shu tip ba la pynkit ia u sha Williamnagar katba kim don jingtip pat la ki pulit ki la set ia u ha along paidbah ne ha kano ka jaka.
Shillong, 24 Risaw:Ka jingthwet jong ki pulit ban kem ia ki nong ialam sengbhalang, ka dang iai bteng haduh ha kine ki sngi, ong U bah Sadon K Blah, uba dei u nongialam jong ka HNYF, haba iakren bad U Rupang mynta ka miet.
“Wat ianga ruh ki thwet ban kem" ula ong shuh shuh.
Ula iathuh ba ha kine ki khyndiat sngi, ki pulit ki la leit wad ia u sha ka kolej, kaba u hikai ha Seng Khasi College bad bunsien ki ju leit swait sha katei ka jaka, kaba u trei bad u iathuh ruh ba ka jingthwet ia kiwei ki nongialam ruh, ka iai bteng, ha kaba ki shait leit swait sha ki jaka, ba ki shait iaid kitei ki nongialam Sengbhalang.
U iathuh ba ha ka iing shong iing sah jongu, haduh ha kine ki sngi, kim pat shym la leit khynra satia.
Haba kylli, ia utei u nongialam sengbhalang, la ka don ne em kano kano ka dak, ba kin leit iakren bad ka sorkar ha kine ki sngi, U Bah Blah, ula ong  “Ban wad lad, na ngi kam don".
Hynrei, ula ong shuh shuh, ba ka sorkar kam pyni dak eiei ruh em haduh mynta.
Hynrei, ula ong shuh shuh “Lada ka sorkar ka khot ban iakren ILP, ngin leit iakren".
Halor ka jingshah kem jong ki dkhot jong ki sengbhalang bad ki nongialam, U bah Blah, ula kren shai da kaba ong “Yn nym dawa pyllait, lada shah kem mano manor uh" bad u iathuh ba ia katei ka phang, la dep iakren naduh shwa ba kan sdang kane ka jingiakhih.
Hynrei, ula ong ba ka mat jingiakhih, kan dei beit shwa halor ka ILP.Hynrei, u ong pat ba halor ka jingkit khia kiba ha iing ha sem, ia kito kiba shah kem “Halor katei na ka liang jongngi, ngim tuklar eiei".
Shillong,24 Risaw:Ka kynhun ba 24 ngut ki Khlieh nongsynshar ha ka janmiet jong ka 21 tarik mynta u bnai ki la leit ban ia kynduh ia u President ka Ri u pranab Mukherjee uba la wan ban iuh kjat ha ka sien ba nyngkong ha kane ka jylla.
Ha katei ka jingiakynduh katei ka kynhun hapoh ka jingialam jong u Bah John F Khar shiing  ki la I ha u President ia ka Memorandum ha kaba idei bad ka jingiateh kular ki hima khasi bad ka sorkar India.
U Bah John, Chairman, ka Dorbar u la ai ruh ha u President Ri India ia ka kot White Paper on Indian States, kaba dei ka Report jong ka tnad Ministry of States (kaba la tip mynta kum ka Ministry of Home Affairs) kaba la buh hakhmat ka Dorbar Parliament ha ki snem 1949-50, kaba kren halor ki jingiateh bad ki jingkular jong ka Instrument of Accession bad Annexed Agreement kaba la soi bad mynjur hapdeng ki 25 Hima Khasi States bad ka Dominion of India, bad kaba la mynjur bad pdiang da u Governor General uba nyngkong ka Ri India kaba la laitluid u Shri.C Rajagopalachari, ha ka 17 tarik Aug 1948.
Ha ka jingiakren bad u president  ka  Ri India ki khlieh nongsynshar ki la ong  ba ha ka jingkmen halor ka jingioh laitluid ka Ri India bad ha kaba la pynjari ia ka Constitution Ri India ki bor synshar ka Ri India ki la klet bad iaid lait na ki jingiateh bad ki jingkular kiba ka Sorkar India ka la mynjur bad ki Hima Khasi States, ia kiba ym pat lah ban pynbeit da kaba ia mynjur lang baroh ar liang, bad u la ban jur ha u President Ri India ba ka jingsah teng jong kine ki jingkular bad ki jingiateh ki wanrah ki jingiakhih ha ki paidbah Khasi, Jaintia bad Garo ha kiba bun ki bynta.
Ki  la pyni ruh ha u President Ri India ia ka hukum bad ka jingbthah kaba la mih na ka National Commission for Schedule Tribes(NCST),  ha ka 26 tarik April 2012, sha ka tnad Ministry Tribal Affairs, Sorkar India, ban shim khia ban pynbeit ia kitei ki dulir bad ki jingkular kiba la iatei bad ki Hima Khasi, ha ryngkat ka shithi kaba la mih ruh na ka liang ka National Commission on Human Rights, (NHRC) ha ka 16 tarik June 2012, kaba la ong ba ka jingpynbeit bad ki jingpyndep ia ki jingkular bad ki kyndon jong Instrument of Accession bad Annexed Agreement kaba la mynjur da ka Sorkar India bad ki Hima Khasi States, ka long ka phang kaba hap hapoh ka bor thaw ain jong ka ‘legislative competence of Parliament’, bad katei ka bor NHRC ka la bthah ia ka Grand Council of Chiefs of Meghalaya, bad ka Federation of Khasi States ban ia kren bad ka Sorkar India halor kane ka phang.
Shuh shuh ki Khlieh Nongsynshar ki la ai ha u President ia ka draft jong ka jingtyrwa ban pynrung ia ka Schedule Khadlai ban ioh ia ka Federal Council lane ka Regional Council kaba khlem ki seng sain pyrthei (party-less),  kum shibynta ban ai lad ia ki Dorbar ki Hima ba kin ioh ia la ka jong ka bynta ha kaba iadei bad ka synshar, khaddar bad ka bishar jong ki Khasi States, Ki Sirdarships, ki Dolloi, bad ka Council of Nokmas, bad la kyrpad jur ia u President ban shim khia ban ia kren bad ka Sorkar India ba kin pyndep ia ki jingkular kumba la ia teh.
U President Ri India Shri.Pranab Mukherjee, hadien ba u la ioh sngew ia ki jingiakren bad ki jingbatai, u la kular ba un sa pule bniah ia ka Memorandum bad ba un sa pan jingshai na ki tnad Ministry of Tribal Affairs bad na ka tnad Ministry of Home Affairs, bad ba ka office jong u kan sa pyntip ia ki Khlieh Nongsynshar halor kaei kaba mih hadien ka jingwad jingtip jong u.
Katei ka kynhun  kaba arphew saw ngut (24)  ka kynthup ia u Bah  John F Kharshiing, Chairman, Grand Council of Chiefs of Meghalaya, Bah  Niandro Syiemiong, Syiem of Hima Maharam Syiemship & President of  Federation of Khasi States, Bah Phrester Manik Syiemlieh, Syiem of Hima Nongkhlaw & Vice –President, Federation of Khasi States, Bah  Harlinjai Skhemlon, Sirdar of Hima Mawdon, & Secretary, Federation of Khasi States, Bah  Humphrey L Ryntathiang, Lyngdoh Hima Lyngiong Lyngdohship, & Joint Secy, Federation of Khasi States, Bah R.Hamberly Wahlang Syiem Hima Jirang Mr Rynkatdor Malai, Syiem of Hima Malai Sohmat Syiemship, Bah  Medrick Ranee, Acting Chief Hima Nongspung Syiemship, Bah Wanphrang Syiem, Sirdar Hima Nongpoh, Bah Hamslet Mylliempdah, Myntri Hima Khyrim, Bah  RL Sohliya Myntri Hima Mawphlang , Bah  Tyllilang Myrthong Secretary Hima Mawsynram Bah  Lawrence Basaiawmoit Myntri Basaiawmoit, Hima Nongkhlaw, Bah Elijius Sawian Secretary, Secy Synjuk Khlieh Nongsynshar Sohra Bah HP Oflyn Dohling, Rangbah Shnong, Dorbar Shnong Malki & former President Synjuk Ki Rangbah Shnong Sor & Khap Sor, Mr Moon R Garod Dolloi Elaka Nongbah, Jaintia Hills, Mr.Batskhem Lyngdoh, Dolloi Elaka Rymbai, Jaintia Hills, Bah.
E.Bareh, Finance Secretary, Elaka Rymbai, Jaintia Hills Bah.
Chui Pohlynjiar, Dolloi Elaka Nongtalang, Jaintia Hills, Bah Holando Lamin, Member & Former Secretary, Elaka Nongtalang, Jaintia Hills, Mr.S.G Momin, President, Council of Nokmas, Mr.Charles Momin Gen Secretary, Council of Nokmas Mr.L.K Marak Executive Member Council of Nokmas bad Mr.Joshua Sangma, Complaint Secretary & Executive Member, Council of Nokmas, Tura Garo Hills.
Collin WanñiangU Syiem Wickliffe, ki ong ba ha ki Sngi khatduh jong u, u la pynmih ïa ki Kyntien kiba lah ban pynwan kumne: “Ka long kaba ïap ïa ka Jaitbynriew Khasi ai-Jait Kmie ha ka Jingïaleh bad kiwei ki Jaitbynriew ai-Jait Kpa sawdong jongngi.
" Ha ka por Khynnah ngi shait ïakren byrngia “O ki Dykhar ki leh khongpong – leit shongkurim pynban ka Kynthei ha Ïing Shynrang.
" Don uwei u Paralok na ki Thaiñ Myanmar uba la ïathuh ba ha ka Shnong jong u, ki don ki Riewtymmen kiba la ïathuh ba ha ki Por mynshwa, ha kata ka shnong, ka la don ka Jingkhawai Bamkhana baroh shishnong.
Kumta ki la ïaphon ïa ka Doh bad ki kynja Jhur khlaw.
Baroh ki la ïabam sahuh, laitnoh tang arngut ki Rangbah kiba khlem lah wanpoi na Jingbylla namar ka Jingshlei-um bad kim shym la lah ban jangka sha shiliang.
Kat kiba bam ïa kata ka Jynbam (baroh kiba don ha shnong) ki la kylla khleh-biej.
Ki la ïarkhie kylliang iwei ïa iwei.
Hadien katto katne sngi, la wanpoi kita ki arngut bad baroh ki la ïarkhie ïa ki: “O ki la khleh-biej kine arngut.
"  Ki ïai ong shi ïai ong man ka por, katba kita ki arngut pat ki tip shai ba dei kita kiwei ha shnong ki la kylla khleh-biej.
Phewse, hadien ba ki la ïohsngew shi ïohsngew ïa ka Jingkren beiñ pyrshah ïa ki, kine arngut ki la kylli: “Phi la ïabam aïu?" Kita ki Bahaïing ki la ïathuh baroh kat kaba la jia.
Kumne, kita ki arngut ruh ki la shet kumjuh bad ki la bam.
La jia kumno? Sa ïapynkut hi maphi!!Mynta ha Sla Pyrthei uba bun eh dei uba shim Jait Kpa bad kita kiba shim Jait kmie ki dei sa tang kita ki Jaitbynriew sahdien kiba kheiñ hiar pateng na ka Kpoh ym  na u Symbai.
Hato kane ka Khana ba la kdew haneng ka pynksan ïa ka Jaitbynriew Khasi? Ka shong eh ha phi ban pyrkhat….
da kaba sngewthuh bad pynshong nongrim ba kum kata ka Khana puriskam ka la lah ban jia shisha plew plew? Ha kajuh ka por da kaba pynshong nongrim ha ki Jingmyntoi ne ki Jingduhnong ha baroh ar ki Kynhun.
Ha ka Jingïasyllok jongnga khah khah bad ki Nongsepngi kiba shim Jait Kpa, haba nga ong ba ki Khasi ki shim Jait Kmie, ka Jingsngewthuh jong ki ka long beit “Wow! A woman’s Paradise where women’s rule" (Wow! Ka Paradais jong ka Kynthei ha kaba ki Kynthei ki synshar).
Ka eh shibun ban pynsngewthuh ïa ki ba kam long kumta namar ki pynshong nongrim beit ha ka Deiriti ka jong ki hi kaba long khongpong ïa ka jongngi.
Ha ka Jingpeit jongnga, ka Jaitbynriew shim Jait Kmie, naduh hyndai hynthai ka ïaleh kumno ban thew tarajur ban pynïasuk hapdeng ka Kheiñ Kur na ka Kynthei bad ka Synshar-Khadar na u Shynrang.
Ha kiba kheiñ na u Kpa, ym don Jingeh namar ka Jinghiar pateng ha ka Synshar-Khadar ne Khaïi-Pateng ka tuid beit na ka Laiñ Kur u Kpa.
Katba ha ka Kheiñ Kur Kynthei, la hap ban ïapynbeit ha kata ka Rukom ba katba ïa ka Jait la shim na ka Kynthei, ïa ka kam Synshar-Khadar Longsyiem-Mansyiem la shim na u Shynrang.
Ka Jingeh bad Jingduhnong hangne ka long ba u Shynrang u hap leit noh sha Ïing ka Kur ki Briew.
Te, ban lait na kata, ki hap ïapynbeit biang ba u Shynrang um dei ban leit sha Ïing ka Kur ki Briew – u dei ban sah beit ha ka Kur lajong – u lah ban leit tang mynmiet ha Ïing Khun (ym sngewpher mynba dang shim ïa ka shongkurim tang kum ka Jingïadei ban pynïoh khun ïa ka Kur Kynthei) – u hap long u Kñi ba bsa, ba pynheh pynsan ïa la ki Pyrsa ki Para – ha ka Ïap ka Im bad ka Saw ka Sian, ka Kur kan peit ïa u – Ïa ki Shyieng ki Shruh jong u ynda u la ïap yn hap thep lang ha ki Mawshyieng jong ka Kur.
Kine ki Jingleh Jingkam baroh ki long ban pynbeit ha ka Dustur shim jait Kynthei, ba ka Kynthei kam dei ban Long Syiem, Kam dei ban shong Dorbar, kam dei ban long Tymmen Shnong (Rangbah Shnong), tt.
Mynta, katba ka Pyrthei sawdong jongngi ka pyrta: “Equal rights for women" (Ka Hok markajuh ïa ki Kynthei), ka Meghalaya kam dei ban pyrwa eiei halor kane namar ka Kynthei hapoh Jylla ka la long lypa ka Kynrad? Ka la long lypa kata ka “Kong 13 Bor" kumba ong i P.B.Lyngdoh (Nongsaiñ 18.10.13)? Ha ki Jingleh Jingkam jong ka Mynnor ka Kynthei Khasi kam shym la lah ban long kata “Ka Kong 13 Bor" – la hap ïada ïa ka da ki Kñi jong ka Kur!Mynshem bnai, kawei ka Jingthoh (ST 14.9.13) da u H.Srivastava ka la kynthoh ba ha Shillong ki tieng ban don ïa ka Elekshon Municipal namar katkum ka Aiñ (Constitution of India’s 74th Amendment) shibynta na ka laibynta (1/3) ha ka Municipal Corporation ki dei ban long ki Kynthei.
Ha Meghalaya shim Jait Kynthei, ki Kynthei kin sa knieh noh (1/3) ïa ka Bhah ki Shynrang, hangta kin sa pynjemdaw shuh shuh ïa ki Shynrang Khasi kiba la jemdaw lypa.
Bun na ngi tang mar syn ïohsngew ïa ka Kyrteng Dykhar, ngi la sngewjli lypa.
Ha kane ka Jingthoh lah ban don ka Jingpynksan (exaggeration) jong u Nongthoh.
Phewse, donkam ban peit ruh na ka Ïitkhmih jong u Bar Jylla ban sngewthuh ïa ka Jinglong-Jingman jong ka Jaitbynriew.
U E.Dahlberg u ong: “U Nongshun uba khlaiñ u kham bha shibun ban ïa u Paralok uba tlot.
" Ka Kyntien imsngi Persia ruh ka ong: “Pyndonkam ïa ka Kti u Nongshun ban kem ïa u Bseiñ.
" Nangta u Antisthenes (445 – 365 SK) uba dei u Riewstad Philosophy jong ki Grik bad u Khynnah Skul jong u Socrates, u la ong: “To sngap ïa ki Nongshun jongphi namar dei maki kiba nyngkong ban shem ïa ki Jingbakla jongphi.
"Napdeng ki Jaitbynriew Riewlum jong kane ka thaiñ, ym lah ban len ba ki Khasi ki la dei kiba nyngkong ban ïoh ïatyngkhuh bad kiwei ki Jaitbynriew kiba, ka Khaïi-pateng bad ka Pule-Puthi jong ki, ka kham khraw shibun ban ïanujor.
La ong ba ha ka Por ba ki Phareng ki la wan pynlong Nongbah ïa ka Laban, ki Khasi hana ki la phet noh kham pajih namar ki tieng ban ïakhleh lang.
Kumta, ki Phareng kiba la wan ïalam ïa ki Babu Bengali ne Assamese ban trei ïa ki Kam laiphew jait, ki la pynshong ïa ki ha Laban.
Tang hadien katto katne por jong ka Jingïaimlien bad Jingïaikynduh khah khah ba ki Khasi kim shym la tieng shuh.
Ha kata ka Por la nang heh nang heh ruh ka Laban bad la buhai shnong ha ki Dong bapher bapher ba la pynlong mynta ïa ka Sor Shillong.
Ki Khasi ki la kylla shalak bad smat ha ki Jingtrei kumba trei lem kita ki Phareng bad Dykhar namar ki la pule ïa ki Jingpule kumba la leh lem maki.
Kumne, lada ngi peit bniah bad pynshong nongrim, lada phi ong ba phi la dei kita ki briew kiba la shai, ka ïaryngkat bad kata ka Jingnang Jingstad kumba long lem kita ki Phareng ne Dykhar.
Haba kumne, ïa kum kino ki Briew phi khot ba dang dum? Ha ka Jingrwai “Wah Rilang" u Nongrwai u da ong: “Myn hah rum, myn hah rum, ki ong ki myn dang dum".
Ha ka Pyrkhat-Pyrdaiñ Khasi, hadien ka Jingsep noh ka Sngi – ka Jingngen noh u Bnai kaba la wan lynshop ïa ka Jaitbynriew hadien ba la pynkhyllem noh ïa ka Diengïei; ki ong “Ngi la sah ha ka Dum ka Lyngngoh.
" Hato haduh mynta ngi dang sah beit kumta ne ngi la kham lait na kata ka Dum ka Lyngngoh? Ka shong eh kumno phi shim ïa kata.
Ha ka Liang ka Niam ka Rukom ap Jutang, lah ban ong ba u Khun Bynriew u ïaisah ha ka Dum ka Lyngngoh lymda U Blei U ai ïa kata ka Jingshai.
Kumne, ngim lah lait na ka Shalyntem ka Por kaba pynkylla artad ïa ki Jingleh Jingkam ha ka Jaitbynriew.
Lada phi ong “Ngam kwah phah Skul ïa ki Khun namar la wanrah ïa ka Skul da uta u Kharlieh u Kharïong", ki Parashnong parathaiñ kin ñiew ïa phi kum uei? Kata ka Jingnang Jingstad ba la wanrah da ki Nongwei ka la pynlong ïa ki Khynnah ban tip ïa ka Pyrthei baroh kawei ryngkat bad ki Riti ki Deiti bapher bapher.
U Khynnah Khasi uba shait pyrkhat baroh shikatta ba ki Dykhar ki leh khongpong (Leit shongkurim ka Kynthei), u ïoh Jingtip ba ym dei tang kita ki Dykhar ba leh khongpong, hynrei u babun balang ha ka Pyrthei u leh ïa kata kaba u pyrkhat ‘khongpong’.
Ha kat kata ka Khep, u Khynnah Khasi u lah ban pyrkhat kylla “Pleng dei mangi ki Khasi kiba leh khongpong.
"Hato ym dei na ka Jingnang Jingstad bad na ka Jingïohi ïa kiwei kaba la pynlong ïa kiba bun ki ïing Khasi mynta ban sop da ka Tin ne Dewbilat (ka Khyndew na Bilat) ha ka jaka jong u Skum u Traw? Kam kut tang ha ka Ïing, hynrei ha ka Longïing ruh – ha ka Jaka ba u Kpa un sah beit ha Ïingkur ban peit ïa ki Pyrsa ki Para, um sngew ïahap shuh, u pynlong noh ïa ka Longïing kaba kynthup ïa u Kpa-ka Kmie-ki Khun.
Phewse, ha ka Jingleh kumta, ha ka Jingpeit shisynpeit ka paw beit kumba leh lang u babun balang ka Pyrthei baroh kawei (nuclear family); katba lada peit shynna pat, ka Jingïapher ka long Bneng bad Khyndew – U Kpa um pat dei uba tehsong ïa ka Longïing (Ka Kmie bad ki Khun shikur – U Kpa marwei lakajong).
Kumta, ïa ka iktiar Kñi um pat lah ieh namar u dei Shikur bad ki Pyrsa ki Para; katba ha kajuh ka por um lah leh hok shuh ïa la kajong ka Kamram Kñi, khamtam lada u leit shongkurim sha jngai na ki Kur.
Kumne, ka Jingkylla kaba la wan lyngba ka Jingnang Jingstad ka la rung ruh ha ka Pyrkhat Pyrdaiñ Khasi kaba la paw mynta ha ki Jingleh Jingkam ha ka imlang sahlang.
Ka Kamai Jakpoh ruh kam dei shuh mynta tang ha ka Rep ka Riang, la bun ruh kiba khaïi-pateng laiphewjait.
Ha ka Khaïi-Pateng, hato u Kpa un thoh ïa ka Kyrteng jong ki Khun ki bym dei ki Kur jong u ne jong ki Pyrsa kiba dei ki Kur jong u ha ka Dulir kum ki Nongïohpateng? Kane ka Jingkylli kan ym mih lada ka imlang sahlang Khasi baroh ka dang shaniah beit tang ha ka Rep ka Riang sawdong ka Trep i Mei ha ka Khyndew Kur Khyndew Shnong.
Kumne, ka shim por ïa u Khasi ban roi ha ka Kamai kajih.
Bunsien ka Kamai kajih ka neh tang shipateng bynriew katba dang im uta u briew (kane ka lah ban long namar ïa ka Iktiar u Shynrang Khasi, hadien ka Jingkylla leit ïingbriew, ym pat pynskhem haduh mynta mynne.
U shu ïai bunkam bad Kam Kur bad Kam Khun).
Ka Shillong ka la long ka Nongbah jong baroh shi thaiñ shatei lam-mihngi, kaba mut ba napdeng ki Paid Riewlum baroh, dei ki Khasi kiba la ïatyngkhuh nyngkong bad ka Jingnang Jingstad jong ka Juk mynta.
Jyn da la long Nongbah ka Aizawl ne kiwei ki Nongbah kiba ki Shynrang jong ki, ki la skhem lypa ha ka Iktiar, naduh mynno tharai ki la kiew stet!Hapoh ka Nongbah jong baroh ka Thaiñ kum ka Shillong, la ïakhleh lang ki Jaitbynriew bapher bapher; kumta ruh ka Shongkha khleh ka lah ban jia.
U Bah Fabian Lyngdoh ha ka Jingthoh jong u (ST 5.10.13), u da kubur ba ha ka Por jong ki Phareng la don shibun ki Babu kiba la wan ryngkat ki bahaïing na ri Thor sha Shillong.
Hadien ka Jingleitphai noh ki Phareng, bun ngut na kine ki Babu ki la kyllalong ki Kpa ha ki Longïing Khasi.
Kumne hadien ki spah snem, kita ki bym dei Khasi ruh ki la sngewtrai noh ïa ka Shillong.
Kawei na ka Jinglong jong ki Sorbah kaba pynlong ïa ki Nongshongshnong baroh ban sngewtrai ka long ka Jingïashongkha para maki.
Ïa ki Kynthei jong kawei ka Jaitbynriew la phah shongkha bad kawei pat.
Ïa kum kata, la leh ruh da ki Syiem ha ka Por hyndai na ka bynta ban ïateh Jutang bad kawei pat ka Hima.
U Bah Fabian u da kubur ïa kane ba ha Shillong, ki Khasi ki sngew ba ki la plie palat ïa ka imlang sahlang jong ki sha ka Pyrthei namar ïa ki Kynthei Khasi ym shym la khang ban ïashongkha bad kiwei, katba kiwei pat ki khanglad ïa ki Kynthei jong ki ban ïashongkha bad ki Khasi.
U la ong ba kane ka jia, lehse na ka daw jong ka Jingpoh ki Shynrang Khasi ne na kiwei ki daw.
Lada dei ha ka spah snem ba 15 ne 21 ne 22 ruh, ïa ki Kynthei la ïai peit ïai shim barabor kum kita ki Dak ki Shin bapaw shynna, ki Muhor jong ka Jaitbynriew.
Te, lymda don ka Jingïakylliang ïa ki Kynthei ha ka Shongkha Shongman, ka Jingkren shaphang ka imlang sahlang kduplang ha ka Nongbah kam kit Jingmut eiei.
Tangba sa leh kumno? Ka lah ban don shisha kata ka Jingtieng na ka liang jong ki Kmie ki Kpa bad ki Hynmen Shynrang jong ka Kynthei Dykhar ban phah shongkurim ïa la ka Khun ka Para bad u Shynrang Khasi namar ki Jinglong bapoh jong u Shynrang ha ka Dustur Khasi – kumba la shu ringdur ïa kaba lah ban dei shisha ha ka Pharshi Drama jong ka Maitshaphrang Movement “Juliet & Romeo".
Shillong,25 Risaw:Ka kong Aibianghun Kharbani ka la ujor sha Nongstoin PS ba ha ka 23 tarik mynta u bnai ha ka por 6 baje mynstep, ka kong Kresensia Lyngkhoi  ka la thombor ia ka nongsah wai ha ing jong ka ka kong Iba Mary Sun, da ki kynja tiar ba nep, ka kong Sun ka la mynsaw jur na katei ka jingjia.
Ki pulit ki la kem ia ka kong Kresen.
Shillong,25 Risaw:Ka Executive Committee jong ka Dorbar shnong Mawkhar, ka la pynrem jur ia ka jingjia kaba la jia ha ka 23 tarik mynta u bnai halor ka jingshah kawang Petrol Bomb ka synduk Alumuri  u bar jylla hajan ka ophis ka kur Nongrum.
Ka dorbar shnong ka la kyntu ia ki bor ka ain ban kem mardor ia kum kitei ki briew bad ban pynshitom tyngeh.
Ka Dorbar Shnong ,Mawkhar ka la maham ba kan ym shah da lei-lei ia ki riew bymman , ki riew runar  bad ki nongshim kabu ban leh ia kino kino ki kam pyntriem hapoh u pud u sam ka dorbar Shnong, ka la kyntu ruh ia ki nongshong shnong ba kin long kiba peitngor , husiar bad kiba phikir ban ym ailad ia kum kitei ki briew ban leh ia kino kino ki kam pyntriem hapoh ka shnong ka thaw.
Shillong, 24 Risaw:U bah Bindo M Lanong, uba dei u myntri rangbah ba ar jong ka sorkar barim MUA, haba pynmih jingthoh mynta ka sngi, ula iathuh ba ka Inner Line Permit, ka dei ka ain, kaba la pyntreikam da ka sorkar Phareng na Bilat, ha u snem 1873, kaba mana ia ki briew kiba shong nabar jong ki District ba kynthup ia ka Kamrpud, Darrang, Nonggong, Sibsagar, Lakhimpur, Cachar, Naga hills, KJ Hills bad Garo Hills (ba la weng noh pat ha u snem 1897), ba kin leit rung sha u pud u sam jong kitei ki District, khlem da shim ia ka Inner Line Permit.
“Tang ita ym don eiei palat nangta.
Ka long thik kumba thied tiket ban leit peitkai cinema ne shong rel shong erplein" ong utei u rangbah.
La ong shuh da utei u rangbah “Mano ba khie khohreh ILP san bnai, shwa ka elekshon MLA, ym dei u myntri rangbah, U Dr Mukul Sangma hi?" Ma u, uba la thung ia ka High Level Committee (HLC), ha ka 4tarik Nailur 2012, ha kaba la jied ianga kum u chairman ka HLC, 4ngut ki Minister RC Laloo, HDR Lyngdoh, P Tynsong bad Kong Ampareen Lyngdoh.
Sa lai ngut ki MLA, Bah Ardent Basaiawmoit, Metbah Lyngdoh, Bah L Rymbai bad nangta sa 3ngut ki CEM District Council, 3ngut ki khlieh nongsynshar, 3ngut na ki civil society bad 3ngut na kawei kawei ka Seng Bhalang, ia kaba la jied hi da U Dr Mukul.
Ong shuh katei ka jingthoh “Lait noh iwei I Minister Longkmie, iba la shim bynta lang bad kyrshan ia ka ILP, kumba dawa ki Sengbhalang, 3ngut kiwei pat ki Minister, kim shym pyrshah ia ka ILP, namar ki shu shong khlem krein eiei" ong ka kyrwoh, ba la pynmih mynta ka Sngi.
La ong shuh U bah Bindo, ba don ki stad kiba batai ba ka ILP, kan pynhiar ia ka roi ka par, ia ka shang kai pyrthei bad don pat kiba batai ba ka long kum ka jingban bein ia ki mynder ri bad don kiba ong ba dei ka ain phareng bad kumta kam trei kam shuh mynta.
“Kaba pynkyndit ruh ba ki don ki dorbar kiba hapoh kata ka Synjuk kiba khraw – Grand Council jong I bah John Kharshiing, kiba ieng pyrshah ia ka ILP, namar ka ktah ia ka hok ki mydner bad ka ktah ia ka kam shangkai pyrthei" ong ka kyrwoh.
“Don pat kito kiba ioh mluh na ka sorkar, ha ki jingiadei politik ne business, kiba ieng matlah ha tyngkhap ka sorkar, kito pat kiba ia kamai trok sha Jaintia Hills, kiba sngew ba ka ILP kam wan rah jingbha ia ki bad kumta ter ter.
Ka MTDF pat ka la pynsangeh syndon ia ka lehkmen syunrai, kaba ju pynlong man la u snem ha Umiam, namar kajuh ka daw, ka iakhih ILP" ong U bah Lanong.
Shillong,24 Risaw:“Ka Dorbar shnong Smit ka hap ban ai jubab balei ka la shah ia u paid bhur ban shim ia ka ain ha kti lajong’ ong ka kaiphod kaba dang iaid shakhmat halor ka jingjia shah pyniap ha Smit na ka daw ka jingiakynnoh Men-shoh-noh.
Katei ka kaiphod  u Addl.Magistrate Bah Donny Wahlang kam pat shym la poi sha kaba kut, hynrei ka dang iaid shakhmat.
Ka kaiphod ka kdew ba ka jingshim jong ki paidbhur ia ka ain ha la kti ka dei halor ka jingshah pyniap jong  lai ngut  ki briew kiba la shah kynnoh men-shoh-noh  bad katei ka jingjia ka la jia ha ka 16 tarik u Nailar 2013.
Lah ban kdew ba shi sngi hadien ba ka la mih ka jingiap briew ha Smit, ka  shnong Smit ka la lum ia ka dorbar pyllun hakaba la wan ban shim bynta shynrang bad kynthei bad ha katei ka Dorbar la mih ki jingong ba ka jingpyniap ia ki lai ngut kiba la shah kynnoh men-shoh-noh  ka dei halor ka jingphla jong u samla Lambha Nongrum uba la  khot ‘Pasan-Pasan’ haba la kylli ia ka daw ka jingshah bret  lyngkhuit jong u sha um, bad tang hadien khyndiat por u paidbhur u la tur sha ka  ing ba don kita ki pasan bad ki la shim shi syndon ia ka jingim jong ki ( na kiba iap ki don ar ngut ki pasan).
Ki la mih bun ki jingiakren hadien katei ka jingjia ba sngew shyrkhei ha Smit ha kaba don kiba ong ba ka dei ka jingngeit biej bad don pat kiba ngeit ba don  ki men-shoh-noh, la mih ruh ki jingong ba ki jingshisha baroh kin paw hadien ba u samla Lambha Nongrum u la ioh ia ka met kaba koit ba khiah bad hadien ba u la mih na hospital ( namar ha kato ka por u dang shah sumar ha Nazareth Hospital).
U Lambha u la mih na hospital,  ‘ U dei uba don ka jingpang duna bor pyrkhat, bad u dei ruh uba la sahteng ha ki jaka sah ( Hospital) ki briew kiba don jingduna bor pyrkhat ’  iathuh ka kaiphod  kaba peit bniah halor ka jingjia ha Smit.
Katei ka kaiphod  ka la ong ruh ba ka long kaba eh ban pynshisha ia kata ka jingngeit men-shoh-noh bad men-ai-ksuid , ‘ym lah ban pynshisha ia kata( menshohnoh)’, ong biang ka kaiphod kaba haduh mynta ym pat  dei kaba khadduh hynrei ka dei tang kaba dang iaid shakhmat.
Lah ban pynkynmaw ba 12 ngut kynthup shynrang bad kynthei , ki la shah kem ha ki pulit halor katei ka jingjia ha Smit bad napdeng kitei ki 12 ngut ki don ruh kiba la ioh jamin  bad don ruh kiba dang don  ha kti ki pulit.
Shillong,25 Risaw:Kawei ka thuk thuk ka la shah tuh na na Bakur Dawki, Lad jowai  bad ia katei ka thuk thuk ba la shah tuh la suba ba ki nongtuh ki la rah sha Bangladesh.
Mynta ka sngi ki pulit Land Custom Check Post LCS ki la ioh ban kem ia ar ngut ki khar Bangladesh kiba la tip kyrteng kum u – Suhaq Mia 35 snem bad u Sanal Mohd Chanmia  na ka shnong  Kusta  Samolta PS Katwali, Mimensing district.
Ia kitei kiba la shah kem la ujor FIR bad la register case section 14 Foreigner Act.
Jowai,25 Risaw:Ki dkhot ka Village Defence Party (VDP) jong ka shnong Iongkaluh East Jaintia Hills District, ha ka kyrwoh ba la pyllait da u  ma Verify Dkhar Secretary bad u Midaling Dkhar President  ka VDP, ki la pynbna ba la maham ia kino kino ki briew kiba wan rah ka jinghuri hura iashoh iadat  dih buaid hapoh shnong pohthaw.
Na ka liang ka VDP ka shnong Iongkaluh hadien ba ka la mad bad ia kynduh shi bun ki jingeh na ka por sha ka por tang na ka daw ka jingiadih kyiad buaid bad ka jingioh lad ban die kyiad pathar kane ka wan rah shibuh ki jingkulmar hapoh ka shnong ka thaw, kumta u la ong ba ki bor ka VDP kin nym shah shuh iano iano ban pynieng kali, iashong lang ha surok ne ha ki kyndong kynshrot ka shong khlem kano kano ka kam palat ia ka por 8 baje janmiet shaneng.
Ka VDP ka la ong ruh ba lada don kino kino kiba leh pynrshah ia kane ka shnong kan nym map bad kan pynshitom kat kum ka ain, kane ka jingmaham kan trei kam naduh ba la mih kane ka khubor.
Shillong,25 Risaw:Ki pulit ki la iathuh ba mynhynin ka sngi ha ka por 5 baje mynstep , ki runar ki bym lah ban tip ki la tuh ia kawei ka Bolero Camper kaba don ia u nombar ML 05 K 5028 na ka jaka sah ka kong Bapyntngen L Nongbri ha Mawiong Umjapung, Shillong.
Damascus (Syria),25 Risaw:Ki shipai ki swar ka sorkar Syria mynta ka sngi ki la ther kuli ia ki nongiakhih pyrshah sorkar bad katei ka jingjia ka la jia hajan ka nongbah Damascus ha kaba 40 ngut ki nongiakhih ki la iap ha katei ka jingjia, ong ka tyllong khubor.
Katei ka jingther kuli  ka dei kaba la leh da ki bor shipai ka Syria pyrshah ia ki nongiakhih kiba tur pyrshah ia   u President  Bashar Assad.
Shuh shuh , la ioh lum jingtip ba ki riew kieng atiar ka  Kurdish  ki la hiar thma ia ki nongiakhih ka jihadi  ha ki thain shatei ka Syria kaba mar khappud bad ka Iraq ha kaba la mih bun ki jingjulor bad ki jingduh jingum  ha baroh arliang.
Kiba kum kitei ki thma pohing bad ki jingia umsnam ki dei kiba ju jia khah khah  ha Syria bad kaba kum katei ka jingjia ka dei ka ba la jia ha ka sien kaba lai h akatei ka Ri.
Katei ka jingiather kuli  hajan Damascus ka la mih tang da ki kynta hadien ba u President Assad u la kurup ia ka sorbah ka  Hatitat al-Turkomen ka bynta ba shathie jong ka nongbah, kaba dei ruh ka khyrdop bah kaba pyniasoh ia ka Nongbah bad ka Damascus International Airport.
Ka thymmei khubor ka la iathuh ruh ba ki 40 ngut ki nongiakhih ki la iap hadien ka jingther kuli jong ki shipai Syria ha ki bynta ka thain  Otaiba,  bad la ioh ban kurup shibun ki tiar siat kiba kynthup ia ki rocket , ia katei ka bynta ba la jia katei ka jingjia la tip kum ka Eastern Ghouta,  kaba dei ruh ka jaka kaba la jia ka jingther lyer bih ha u Nailar ba la dep ha kaba kynthup naduh ki shynrang, kynthei bad ki khynnah khyllung ki la iap.
Uwei na ki heh shipai ka Syria haba kren bad katto katne ki lad pathai khubor u la ong ba napdeng kitei ki 40 ngut kiba la iap ki don ruh ki nongiakhih pyrshah kiba dei ki bar-ri , ha ki khubor TV kiba pathai khubor la iohi ia bun tylli ki metiap kiba la pynthiah lyngktar harud wah  ryngkat bad ki tiar ialeh jong ki ki riflle bad ki hand grenade.
“Ngin nang jam shakhmat na kawei ka jingjop sha kawei pat" ong u heh shipai uba la batai ba ki bor shipai ki dang iakhun shaid shis shaid ban pynduh jait ia kiba kum kitei ki kynhun thombor bad ki kynhun ialeh pyrshah.
Shillong 25 Risaw:U Bah Welcome Dkhar, u la phah ka jingujor sha u Lat ka jylla pyrshah ia ka rukom thaw Konstituensi thymmai u Bah MB Rymbai, Chief Executive Mmber (CEM) Jaintia Hills Autonomous District Council (JHADC)ha kane ka kynti watla ka  Komiti phiah konstituensi, ne ka Delimina tion Committee jong u ka la iaid shaphrang ban trei la ka kam bad pyndep ruh ia ka jingpruid dak, kumno ban thaw iaki Konstituensi thymmai.
Ha ka jingujor sha u Lat, u Bah Dkhar u la kdew ba ka rukom thaw konstituensi jong u Bah MB Rymbai CEM, ka long kaba  be-ain namar ka iaid lait na ka kyndon Sixth Schedule, jong ka Riti synshar ka Ri India.
Ki daw kiba  u Bah Dkhar MDC u pyrshah ki kynthup ia ka jingbunbriew  bad ka jingkhot da ka Public hearing.
Haba pynshai u Bah Dkhar u kdew ba ka jingbun briew ka long kaba iapher haduh katta katta na kawei sha kawei pat ka  constituency thymmai, kata don kiba kdup haduh 10-11 hajar ngut ki paidbah ,don pat ki kdup tang 3300-400 , 5000, 6000, 7000 bad 8000 ngut, kumta kum kane ka jing pruid dak u Bah Dkhar u kynnoh ba ka long ka bym biang.
Nangta ka jingkhot da ka Public Hearing, ruh u Bah Dkhar ujor ba kum katei ka jingleh ym thoh satia ha ka ain Sixth Schedule, namar kata ka long kaba be-ain.
Shuh shuh halor katei ka jingleh  u Bah Welcome Dkhar MDC , u kyntu ia u Lat ka jylla ban leh ia kaba donkam pyrshah  ia u CEM bad ruh ban pynkhein noh syndon ia u na ka shuki CEM, namar  u la pynkhein ia ka ain Sixth Schedule jong ka Konstitiwshon ka Ri India.
Shillong,25 Risaw:Ka Myntri ka tnad kam sor ka jylla ka kong Ampareen Lyngdoh, ka la kyntu ia ki wei pat ki nongmihkhmat jong ki konstitwensi bapher bapher ka nongbah Shillong ba kin pynmih pisa na ki skhim bapher bapher jong kin a ka bynta ban pynthaba ia ka sor Shillong da kaba buh ia ki jingpynthaba ding ha manla ki rud surok.
Ka la ong ba kiwei pat ki nongmihkhmat ki lah ban iarap ia ka tnad Urban da kaba pyni ia ki jaka ba I donkam ban buh ia kitei ki Street light ha ki konstitwensi jong ki.
Ka Myntri ka tnad pynroi sor ka jylla ka la iathuh ba ka tnad Urban ka la dep buh ia ki LED light ha kiba bun ki jaka kiba ha kine ki khyndiat snem ba la dep ki dei ki jaka kiba dum, ka la ong ruh ba katei ka jingpynthaba ia ka sor kan iarap ban pyntieng ia ki runar kiba thmu ban leh ia ki kam pyntriem.
Haba kren halor katei ka phang ka kong Ampareen ka la pynpaw ia ka jingsngewsih halor ka jingbym khein snep ki riew shim kabu ia ki tiar paidbah da kaba pynduh pynpait ia ki street light hynrei ka la maham da kaba ong ba mynta ka tnad Urban kan peitngor bha ia kiba kum kitei ki jingleh.
“Ia mynta hi ka tnad Urban kan kham pynleit jingmut shuwa sha kito ki jaka ki bym hap hapoh ka Municipal ban buh street light" ong ka kong Ampareen.
Shillong,25 Risaw:Ka shnong Smit , lyngba ka kyrwoh ba la pyllait paidbah da u Sordar Bah K M Syiem ka la pynbna paidbah ba mynta u snem la khang  ban die kyiad bad baroh ki jingdih bu-aid ha ka 13 bad ka 14 tarik u Naiwieng kaba long ka sngi Pomblang bad ka shad ka Hima Khyrim.
Jowai,25 Risaw:Uwei u khynnah uba la tip kyrteng kum u Kitbok Dkhar 12 snem ka rta na ka shnong Mooshrot West Jaintia Hills District u la jah na la iing sah jong u hi naduh ka  24 tarik mynta u bnai naduh ka por 07:00 baje mynstep.
Utei u khynnah u dei u khun jong u ma Basil Suchiang bad ka kong (L) Kolni Dkhar.
U kpa jong une u khynnah u ma Basil u la iathuh ba hadien ba u la dep ban mai bad sneng sympat ia u na ki katto katne ki daw ba u khun jong u leh tam ha katei hi ka step bad mar syndep ai jingsneng ia u, u ne u khun jong u u la mih noh na la iing, u ma Basil u la ong ruh ha ka por ba une u khynnah u mih na iing u phong ka sopti poh rong saw bad ka patlun Jean rong Blue bad u don ka jingthoh dak iing ding ha ki bynta jong ka shadem jong u, ia une u khynnah ym shem la tip shano u leit bad u don bad naduh katei ka por haduh ba la thoh ia kane ka khubor ym shem la iohi shuh ia une u khynnah hapoh shnong poh thaw bad sha jan shnong ruh kumjuh.
Ha ka jingiadei bad kane ka jingjah une u khynnah u kpa jong u la leit ban ujor da ka FIR hynne ka sngi 25tarik u risaw  ha Police Out Post Raliang, West Jaintia Hills District.
La kyrpad ruh ia kino kino kiba iohi bad lap ia une u khynnah kin sngewbha ban phone ha kine ki number 9856990757 / 9856993461.
Shillong, 25 Risaw:Na ka bynta ban ioh iakren ha ka lympung kaba kham iar bad ba yn ioh ban shim jingmut lem na ki nongsynshar shnong, ki nonghikai, ki riew shem phang, ki sengbhalang bad ki samla ha ki 11tylli ki District jong ka Jylla, ka sorkar ka la thung ia ka komiti ban khlieh da U bah P Tynsong myntri kam pynroi nongkyndong ka sorkar Jylla, ha ryngkat  bad U Clement R.Marak, myntri bor ding, kong  Dr M.Ampareen Lyngdoh, myntri pynroi sor, Bah R.V.Lyngdoh, MLA, Bah Kennedy Khyriem, Parliamentary Secretary, Bah Justine Dkhar, Parliamentary Secretary bad U Cherak W.Momin, Parliamentary Secretary, ba kin long ki dkhot ki ban shim bynta lang ha katei ka jing ia syllok ha ki jingleit bapher bapher.
La khot namarkata ia ki paidbah, ba kin ia shim bynta khnang ha kitei ki jingialang, ha kaba ia ki tarik, yn pynbeit da ki deputy commissioner bapher bad ban ioh ia ka ain, kaba dei ban khanglad shisyndon ia ka jingwan tuid ki bar Jylla.
Yn pyllait paidbah ia ka jingtreikam jong katei ka komiti, ha ka 1tarik Naiwieng 2013, ha kaba yn plie da u myntri rangbah ka Jylla, ha ka 1tarik Naiwieng 2013, ong ka kyrwoh ba la phah da U Commissioner & Secretary jong ka tnat Political jong ka sorkar Meghalaya.
Shillong,25 Risaw:Na kylleng ki hima ka ri-Khasi ki la wan ban pyni ia ka sap rwai bad ka sap shad tynrai mynta ka sngi ha ka Tamasa Monolith ha Mawphlang, ki la don ki shad mastieh, ki shad puh lyngkha, shad pliang, ka kynheh ki nong Sohbar, ka shad dung khohner, ka shad wait bad kiwei.
Ka la don ka rwai na ki sur nylla ka Hima Sohra, ka Pynter Orchestra, ka Hima Khyrim bad ka shad kiew ing ka Raid Mawja.
Nalor kiba bun ki jingia shim bynta katei ka Tamasa ba la wan ban pyni da ki Hima bapher bapher kaba ym kham ju iohi koit ha kine ki sngi mynta ka dei ka put Muin, la pyni ia katei ka put muin da ki katto katne ngut ki longkmie na ki thain Bhoi.
Haba ia kren bad i kong Jai Makrih, iwei na ki nongput Muin na ka shnong Phambir, thain Nongpoh Ri-Bhoi i la ong ba la ju pyndonkam ia katei ka put Muin ha ki ing iap briew, haba ia shongkai bad ha kino kino kip or ba ki  shu kwah put sngew tynnad.
Ka put Muin ka dei ka kynja jingput kaba ki teh da u ksai ia u kynja  siej rit uba la shna kyrpang bad ki put na shyntur ryngkat  ka jingtan ia uto u ksai uba teh ha i siej rit ba kan wan sur.
Shillong,25 Risaw:U Myntri ka sorkar pdeng uba dei ia ka tnad Tribal Affair ka jylla u V.Kishore Chandra Deo haba ai jingkren mynta ka sngi u la ong ba ka long kaba donkam ban pynneh pynsah bad ban iada ia ka jinglong tynrai jong ki riewlum, haba snoh kti ha ki kam pynroi na ka bynta ki riewlum kane ka jylla u Kishore u la kular  ba un iarap ban seng ia kiwei ka skul jong ki riewlum ka ka Eklavya, lane kata ka model school hynrei u la ong ba donkam jaka haduh 15 Acre ban tei ia katei ka skul bad u la kyntu ba ia katei ka jaka ban seng iakatei ka skul donkam ban ioh ka jingmynjur na ka sorkar jylla.
U la kyntu ruh ba kim dei ban long kiba kyrkieh ban tynruh ia u man ka por  ha kaba ia dei bad katei ka jingkular jong u hynrei ki dei ban ailad shuwa ba un ia kren bad ki para MP jong u bad u la tip hi ban leh ia kaba donkam.
U Dr.D.D Lapang u la ong ba u Myntri ka tnad Tribal Affair u V.Kishore Chandra Deo u dei u briew uba aiti na ka bynta ban shakri  na ka bynta ki paidbah bad ka ing jong u ruh kumjuh ka dei ka ing kaba ai ka jingshakri ia ki paidbah.
“U la long u MP ka Lok Sabha la 5 sien, u MP ka Rajya Sabha shisien, ka lok jong u dei ka Artist , ki khun jong u ki la ioh ka kam ka jam hynrei kim shym la treh ban trei naba ki kwah ban shakri ia u paidbah"ong u Dr.D.D Lapang haba kren shaphang u Deo uba la wan ban jngoh ia ka Tamasa Monolith.
Ka kong Wansuk Syiem , MP ka Rajya Sabha haba ai jingkren ha katei ka sngi ka la ong ba u Deo u dei u riewlum bad u tip khambha  ia ka jinglong jingim ki riewlum, ka la ong ba u la leh shibun ki kam pynroi ha ka jaitbynriew kaba ma u wan, ka la kyrpad ba un iarap ban leh eiei ia kane ka jaitbynriew rit paid ki riew lum ha ka jylla.
Ka kong Wansuk ka la ong ba u Kishore u dei u riewlum na Araku Valley ka jylla Andhra Pradesh.
U CEM ka KHADC haba ai jingkren kum u khlieh jong ka KHADC u Bah PN Syiem u la ong ba kane ka Tamasa ka dei kum ka jingpynphriang bad ka jingpyni ia ka kolshor bad ka jinglong tynrai ki Khasi khnang ba kiwei pat kin ioh tip ia ka jingriewspah ka kolshor jong ki Khasi.
Shillong,25 Risaw:Ka tnad pulit ka la pyntip ia kito ki samla ba ia khun ia ka kam pulit ha ka Follower jong ka Eastern Range bad kiba la dep ia ka  PET RACE  bad ki bym shym la wan ban ripod ha 1st MLP Bn, Mawiong na ka bynta ka  Trade -Cum- Screening Test ki lah ban wan naduh ka 26, 28,29 bad 30 tarik mynta u bnai ryngkat bad ka Admit Card PET jong ki, ki kot ki sla orginal, ki sertiphiket orginal bad ki dei ban wan ripod sha  1st MLP Bn Main naduh ka por 6 baje mynstep.
Kito ki bym lah ban wan ha  katei ka sngi ba la buh yn ym lah shuh ban dang khot ia ka TCST hadien ka 31 tarik mynta u bnai.
Ka Eastern Range ka dei kaba kynthup ai ka East Khasi Hills , Ri-Bhoi , West Jaintia Hills , East Jaintia Hills , West Khasi Hills bad South West Khasi Hills.
Shillong, 27 Risaw:Katkum ka phang ba la kdew haneng ka Indian Catholic Youth Movement Shillong Archdiocese, kan pynlong ia ka Mass ba kyrpang bad kynmaw burom ia kiba lah khlad noh, ha ka 2 tarik u Naiwieng mynta u snem kaba dei ruh ka Sngi All Soul’s Day ha ka por 4:30 janmiet ha St.Joseph Church Mawkhar Parish.
Na ka liang ka ICYM ka kyrpad ia baroh ki para ba ngeit bad khamtam ia ki para samla kiba hap ha ki Parish bapher bapher ba kin pyllait por lang ha katei ka sngi ba kyrpang bad ia shimbynta lang ha katei ka sngi.
Halor katei ka phang ka ICYM Shillong Archdiocese ka kyrpad rit ia ki para samla ban ia wan poi khnang khnang ha katei ka sngi bad ban pynbna lem ia kane ka khubor sha baroh ki paid ‘riewngeit jong ka Balang, ong ka kyrwoh na u Samla Wilfred Sohphoh Publicity Secretary jong ka seng.
Shillong, 25 Risaw:Ki nongialam sengbha lang ha ka jingiakren mynta ka sngi bad katto katne ngut ki nongthoh khubor, ki la pynpaw ia ka nongrim ba ki ieng halor ka jingdawa ban pyntreikam ia ka ILP bad kumjuh ruh halor ka nongrim ba la hap ban pynlong da ki jingiakhih.
Na ka liang jong u President ka KSU, u Bah Daniel Khyriem u la ong, ka dei ka jingleh mynthi jong ka sorkar kaba la pynlong ia ki sengbhalang ban pynlong ia ki jingiakhih.
“Ngi ki sengbhalang ngi ai ka jingsngewnguh ia ki paidbah kiba kyrshan ia ka jingiakhih ka jong ngi kaba la neh mynta 2 bnai kynthih ban dawa ia ka ILP bad bun ki peit bad kylli balei ki NGO ki pynlong ia ka jingiakhih ban dawa ia ka ILP bad bun snem ki sengbhalang kila iakhih bad la pyntreikam ia ka inter state worksman Act hynrei kane kala pynbitar ia ki sengbha lang bad ia u paidbah namar ba ka sorkar kam shym la pyntreikam hok ia ka ha kaba yn shym la pynkhlain ia ka tnad Labour ne wat ban thung ia ki 39 ngut ki Labour Inspector haduh mynta bad kane ka pyni shai ba ka sorkar kam long serious halor kane" la ong shuh shuh u  bah Daniel.
Une u nongialam ka KSU u la ong ruh ba, ka sorkar kala thaw ia ka HLC on Influx bad haba kane ka kynhun kala ai ia ka recommendation ban pyntreikam ia ka ILP ka sorkar kala aidaw bala jan palat ka elekshon bad ynda la dep ka elekshon ha u bnai April u Cm ym lah ban rai bad ula ai daw ba u hap leit Delhi bad ula kular ban iakynduh ia ki sengbhalang ynda la wan phai hynrei ula iakynduh ia ki nongialam sengbhalang hadien phra bnai bad ha kine ki phra bnai u CM ula wanrah ia ka Tenancy Bill da ka jingthmu ban pynjah ia ka rai bala shim da ka HLC on Influx ban pyntreikam ia ka ILP.U President ka FKJGP, u bah Joe Marwein u la ong, ki sengbhalang kila dawa ia ka ILP naduh u snem 2011 bad ha kane ka snem ba ka sorkar MUA 1 hapoh ka jingialam u Dr Mukul Sangma ha kaba ki sengbhalang kila pynlong ia ki jingiakhih kiba jai katba nang iaid ki sngi ki snem ban pynkhlain ia kane ka demand bad dei ha u snem 2012 ka sorkar kala thaw ia ka High Level Committee on Influx ha kaba la iadonbynta ki heh sorkar, ki Chief Executive Member jong ki Autonomous District Council, ki Rangbah Shnong,ki nongialam seng bhalang bad haba kane ka kynhun kala iakynduh 5 sien kala shim ia ka rai ban pyntreikam ia ka ILP namar ha kane ka jingiatai la shem ba dei tang ka ILP kaba lah ban tehlakam ia ka Influx, hynrei kaba sngewsih ka long ba ka sorkar kala shu kyntait beit ia kane ka Recommendation jong ka High Level Committee bad kam kwah shuh ban iakynduh ia ki nongialam sengbhalang.
Ha ka sorkar MUA 2 ngi la iakynduh shi sien ia u Dr Mukul bad ula pan por ban study bha ia kane ka Recommendation bad hadien katta u khlem khot shuh ia ki sengbhalang bad u Myntri Rangbah mynta u ong ba ym kwah shuh ban iakren bad ki sengbhalang namar ba ki stick beit ha ka ILP bad na ka liang ka sorkar ngi iohi lehse ba kala shu thok bad lehkai bad ban pynjlan ia ka por ha kaba iadei bad ki sengbhalang da kaba shu pynlong ia kita ki committee, la bynrap u bah Marwein.
" Ha ka state jong ngi ha kito ki por ka don ia ki restriction Areas Permit (RAP) la weng noh ia ka bad ym shym la pyntreikam shuh ia kino kino ki mechanism ban tehlakam ia ka influx bad ki don kiwei kiwei ki ain kiba tlot ki bym lah ban tehlakam ia ka influx, na katta ka daw ki sengbhalang ki dawa ia ka Inner line permit ka ain kaba khlain kaba lah ban iada ia ka jaidbynriew" la ong shuh shuh une u nongialam ka FKJGP.U la ong ruh ba, ka jylla ka don ia u pud u sam uba jrong bha bad ka Assam bad Bangladesh bad ha NE hi baroh kawei la ker sawdong da kita ki ri Bangladesh, Myanmar, Nepal bad Tiber kine ki ri ki pynmih shibun bah ki Refugees bad kine ki wan rung ha ka thain NE bad haba kila ioh ia ka Indian Citizenship ki ioh ban rung ha Meghalaya da kaba suk bha namar ba ym don shuh kita ki ain kiban tehlakam ia ki bad kane kadei ka jingeh kaba u paidbah u iakynduh bad kaba buh ha ka jingma ia u trai ri trai muluk.
U la ong ruh ba u Mukul ula ong ba ki jylla kiba pyntreikam ia ka ILP ki mad ia ka jingeh halor ka jingwan rung kyrthep ki nongwei ryngkat bad ka jinghiar ki trai ri trai muluk ha ka jingdon paid, Nga kubur ia katta, hynrei ka long pat kumne ba kine ki jylla kiba la mad bha ia kane ka jingeh bad lyngba ka jingioh jngai jong ki nongmihkhmat kila wanrah bad pyntreikam ia ka ILP namar ka jingioh rung laitlan ki nongwei ki trai ri kila shah ktah ha ka khaii ka pateng wat ha ka synshar khaddar ruh hynrei kine ki nongwei haduh mynta ki dang exist hi, Ki Chakmas jong ka Tripura kila kylla long rit paid hala ka ri bad ki Nepali kila synshar ha Sikkim ha kaba ki sikkimese kila kylla long rit paid, Ula ong ruh ba ki jingiakhih kila mih man la ka por namar ka jingwan tuid ki nongwei kiba la buhai shnong bad bat lut ia ki kam khaii pateng bad ki jylla kiba la pyntreikam ia ka ILP mynta kim don jingiakhih shuh kumta donkam ia ka ILP ha Meghalaya ban tehlakam ia ka jingwan rung kyrthep ki nongwei bad ula kyntu ia u CM ban pyntreikam noh ia ka ILP bad ban weng syndon ia ka kyntien Influx na kane ka jylla khnang ba un ioh shongsuk shongshngain.
Na ka liang jong u bah Sadon Blah nogialam ka HNYF, u la ong haba ki sengbhalang kila dawa ILP ka sorkar kala thaw ia ka committee bad haba kane ka committee kala rai ban pyntreikam ia ka ILP u CM u ong ba kadei ka political ploy hapdeng ki ngo,s bad ki political party ban dawa ILP hynrei ha ka por ba thaw ia ka committee u ong ba kam don kano kno ka political connections.
Kane kadei tang ka jingthmu ka jongu ban ialam bakla ia u paidbah.
“Ka jingwantuid ki bar jylla ka buh ia ka jaidbynriew ha ka jingma kaba khraw hynrei ki seng sain pyrthei kiba ialeh ban pynheh iala ka vote bank ka long kaba kham ma shuh shuh namar tang ban bha ki politishan bad ki seng sain pyrthei  ki kynthoh  ia ka ILP ba kan ktah ia ka tourism ban pynkhein ia ki riti synshar paidbah, hynrei ngin leh aiu ia ka roi ka par lada ngi duh iala ka hok bad iala ka identity" la bynrap u bah Blah.
“U mukul u ong ba ka ILP kadei ka ain phareng kaba la rim, u kyntait tang ia ka ILP hynrei ka ILP ka dang don ha kane ka jylla bad ka sorkar kam lah pat ban pyni ia ka Repealling Act jong ka Garo Hills, ka ILP kadei ka ain kaba la rim hynrei lada donkam ban pynthymmai dei ban pynkylla katkum ka jingiaid ka por bad ngi sngewthuh shai ba yn ym lah ban bud thik kumba ka long mynshwa" pynkut kane ka kyrwoh khubor.
Shillong,27 Risaw:Ka seng lehnoh ba dang shu mih thymmai ka Achik National Liberation Army (ANLA) ka la byr ngem ia ki trok dewiong kiba kit palat ia ka 9 ton  kiba dang iai bteng ban kti ha kine ki sngi ha Ri-Lum Garo.
U Chairman ka ANLA u Mikkim Achik, ha ka jingpyllait khubor mynta ka sngi u la ong ba ka sorkar ka la buh ia u pud ba ki trok kim bit ban kit palat ia ka 9 ton u dewiong hynrei kik trok ki dang iai bteng banpynkhein ia ka katei ka hukum.
Ka ANLA ka la pynbna ba katei ka hukum thymmai jong ka kan treikam naduh ka 15 tarik u bnai ban wan.
Kateie ka seng lehnoh thymmai hapoh Garo ka la ong ba ka seng ka kwah ban pyntreikam ia kahukum ba ka Ing bishar ba ha khlieh duhka Ri ka Supreme Court ka la pynmih ha u 2003 bad ka lal pynpaw ruh ba ka kwah ban pyntreikam ia katei ka hukum na ka bynta ka jingbha ka surok NH 62.
Shillong,25 Risaw:Ha ka por 12 baje la lah, u  Myntri ka sorkar pdeng u V.Kishore Chandra Deo uba dei peit ia ka tnad Tribal Affair,  u la plie pyrda ia ka Tamasa Monolith ha Mawphlang bad hadien katei la sdang ia ki prokram bapher bapher da ki jingkren jong ki kongsan kiba la shah khot sngewbha, ha kaba ki la pynsngew ia la ka jong ka jong ka jingkren jong ki ha kaba ia dei bad ka jinglong tynrai ne ka kolshor jong ki Khasi.
Bunbah ki paidbah kiba la wan sha katei ka sngi plie ia ka Tamasa ka Monolith, ki la iai ap ia ka pali ba kin ioh sngew ia ka jingkren jong u Myntri ka sorkar pdeng halor katei ka Tamasa kaba la pynlong ha ka sien kaba nyngkong eh ha ka jylla, kiwei ki kongsan ki la dep kren bad mynta ka la poi sa ka pali jong u Myntri -Kishore ban pynsngew ha u paidbah ba la ialum lang ha ka juh ka jaka ba la pynkhreh kyrpang na ka bynta ban pynlong ia ka jingialang.
Naduh ba sdang ka jingialang baroh ki iaid beit iaid ryntih, hynrei shi kyntien ar kyntien tang hadien ba u Myntri u dang shu dep tang ban ai khublei ka la don ka jingthut ha ka bording kaba ktah ia ki tynghong pynsawa, ha katei ka por ki nongpyniaid ia ka jingialang kim banse ban pynsangeh shipor ia ka jingkren jong u ha kaba u la ap ban ap haduh kumba shiphew minit eiei bad hadien kata la lah biang ban pynbiang ia ki bor jingsawa.
Joit marsien ieng ha sien ieng kaba ar  na ka jaka shong jong u, u Myntri khlem pynslem shuh u la bteng ia ka jingkren kaba slem tam tang kumba 2 minit eiei bad hadien kata u la shong biang bad ka jingialang ka la wai.
Haba shu sngap ia ka sur kren u Myntri ha ka sien ieng kaba nyngkong na ka jaka shong ban ai jingkren , sngew kumba ka jingkren u Myntri kan long kaba kham jrong hynrei haba ai jingkren ha ka sien ieng kaba ar pat ki jingkren ki shu tlum tlam, lehse ka dei ba ki la jah lut ki mat kiba u thmu ban kren.
Shillong, 27 Risaw:Ki paidbah ka thian Ri-Bhoi sepngi ki la hap ban thied lypa shibun ki mombati namar ba ka bording kam ju meh thikna.
“Ka jingbym ioh bording khah khah ka long ka jingeh ba ki paidbah ki mad man ka por ha ka thain Ri Bhoi sepngi," ong u Bah Najim Kharmalki, Vice Chairman ka Western Ri Bhoi Development Council (WRBDC)U la ong  ki paidbah ka thain kiba ban pynlut pisaa ban thied umphniang sharak bad mombati ban tbeh jingshai ha ka por miet katba ka bill pat ki hab ban siew man u bnai kumba ai ka MeECL.U Bah Najim ula iathuh, ba ki khynnah skul kiba ialeh ia ka tes na bynta ka matrik kaba dang iaid shaid shaid ki shem jingeh ban pule kot bad kumjuh kito kiba hab pynkhreh ia ka ekam final ban wan haba ka light kam poi thikna.
U la pynpaw ba ka bording ha katei ka thain ka long kum ka disco light, ka meh shiphang bad ka jah noh shiphang bad don ki khep ba ka MeECL ka ai bording mynsngi, katba manmiet ki hap ban shongdum.
U la ong, ba ka thain Ri Sepngi ka la shah leh bein palat naduh ki nongmihkhmat haduh ki tnad treikam bapher bapher ka sorkar jylla, bad wat ki kompani mobile kum ka Reliance bad ka BSNL kiba la treikam ha katei ka thain hynrei tang shu duh ka light kitei ki kompani ruh kim lah shuh ban treikam, kane ka la pynsohsat ia ki paidbah kiba pyndonkam mobile na bynta ban kin suk trei kam trei jam.
Shillong, 27 Risaw:Ki 13 tylli ki sengbha lang ki la bteng biang ia ka jingiakhih ban dawa na ka sorkar jylla ban pyntreikam noh mardor ia ka Inner Line Permit ( ILP) hapoh ka jylla, da ka pakhang surok miet kaaba 3 miet kynthih, naduh ka miet jong ka 29 tarik mynta u bnai.
Ia katei ka rai ki sengbhalang ki la shim hadien ka jingiakynduh lang kaba kyrkieh.
Ka jingpa khang surok kan sdang ha ka 29 tarik naduh ka por 7 baje mynmiet haduh 5 baje mynstep ha baroh lai miet.
U President ka GSU u Tengsak G Momin u la ong ba ki nongialam jong ki 13 tylli ki sengbhalang kiba la iakynduh ha ri Lum Garo Hills ki la shim ia ka rai ban pynlong ia ka pakhang surok miet ha ka 29, 30 bad 31 tarik mynta u bnai ka ban sdang naduh ka por 7 baje janmiet kan kut pat ha ka por 5 baje mynstep.
U Tengsak u la ong ba ka daw kaba la pynlong ia ki sengbhalang ban bteng ia ki jingiakhih ka dei halor ka jingmynthi jong ka sorkar ban pyntreikam ia ka Inner Line Permit kaba ki sengbhalang ki la dawa.
U la ong ruh ba ka jingthmu ka sorkar ban pyntreikam ia ka Tenancy Bill ka dei tang ban pynthame ia u paidbah na ka jingdawa ki sengbhalang ia ka ILP.U la ong ruh ba ka Tenancy kan iarap ban tehlakam ia ki nongwei kan nym iarap haduh katta katta namar ka don ia kiba bun ki jingduna namar ba kane ka Bill ka thew tang ia ki nongshongwai bad kaei ka ban jia pat ia ki iing kiba ki briew kiba sah da kaba shna da ki skum bad ki iing sop plastik hato kane ka aiñ kan tehlakam ia kine ki iing kiba don khamtam ha ki khappud bad ka Bangladesh khamtam eh ha ki jaka kiba don ki par dewiong.
Une u nongialam u la ong ruh ba ia kane ka bill donkam ban iatai shuh shuh hynrei ka sorkar kam dei pat ban klet ban pyntreikam ia ka ILP kaba long ka aiñ kaba khlaiñ bha ban tehlakam ia ka jingwan rung kyrthep ki mynder ri bad ki nongwei bad u la ong ruh ba ka jylla ka la don ia ka Land Transfer Act hynrei kaei kaba jia ka long ba kane ka aiñ ka don la ki jingduna namar ba ki bar jylla ki dang lah ban pynhiar pateng ia ki jaka da kaba ioh jingbit na ki District Council.
Shillong, 27 Risaw:Ka Rong ka Taw jong ki Mawbynnaw ne ka Monolith festival ba la pynlong da ka KHADC ka la kut noh ha kane ka sngi Saitjain, hadien ar sngi ha Law Kyntang ha Mawphlang kaba jngai kumba 25 km na nongbah Shillong.
Ha kane ka Rong ka Taw, da ki hajar ki paidbah ki la tuid wat la ka long ha ka sien kaba nyngkong eh hadien ba la seng ia ka KHADC ha kane ka jylla ha u snem 1952.
Ki paidbah na kylleng ki jaka, ki nongwei nabar ri, bad napoh kane ka ri, ki la wan ban sakhi bad ban mad ia ki jingbang kane ka Rong ka Taw kaba la wan ban iashim bynta da ki 53 Hima bad ruh ki jingpyni ba dei tynrai na kylleng ki jaka kiba hap hapoh ka jingpeit ka KHADC.Ia kane ka Rong ka Taw la plie paidbah da u myntri ba peit ia ki rit paidbah riewlum u V Kishore Chandra Deo.
Ka don bun kiei kiei kiba pher shisha ha kane ka Rong ka taw jong ki Mawbynna namar ba baroh kiba la pyni, la leh ki dei kiba long tynrai, kiba kham niar ban iohi bad lap ha kine ki sngi ba mynta.
Naduh ka riam ka beit, ka bam ka dih, ka shad ka kmen,  ki tiar ki tar, ka iing ka sem nalor kiwei, la sei ha kane ka rynsan, kaba ka KHADC ka la thmu ban long kum kawei na ki lad ban pynriewspah bad ban pynkhie im biang ia ki kolshor ba la jan duh bad ba la duh jong ki Hima Khasi.
Watla ka dei  ka sien ba nyngkong ban pynlong ia kane ka Rong ka Taw hynrei lah ban ong ba ka long ka jingkyrmen bad ka jingai mynsiem ia ka KHADC bad ki Hima kiba iatreilang ban bteng ia kane ka kam ha ki snem ban wan.
Kiwei kiwei ki Rong  ki Taw ne ki Tamasa ha ki snem ba la dep, kim ju ai lad ia ki kolshor tynrai ban sei madan.
Ki tamasa ba pynlong ha ki snem ba la dep, la pynlong na ka bynta ka jingmyntoi da kaba pynleit jingmut ha ki kam pyni riam pynmet, ki sur nongwei ha kaba ki jinglong tynrai kim ioh jaka than.
Hynrei ha ka Rong ka Taw jong ki Mawbynna ka KHADC ha Mawphlang ka dei ka rynsan jong ki tynrai ha kaba ki la ioh ka lad ban sei bad ban ieng ha rynsan.
Ym  lah ban niew tang ia ki jait ha kane ka Rong ka Taw ki Mawbynna hynrei tang kiba lah ban wan iuhkjat bad ban wan poi hi, ki lah ban shem bad ban mad ia ka jinglong jong ka.
NewDelhi/Patna:5 ngut ki briew ki la iap bad 83 ngut ki la mynsaw ha ka jingjia bthei bom  ha Patna ka nongbah ka Bihar.
Katei ka jing jia ka la jia mynta ka sngi ha kaba la ia thuh ba haduh 7 tylli ki kynja bom khalin bor kii la bthei ha katei ka nongbah.
Napdeng kiba la mynsaw ka tyllong khu bor ka la iathuh ba 2 ngut na ki ki la don ha tmier ka jingiap bad hapdeng ka jingartatien  kaba khraw.
Shuh shuh ha kaba ia dei bad katei ka jingjia.
Ki pulit ki l a ioh kem ia lai ngut  ki runar kiba la suba jur ba ki  dei kiba donkti ha katei ka kam pynbthei bom, ha kaba la ioh ruh ban kurup saw tylli ki bom ki bym pat bthei.
Ki pulit ka nongbah Patna ki dang iai buddien ia katei ka jingjia ha kaba la iathuh ruh ba ki la sdang lap ksai ia ki briew kiba leh ia katei ka kam pyntriem.
Na kitei ki 3 ngut ki  runar kiba la shah kem, uwei na ki  ula phla ha ki pulit ba 11 ngut ki runar ki la donkti ban leh ia katei ka kam, katei ka jingjia ka la jia ruh ha ka jingialang bah jong u Narendra Modi ha Patna mynta ka sngi u Blei.
Ka sorkar Bihara ka la pynbna ba kan ai jingiarap T.5 lak tyngka sha ki bahaing ha sem jong kito kiba la iap ha katei ka jingbthei bom.
U Myntri Rangbaha ka bihar u  Nitish Kumar u la ong ban a ka bynta katei ka jingialang la pynbiang da ki bor pahara kiba khlain, “Ka jingbthei bom kam dei ka jingtlot jong ki bor pahara hynrei ka dei ka jingpyni bor ym tangn ha Bihar hynrei haka ri hi baroh kawei" ong u Kumar ha kajuh ka por u la ong ‘ka sorkar kan ai iarap T.5 lak tyngka sha kiba  haing jong kito kiba la iapa ha ka jingbthei bom’.
Shillong, 27 Risaw:Ka Meghalaya Citizen Forum (MCF) ka seng ki bar jylla trai ri kiba la im la sah ha kane ka jylla da ki phew phew snem kiba im ja na ka jingkamai die dukan kum ha Khyndai Lad bad kumjuh ruh ha Iewduh ki la pynbna ba kim iadon bynta ei ei ruh em ba kino kino ki jingiakhi bad khamtam ka  pakhang shnong ka ban long ha ka 28 tarik mynta u bnai ba la khot da ka Civil Society Women Organisation (I).
Ia katei ka jingkhot pakhang shnong la khot da ka CSWO (I)  hapoh ka jingialam ka kong Irene Hujon kaban long ha ka 28 tarik kaba long ruh 12 kynta kata naduh ka por 5 baje mynstep haduh ka por 5 baje janmiet.
Na ka liang katei ka seng ka la rai ban k hot ia katei ka pakhang shnong kum ka dak ban pyrshah ia ka jingshah thang utei u nongkhaii u Vikash Nandwal ha Motprhan uba la khad noh mynta ka sngi.
“Ngi pynpaw ia ka jingsngewsih kaba khraw halor ka jingiap jong u Vikash Nandwal bad ngi pynrem jur ia ki runar kiba donkti halor kane ka jingiap jong u",  la ong ka kong Irene haba kyntu ia baroh ki paid nongshongshnong ka Jylla bad ki Nongkhaii ba kin iatreilang ha kane ka pakhang shnong ba 12 kynta.
Hynrei na ka liang ki nongkhaii bar jylla trai ri kiba la im da ki phew snem hapoh katei ka lama MCF ki la pynpaw beit ba kim iadon kti bad kin plie beit ia ki dukan jongki naduh Police Bazar shaduh Iewduh ruh kumjuh ha katei ka sngi.
Jowai, 25 Risaw:Ka kam dro dur (Artist) ka dei kawei na ki lad iohkam iohjam ha kane ka juk kaba mynta.
Ki nong dro,  ki long kiba iar ka jingmut jingpyrkhat bad ki lah ban ring dur ia kano kano kaba ki thmu bad wanrah iaki haka jingdro, la ong u ma Moonlight Pariat, MDC ka liang pyrshah ha Jaiñtia Hills Autonomous District Council (JHADC).
U ma Moonlight Pariat, ula ong ia kane haba kren kum u kongsan haka jingplie paidbah iaka “RIÑDUR: Art Workshop & Exhibition" ne ka jingai jinghikai bad ka jingpyninam ba la ring dur da ki artist kaba pynlong da ka ophis u Deputy Commissioner, West Jaintia Hills District haka jingiatreilang ka Riti Academy of Visual Arts, Shillong bad ka Meghalaya Awareness Society for Communication (MASCOM) ha Thomas Jones Synod College.
Kane ka jingai jinghi kai bad ka jingpyninam kaba la plie mynta ka sngi kan kut lashai ka sngi.
U ma Pariat, ula kyntu iaki khynnah skul bad samla pule kiba wan shah hikai ha katei ka jingdro dur ban buh haka jingmut jingpyrkhat jong ki ia kaei kaba ki ioh jinghikai khnang ba kin lah ban pynpaw sha ka pyrthei ia ka sap ki phong dro dur jong ki.
U kongsan ula iaroh ruh iaki nongpyniaid kiba pynlong ia kum kane ka jingaihikai naba ka dei ka sien kaba nyngkong eh ha kane ka thain.
U Deputy Commissioner, West Jaintia Hills District, bah P.S Dkhar, haba kren kum u symbud kongsan, ula ong ba kane ka thain ka don shibun ki nongdro dur (artist) ba tbit, hynrei kim shym la ioh ka lad ban pynpaw sha ka pyrthei ia ka sap kaba ki don.
U DC u kyrmen ba lyngba kane ka jinghikai kan pynmih bun ki nongdro dur ba kynsai ban rah iaka nam ka burom jong ka District bad ka Jylla.
Kiwei kiwei kiba kren ki kynthup ia u bah Rafael Wajri, Chairperson ka Riti Academy of Visual Arts, Shillong, u Manosh Roy, Officer Exhibition ka tnad Arts and Culture jong ka sorkar Assam, u D.R Micheal Buam, General Secretary MASCOM.Ia ka jingialang la pyniaid da u ma H.H Mohrmen, President ka MASCOM ha ka jingiadonlang u Principal ka Thomas Jones Synod College, u bah R.R Kharkongor, ki nonghikai bad ki khynnah skul bapher bapher bad kiwei kiwei ki riew rangbah ka thain bad kio nongdro ka sor Jowai.
Shillong, 27 Risaw:Ka Sacred Heart Theological College, Mawlai ha ka 24, 25 bad 26 tarik une u bnai ki la pynlong ia ka concert “The Miracle Man" ha ka college auditorium.
Da kane ka jing ia rwai ia tem, ka college ka la pynhap pyrda ia ka Platinum Jubilee jong ka college kaba la plie ha u bnai Nailur jong u snem ba la dep.
Lymba kane ka concert, ka la pynshai sha kito kiba wan ban peit kai shaphang ki kambah ba la leh da u Jisu Khrist ar hajar snem mynshuwa.
Ia kane ka tamasa jingrwai la thoh da U Fr.
