Na kitei ki 8 ngut ki bar jylla kiba la shah pynher krad noh ha ka HYC ki kynthup ia 6 ngut kiba la wan ialam da u malik Khasi ban pyntrei hapoh ka Synnou Hotel lane Nongstoin Club House hajan Basketball Court, katba u wei pat dei u ba trei misteri ha kawei ka iing ki Khasi ha jan Bank Nongkyndong bad u wei pat de u ba trei bad u wei Khasi ha dukan kine baroh kidei ki bym biang kot biang sla suda.
Na ka liang jong ka seng ka hadien ba ka la lap ba kitei ki bar jylla kim don ia ki kot ki sla kiba biang,  ka la pynsangeh noh ia ki bad phah leit phai noh sha ki jaka bad song noh ia ki jain bad leit beh ruh haduh ki jaka ba kin kiew Kali.
Na ka liang jong u samla Lumlang Kharsyiemlieh haba iakren bad ki nongthoh khubor u la ong ba kum ka seng kumno kan ailad ia kitei ki bar jylla, haba ki paradoh tang ka kam bylla kim ioh bad u la ong ruh ba ka seng ka burom ia ka Administration of Nongstoin Syiemship Rules, 2006, ha kaba kam shah ia ki bar jylla ban trei hapoh u pud u sam jong ka ka Hima Nongstoin syiemship.
Shillong: U Myntri Rangbah ka jylla u Conrad K Sangma bad u symbud myntri rangbah ba peit ia ka tnad PWD u bah Prestone Tynsong ha kane ka sngi Ba ar, ki la iakynduh ia u myntri ka tnad Transport ka ri u Nitin Gadkari, ha nongbah Delhi mynta ka sngi ha kaba ki la iakren ia ka jingshna ia ki surok ha kane ka jylla.
U Nitin Gadkari myntri kam surok, U Conrad Sangma, myntri rangbah ka Jylla bad U bah Prestone Tynsong, myntri kam PWD, haba ki ia kynduh ha New Delhi, ha ka Sngi Hat Majai:CMO.U bah Hamletson Dohling, u dang jurip ia ki bos saw khmut kiba la jot rathai, kiba la ai pyniaid da ka sorkar Jylla, sha ki riew shimet:Wlytan.
Ka nongbah kaba la  synshar da u Syiem David, ha ka por jong ka Testament barim, la lap mynta ba ka don ha Jerusalem.
U Syiem David, u dei u nongsynshar, uba ha shwa jong ka jingwan U Jisu Krist, ha kaba ula synshar ha ka snem 1,000BC.Ki riewstad, ki la lap ia kitei ki jingtei kiba naduh katei ka spah snem bad katei ka pynshisha ha ki, ba ka dei kaba ha ka por jong U Syiem DavidLyngba katei ka jingshem, ka pynshisha ia ka jingthoh ha ka Baibl, ba U Syiem David u don shisha ha katei ka por.
Ka jinglap, ka dei ha ka jingtih bniah ha ki bynta jong ka  Judean Shephelah, kaba don sha mihngih jong ki Lum Hebron, ha kaba la ialam ia katei ka jingwad bniah da U  Professor Avraham Faust jong ka Bar-Ilan University.
Ki don kiba iathuh ruh ba katei ka jaka, ka dei kaba la tip kum ka Ri Kanaan bad ka nongbah jongka, ka Eglon, ha kaba kham hadien la tip ba ka dei ka Ri Judah, ha kaba la seng da u David.
Katei ka dei ka jaka, kaba la tap da ka khyndew na shajong bad kaba ym shym la don ba mutdur satia ba kan don katei ka bynta jong ka nongbah ha ki hajar snem shwa U Krist.
Shillong: Ka Langsning FC ka la pynbam haduh jan shiteng dorjon ia ka Jamshedpur ha ka jingiakhun kaba long mynta sngi ha madan JN Stadium, Shillong.
Lai tylli ki kol la thep u Kitboklang Pale  marwei ban ioh nam hat trick syndon ha kaba ka Langnsing ka la pynbam 5-0 kol.
Ar tylli kiwei ki kol pat, la thep da u  Dibinroy Nongspung bad u Donborlang Nongkynrih ban pynthikna ia ka Langsning ha kane ka lympung ka Group C ka Second Division League.
U Kitboklang Pale ka Langsning u la thep ha ka 8, 45+2 bad 65 minit katba u Dibinroy Nongspung u la thep ha ka 58 minit bad sa u Donborlang Nongkynrih u la thep ha ka 89 minit.
Da kane ka jingjop, ka Langsning ka la kamai 15 point hynrei ka  Bengaluru FC reserves bad ka TRAU FC ki kamai mar 14 point bad ki dang sah sa ar tylli ki jingialehkai.
Wat la u slap u hap la jan baroh shi sngi, hynrei ha ka por ba kine ki ialehkai, u sangeh.
U Coach ka Langsning u Bah Hering Shangpliang u la bujli tang uwei u nongialehkai ha kane ka jingiakhun da kaba bujli da u Ronald  Lyngdoh Nonglait ha ka jaka u Fullmoon Mukhim.
Ka Langsning mynta ka la ioh shong thait kham bun sngi shwa ba kan leit ban iakhun ia ka TRAU kan long ha ka 13 tarik mynta u bnai.
Hynrei ka jingioh rung jongka, kan shong ha ka jingialehkai kaban long hapdeng ka Mohammedan Sporting bad ka TRAU ha ka 5 tarik mynta u bnai.
Lada ka Mohammedan ka jop, ka mut ba ka Langsning ka don ka lad ban rung sha ka kylla ba kut artad ban iaknieh kiew sha ka I-League.
Shillong: Ka Shillong Lajong ka la shah pyllliem noh ha ka Dempo Sports Club da 2-1 kol ha ka jingiakhun jong ka lympung U-13 Youth League Final Round kaba long mynta ka sngi ha madan Howrah Stadium ha Kolkata.
Ia kine ki ar tylli ki kol jong ka Dempo kawei ka dei na ka jingbakla hi u nongialehkai ka Lajong  u Mangkara Sambor Sun kaba la wan jia ha ka 27 minit katba kawei la thep da u Dwayne Pereira Neto ha ka 62 minit.
Kawei ka kol ia ka Lajong la thep da u Hamedamanbha Wahlang ha ka 52 minit.
Ka Lajong mynta kan hap ban pynkhreh ban iakhun sa ia ka Mohammedan Sporting Club ha ka 3 tarik Jymmang por 4 PM.Shillong: Ym don khuhrum khohram, ym don rai eh rai dam bad ym don diengpyngkiang kiba lah ban khang ia ka jingiaieit hapdeng ki 2 ngut shijur bad katei ka la jia hapdeng ki 2 ngut shilok ha ka thaiñ ri-Bhoi, kitei 2 ngut ki la ia kynduh ia ka jingeh kaba ym ju  kham ju iohsngew koit kaba ka kynthei ka la shah beh shnong hynrei ka jingiaieit jong ki kam shym lah ban pyniakhlad ia ki bad ki ia shong ia sah ryngkat haduh mynta ruh.
Tang na ka daw ba ka ioh da u tnga jong kawei pat ka briew; ka kong Sabina Makri , 36 snem karta ka la shah beh shnong na ka shnong Warmawsaw, Ri-Bhoi District bad ka la mih na katei ka shnong ban leit shong leit sah sha Nongpoh namarba ka don ka ing lajong ha Nongpoh.
Mar ia ioh jingtip ia ki jingjia shaphang katei ka longkmie u Rupang u la ioh ban ia kren bad ma bad ha katei ka jingiakren ka la batai bniah ia ki jingjia ba ka ia kynduh.
Ka kong Sabina ka dei ka longkmie kaba don 4 ngut ki khun, 2 shynrang -2 kynthei , hynrei u lok jong ka u la khlad noh 8 snem mynshuwa bad mynta la jan dap 9 snem.
“8 snem nga la shong samla khlem wad lok shawei hynrei mynta 9 bnai nga ia shong bad une u lok jong nga mynta" ong ka kong Sabina bad ka la iathuh ba u lok jong ka u bah Kening Syngkli u dei uba la don  lok don khun teng shawei bad u don 4 ngut ki khun.
“4 snem u la ia phet bad ka lok jong u bad la sakhi ia kane hapoh ka dorbar shnong bad la pule ruh ia ki kot ki sla ba um don jingiadei shuh bad ka lok rim, ka lok rim jong u ruh ka la kren shai ha dorbar shnong ba kam don jingiadei shuh bad ka la ia lait  bad u , ka la pynpaw ha dorbar shnong ba kam  kitkhlieh shuh ia ka iap ka im jong u" ong biang ka kong Sabina.
Ka kong Sabina ka la ong ba haduh mynta ruh u lok jong ka u bah Kening u shong u sah ryngkat bad ka bad wat hadien ba ka la shah beh shnong ruh u bud ia ka ban ia shong ia sah ryngkat ha Nongpoh.
“Ngi ia ieit baroh 2 ngut, mynta um don ha ing u dang leit donkam sha surok" ka la ong haba u Rupang u kwah ban ia kren bad utei u lok jong ka.
Haba kren halor ka jingshah beh shnong jong ka, katei ka longkmie ka la ong, “Nga dei kaba duk, ka ing ka sem jong nga ruh kiba duk suda, ngim don mama, ngim don hynmen shynrang, na kata ka daw ngi shah nion beiñ bad nalor nangta ruh u Rangbah Shnong jong ka shnong Warmawsaw u dei u bahaing hasem jong ka lok rim u lok jong nga" ka la ong.
Ka la iathuh ba ka shnong ka la daiñ kuna ia ka namarba ka ioh da u lok ki briew bad ka kuna ka dei haduh T.32 hajar tyngka, ka ong ba kam lah siew kumta ka la mih noh.
La don ka jingkynnoh ba katei ka longkmie ka dei kaba la shah bishar shnong teng namar ki kam pynkheiñ aiñ jong ka hapoh shnong.
Haba ia kren bad ka halor kane ka la ong “Ka dei ka jingshisha bah ba ka shnong ka la  bishar ia nga, ka la daiñ kuna T.27 hajar nga la siew ia kata" ka la ong.
Haba kylli ia ka daw ka jingshah daiñ kuna jong ka ha ka shnong ka la ong, “Hadien ba khlad u kpa ki khun, kum ka riew kynthei nga don ha ka kutlad ban bsa ban pyndap ia kine ki khun mynta, kumta nga die kyiad bad nga shah kem, tang kata hi shisien".
Ka la iathuh ba une u lok jong ka mynta u leh bha ia ka bad ki khun jong ka bad mynta ki khun ki leit skul ha Nongpoh.
Shillong: Ka seng  National People’s Party (NPP), ka la jop ia ka elekshon MLA ha Williamnagar.
Ha ka jingniew vote  mynta ka sngi, u kandidet jong ka seng NPP, U Marcuise N Marak ula ioh da 9,558 vote, katba U Sengbath R Marak, u kandidet shimet, uba wan ba ar, u ioh 4,698 vote, katba ka Deborah Marak, ka wan balai, da kaba ka ioh 4,517 vote.
Ka Krinilla R Marak, ka kurim jong u kandidet NCP, U Jonathone N Sangma, uba la shah pyniap, ka ioh 4,009 vote.
Shillong: Ka KHNAM State Youth Wing hapoh  ka jingialam u President jong ka u bah Thomas Passah ka la sdang myn hynnin ka sngi ban khynra kot khynra sla na ki Taxi kamai kiba niah da ki bar jylla kiba kamai ha nongbah Shillong ban wad jingtip hato la kitei ki nongñiah ki don ne-em ia ka laisen bylla lane ka Labour License.
Ka KHNAM ka la sdang ia ka jingkhynra laisen bylla  na ki lai saw tylli ki lad kiba don ha Khyndailad, hynrei katba dang khynra laisen bylla ki lap pynban ba ym tang u nongñiah uba dei u bar jylla hynrei ia ka kali ruh long trai da u bar jylla.
Haba ia kren bad u bah Thomas Passah u la ong ba ki nongñiah kim don ia ka Labour License lane ka Work Permit bad ka kali ruh u long trai u bar jylla hynrei ka kali kam don ia ki kot ki sla kum ka Trading License ne kiwei pat kiba ka hap ban ioh na ka District Council.
“Ngin bteng ia kane ka jingkhynra kot khynra sla jong ki ha kylleng ka nongbah Shillong bad ngi la buh por ba ngin pyndep hapoh ka shibnai shiteng, ngi la lum ia ki kyrteng jong baroh ki nongñiah kali bym don Labour License bad ngi la shim ia ki nombar kali ba long trai ki bar jylla, hadien ba ngi la dep ban pynbiang ia ka jingbuh jingkheiñ jong ngi, ngin sa leh ia kaba donkam ban leh" ong u bah Thomas Passah haba ia kren bad u Rupang.
Utei u nongialam ka KHNAM u la iathuh ba tang ha Khyndailad ba ki la sdang mynta ka sngi ki la ioh bat da ki spah tylli ki kali bad ki spah ngut ki nongñiah ki bym don kot don sla, hynrei kam don tang kawei ka kali ruh ka ban biang ki kot ki sla kum ka Labour License , Work Permit, trading License ne kiwei pat ki kot ki sla ba ki dei ban ioh na ka District Council.
U bah Thomas Passah u la iathuh ba shuwa ban leit khynra ka KHNAM ka la phah jingthoh sha u Executive Member ka tnad Labour ka District Council ba kin phah ia ki jpulit District Council ban leit synran lang hynrei u la pynpaw ka jingsngewdiaw ba ka District Council kam shym la patiaw eiei ia katei ka jingkyrpad jong ki.
“Ngam tip kumno ka District Council ka pyndonkam ia ki Enforcement jong ka, hato ka pyndonkam tang ban shu ap hangto ha Gate District Council ne dei ban pyndonkam na ka bynta u paidbah" ong u bah Thomas Passah.
Shillong: Ka tnat  Indian Meteorological Department (IMD), ka ai jingmaham ba kan don ka jingkhie eriong kaba jur bad u slap ruh uba jur, ha kiba bun ki jaka jong ka Assam bad ka Meghalaya, ha ka 1tarik Jymmang 2018.
Shillong: Ka MDC ka HSPDP na Mylliem konstitwensi ka kong Teilinia Thangkhiew kan sa shimti kum ka Deputy CEM ha Khasi Hills Autonomous District Council.
Ki lad khubor ki la iathuh ba la mynjur ia ka kyrteng ka kong Teilinia da ka tnad District Council Affairs ( DCA) ka sorkar jylla bad la phah ia ka kyrteng jong ka sha u Lat ban ioh jingmynjur bad la iathuh ba ka kong Teilinia ka lah ban shimti ia ka shuki Dy.CEM lashai ka sngi ka 2 tarik u jymmang.
Ka kong Teilinia Thangkhiew ka dei ka MDC kaba la thaw rikod ha ka khana ka District Council ha kaba ka la long ka la kynthei ba nyngkong ban pyniaid dorbar lane ka Chairperson ha ka por ba ka ARPA ka synshar ha KHADC bad mynta pat ka la thaw biang sa ia kawei ka rikod ban long ka MDC kynthei kaba nyngkong eh ban shimti ia ka shuki Dy.CEM ha ka EC jong ka PDA.Hadien ka jingrisaiñ u bah Banteidor Lyngdoh na ka shuki EM (namarba u la shimti ia ka shuki myntri sorkar) bad hadien ba la pynhap EM ia u MDC ka Mawhati u bah James Sylliang, la ong ba u CEM ka KHADC u bah Pynshngaiñ u la pynrung EM uwei na ka UDP bad uwei na ka HSPDP bad la ong ba na ka HSPDP la pynrung ia ka kong Teilinai kum ka Dy.CEM  bad ia u bah Donkupar Sumer na ka UDP kum u EM.Lah ruh ban kdew ba ka Mylliem konstitwensi ka dei ka konstitwensi kaba donbok tam naba ha ka sorkar jylla ka ioh nongmihkhmat da u myntri sorkar katba ha ha District Council pat ka ioh nongmihkhmat da ka Dy.CEM.Nongstoiñ: Ka jingshah pynkynriah kam noh ia u Arun Kembhavi, Deputy Commissioner ka West Khasi Hills District, ka la pynkhynwin ia ka thain Nongstoiñ, ha kaba ka la pynlong ruh ia ki katto katne ngut ki kynhun jong ki samla, rangbah, longkmie bad kynthup lang ia ki katto katne ki sengbhalang jong ka thain ban ia pyrshah halor katei ka bynta.
Hynrei katba kiba bun ki dang ia bunkam, halor ka jingia pyrshah ba shah pynkynriah u DC,  ka Khasi Student Union (KSU) Nongstoiñ Circle ka don da kawei pat ka bynta ban pyrshah bad kata ka dei halor ka jingioh ban rung kyrteng thep vote jong kiba haiing u DC hapoh Nongstoiñ Konstitwensi.
Na ka liang jong ka seng ha kaba iadei bad ka jingioh ruh kyrteng thep vote, kiba haiing u DC ka la pynpaw ia ka jingpyrshah kaba jur ha kaba ka la buh ruh ia ka jingkylli ba halor kano ka nongrim bad halor kano ka ain ba lada u khun u long DC kiba haiing bad ki kmie kpa ruh kin ia long DC lang?.
Kat kum ka kyrwoh khubor ba la phah da u Samla F.Syiemiong General Secretary ka KSU Nongstoiñ Circle, u la ong ba ka seng ka pyrshah jur, ym tang ia kitei ki ba ha iing u DC, hynrei ka pyrshah ia ka jingioh rung kyrteng thep vote jong ki briew kiba na bar, namar ba katkum ka jinglap jong ka seng lyngba ka thup buh kyrteng jong ka Election Commission hapoh ka thain West Khasi Hills District, da ki spah ngut ki bar jylla ki la ioh kabu ban don kyrteng thep vote khlem ka jingtip jong ki Nongsynshar Shnong.
Shuh shuh u tei u samla nongialam u la ong ruh ba katei ka jingioh kabu jong ki bar jylla ban ioh kyrteng thep vote kan long ruh ka jingma kaba shyrkhei ka ban ap ia ka synshar khadar jong ka thain bad ka jaitbynriew hi baroh kawei, namar katei ka jingioh bsuh khlieh ki briew ba nabar suki suki kan pynkylla rit paid ia ki trai muluk nalor ba ka jaitbynriew Khasi ka la long lupa ka jaitbynriew ba tang shitroh.
“Na ka liang jong ka seng ka kren da kaba shai kdar ba horkit hordang kan ym kli iala ki kti, kan ym set ia la ki shkor bad kam lah ban khap brip ia la ki khmat haba iohi ia kane ka jingma, namar ka seng ka long ba la khreh ban iakhun pyrshah halor kane ka kam bad ka kloi ban thom ia ka ding ne ka snam lada ki bor ba dei peit kim tuklar mardor bad weng shi syndon ia kino kino kiba ialeh pyrshah ia ka hok ba khatduh ba ka Jaitbynriew ka bat" ong biang ka kyrwoh na u tei u nongialam.
Shillong: Ka jingwan  lynshop ka bor ka mariang myn shi sngi, ka la pynjaw ummat ia ki paidbah ka thain Marbisu-Mawngap bad ki shnong ba marjan jongki, hadien ba ki jingthung jingtep ki la julor phom.
U MLA ka Mawphlang u Bah Syntar Klas Sunn khlem da pynslem, mynta ka sngi u la pynher shithi sha u Myntri ka tnad iada lynshop mariang, u Bah Kyrmen Shylla, da kaba kyntu ba ka sorkar ka dei ban pynsted mardor ia ki lad jingiarap ia ki paidbah ba shah ktah ha ka bor jong ka mariang.
“Ki jhur ki jhep ha ka shnong Marbisu-Mawngap bad ki shnong ba marjan ki la julor jhor haki lyngkha hadien ba ki phria ba heh kat u maw marble ki la lynshop ha ki lyngkha ha ka 28 tarik Iaiong, kaba la neh kumba ar kynta eiei kaba sdang naduh ka por 1 baje mynsngi", la ong u Bah Syntar Klas.
U MLA ka Mawphlang ha  ka shithi sha u Myntri,u la kyntu ia ka sorkar ba kan bthah ia ka bor synshar district ba kin wan jurip ia ki lyngkha ba shah ktah khnang ba kin lah ban ai ruh ia ka jingiarap kaba kyrkieh ia ki nongrep.
Ha kawei ka liang, u Bah Syntar u la thoh ruh sha u myntri ka tnad bording ka jylla u James K Sangma, ba un shim khia ban pynmeh ding kloi ha ki longiing ha ka shnong Umkaber Lyngiong kiba la shu shong dum tliw tliw ha kine ki sngi naduh ka 16 tarik Iaiong 2018.
“Ka jingbym don ka bording ka la wanrah ka jingeh bad ka jingsuhsat ia ki paidbah khamtam ia ki khynnah skul kiba la pynkhreh ia ki eksamin bapher bapher", la ong u MLA ka Mawphlang.
U la pynkynmaw ba ha ka dorbar mang tyngka ba la dep shen, u la dep pynsngew ia kane ka jingthut jong ka bording man ka por ha ki jaka bapher bapher ha ka jylla.
“Ki don 70 tylli ki tnum iing ha kane ka shnong kiba khlem ioh ding la bun sngi bad sngewbha ban shim khia ia kane ban pynioh ding biang kloi katba lah", la ong u Bah Syntar.
U kandidet jong ka seng NPP, U Marcuise N Marak, ula jop ia ka elekshon ha Williamnagar.
U Marcuise, u ioh 7,212 vote, katba ka Deborah Marak, MLA barim ka ioh 3,481 vote.
Shillong:Ka Sohra Labour Union,Sohra ka ai khublei ia baroh ki para nongbylla jong ka thain Sohra bad jylla Meghalaya, na bynta kane ka sngi kyrpang  jong ki nongbylla (international labour day) ba kin bha ka kamai kajih bad kin don hapdeng ka met ba koit ba khiah da ka jingkyrkhu bad sumar u Trai kynrad.
Ka seng kan don ka prokram na bynta ka mei mariang ha 5tarik Jymmang 2018 halor ka phang “Sumar,Iada bad wat pynjot ia ka mariang" bad kan  sdang da ka jingpynkhuid ia ka iew Sohra naduh ka por 8:00 baje mynstep.
La kyrpad ia baroh ki paidbah kiba don ka mon sngewbha ba kin poi ha katei ka sngi, khamtam ki para nongbylla boroh kynthei bad shynrang kin poi ryntih lang.
Kumjuh ruh ka seng ka buh ia ka jingiakop thoh poitri bad drawing and ai rong ha ka iing dorbar Pdengshnong por 1:00pm-2:00 pm bad la kyrpad ia ki skul ba kin phah 2 ngut na bynta kawei ka jingiakob.
Kan don ruh ka jing ai khusnam T.1,500 bad T.1,000 bad T.500.
Kiba kwah jingtip kham bniah kin kren ha ki  number 8794815473(education secy)  bad 7628071549(President).
Jowai: U Officer In charge ka Jowai Traffic Police, u ma DH Pde u la iathuh ba ha ki saw snem ka la don haduh 353 tylli ki kes ia tynrah kali bad 20 ngut ki mynsiem ki la duh ei ia ka jingim kaba kordor.
Ia kane u tei u sahep pulit u la kren ha ka jingialang kaba la long ha kane ka sngi kaba la long ha MTC Bus stand, Iawmusiang Jowai kum shi bynta ban rakhe ia ka National Road Safety Week.
U la ong ba ka jingpyndonkam ki driver ia u Seatbelt ka long kawei na kid aw kiba wanrah shaduh u pud ka jingiap haba jia ka jingiatynrah kali.
Ia kane ka jingrakhe ia ka National Road Safety Week la pynlong naduh ka 23 tarik une u bnai da ka jingiatreilang ka office jong u DTO, Jowai bad ka Office jong u DC bad SP West Jaintia Hills.
U ADC, DM Wallang haba kren kum u kongsan u la kyntu ia ki driver ban long kiba don akor bad kiba phikir haba ki niah ia ki kali jong ki.
“Kam dei ban pynher sted ia ki kali bad kum ki driver dei ban burom ruh ia kiwei pat ki para driver khang ban dup lah ban iada na ka jingia tynrah kali", la ong u bah Wallang.
Shillong:Ka kynhun ki myntri ka sorkar Jylla, ba kynthup ia u bah Hamletson Dohling, myntri pynroi sor, Bah Samlin Malngiang, myntri ka tnat PHE bad ka Agatha K Sangma shabuk sorkar, ki la leit jngoh ia ka nongbah Alappuzha, ha Kerala na ka bynta ban peit ia ka rukom bret bad pynkhuid ia ka jaboh jabain ha katei ka nongbah.
U Bah Hamlet Dohling, ka Agatha Sangma bad U Bah Samlin Malngiang, ha ryngkat bad ki bor pyniaid ka Alappuzha Municipal Board, ha ka Sngi U Blei:CMO.Shillong: Ka Langsning Football Club kan iakynduh biang ia ka kynhun Jamshedpur mynta ka sngi ha madan JN Stadium, Shillong ha ka  jingiakhun jong ka lympung second division league.
Ka jingiakhun kan long ha ka por 4 baje janmiet ha kaba ia ki nongpeitkai yn pyllait ei lait noh tang kito kiba kwah ban peitkai na jaka shong kiba heh ba hain kin hap ban siew.
Kane ka jingialehkai lashai ka dei kaba khadduh ia ka Langsning ban iakhun ha la iing jong ka jingiakhun na ka kynhun.
Ha ka jingiakhun ba la dep, ka Langsning ka la pylliem 3-1 ia ka Jamshedpur kaba long ha ka 4 tarik Iaiong.
Ha kane ka jingiakhun, u nongialehkai ka Stephanson Pale u la the par kol nalor kawei ka kol ba bakla hi ki nongialehkai ka Jamshedpur.
Haduh mynta, ka Jamshedpur ka kamai 8 point na ki jingialehkai ba la dep bad ka don hajan trai duh ka miej iakhien point jong ka Group C.Ka Langsning ka la ioh mynsiem hadien ba ka la lah ban pylliem ia ka Bengaluru FC reserves ha ka jingiakhun dang shen da 3-0 ha Bangalore ha ka 25 tarik Iaiong.
Ka Langsning ka kamai 12 point ban don halor ka miej ia kamai point jong ka group jongka.
AIS SUJAU Aadhaar u wan na kata ka lain (Line) jong “ka jingroi ka jingtip jingstad".
Ym donkam ban pynjrong Aadhaar shi aadhaar namar la bun kiba la batai shaphang jong u ha ki rukom bapher bapher.
Te halor ki jingsheptieng bad jingartatien uba bun balang, to ngin iaphai sha ka ktien u Blei (Bible) ka don aiu ban iathuh: ka ktien u Blei ka la iathuh shai kdar da kaba ong ba ha kita ki sngi kiba khadduh ne kiba kut (end times) “Ka jingtip kan roi" Knowledge increases" Daniel 12:4.
Kumta ka jingtip jingstad bad jingshem, ki long kiba bun kata ka dei ka jingstad science and Technology kaba u Blei u la ai hi ha u briew.
Kumta u Aadhaar ruh u long shi bynta jong ka Science and Technology.
Ka jingiaid ka jingstad science and technology ka la poi ha ka point ba ka jingpyndonkam Aadhaar ka ia syriem bad kata kaba la thoh ha ka Kitab Jingpynpaw shaphang u Mrad khlaw 666.
Kane ruh ka long kawei na ki dak ba pyni ia ka jingroi ka jingtip kaba ki riewstad ki la shem kaba ka rukom treikam jong ka ka iasyriem bad ka jong uta u 666.
Kane ka long kaba shu ia syriem namar ba la jan kita ki por jong kita ki sngi kaba kut.
Ka jingshisha hi, u Aadhaar ym dei u 666.
U 666 um pat treikam.
Ka jingshem ka science ka long ban pynsuk ia u bynriew ha ki rukom treikam bapher bapher ha ka kam ba iadei bad ki kam ki jam khamtam ha ka liang ka pisa ba kan long shai ne sngur (Transparency), ban pynioh ia kita ki jingmyntoi kiba wan na ka sorkar ne nangno nangno.
Kumta ym dei ban sngewthuh bakla ne ialam bakla ia kiwei pat kiba duna jingtip.
Namar ba ia u Aadhaar la shondur baroh artylli ki kti bad 10 shympriah kti (fingers) bad baroh ar tylli ki pyllew khmat.
Haba ia nujor (compare) ia kaba la thoh ha ka Bible la shem ka shu ia syriem.
Ha ka Bible la thoh – “Ba yn buh ha ki (ha ki briew) ia ka dak halor ka KA KTI KA MON lane ki shyllangmat jong ki".
Jingpynpaw 13:16.
Ka mut tang kawei na kine, kti ka mon ne shyllangmat.
Sa kawei pat – “Ba kat ki bym mane ia kata ka dur (image) yn pyniap ia ki".
Ka mut ba ki shipai u mrad khlaw 666 un phah pyniap im im peit peit kumba leh ka ISIS.Hynrei ha u Aadhaar pat ym dei kumta.
Kumta, ia mynta hi u mrad khlaw ne 666 um pat synshar, synshar da ki sorkar la ki jong ki jong hi ryngkat ka supreme court ba donburom.
Haba kumta te lano pat uta u mrad khlaw ne 666 un synshar? Tang shu poi ba un synshar u mrad khlaw kan don ka dak (sign) ha pyrthei baroh kawei, khnang ba ka pyrthei kan tip.
Kata tang shu pynieng pat ia ka Temple kaba lai ha Jerusalem kaba long ka Temple ki Jiw namar ki Jiw kim don Temple shuh la kumba 1948 snem mynta naduh u 70 AD.Ka por ka la dei eh ba kin ioh Temple noh.
Hynrei kim tip pat ba kin ioh ban pyndonkam Temple tang 3 snem shiteng kaba Nyngkong, ka 3 snem shiteng kaba Ar yn shong u mrad khlaw hapoh Temple ha Jerusalem, na Jerusalem un synshar ia ka pyrthei baroh kawei.
Ha kane ka Temple un leh ialade kum u Blei.
“Uta uba ialeh pyrshah, uba pynsarong ialade pyrshah ia baroh, ba la khot Blei, ba ju mane, kat haduh ba u shong ha ka Temple u Blei, u da leh Blei ialade".
Thes 2:4 / Daniel 12:11.
U Blei u khlem hukum shuh kum mynbarim ban pynieng Temple.
Hynrei na ka bynta ki Jiw ne Israel ki hap ban ioh namar katkum ka rukom ki kpa tymmen jong ki hyndai, kam pher la ki ioh ban ai jingknia (sacrifice) tang 3 snem shiteng ruh biang.
Namar ka la long ka por kaba khadduh u Blei um ai por slem shuh.
Bad um pdiang hi ruh ia ki jingknia ne ia kata ka Temple.
Namar u ong – Ka Temple dei ka met jong phi.
Kumta katba ym pat iohsngew ne bna ba la pynieng Temple thymmai ha Jerusalem, kan ym pat don ka jingsynshar Mrad khlaw, baroh mynta dei ka jing synshar ha la ki jong ki Ri bad la ki jong ki sorkar.
Kumta ka jingshem ia u Aadhaar ka long kawei na ki lynti – “Ka jingtip kan roi, ba la ong da u Daniel 12:4.
U Blei u shah ia kine kiei kiei khnang ban pynkyndit (wake up) ia kita ki bangeit ba kata ka por kaba kum kata pleng ka la jan.
U mrad khlaw te un ioh ban synshar tang 3 snem shiteng, bad shi bnai, ka mut 1260 sngi + 30 sngi = 1290 sngi ba la thoh ha u Daniel 12:11.
Halor kine kiei kiei baroh donkam ban pule ia ka ktien u Blei da ka jingsngewthuh (open mind) khnang ba kan ym long ka jingbakla ne pynbakla ne ba kan ym long ka jingtieng ne pynsheptieng ia kiwei.
Kaba donkam mynta ka long – “To phin duwai ba kata ka jingphet iap jong phi kan ym long myntlang lymne ha ka sngi Sabbaton".
Mathaios 24:15-22.
Ka mut ba u briew u dei ban duwai ban phai sha u Trai ban ioh lait na ki por ka jingjynjar bah.
U Jisu u khlem kren ia kane tang ha ki Jiw ne ha ki synran jong u, hynrei u kren ia ka pyrthei kaba mynta ruh.
Shillong: Ka tnat  Indian Meteorological Department (IMD), ka ai jingmaham ba kan don ka jingkhie eriong kaba jur bad u slap ruh uba jur, ha kiba bun ki jaka jong ka Assam bad ka Meghalaya, ha ka 1tarik Jymmang 2018.
U Dr SB Singh, Director General of Police (DGP), u la dei ban shongthait noh mynta ka sngi, hynrei ka tnat kam poh iing jong ka sorkar India ka la bthah ba un iai bteng biang, sa lai bnai kynthih.
Nongstoiñ: Ka kynhun jong ki katto katne ngut ki samla kynthup lang ruh ia ki rangbah bad ki longkmie na ka thaiñ Nongstoiñ,  ki la ia mih lang khrui ha ka sngi saitjain, ban ialum shi jaka, na ka bynta ban ia pynpaw ia ka jingpyrshah halor ka jingshah pynkynriah kam  noh ia  u Arun kumar Kemphavi IAS, u ba dei ruh u Deputy Commissioner ka West Khasi Hills District.
Ia katei ka jingialum jong katei ka kynhun la pynlong ha ka Ri Khasi Free Morning School bad ka jingthmu jong katei ka jingialum ka long ruh na ka bynta ban ia pyrkhat ha kaba iadei bad katei ka jingshah pynkynriah kam noh jong u DC ka WKHD u ba dang shong tang 14 bnai mynta.
Na katei ka jingialang ka la mih ruh ka rai ba katei ka kynhun ka pyrshah beit ia katei ka jingshah pynkynriah kam u DC bad ka la rai ruh ba shen kan sa leit ruh ban ia kynduh ia u Conrad K Sangma, u ba dei u Myntri Rangbah ka Jylla na ka bynta ban kyrpad ban pynneh shwa ia u DC bad la sngewthuh ruh ba katei ka kynhun ynda ka la iohlad ban iakren bad u Myntri Rangbah, kan sa pynbna ruh sa ia kiwei pat ki prokram na ka bynta ban ia pyrshah jur ia katei ka jingshah pynkynriah kam u DC.Ia katei ka jingialang la pyniaid da u bah Wanphailang Dkhar uwei na ki samla ka  thain Nongstoiñ, ha ka jingiadon lang ruh ki riew rangbah ba kythup  kum ia u bah Moslandar Marngar, u bah Goldenstar Nonglong bad ki wei ki wei ha kaba ki la pynpaw ruh ia ka jingsngewsih kaba jur namar ki iohi ia ka jinglong jong u DC,  u ba kloi ban trei na ka bynta ka roi ka par jong ki paidbah hapoh jong ka District.
“Kane ka jingpyrshah ia ka jingshah pynkynriah kam ia u DC ym dei ba ngi ia buaid DC hynrei dei halor ka jingshai ka jong u DC ha ka rukom treikam bapher bapher bad khamtam ba ka samoi treikam ka jong u kam pat dei ka por ba un mih" ong u bah Goldenstar Nonglong haba iakren sha ki nongthoh khubor hadien ba la wai katei ka jingialang.
Shuh shun u la ong ruh ba katei ka jingpyrshah ka jong ki, kam da thew eh tang ia u DC, hynrei ia kiwei kiwei ruh ki ophisar sorkar kiba trei bha bad ba trei hok ia ka kam la ka long ha kino kino ki tnad ruh bad u la ong ruh ba katei ka kynhun ka pynrem jur ia kiba ju mlien ban don kti ha kaba pynkynriah kam noh khlem dei por ia kiba kum kitei ki ophisar bad katei ka jingialang jong ki kadei tang ka jingdiang  khnang ba nangne shakhmat kum kitei kiei kiei kin nym jia shuh.
Shillong:Ka Sohra Labour Union,Sohra ka ai khublei ia baroh ki para nongbylla jong ka thain Sohra bad jylla Meghalaya, na bynta kane ka sngi kyrpang  jong ki nongbylla (international labour day) ba kin bha ka kamai kajih bad kin don hapdeng ka met ba koit ba khiah da ka jingkyrkhu bad sumar u Trai kynrad.
Ka seng kan don ka prokram na bynta ka mei mariang ha 5tarik Jymmang 2018 halor ka phang “Sumar,Iada bad wat pynjot ia ka mariang" bad kan  sdang da ka jingpynkhuid ia ka iew Sohra naduh ka por 8:00 baje mynstep.
La kyrpad ia baroh ki paidbah kiba don ka mon sngewbha ba kin poi ha katei ka sngi, khamtam ki para nongbylla boroh kynthei bad shynrang kin poi ryntih lang.
Kumjuh ruh ka seng ka buh ia ka jingiakop thoh poitri bad drawing and ai rong ha ka iing dorbar Pdengshnong por 1:00pm-2:00 pm bad la kyrpad ia ki skul ba kin phah 2 ngut na bynta kawei ka jingiakob.
Kan don ruh ka jing ai khusnam T.1,500 bad T.1,000 bad T.500.
Kiba kwah jingtip kham bniah kin kren ha ki  number 8794815473(education secy)  bad 7628071549(President).
Laityryngew:  Ka Mei ieit Brep Pariat ka dei ka tymmen kaba la tymmen tam ha ka shnong Laitryngew bad la ong ba ka dei ruh ka tymmen kaba la tymmen tam ha ka thaiñ Sohra baroh kawei.
Ym shym la don jingthoh jingtar ban kheiñ ia ka rta jong ka Mei-ieit Brep hynrei la shu pynwan dur ia ka rta jong ka lyngba ki khana hyndai kiba ka la iathuh ia ka jingjia bad na ka khana jong ka la shu antad ba ka rta jong ka kam duna shuh ia ka 110 snem.
Ka don 5 ngut ki khun , 2 ngut ki shynrang bad 3 ngut ki kynthei, ki khun ksiew jong ka ki don 28 ngut, ki khun  ksiew tun jong ka ki don 55 ngut bad iwei i khun khnai.
Ka mei ieit Brep ka dei ka tymmen kaba shait ba khlaiñ hynrei dang ha kine ki 2 bnai ba ka hap ban thiah ha jingthiah na ka daw ka jingat ki kjat jong ka.
Ki khun jong ka, ki la iathuh ba watla ka don hapdeng ka jingnoh ka met namar ka jinglong tymmen hynrei kam ju neh ban shong hajuh ka trei ka ktah ha phyllaw, ka thiew ki nuit ki kynbat bad ka kynroh da ki maw rit ia ki phyllaw.
Ha ka sngi saitjaiñ jong ka taiew haba u Rupang u leit jngoh ia katei ka tymmen, la  lap ba ka dei ka tymmen kaba pariah bad ka kren ia iathuh khana shaid shaid, ka biang ki bor ioh sngew bad ka biang ruh ka bor kynmaw jong ka bad ka kheiñ jingkheiñ tiak pa tiak, bad ka kynmaw ia ki jingjia baroh ha ki por barim jong ka.
Haba kylli ia ka rta jong ka -ka la iathuh ba ha ka por ba thang Syiem Sohra ka don kumba 12 snem eiei ka rta.
“Nga kynmaw bha ba ngi lah ia iaid kjat na Laitryngew sha Pomsohmen ha ka por ba u Syiem Join Manik u thang ia u Syiem Roba" ka la ong.
Ka la iathuh ruh ba haduh 4 ngut ki Syiem Sohra ki la iap hadien ka jingthang Syiem.
Shuh shuh ban pynwan jingkheiñ biang ia ka rta jong ka-ka la iathuh ba ka ju sngewtynnad bha ban sngap Radio naduh ki por ba mynshuwa bad ha u snem 2012 ka la ong ba ka Radio ka la iathuh ba ka Indira Gandhi ka la don 95 snem karta, “Nga kynmaw bha ha ka por ba u Nehru u wan shane u ialam lang ia ka Indira, ka Indira ka dang rit bha hynrei ngi ha kato ka por ngi lah bylla dor rangbah" ong katei ka mei-ieit.
Ka la pynkynmaw ruh ia ki por ki jinglong khynnah jong ka bad ka la iathuh ba ka bylla shoh mawria bad theh um ha ka por ba ki phareng ki shna ia ka surok Sohra bad ka ju leit bylla ruh ha ki jaka shna ia ki surok kulai, bad ka bylla ot phlang kulai.
Ka la ong ba ha ki por khynnah jong ka ki Sahep phareng ki bun bha ha Sohra bad ka ju leit jingiaseng da kaba iaid da ka kjat na Laitryngew shaduh Nongsawlia, ka la rung sha ka Balang Presbyterian ha u snem 1963.
Ka la iathuh khana ruh ia ka rukom kheiñ ia ki marbam ha ka por khynnah bad por samla jong ka bad ka la ong ba ha ki por jong ka ban siew ban pet tang shi pisa (tama) lah dap taiew ban bam.
Ka la batai ba shi pisa ka dei 4 damli, 4 pisa pat ka dei shi ana, 4 ana shi suka bad 4 suka pat ka dei 16 ana lane shi tyngka.
U khaw ha kato ka por ka ong u shong dor T.5 tyngka 18 pyrha bad shi pyrha ka dei 5 kilo bad  18 pyrha pat ka dei 90 kilo.
Haba phai sha ka jinglong jingman ka pyrthei kaba mynshuwa bad ka mynta ka mei ieit Brep ka la ong ba ka pyrthei mynta ka lah kylla bad ka ong kam don shuh ka saw aiom bad ka la ong ba mynshuwa ka saw aiom ka iaid beit, pyrem, lyiur synrai tlang hynrei mynta kam shym iaid beit satia.
Ka la pynkynmaw ruh ba ha ka por ia khih Hills State ka ruh ka la leit sha Shillong ban ia sieh lama iong.
Gangtok:U Pawan Chamling, myntri rangbah ka Sikkim, u dei uba bat slem tam ia ka shuki myntri rangbah ha ka Ri bad mynta ka sngi, ka 28tarik Iaiong 2018, u Champling, ula bat 24snem kynthih lane ha ka sien kaba san ba un bteng pura, kum u myntri rangbah ka Sikkim.
U Chamling, ula long myntri rangbah jong ka Sikkim, naduh ka 12tarik Nohprah 1994 bad naduh katei hi ka por, ula ialam ia ka seng jongu, ka  Sikkim Democratic Front (SDF) ba kan jop haduh san sien kynthih ha katei ka Jylla.
Kham mynshwa U Jyoti Basu, ula long u myntri rangbah, uba synshar slem ha ka Jylla West Bengal, ha kaba ula long u myntri rangbah, naduh ka 21tarik Jylliew 1977 haduh ka 6tarik Naiwieng 2000 bad ula ialam ia ka sorkar Left Front haduh san sien kynthih.
Hynrei, um shym la pyndep satia ia ka por treikam jongu, na ka daw ba um don ha ka met kaba koit ba khiah bad mynta ia katei ka nam jong U Basu, un shim noh U Chamling, u ban long u myntri rangbah ba slem tam jong ka India.
Baroh ki shnong ka India, ki la ioh ding ilektrik lut, ong u myntri rangbahduh ka Ri mynta ka sngi bad ka sorkar India, ka la lah ban pynkloi da 12 sngi, ha shwa jong ka jingbuh por jong ka sorkar India.
U Modi, ha ka jingkren lyngba ka Radio mynta ka sngi, u ong ba mynta ka sngi, ka don kawei ka shnong kaba hap ha ka thain shatei lam mihngi bad katei kan dei ka sngi, ka ban sah kynmaw, ha ka roi ka par jong ka ri hi baroh kawei.
“Hynnin ka sngi, ngi la pyndep ia ka jing kular, kaba dei ia ka jingim jong kiba bun bah ki nong India, ha kaba dei ban thaw thymmai shi junom" thoh U Modi ha ka twitter jongu bad halor katei ka jingthoh jongu, ki la don bun bah ki myntri jongu, kiba la ai khublei ia u.
Ka jingkhein jong ka sorkar, ka lap ba ki don baroh 597,464 tylli ki shnong bad kitei ki la ioh ding lut baroh.
Ha ka por ba ka sorkar jong U Modi, u shimti kam, ha u snem 2014, ki don 18,452 tylli ki shnong, ki bym ioh bor ding satia.
Na ka liang jong ka sorkar, ka shim ba ka shnong ka don bor ding, lada ka lain ding ka la poi ha ka shnong bad 10 percent na ki iing ne ki jaka paidbah, ki don bor ding.
Ha u snem ba ladep, ka World Bank, ka pyni ba ki don 1.06 billion ngut ki briew, ki bym ioh bor ding ha ka pyrthei bad ka India bad ka Nigeria, ki dei ki ar tylli ki Ri, kiba ka jing ioh bor ding jong ki nongshong shnong, ka hiar haduh katta katta.
Nongpoh: Ka Eriong kaba la wan ryngkat bad u Phria, hynnin ka sngi Saitjain ha shnong Umtyrnga, ka la syllad bad pynjulor ia ki iing ki sem shong briew, ka skul lem bad ia ki jingthung jingtep jong ki briew kiba don ha katei ka shnong.
Katkum ka jing iathuh da u Bah Bur Khongtyngkut, la ong ba katei ka jingwan pynjulor da ki Bor Mariang, ka la jia ha ka por 4 baje janmiet bad ha katei ka jingjia, ka eriong nalor ba ka la rat ia kitei ki artylli ki iing briew, ka la rat ruh ia ka Umtyrnga Border Area Secondary School, ia ki sainar Ilektrik bad ki Post Light.
U la ong ruh ba nalor katei ka jingshah pynjulor, hynrei kaba kham pynsngewsih eh ia ki paidbah, ka dei namar ka jingshah pynjulor ia ki jingthung jingtep, kiba kynthup ia ki Tympew bad Kwai, namar ki la shah pynjulor ha u Phria.
Namarkata, haba iadei bad katei ka jingshah pynjulor ha ki Bor Mariang, utei u Rangbah shnong u la kyntu ruh ia ki bor sorkar ba kin shimkhia, na ka bynta ban pynkloi ia ki lad jingiarap ia kito kiba la kham jur ka jingjulor.
Shillong: Ka UDP Laitumkhrah-Malki Circle ka kwah ba dei ban don ka jingtohkit kaba paka bad kaba kloi ia ka kong Ampareen Lyngdoh MLA ka Shillong East kaba la shah kynnoh tah sia lieh ha ka jingthung kam nonghikai ha kane ka jylla.
Ka kyrwoh na ki nongialam UDP Laitumkhrah-Malki Circle ka la ong ba ka jingleit ki CBI sha ing ka kong Ampareen ha kine ki khyndiat sngi ka la pynrymmuin ia katei ka seng namar ba la sdang ban lap ksai,  hynrei kam shym la leh eiei pat ha ka por ka sorkar u Dr.Mukul bad ka kong Ampareen ka shong ha ka shuki myntri sorkar ngai ngai.
Ka kyrwoh ka la kdew ia ka jingjia ha Haryana halor ka kam thung nonghikai kaba ar ngut shi kpa shi khun u  Om Prakash Chautala myntri rangbah  bad u khun jong u, uba ju long myntri ka tnad pule  ki dang don hapoh along haduh mynta.
Ka UDP ka la pynpaw ruh ka jinglyngngoh ba ka kong Ampareen ka ong ba ka  khlem don kti ei-ei ha kane ka kam, hynrei ki dei ki ophisar jong kiba leh.
Ka la pynkynmaw ia ka jingong u  J.D.Sangma uba ju long ophisar ka tnad pule , ula phla ba ula leh ma u bad arngut ki briew ka Kong Ampareen, halor ka jingpynbor jong ka hi.
“Kumno u ong un nud ban leh hi ma u kat ia katei ka kam, namar la tabain sia lieh ruh ha ing ka Minister, namar ba la bun than, ha ing jong u ruh ka phah rah ba un pyndep lut" ong katei ka kyrwoh khubor kaba bteng biang da kaba ong ba ki don ki nonghikai kiba la siew rem dor tang ban ioh ia ka kam bad katei ka la ong ba kam dei tang ka jingpynhun paralok hynrei ka dei ruh ka kam ia thaw pisa.
Shillong: U bah Shembhalang L Chyne uwei na ki nongialam ka BJP ha Shella konstitwensi u la mih noh na ka seng BJP bad u la leit ban rung sha ka seng PDF.La pdiang sngewbha ia u mynhynnin ka sngi ha ka jingialang jong katei ka seng kaba la long ha Saitsohpen, Sohra ha kaba la donlang ruh u President jong ka PDF Shella u bah Leston Wanswett.
U bah Chyne u la rung sha ka Party ban pynkhreh na ka bynta ka elekshon MDC 2019 na Shella konstitwensi, utei u dei na ka shnong Mawlong.
Haba kren sha ki nongthohkhubor u la ong ba ka jingmih noh jong u na ka seng BJP ka dei namarba u la iohi ba ki paidbah kane ka jylla kim pat pdiang satia ia ka Party BJP khamtam ba ka dei ka jylla kaba bun ki nongshong shnong ki dei ki Kristan.
U la ong ba ka jingrung sha ka PDF ka dei hadien ba u la iohi ba katei ka Party ka dei kaba suh thied sted ha kane ka jylla watla ka dang dei tang ka Party ba thymmai hynrei tang mar ia sdang ka la lah ban jop haduh 4 ngut ki MLA.Haba kren ia ka jingpynkhreh jong u ban ia khun ia ka elekshon MDC 2019 u la ong ba ka thong ba hakhmat jong u ka dei ban pynskhem ia ki riti dustur , ban pynkhlaiñ ia ki dorbar shnong bad ban pynneh pynsah ia ka khyndew ka shyiap.
U la kdew ruh ia kiba bun ki mat kiba ka Shella konstitwensi ka dang sahdien hynrei u la ong ba kum u kyrtong MDC um da kwah than ban kdew ia kitei ki mat naba ka District Council kam dei eh ka ban lah ban wanrah ia ka roi ka par.
Haduh mynta u la ong ba u dang pan tiket na ka seng PDF hynrei ka rai kan shong ha ka Party pat.
Ha katei ka juh ka sngi ka PDF Shella ka la lum ia ki jingialang jong ka ban pyrkhat kumno ban pynkhlaiñ shuh shuh ia katei ka Party khamtam kumno ban pynkhreh ia ka elekshon MDC.Tura:Ki pulit jong ka East Garo hills, ki la lap shibun tiar siat jong U Sohan D Shira, uba dei u nongialam jong ka seng kaikhlaw Garo National Liberation Army (GNLA).
Ha ka jingwad kaba bun sngi, ki pulit, ki la lap ia kawei ka suloi 7.62 Machine gun, kawei ka suloi 7.62 SLR Assault Rifle, kawei ka suloi DBBL, kawei ka  DBBL barrel, phra tylli ki wireless, 13 tylli ki bateri wireless bad kiwei de ki tiar.
La lap ia kitei ki tiar na  ka shnong Rongbokgre bad ka shnong Dorengkigre.
Kitei ki shnong ki don kumba 15 Kilometre na Williamnagar.
Shillong: Ki lad khubor, ki iathuh ba ka don ka jingtwa kaba jur hynnin ka sngi ha Malidor jong ka East Jaintia Hills bad kaba la pynthut shibun ia ka leit ka wan jong ki kali ha katei ka thain.
Ka jingtwa, ka dei ha ka surok kaba dang shu shna thymmai bad la iathuh ba ka jingjrong jong katei ka jinghap khyndew, ka long kumba 150 metre eiei.
Ka jinghap khyndew, ka jia hynnin ka sngi, ha ka por 11baje mynstep, na ka jingjur slap ha katei ka jaka bad katei ka jingjia, ka la pynsah kut ia ki kali na baroh arliang surok.
Katei ka dei ka surok kaba pyniasoh ia ka Meghalaya bad ka them Barak jong ka Assam bad kaba pyniasoh ruh ia ka Tripura.
Shillong:Ka  Supreme Court Collegium, ka la mynjur ban thung Chief Justice ha Meghalaya bad ha Manipur, kiba dei ki kashari, ki bym don Chief Justice ba pura haduh mynta.
Ka Collegium, ka la mynjur ia U  Justice Ramalinga Sudhakar, ba un shimti kum U  Chief Justice ka Manipur High Court.
Katei ka kashari, ka don tang 2ngut ki nongbishar, na ka jing donkam kaba san ngut bad katei ka dei hadien ka jingshong thait noh jong ka Chief Justice Abhilasha Kumari.
Ha Meghalaya, un thung Chief Justice ia U Justice Yaqoob Mir, uba dei u nongbishar ba rangbah tam na  Jammu and Kashmir High Court.
Ka Meghalaya High Court, ka don mynta tang uwei u nongbishar, hadien ka jing shongthait noh U  Justice Tarun Agarwala, uba shongthait ha ka 3tarik Lber 2018.
Ka Meghalaya High Court, ka dei ban don 4ngut ki nongbishar.
Shillong: Ka OM Roy Higher Secondary School, Mawlai ka la pylliem haduh 8-0 ia ka Umsaw Secondary School ha ka jingialehkai ka sngi sdang ka VI Inter School Knock Out Football Tournament ba la pyniaid da ka Federation of Khasi Jaintia and Garo People (FKJGP), Mawlai Cirlce ha madan Heh stadium, Mawlai Phudmuri hynnin ka sngi Thohdieng.
Ka OM Roy kaba la iohrah lai sien ia kane ka lympung, ka la lah ban thep san kol ha ka kyllastep bad sa lai kol ha ka kyllamiet ban pynleit thylli ia ka Umsaw.
Ia kane ka jingialehkai, la plie pyrda da u General Secretary ka FKJGP, Sengkmie u Dundee Cliff Khongsit ha ryngkat ka jingdonlang u president rangbah, u Bah Welbirth Rani, president ka Mawlai FKJGP, Mawlai Circle u Bah Marbud Dkhar, uba long ruh u Chief Organiser ka Seng-kmie, ki dkhot ka FKJGP, Mawlai, ki nonghikai bad ki khynnah skul.
Ki don baroh 18 tylli ki skul kiba la poi ban shim bynta ha kane ka lympung ialehkai phutol.
Shillong:U Arun Kembhavi, Deputy Commissioner, ka West Khasi Hills, uba la trei 15bnai ha katei ka District, ula shah pynkynriah noh myn hynnin ka sngi bad un shimti noh kum U  Registrar ka Cooperative Societies.
Ka hukum jong ka tnat personnel mynta ka sngi, ka pyntip ba U bah KL Nongbri, un shimti kum U DC thymmai jong ka West Khasi Hills.
Shillong: Ka North Eastern Hills University (NEHU) Meghalaya ka la rah ia ka nam lahduh jong ka lympung ialehkai kriket kaba la tip kum ka 4th NEHU Vice-Chancellor Cricket 2018 hadien ba ka la lah ban pylliem ia ka Ministry of Human Resource & Development (MHRD), New Delhi  da 2 ron ha ka jingiakhun iaknieh ia ka nam lahduh kaba long hynnin ka sngi ha madan ialehkai ha Multi Purpose, NEHU Mawkynroh Umshing Mawlai.
Ha ka jingiakhun, hadien ba la jop ia ka jingkynting pisa, ka MHRD, New Delhi ka la rai ban ap ktem nyngkong da kaba ailad ia ka NEHU ban tied bol nyngkong.
Ka NEHU  kaba ioh ban tied bol nyngkong, ka la kamai 161 ron ha ki 20 over hadien ba la hap 4 wicket.
U Gino A.Sangma ka NEHU u tied marwei 62 ron na ki 24 bol katba u Manish Kumar ka MHRD u la ioh ban kamai  wicket ha ki 4 over hadien na ki 11 ron.
Haba beh ia kane ka thong ba la buh ka NEHU, ka MHRD ka la lah ban tied 159 ron na ki 20 over hadien ba la hap 8 wicket.
U Sahil Sharma ka MHRD u kamai 35 ron na ki 20 bol katba u Gino A.Sangma ka NEHU u ioh ban pynhap 2 wicket na ki 4 over na ki 37 ron.
U Gino A.Sangma ka NEHU u la shah jied kum u Man of the Match katba u Manik Das ka NEHU ula ioh ia ka khusnam Man of the Series.
Ia ka khusnam la sam da u Prof.B.Panda, u Dean, School of Economics, Management and Library Science, NEHU.Shillong: Hadien ba la duh mynsiem na ka jingiakynduh bad u myntri ka tnad pule dangle dang shen, ki nonghikai skul deficit ha ka jylla ba kynthup ka Khasi Jaiñtia Deficit School Teachers’ Association (KJDSTA) bad ka Garo Hills Deficit School Teachers’ and Employees Association (GHDSTEA) ki la ioh mynsiem biang mynta ka sngi hadien ba ki la ioh ia ka jingkular na u Myntri Rangbah u Conrad K Sangma ban pynbeit ia ki jingeh mardor.
U President ka KJDSTA u Bah ED Nongsiang haba kren hadien ba la iakynduh ia u Myntri Rangbah myn hynnin ka sngi, u la iathuh ba u Myntri Rangbah u la kular ban khot ia ka jingialang ka kynhun myntri hapoh shiphew sngi ban iapynbeit ia ka jingsiew tulop thymmai ia ki nonghikai deficit katkum ka 5th Pay Commission.
Dang shen, ki nonghikai ki la iakynduh ia u myntri ka tnad pule, u Bah Lahkmen Rymbui hynrei ka jingiakren kam shym la long kaba seisoh.
U Conrad Sangma myntri rangbah ka Jylla, haba ia kynduh ia ki nonghikai Deficit ha ka Sngi Thohdieng:Wlytan.
Shillong:Ka jingthep vote myn hynnin ka sngi ha ka elekshon ha Williamnagar, ka poi sha ka 78.82 percent bad la antad, ba kan lah ban kham kiew, hadien ba la ioh lum lut ia ka jingtip na baroh ki jaka thep vote.
Ka kurim jong U Jonathone Sangma, ka Krinila Marak, kaba iakhun na ka tiket NCP, ka dei kaba la leit dang step ban thep vote ialade.
Katei ka Constituency, ka don 58 tylli ki jaka thep vote, ha kaba ka  Balsrigittim ha Williamnagar, ka don 1,273ngut ki nongthep vote bad ka dei kaba don ki nongthep vote kiba bun tam bad ka shnong Naregre, ka dei kaba rit tam, ha kaba ki don 83ngut ki nongthep vote.
Ka jingthep vote, ka iaid beit iaid ryntih bad kam don kano kano ka jingthut.
La iathuh ba ki don ar tylli ki mashin EVM, ki bym trei kam bha ha ka por mynstep, hynrei ia kitei la bujli noh da kiba bha bad ka jingthep vote, ka iaid beit iaid ryntih baroh shisngi.
Ki don 9ngut ki kandidet, kiba iakhun ha kane ka eleskhon, kaba la mihkhmat mynshwa da ka Deborah Marak na ka seng Congress.
Ka jingniew vote kan long ha ka 1tarik Jymmang 2018.
Ka Diana Hayden, ka ther tyngeh mynta ka sngi, ia U Biplab Deb, myntri rangbah ka Tripura, namar ba u kren bein ia ka, ba ka shah jied kum ka Miss World.
Ka Diana Hayden ka ong “Nga la iakhun pyrshah ia kane ka jingshah kynnoh ba nga long kaba sawbthuh ka snieh doh jongnga bad nga la jop bad ki briew, ki dei ban iaroh ban ia kaba kren bein.
Nga sngewsih bad utei u myntri, u don ha ka kyrdan kaba halor bad u dei ban husiar bha ia ki ktien jongu".
U Biplab, ula thaw khubor hynnin ka sngi, ha kaba ula kynnoh ba ka Diana Hayden, kam shym la mihkhmat satia ia ki kynthei India, kumba long ka Aishwarya Rai.
“Ngam sngewthuh satia ia ka jingbhabriew ka Diana Hayden" ong U Biplab.
Haba kren hynnin ka sngi ha Agartala, U Biplab, u ong “Ki kynthei nong India, kim ju pyndonkam ia ki jingtah rong ha ki por hyndai.
Kim juh pyndonkam shampoo ha ki por hyndiat, hynrei ki sait ia u shniuh jongki, da ka methi bad ki sum ruh da ka um ktieh bad kine ki nong pyniaid ia ka iakob bhabriew, ki dei ki men tuh ba khraw tam ha ka pyrthei bad ki dei kiba pyniaid iew ia ki mar jongki bad mynta ngi iohi ba ki don ki jaka pynbhabriew kynthei ha man ki dong jong ka Ri India".
Kito kiba ieid ia ki jingrwai jong ki ABBA, khlem pep, kin sngewkmen shibun eh ha kine ki sngi, namar ba katei ka kynhun rwai kaba khraw nam ha ka pyrthei, kan pynmih biang ia ki thup jingrwai jongka, hadien 35snem kynthih.
Ka khubor na kitei ki nongrwai kiba na Sweden, ka pynpaw, ba hadien ba kim ia mih pyrthei shuh la 35snem kynthih, kumta kan long kaba kmen shibun eh, ba kin shim bynta ban pynmih biang ia ka thup jingrwai ba thymmai.
“Mynta ngi la leh ia kata".
“Ka la long noh, kumba ka por ka la sangeh baroh shi katto bad ba ngi don ha ka shuti kaba lyngkot bad mynta ka dei shisha ka jingkmen kaba khraw haduh katta katta" ong ka kyrwoh ha kawei ka website na Sweden.
“Ki don ar tylli ki jingrwai kiba thymmai  bad kawei na kitei, ka dei kaba la ai kyrteng I Still Have Faith In You, yn sa pyni ha ka prokram telebishon ban pynmih da ka  NBC bad ka BBC, ha kaba yn pyni paidbah ha U Nohprah 2018".
Kitei ki nongrwai, ki ong shuh shuh “Ngi lah ban long kiba la tymmen, hynrei ki jingrwai kiba dang ih bad khie samla bha bad ngi sngew kmen shibun eh".
Katei ka khubor, ka la wan rah shibun eh ka jingkmen ia ki riew ieid ia ki jingrwai jong ki ABBA, kiba la sdang ban rwai biang sa shisien.
Lah ban kynmaw ba ki jingrwai kiba khring jingmut bha jong ki ABBA, ki long Waterloo, Mamma Mia bad Dancing Queen.
Shillong: Ki la saphriang ki khubor ha ki Social Media naduh ki Whatsapp bad ki Facebook  ba ha kine ki khyndiat sngi ka la don ka jingwan mih paw u Jisu Krist ha u Pastor Firstborn Suting bad la ong ba ha katei ka jingwan paw u Jisu u la ia kren bad u Pastor Suting.
Katkum ka jingsaphriang ha ki Social Media la ong ba u Pastor Suting u la iathuh ha ki katto katne ngut ki briew ba ha ka jingiakren jong u bad u jisu, u Jisu u la sngewsih bha ha kine ki por mynta namarba baroh ki briew bun kiba la kiar bad kiba la jngai na u.
La ong ba u Jisu u la kren ha u Pastor Suting ba ki briew ki shakri ia u tang da ka ktien ym na ka mynsiem bad u la ong ba u la jan wan hynrei u dang ap sa tang ia ka hukum na u Kpa jong u.
La ong ruh ba ka don ka jingkren ba ki briew ki dei ban pynkhreh lypa noh ialade namar ka jingwan jong u ka la jan.
U Pastor Suting u dei uba shong basah ha ka thaiñ ri-Bhoi bad u dei u nongpynduwai uba khlaiñbor bad bun ki briew kiba pang ba shitom ki la leit ban phah duwai ha u.
Ki don shibun ki khubor kiba la saphriang shaphang ka jingiathuh paw u Pastor Suting bad ha ki sngi ba la leit u Rupang u la pyrshang ruh ban ia kren bad u Pastor Suting lyngba ka telephone hynrei ym shym la ioh ia kren satia bad u namar ba u bunkam palat ban pynduwai briew.
Shillong: Ka NPP ka la kynnoh ba ka seng Congress ka la pynkheiñ ia ka model Code of Conduct bad ka la ujor sha ka Election Commission (EC) namarba ki nongialam ka seng Congress kim shym la mih na ka jaka ialap elekshon wat hadien ba la kut ka por ba la buh hynrei ki dang iaid bunkam sharum shaneng bad ki leit rung ïng briew.
La iathuh ba ki nongialam Congress kiba leit ban rung ing briew ki kynthup ia u Zenith Sangma, u Winnerson Sangma bad u MLA barim uba dei ruh u MDC ba mynta ka GHADC u Ismail Marak ki dang don ha kawei ka ing briew wat hadien ka por 4 baje ruh.
U myntri ka tnad kam pohing ka sorkar jylla u James K Sangma u la ong ba ka model code of conduct ka kren shai ba ym shah ia uno uno u briew u bym dei u nongthep vote jong ka konstitwensi ba un shong sah hadien ba la kut ka por khamtam lei lei ki politishian, “Ngim lah sngewthuh balei donkam ia ki ban shongsah ha katei ka jaka haba wat u myntri rangbah ruh tang mar ia kut ka por ialap elekshon u la mih noh" ong u James.
Hadien ba la pyntip sha ka elekshon komishon, ki nongpeit pyrman ki la poi sha katei ka jaka bad ki la lap ia kitei ki nongialam Congress ha kawei ka ing briew bad ki la mih nangtei haduh ba kin da dep bamja miet.
Ia kitei ki nongialam Congress la bud nadien nadien da ki nongpeit pyrman jong ka elekshon komishon haduh ba kin da mih na katei ka jaka.
U James u la ong ba katei ka jingleh ka Congress ka dei ka jingpyrshang da ki buit barieh kumno ban ioh Vote.
Shillong: U Myntri Rangbah ka jylla u Conrad K Sangma u la thrang ban pyndep noh ia  ka Shillong International Centre for Performing Arts and Culture (SICPAC) ha Mawkasiang kaba dang iaid ha ka jingshna mynta ha ka jingpeit jong ka tnad Arts and Culture ka jylla.
Kane ka jingtei kan don lai tylli ki jaka ne kamra ba heh ba kynthup ka Black Box ka ban ngiam 612 ngut ki briew, ka Little Theatre ka ban ngiam 325 ngut bad ka Multipurpose Theatre ka ban ngiam 1750 ngut nalor ka Open Air concert ban ngiam 15, 000 ngut ki paidbah.
Shi bynta ban pyniaid ia ki kam, mynta ka sngi, u Myntri Rangbah bad u Myntri ka tnad Arts and Culture u Bah AL Hek, u MLA ka thain u Bah David Nongrum nalor ki ophisar ki la pynlong ia ka jingjurip ia kane ka jingtei kaba heh ha ka jylla.
“Ka jingmut jong ka jingwan jurip ka long ban tip ia ka jingiaid ki kam bad ia ki jingeh", la ong u Myntri Rangbah u Conrad haba kren sha ki nongthoh khubor.
U la Myntri Rangbah u la kylli ruh na ki enjiniar ka Nagarjuna Construction Company Limited (NCCL) kiba la don bynta ban shna ia kane ka kam shaphang ki jinglong jingman jong ka jingtei bad ka jingiaid ki kam.
U la ong ba ka sorkar ka kwah ban pyndep ia kane ka kam kloi katba na ka bynta ka jingmyntoi jong ki paidbah ka jylla.
U la ong ba lashai u la khot ia ka jingialang ba kyrpang ban bishar bniah ia ka jingiaid ki kam ki jam jong kane ka jingtei.
Haduh mynta  ka jingiaid ka jingtrei ka la long 75 percent bad kaba sah sa 25 percent bad la buh thong ban pyndep ha u Nohprah mynta u snem.
La mang ia kane ka jingtei ha ka jinglut kaba T.151.33 klur ha ka jingheh ka jaka kaba 3634 sq.
m na ka skhim NLCPR T.136.20 klur bad T.15.13 klur na ka pisa ka sorkar jylla.
La aiti ha ka kompeni Hindustan  Steelworks Construction Ltd ban shna ia kane ka jingtei ha u snem 2015 ban pyndep hapoh u Nohprah 2018 bad iaka dur ka dar la shna da ka Skematic consultants, Salk Lake City, Kolkata.
Katkum ka jingong u Myntri Rangbah kane ka jingtei ka long kaba donkam bha na ka bynta ka jylla bad ki paidbah.
Ia kane ka projek la buh mawnongrim da u Myntri Rangbah barim u Mukul Sangma ha u snem 2015.
Shillong:Arngut ki ophisar heh ki la shah pyn kynriah kam ha kine ki khyndiat sngi ba ladep bad kitei ki kynthup ia U Bah Nazarius Lamare, SP jong ka East Jaintia Hills bad nangta sa U District Transport Officer, ka West Jaintia Hills.
Ka jing pynkynriah kam ia kitei arngut ki ophisar, ka la pynbitar ia ki 7 tylli ki Sengbhalang na ri lum Jaintia, kiba kynthup ia ka AJSU Sengkmie,  RJYF Sengkmie,   JSU Sengkmie,  HNYF East Jaintia,  JSM CB,  ENJC CB,  HANM East Jaintia.
Kitei ki sengbhalang, ki sngew pyrshah ban weng ia U SP ka East Jaintia, namar ba u dang trei tang kumba 10 bnai mynta.
Kitei ki sengbhalang, ki la buh dorkhas ha U James Sangma, myntri kam poh iing bad kumjuh ki la ia kynduh ia u Ma Kyrmen Shylla, myntri ka sorkar Jylla bad ki dawa ruh ba U Ma Sniawbhalang Dhar, myntri ka tnat pyniaid kali, ba un nym kynriah kam ia U DTO ka West Jaintia Hills, uba dang trei tang shibnai mynta.
Shillong: U Myntri Rangbah u Conrad K Sangma u la ong ba ka sorkar ka dang eksamin bniah shwa ia ka Lokyukta hadien ba ka la don ka jingslem ban pynurlong, namar ba u chairman ba la bynshet um shym la treh ban shimti.
Haba kren sha ki nongthoh khubor mynta ka sngi ha Mawkasiang, u Conrad u la ong ba ha ka jingshisha ka komiti ba san ngut ki dkhot la thung da ka sorkar, ka la phah ia ka kyrteng u chairman uba dei u nongbishar ba la shong thait, hynrei namar ba um shym la treh, ka la wanrah ia ka jingslem ia kane ka kam.
“Ka jingslem ka dei hadien ba u chairman ba la phah ka Committee ba la thung ka sorkar, um shym la treh", la ong u Conrad.
U la ong ba kumba long mynta ka sorkar kan sa eksamin bha ia kane kam kumno ban leh bad kan sa ai ia ka dur ka dar kaba biang ha kine ki sngi ban wan.
“Ngin sa eksamin ia kane kam ha kine ki sngi ban wan", la ong u Myntri Rangbah.
Ha ki snem ba la dep, ka sorkar ka la thung ia ka Search Committee ha kaba ki dkhot kynthup u Bah G.P Wahlang kum u Chairman, B.B Dutta, L.M Sangma, Theilin Phanbuh bad S.G Momin ban wad ia u chairman bad ki dkhot jong ka Lokayukta.
Katkum ka Meghalaya Lokayukta Act, u chairperson ka Lokayukta dei ban long u briew uba long teng u Chief Justice ka High Court lane u nongbishar ka High Court lane u briew uba don ka jingtip kaba iar halor ki ain, ki rukom synshar, ki kam pisa pilain, ki kam ba iadei bad ki bank, bad kiwei ki mat bad uba la don ha ka kam la kumno kumno 25 snem.
U chairman bad ki dkhot ka Lokayukta kin neh saw snem bad ki lah ban neh ha kane ka kam haduh ka rta ba 70 snem katkum ka Lokayukta Act.
Ka rta ba rit tam ia ki dkhot bad u chairman dei ban long 45 snem.
Ka iing dorbar ka Meghalaya ka mynjur ia ka Meghalaya Lokayukta Bill ha u Lber 2014 bad kham hadien ha u bnai Risaw, ka la pdiang ia ki kyndon na ka bynta ban thung ia ki dkhot bad u chairman.
Shillong: Ka Shillong Lajong U-13 Academy ka la pylliem sa ia ka  Anantapur Football Academy da 8-0 ha ka jingiakhun jong ka U-13 Youth League Play-Off kaba hynnin ka sngi ha Kolkata.
Ia kine ki kol, la thep da u Batskhemlang 6, u Hamedamanbha bad u Meshanskhem mar kawei.
Kane ka dei ka jingjop kaba lai sien lynter jong ka Shillong Lajong Junior  ha kane ka lympung.
Da kane ka jingjop, ka  Lajong ka la rung sha ka kylla ba kut ne phainal round hadien ba ka poi ha khlieh duh na ka Group B ha ka jingkamai point kaba la khur 9 point na ki lai sien ialehkai.
Shillong: Ka jingiathep vote na ka bynta ka Williamnagar kan long lashai ka sngi 27 tarik Iaiong 2018 ha ki 52 tylli ki jaka thep vote.
U Chief electoral officer ka tnad elekshon u bah FR Kharkongor haba iakren mynta ka sngi, u la iathuh ba ka jingpynkhreh ia ka elekshon ka la biang nadong shadong.
“Ka jingpynkhreh ia ka elekshon ka la biang, ngi la don 4 kompeni ki pulit pahara nalor 100 tylli ki mashin EVM ba la pynbiang", la ong u CEO.U la ong ba ka Williamnagar ka don 25 tylli ki jaka thep vote ba hap ha jaka nongkyndong bad kiwei ki don ha jaka ba kham long sor.
“Ngi la phiah 12 zone bad ki sector ba la peit da ki ophisar ba la bynshet ia ka kam", la ong u  CEO.Ka Williamnagar ka don 32 hajar tam ki nongthep vote kiba hap ban jied ia u MLA lashai ka sngi, hadien ba la pynsangeh noh shwa kaba dei ban long ha  ka 27 tarik Lber namar ba ka la don noh ka jingjia ba shah pyniap u kyrtong ka NCP u Jonathone  N Sangma ha ki runar.
Kawei kaba pynkhuslai ka long ba ioh ka don ka jinghap slap kaba lah ban pynthut ia ka jingwan ki nongthep vote, la ong u CEO.“Ngi don ruh 10 tylli ki jaka thep vote ba leh web casting ne kiba la pyni live ia ka jingthep vote ki paidbah.
Halor ka Ampati, u CEO u la ong ba ka tnnad elekshon ka la pynbna ia ka elekshon kaban long ha ka 28 tarik u Jymmang bad mynta ka ain elekshon ka Model Code of Conduct (MCC) kala treikam ha baroh ki jaka ba dei ban pyllong ia ka jingiathep vote.
Ia ka 53-Ampati la hap ban pyllong ia ka elekshon shiteng samoi hadien ba u Dr Mukul Sangma uba la jop ar tylli na Songsak bad Ampati ha kane ka elekshon ba dang shu dep ha u bnai Rymphang, u la rai ban risain noh na Ampati da kaba bat ia ka Songsak.
Jodhpur:U Asaram, lane uba leh riewblei, u shim ba ka kam pynjot kynthei jongu, kam dei satia ka pop, namar ba u kam ialade, ba u dei u ‘Brahmgyani’ lane u briew, uba khuid lane uba la stad shi katdei bad uba khraw bor bha, ong uwei na ki sakhi, uba leit ban iathuh halor ki kam pynjot kynthei jong U Asaram.
La iathuh ba U Asaram, u ju dih da ki dawai ban pynkhlain ialade, ha kaba pynjot kynthei, ong u nongsakhi ha kashari, U Rahul K Sachar, uba dei ruh u nongbud ba hajan eh U Asaram.
U Sachar, uba ju don ha syndah U Asaram, u dei uba iohi lut ia ki kam pynjot kynthei jong U Asaram, ha kaba u iathuh ba u iohi, ba kumno utei u riew leh riewblei ialade, ula kylla long tymmen dakaid, ha kaba u pynjot ia ki thei samla kiba dang khie bha ha u snem 2003 ha Pushkar, Rajasthan, ha Bhiwani, Haryana bad ha Ahmedabad, Gujarat.
U iathuh shuh shuh ba ki don lai ngut ki thei samla kiba bhabriew bha, kiba ju shong jus ah bad u bad ia kitei, u ju ai dak da kaba pynmeh torchlight bad mar ia iohi ia ka jing ai dak, kitei ki thei samla, ki leit wad ia ki kynthei kiba bhabriew bad ki leit ialam sha ka kamra kaba u shong u sah bad la iathuh ruh ba ki don bun ki khep, kiba u ju leit dalade hi sha ki kamra bapher ban peit ia ki thei samla kiba bhabriew ba kin leit sah miet bad u, ong U Sachar.
[pule bniah lashai ka sngi ha U Rupang].
DA U PURNINGSTAR SHABONGÏa kane ka bynta nga la kren teng  sha ki para kur para kha lyngba ka social media, hynrei la i donkam palat ban pashat lyngba ki kot khubor ban poi lut sha baroh ki khun ki ksiew u Hynñiewskum Hynñiewtrep.
Ka kheiñ kur kheiñ kha jong u Hynñiewskum Hynñiewtrep ka ïaid ryngkat ryngkat bad ka tip-briew tip-Blei kumba la saiñ la muhor ïa ka longbriew manbriew khnang ban bit ban biang ha ka longbriew manbriew, ban ym poi ha ka byrsih, ban ym poi ha ka sang ka ma bad ban ïa roi parum pareh da kaba bit ba biang lynter ki pateng bynriew ha shi snieh jong kane ka pyrthei.
Ban tip ino i mei, ino ipa, ino i hynmen ino i para, ino i kur ino i kha, bad kino ki meipun kino ki meikha, hangta ïeng rangbah u Hynñiewskum Hynñiewtrep ban tang bad ban jer ban thoh hala i kur i kur i jait i jait ba la siang lyngngon ha sla jong ka Meiramew ka nong kdupka nong ker, ka nong da ka nong paiñ, ka nong bsa ka nong pjiah bad ka nong ai buiñ ka nong ai thiang ïa u bynriew ba un plung un heh un san bad ban roi parum parehha ka tip-briew tip-Blei, tip kur tip kha bad tip hok tip sot.
Haba la mih ka kur ka jait, la mih pat sa ka kheiñ kur kheiñ kha kaba la pynshong hok pynshong Blei hala ki jong ki Mei Ïawbei, ki nong pun ki nong kha, bad ki nong seng ïa ka Longkur Longjait bad dei halor katta ka phang sa mih ki kur ki jait byllai kumba ki long.
Haba ki bynriew kila roi parum pareh, la donkam ban don u Nongshynshar, uta u dei u Lyngdoh ne u Syiem khnang ban teh song bad ban wanrah ka jing ia im suk im saiñ ha ka imlang sahlang.
To ngin peit khyndiat, uei u Syiem bad uei u Lyngdoh?U Syiem u dei uta u Nongshynshar uba la sei na ka longkur‘Kur Long Syiem’bad uba la jied da ka kur ka jait ban long u nongshynshar ïa u khun u hajar jong ka It ka Hima.
U Lyngdoh ruh u dei u nongshynshar uba la sei na ka longkur ‘Kur Long Lyngdoh’ uba la jied da ka kur ka jait bad uba shynshar ïa ki khun ki hajar jong ka Raid ne ka Hima, (kum ban shu pyn kynmaw, ka hima  kaba  la  shynshar  da  u  Lyngdoh  ka  dei ka  Hima  Sohiong,  Hima  Mawphlang  bad  ka  Hima Lyngïong).
Nalor ba u Lyngdoh ne u Syiem u long u Nongshynshar ha ka Raid ne ka Hima, u dei ruh u nong bat ïa ka aiñ shynshar khadar bad u dei ruh u nong pyndep ïa ka Niam ka Rukom jong ka Raid ne ka Hima na ka bynta ka bha ka miat ki khun ki hajar jong ka Raid ne ka It ka Hima.
Ha kawei ka Raid/Hima don biet tang u wei u Lyngdoh, kumjuh ruh, ha kawei ka Hima don beit tang uwei u Syiem.
Ban don ar ne laingut u Lyngdoh ne u Syiem ha kawei ka Raid ne ka Hima ka long ka bym lah ban pdiang.
Ha kum kane ka khep, lada don uno uno uba kam ne uba ai nam ïalade ba u dei u Lyngdoh ne u Syiem khlem da jied da ka longkur, kum ïa uta u briew ka kur ha ryngkat ka Raid ne ka Hima ka hap ban tian bishar bad ban rai pynrem bad ruh ban pynshitom da kaba tyngeh.
Na katta ka daw, ym juh bit ban ai kyrdan Lyngdoh ne Syiem thamula.
Sngewsih ban phai pat sha kane ka juk kaba mynta ha kaba ka jingim briew ka long kum i sla dieng iba la tlor noh na u dieng bah bad iba la shu shah rah shah rong kat shaba kaweh ka lyer ha kaba ïala ka jong ka longrynïeng ym lah shuh ban tip bad sngewthuh.
La shu sien madei mata kat shaba lap ba shem tang ban ïa kup lang da ka tai ka rong ba itynnad bad kaba i ïoh burom ban ïa sngew khraw lang kumba khraw lang kiwei la long thik u briew uba kale, hynrei tang na ka daw ba u tai u para kur para kha lajong u ïoh ïa ka kyrdan Prime Minister hap ban ai jait noh da ka jait ‘Prime Minister’.
Phin sngew phylla lei, ba ha ka jaitbynriew u Hynñiewskum Hynñiewtrep kam juh don katta ka jait Lyngdoh ne ka jait Syiem na katta ka daw, ym juh bit ban ai jait Lyngdoh ne jait Syiem madei namar ka ïalam sha kaba bakla.
Nuksa, ka jait Malngiang ka dei na ka ‘Kur Long Syiem’ hynrei baroh ki dkhot jong ka kur Malngiang kim dei ki syiem.
Kumjuh ruh kum ka jait Marbaniang ka dei na ka‘Kur Long Lyngdoh’, kam mut pat ba baroh ki dkhot jong ka kur Marbaniang ki dei ki lyngdoh.
Kaba ithamula shuh shuh ka long ba la katta ha ka jaitbynriew u Hynñiewskum Hynñiewtrep  ngam pat juh ïohsngew ne bna ban don ka kynthei briew ka ban long Lyngdoh ne ka ban long Syiem ha kano kano ka Raid ne ka Hima, te kumno pat ki kynthei briew ha kine ki por ba mynta ki la kup nam ïalade da ka Lyngdoh ne ka Syiem? Hato kane ka dei ka jing bym sngewthuh ïa ka jingmut ne ka jing biej?Ha kawei ka longing, nga lap ba ba baroh ki dkhot jong ka longing ki ai beit jait Lyngdoh.
Hato ki dei shisha ki Lyngdoh? Lada ki dei kita ki Lyngdoh, te ïa ka Raid ne ka Hima aïu ba ki synshar?Kane ka lyer bih kaba la pyn shaïong ngaiñ ïa ki khun ki ksiew u Hynñiewskum Hynñiewtrep imat ka dei ka ba la bet da u briew u bym don shuh ka kheiñ kur kheiñ kha.
Hynrei kane ka pateng kaba la ïaid da ki phew snem haduh kine ki sngi ba mynta ka shu bud matlah khlem da tip ïa ka daw tynrai ne ka jingmut jong ka kyntien Lyngdoh ne Syiem.
Kane ka rukom kam jait ha kane ka bynta ka ïalam sha ka lynti kaba bakla bad ka pynduh ruh ïa ka kheiñ kur kheiñ kha jong ki khun ki ksiew u Hynñiewskum Hynñiewtrep.
Phin sngew lyngngoh balei ka long kumta! Ka daw ka long ba u kpa u dei jait Lyngdoh, ka kmie ruh ka dei jait Lyngdoh bad ki khun ruh ki dei ki Lyngdoh.
Hato phi la juh pyrkhat kane ka jing ïaid matlah ka poi shaei? Hato kam pynduh seh mo ïa ka kheiñ kur kheiñ kha? Kaba i shyrkhei lei lei ka long ba ïa ki kur kiba ïadei kur kin sa kam ba kim dei na ka juh ka kur, hynrei ïa ki bym ïadei kur kin sa kam ba ïa dei na ka juh ka kur namar ba kim tip shuh ki dei na ka jait aïu, hynrei la ïa kup lang da ka nam Lyngdoh ne nam Syiem.
Phin lyngngoh balei nga ong kumta, namar nga shait ïa kynduh ïa ki paralok parajor jong nga, haba nga kylli ïa ka kur ka jait jong ki ki ong ba ki dei ki jait Lyndoh, bad haba nga kylli la u/ka dei jait lyngdoh aïu ki ong ba kim tip shuh ki dei na ka jait aïu, hynrei la shu ïa ai beit ‘Lyngdoh’.
Hei ho! Ko ki para kur para kha, haba ka long ha kane ka bynta, shaei ki khun ki ksiew, ki para ki pyrsa bad ki pateng jong ki kin poi? La phi dang dei ne em kita ki ‘riew tip-briew tip-Blei?ka jubab ka dei ka jong phi.
La phi kwah ba ka pateng jong phi kan poi sha ka byrsih bad kaba shah tim ne phi kwah ba ka pateng  kan poi sha ka jing im hok im sot, im tip-briew tip-Blei, tip kur tip kha?ka jubab ka dei ka jong phi.
Namar dei ma phi ko nong ‘diangti ïa ka mynnor ban pynbha ha ka mynta bad na ka bynta ki pateng ki ban sa wan.
Ha ka jingshisha, U Khasi u long uba stad haduh katta katta ban saiñ dur ïa ha longbriew manbriew ha ka kheiñ kur kheiñ kha khnang ba ka pateng bynriew kan ïaid ryntih kumba da ïoh bynta na u Blei Nongbuh Nongthaw khnang ba kan ym poi sha ka byrsih ne ka sang ka ma.
Namarkatta, to tip ba “ Syiem bad Lyngdoh kam dei ka kur ne ka jait, hynrei ka dei tang ka kyrdan ba kup da u Nongshynshar ha ka Raid ne ka It ka Hima.
Wat u syiem ne u lyngdoh uba la weng noh ïalade na ka kyrdsn Syiem ne Lyngdoh ne uba la shah weng noh na ka kam Syiem neLyngdoh, um don hok shuh ban kup ïalde da ka nam ne kyrdan Lyngdoh/Syiem.
Te, balei keiñ ma phi ko ki para kha phin shu ia bud matalah?Ka long ka jing lehraiñ kaba khraw ba wat ki tai kiba bat ïa ka bor ha ka KHADC bad JHADC ki kup ïa ka kyrdan kaba kim dei ban kup.
Halor kane ka bynta, na ka liang ka District Council ka dei ban pyrkhat jylliew bha noh bad dei ban leh ei ei da kaba tyngeh, lym kumta, ka jing buh ïa ka District Council kan long tang ka syrngiew khlem ka iktiar.
Haba ka kamram jong ka ka District Council ka dei ban pynneh pynsah ïa ka jing long Tynrai jong ka Jaitbynriew bad ban pynneh pynsah ruh ïa ki Riti ki Dustur jong ka jaitbynriew, te ka dei ban pyndonkam keiñ iala ka jong ka iktiar bad ki tai kiba shong ha District Council ki dei ban sngewthuh keiñ ïa kaei kaba dei bad kaei ka bym dei.
Ym juh dei ho ban leh ruma! Ïohba ka pateng ka ban sa wan kan tim pap ïa phi kumba ong u Pdah Umdor ha ka Dorbar u Khasi ha ki por hyndai, “Ban kum ïame, da dei ba buh da u maw ruh bit!".
Halor katta ka bynta, ka District Council ka dei ruh  ban batai ïa ka jingmut  jong ka kyntien ‘Lyngdoh’ bad ka kyntien ‘Syiem’ bad ïa ka kamram jong ki.
Ka District Council ka dei ban phah pynkylla noh ïa baroh ki briew kiba ai jait Lyngdoh bad jait Syiem sha ka kur ka jait tynrai jong ki namar ba  ha kane ka pateng kaba myntadang bun ki briew kiba dang tip ïa ka kur ka jait jong ki, lada ym lah ban leh kumta, kan sa poi ka por ba ki briew na ki Kur Long Lyngdoh bad ki Kur Long Syiem kin ym tip shuh ïala ja kur ka jait jong ki bad hangtakane ka pateng kan long kaba shah tip, bad ka kheiñ kur kheiñ kha jong ka jaitbynriew jong ngi kan don ha ka jing ma.
Nalor katta, ka District Council bad kumjuh ruh ka Sorkar kim dei shuh ban ithuh ïa ka kyntien LYNGDOH bad SYIEM kum ka kyrteng jong ka kur ka jait hynrei dei ban ithuh ïa kitei ki kyntien kum ka kyrdan Nongshynshar ha ka Raid ne ha Hima khnang ba ka pateng bynriew kan ym sah ha ka jing shaïong bad ha ka dum ka lyngngoh.
Para kur para kha baied, ïoh ba phi ong ba nga tuklar ïa ka kam jong ka kur ka jait jong kiwei, hynrei em kam long kumta.
Kum u Khasi u ba ieid bad uba don ka jing kit khlieh ïala ka jong ka jaitbynriew nga hap ban kren ïa kane ka jing shisha watla ïoh lehse kan ktah ïa ka jing sngew jong phi halor ka tei ka jing shisha.
Ha kaba kut nga sngewdei ban ong, “Ngi ïaid ha ka lynti, hynrei ngim tip ba ngi ïaid ha katta ka lynti lymda ngi phai sha dien bad ngi peit sha khmat".
Khublei shibun.
Shillong:Ka Mothers Union Tura, ka la pynlong ia ka jingialang paidbah ha Tura mynta ka sngi bad ka la phah dorkhas ruh sha U Conrad Sangma myntri rangbah ka Jylla bad kumjuh sha U James K Sangma, myntri kam poh iing ka sorkar Jylla.
Ha ka jingialang, kaba la pynlong ha madan Chandmary, katei ka seng, ka pynpaw ia ka jingsngew pyrshah kaba jur halor ki kam leh bein bad bat bor kynthei, kiba la iai jia ia ki kynthei bad ia ki khynnah rit ha Garo Hills.
Tang hapoh ka ar taiew, la iathuh ba ki don 6,7 tylli ki kam bat bor kiba la ioh jingtip da ka seng.
Ka Mothers Union, ka pynpaw ia ka jingbitar kaba jur, ha kaba ki riew runar, ki la pyn hiar kput ia ki kynthei khynnah, ha kaba ki la pynjot ei ia ka jinglong lui lui jong kitei ki khynnah kynthei.
Ka seng, ka ong  ruh ba ka jing tuklar ne ai jingsneng ia ki kynthei, ka long kaba buh jingma ia ki kynthei ha kylleng bad kumta, ka donkam ban pynduh jait syndon, namar ba kum kine ki jingjia, ki ioh lad ban paw pyrthei ha ki social media.
Ka Mothers Union, ka dawa ia ki riew sain pyrthei, ki pulit, ki kashari bad ki nongmihkhmat ba dei ban pyndonkam hok ia ki ain bad ban nym ailad ia kitei ki riew runar, ba kin lait na ka jingshah bishar jong ka ain.
La dawa ruh ba dei ban pynkhlain ia ki tnat pulit kynthei ha ki District bapher lem bad ki jingdonkam ba ki dei ban don.
La dawa shuh ba dei ban don ki doktor, kiba tip ruh ia ka eksamin forensic bad ka donkam ban ai jinghikai ia ki doktor, ba kin tip ia katei ka eksamin forensic bad ban don ka kashari kaba kyrpang, ka ban bishar ia kitei ki kam shah thombor jong ki kynthei.
Ka Mothers Union, ka dawa namarkata ia ka sorkar Meghalaya, ba kan sdang bad ba kan pyni da ki kam, na ka bynta ka jingbishar kaba stet bad kaba khlain ban pyrshah ia kitei ki kam thombor ia ki kynthei ha ka Jylla.
Ka kashari ha Jodhpur, mynta ka sngi, ka la rai pynrem ia U Asaram Bapu(77), namar ba u bat bor ia kawei na ki nongbud jongu, ha U Nailar 2013.
La rai pynrem ia U Bapu, da kaba un shong phatok shirta ka jingim jongu.
La pynmih ia katei ka rai, da U Madhusudhar Sharma, uba dei u nongbishar, ha ka kashari, kaba la pynlong ha  Jodhpur Central Jail, ha kaba la set ia U Bapu, naduh u snem 2013.
U Bapu, u don bun bah ki nongbud jongu ha  Rajasthan, Gujarat bad ha Haryana.
Ha ka rai jong ka kashari mynta ka sngi, la kynnoh ia U Asaram bad saw ngut kiwei pat bad kitei ki kynthup ia ka  Sanchita lane kaba la ju tip ka Shilpi, nangta U Sharad Chandra lane uba la ju tip U Sharat Chandra, U Prakash bad U Shiva ba la ju tip U Sava Ram Hethvadiya bad ia kitei la pyngngat ha ki kyndon jong ka ain  POCSO, Juvenile Justice Act bad ka Indian Penal Code.
Ka Shilpi bad U Sharad Chandra, kin shong phatok 20snem, katba ia U Prakash bad U Shiva la pynkut noh ia ka jingbishar pyrshah.
Kawei ka thei samla, kaba dang 16snem, ka la kynnoh ba utei u riew blei, U Asaram Bapu, ula bat bor ia ka, ha ka miet jong ka 15 bad 16tarik Nailar 2013, ha ka ashram ha Jodhpur.
U  Asaram, ula shah set ha ka phatok ha Jodhpur, naduh u snem 2013 bad ula pan jamin haduh 12sien kynthih, hynrei, um shym la ioh jamin satia.
Ha ka jingrai jong ka kashari, U Asaram, ula iam rangbah mynta ka sngi, ha katei ka kashari.
Katei ka samla, kaba ula bat bor, ka dei ka samla, kaba dang 16snem, kaba na Shahajahanpur, kaba ha Uttar Pradesh.
U Asaram, ula ju kyntait ba u bat bor ia katei ka thei samla bad kumta, u lah ban ujor pyrshah ia katei ka rai, ha kawei pat ka kashari, kaba kham heh.
Jowai: Ka Jaintia Students’ Union, Jowai Circle myn hynnin ka sngi ka la mih pyrthei ban ai ka jingiada ia u DTO ba dang thymmai ka West Jaintia Hills ban pyrshah halor ka jingshah pynkynriah kam jong u tang hadien ba u la wan shimti ia ka kam dang tang kumba lai bnai eiei mynta hadien ba la pynkynriah ia u DTO barim u ma P Laloo na West Jaintia Hills.
Ka Seng ka la pynpaw ba katkam ka kyndon jong ka sorkar, uno uno u ophisar, u dei ban don ym duna ia ka lai snem ban shakri ia kano kano ka district, hynrei tang hapoh lai bnai la pynkynriah ia une u DTO ba dang thymmai ka West Jaintia.
Halor kane, ym shym la lah pat ban tip la ka jingwan utei u DTO ba thymmai ka dei kaba shu thung shipor (Attachment) ne ka jingpynkynriah kam kaba long permanent tad haduh ba kut ka samoi treikam jong u katkum ki kyndon treikam sorkar.
Ymlah ruh ban tip ioh lehse ka don ka kyndon (Provision) kaba ka sorkar ka lah ban leh kumtei.
Ka Seng ka la ai ka jingiaroh ia ka rukom treikam u ma Ricky Tariang bad ka la dawa ruh ba dei ban pynneh ia u ha WJH Hills.
Shillong:U Bah Hamletson Dohling, myntri kam pynroi sor, u ai jingmut ban pynkylla kyrteng noh ia ka shnong Nongmali Nehru Colony jong ka Ward No.XI sha ka Nongmali Mawdatbaki Mawlai, kaba hap ha ka North Shillong Constituency.
U Bah Dohling, u iathuh ba ula iakren ia katei ka kam bad U Deputy Commissioner, East Khasi Hills, hadien ka jing ai jingmut jong ki nongshong shnong ka Mawlai Mawdatbaki, namar ba katei ka dei ka kyrteng kaba la shu ieh kumto, naduh ka por ka sorkar phareng.
La iathuh da U bah Dohling, ba ka buh jingeh bha ia ki nongshong shnong jong katei ka thain, ha kaba iadei bad ka jingialeh passport bad kumjuh ha ka jingialeh EPIC ruh kumjuh.
Ha kajuh ka por, U bah Dohling, u iathuh ba ka sorkar kan sa peit noh shen, halor ka jinglong jingman jong ka New Shillong, kaba dei ka jaka, kaba la shu ai maphot ia ki ophis sorkar India, ba kin treikam hangtei.
Ki ophis kiba don hangtei ki long ka  IIM Shillong, NIFT, Meghalaya Assembly, Information Technology park, Urban park, Shillong International Centre for Performing Arts and Culture, ki Guest House ka   Nagaland bad Mizoram, Reid Chest Hospital, Hindi institute, English and Foreign Language University bad sa shibun bah kiwei kiba dang trei shakhmat.
Ha kajuh ka por, la iathuh ba U Bah Dohling, un ialam ia ka kynhun jong ki heh sorkar Jylla, sha Kerala ha ka taiew ban wan, ban peit dalade hi ia ka jingkhuid jong katei ka Jylla.
Ka jingthmu ka long ban peit halor ka rukom bret ia ki jaboh jabain bad ban peit nuksa, la ka long kaba lah ne em ban bud nuksa ha Shillong ruh kumjuh.
Nongpoh: Ka long ka jingkmen kaba khraw ia ki Longkmie kiba la pynim sngi ialade lyngba ka kam thain ia ki jain Ryndia, ha kaba mynta ka sngi u Bah Mayraldborn Syiem, MLA ka Nongpoh Constituency, u la leit ban plie paidbah ia ka Iing kaba la shna na ka bynta ban pyndonkam ha kaba thainjain da ki Longkmie kiba shong ha ka thain Mawlong Umden, Ri Bhoi.
Katei ka iing kaba la plie myn hynnin ka sngi, ka dei kaba la tei lyngba ka skim SRWP jong u snem 2017, kumta hadien ba la dep ban plie la aiti ia katei ka iing sha ka synjuk ki Longkmie, kaba la tip kyrteng kum ka Mawlong United Consortium.
Ha kaba plie ia katei ka Building nalor ka jingdon u MLA, la sakhi ruh da ka jingdonlang u Bah A.I Diengdoh, Joint Director ka tnat thain jain lem bad kiwei kiwei.
Haba ai jingkren ha kane ka sngi, kitei ki longkmie kiba im da kaba thain ia ki jain Ryndia, ki la pynpaw ia ka jingkmen hadien ba ki la ioh ia katei ka iing, namar dei lyngba jong katei ka iing kaba lah pynlong ia ki ba kin nanglah shuh shuh ban treibha bad khamtam eh ban nang pynmih shibun ki jain Ryndia.
Katba na ka liang u Bah Mayealdborn, haba ai jingkren u la pynpaw ia ka jingsngew sarong halor ka jingtrei shitom da ki briew kiba shong basah ha katei ka thain, namar ka jinglah jongki ban pynmih ia ki jain Ryndia, ka wanrah nam bad burom ym tang ia katei ka thain, hynrei ia ka District bad ka jylla hi baroh kawei.
U Bah Mayraldborn, u la kyntu ruh ia kitei ki Longkmie ba ki dei ban nangiai trei shitom ha kaba pynmih ia kitei ki jait jain, namar ki jain Ryndia ki dei ki jain kiba la pynmih na katei ka jaka, ia kaba sa shalan pat sha kiwei ki jaka.
Namarkata, na ka bynta ban nangpynpaw pyrthei ia kine ki jait jain bad khamtam eh ban nangkyntiew ha kaba pynmih ia kiba kum kine ki jait jain, nga ai ka jingkular ha phi ba ngan trei shitom halor kane ka bynta, namar ka jinglah ban pynmih ia kine ki jait jain, ym tang ba ka pynpawnam, hynrei ka long ruh kum kawei na ki lad aikam aijam ia kito ki khun samla ba khlem kam khlem jam, u la bynrap.
Shillong: Ka Langsning FC ka la ioh biang ia ka jingkmen hadien ba ka la lah ban khyrwit 3-0 kol ia ka Bengaluru FC reserve ha ka jingiakhun ka Group C ka lympung Second Division League kaba long mynta ka sngi ha Bangalore.
Ia kine ki lai kol ka Langsning la thep kawei da u nongialehkai nabar ri u Lancine Toure ha ka kyllastep, pynbud sa u Kitboklang Pale bad u Brolington Warlarpih ha ka kyllamiet ban pyllong ia kane ka kynhun ialehkai na Shillong ban khur lai point na kane ka jingialehkai.
Kane ka dei ka jingshah rem kaba nyngkong jong ka Bengaluru ha kane ka lympung bad ka dei ka jingjop kaba lai ia ka Langsning.
Ka jingjop ka la pyllong ia ka Langsning  ban kiew na ka kyrdan ba saw sha ka kyrdan ba nyngkong jong ka Group C da kaba kamai 12 point na ki 8 tylli ki jingialehkai da kaba tam shi point ia ka Bengaluru bad ka la tam ruh 3 point ia ka Mohammedan Sporting.
Ha ka jingiakhun ka la kyllastep shwa ban wai, u  Toure u la ioh ban thep ia ka kol ba nyngkong hashwa lai minit ban wai kane ka kylla.
Hadien bas dang ka kyllamiet, ka Langsning kam shym la leh jem satia namar ba kam pat shngain tang kawei ka kol ba ka la ioh bad  u Kitboklang Pale u la ioh sa kawei ha ka 89 minit ban kham pynskhem bad ka kol kaba lai la thep da u Brolington Warlarpih ban ioh syndon ia ka jingjop.
Mynta ka Langsning kan pynkhreh ban leit iakhun sa sha Jamshedpur ha ka  1 tarik Jymmang.
Shillong:Ki pulit ki ioh jingtip, ba ki don ki briew kiba pyni ia ki dur video, na ka bynta ban pynmih ia ka jingsngew iapher bad sngew pyrshah ha kiba bun ki rukom.
U Superintendent of Police, East Khasi Hills, u ai jingmut ba ki paidbah kim dei ban pynleit jingmut ia kiba kum kito ki dur video bad ba kin nym ia sam kai ruh sha kiwei pat.
La ai jingmut ruh ba haba don kiba ioh kum kitei ki dur, kin leit pyni sha ka thanat ba hajan eh.
Khliehriat:Ka MeECL Mowakhu Khliehriat, East Jaintia hills, ka la pynbor bor ding sha ki nongshong shnong ka shnong Nongthymme, hadien hynniew bnai bad kumta U Ma Precious Sympli, Rangbah Shnong lem bad ki nongshong shnong, ki la leit ia kynduh ia U Revenue Officer ka MeECL, Mowakhu Khliehriat, ha kaba ki la pan jngshai ba ki khlem ioh bai ding man la u bnai, na ka tnat MeECL.Ha ka jingiakren ka shnong bad u tei u ophisar, ka long kaba  da sngewpylla jur, ha kaba u ong ba  na ka liang jong ka ophis jongu, ka la  dep phah ia ki bill light manla u bnai ban leit sam sha katei ka shnong bad utei u ophisar, u  kular ban shimkhia ia katei ka kam bad ban lap na kaei ka daw halor ka jing bympoi bai bording sha ka shnong Nongthymme.
Katei ka jingleh ka MeECL ka la pynbitar ia u paidbah namar ka kane kam dei ka  sien ba nyngkong, ha kaba kham mynshwa ruh ki la ujor halor ka juh ka bynta.
Na ka liang ka shnong ka la ong ruh lada ka tnad kan phah siew jubor ia ki nongshong shnong ia baroh jong kata ka hynniew bnai, na ka liang ka shnong kan kyntait namar kam dei ka jingbakla jong ki nong pyndon kam bording, hynrei ka  dei ka jingleh thurmur ka tnad MeECL bad ka MeECL ka hap hi ban bah khlieh ia kane.
AIS SujaKi sngi, shwa ka jingwan u Trai, ki long ki sngi kiba eh kiba triem, ki long kein ki sngi ba khadduh.
Ki sngi kiba ialeh pyrshah ia u Khrist da ki bun ki rukom ki lynti; nangta kein ngi tip ba ki long ka por ba khadduh.1 Ioannis 2:18, ong u Apostol Paul, ki sngi shwa ka jingwan u Trai ki long ki por ba shitom.
Shitom ban pynsngewthuh, shitom ban pynbeit, shitom ban sneng, shitom ban batai.
Ka daw ka long ba ki briew ki ieit tang ialade, ki ieit sbai, kren sarong kren khraw, ki bym don jingsngewnguh, ki bym kohnguh kmie kohnguh kpa, ki bym ia map ki bymieit ia ka kynja, ki nongdie lok, hangamei ba runar ki bymieit ia kaba bha.2 Timothy 3:1-3.
Kine haneng ki long ki dak ha ka man briew long briew jong kita ki sngi bakhadduh shwa ka jingwan u Trai, bad kita ki long mynta kein.
U ong shuh shuh – ki don te ki don ka dur jingriew blei ha ki tangba ki len noh ia ka Bor jong ka, 2 Timothy 3:5.
Ka la long shisha kumta ha kine ki sngi.
U Apostol Paul ha ka shithi kaba Ar jong u sha ka Balang kaba don ha Upper Asia Minor kaba u la thoh ha u snem 64 AD u ong kumne: “Da kaba phi tip ia kane nyngkong ba ha ki sngi ki ba khadduh kin wan ki nongkren bein da ka jingkren bein kiba iaid katkum ki jingkwah brai la ki jong hi.
Ki da ong hangno kata ka jingkular ia ka jingwan jong u? Namar naduh kaba ki kpa tymmen ki la iohthiah (iap) noh, kiei kiei baroh ki ia sah kumba julong hi na myndang long ka pyrthei.2 Petros 3:3-5.
Kane ka shithi kaba sha Asia Minor ka kren ruh ha ngi hangne mynta.
Bad ngi iohsngew da la ki shkor shaphang kaba kum kane ka rukom kren ki briew ha ka pateng ba mynta.
U Petros u kren ia ki sngi ba khadduh kiba long mynta kein.
Ki sngi ba kadduh ki long ki sngi shwa ka jingwan u Trai sha pyrthei, ki sngi shwa kaba kut kan poi (end times) bad wat sngewkyndit ba kita ki sngi bakhadduh (end times) ki long mynta kein.
Kumno ngi tip ia kata? Namar ki dei ki por ba shitom 2 Timothy 3:1.
U Daniel ruh u kren ha ki hajar ki snem mynshuwa u ong ba shwa ban poi ka por bakut – “Ka jingtip kan roi, bun kin iaphet shane shatai" Daniel 12:4.
Shisha mynta ngi iohi ka jingtip jingstad ka roi shaba palat, u riew tymmen u ang ha ka lyngngoh ban iohi ia ka juk jingstad science Technology jong kane ka pateng kaba um ju iohi 70 snem mynshuwa.
Ki briew kane ka juk ki ia bunkam haduh ba ki ong “imat u Blei u la pynlyngkot ia ka sngi mynta" hynrei kim tip ba ki bunkam.
Kiba khlem kam te ki ong ani lano kan miet noh.
Kane ka juk bunkam ia beh kam beh jam ha sor ha nongkyndong hajan ha jngai wat shaduh poh phareng ruh, da ka bor jingstad ka juk mynta, ki rel ki Aeroplane bastet katta katta.
Ka sngi ka khlem iaid short cut naduh ba u Blei u la buh ia ka hangtei hynrei dei ka jingbunkam u briew u sngew ba ka sngi ka lyngkot por.
Ka jingroi ka jingtip bad ka jingbunkam shane shatai ka long kawei pat ka dak jong ki sngi shwa ka jingwan u Trai.
Hynrei hapdeng kata, ki briew nongkren bein pat ki kren bein shaphang kata ka jingkular jong u Trai ba un wan pat sha kane ka pyrthei.
Ki ia ong shish phi, ngi im ngi iap kumne hi ha la marwei yn ym don jingwai pyrthei hi ruh, wai marwei marwei, kan ym don kata ka jingwan uta u Jisu.
Ki ong u Jisu u la iap te kumno un wan pat? Shi phi ka Bible ka shu kren kai ia kine kiei kiei namar ba la thoh da u briew hi te! La katto hajar ki snem haei uta u Jisu? Phi ong u la jan shi la jan wan haduh mynta um pat wan hi re?Kine ki long ki rukom jingkren bein jong ki briew ha kine ki sngi khadduh mynta na ka daw ka jing bymngeit.
Kata kam pher ym sngewphylla namar ka long ka rukom briew ban artatien ban ym ngeit ruh ia ki jingiathuhlypa.
Kynmaw ia ki por u Noah ki long kum kine ki sngi hi, ki briew ki artatien kim ngeit ki ia kren bein pynban ia u Noah.
Ki ong Noah biej kumno kata ka lah ban long? Kat kine ki lum kiba jrong shano ka ka jingshlei um kan leit poi kumno kan tap? Ha! Ha! Ha! Ki ia rkhie bein ia u Noah.
Hynrei ha u bnai uba Ar ha ka ba 17 ka sngi jong uta u bnai, la pynbthei ia ki umpohliew baroh ka jingjylliew bah bad ia ki jingkhang ka bneng la plie noh wang, u lapbah u la don halor khyndew 40 sngi 40 miet.
Ka jingshlei ka la don 40 sngi halor khyndew ki um ki la nangbun….
Te ka doh ba la khih ha khyndew ki ia iap noh, ki sim bad jingri, ki mrad ka khlaw ki kynja ba par BAD U BRIEW BAROH DE" Genesis 7:11-24.
U Blei u ong, ba kane kajuh ka jingkren bein kyntait bein ia ki jingiathuhlypa yn pynshitom ia ki briew ym shuh da ka um hynrei da ka ding na bneng 2 Petros 3:7.
Hynrei to tip ba ka jingtud (slem) jong u Trai Jisu ban wan pat sha ka pyrthei, dei ka jingap bad jingiaishah slem jong u ba ki briew kin ioh ngeit, kin kylla bamut.
“U Trai un leh tud (Slem) shaphang ka jingkular kumba don kiba niew – ka jingleh tud: hynrei u iai shah slem bad u bym da mon iano iano ruh ban jot noh hynrei ba kin ia poi sha ka JINGKYLLA BAMUT" 2 Petros 3:9.
U Blei um kwah ba ki briew kin iap ei kum ha ki por Noah, namar kata u ap slem hynrei mynta ka por ka la jan katkum ki dak kiba paw.
Ki briew te ki ai daw da kaba ong, “Naduh ba ki kpa tymmen (forefathers) ki iohthiah, kiei kiei ki iai sah kumba ju long na myndang long ka pyrthei" 2 Petros 3:4.
Hynrei u Blei pat um ong kumta.
Kiei kiei baroh kin kylla.
Kan sa don ka bneng bathymmai bad ka khydew bathymmai.
Ka khyndew ba nyngkong (ba mynta) kan sa leit noh.
Ka duriaw kam don shuh" Jingpynpaw 21:1-2.
Kan long ka jingma kaba khraw lada u briew u ai daw pyrshah ia u Blei.
“Namar kata ka sngi, ba u Trai un wan kum u nongtuh: ha kaba ki bneng (Heavens) kin leit noh, ka khyndew bad ia kita ki jingleh ha ka YN THANG" 2 Petros 3:10.
Wat kren bein ia ki jingiathuhlypa u Blei.
Hynrei “To phin ia niew ba kata ka jingiai shah slem u Trai jong ngi BA KA LONG KA JINGPYNIM" 2 Petros 3:15.
U Petros u pynkut da kaba ong ba katba ka jingwan u Trai kam pat jia long – To phin nangroi ha ka jingaiei bad Jingtip ia uTrai u Nongpynim jong ngi u Jisu Khrist.
Ha u to long ka burom.
Mynta ruh bad haduh ka sngi ka bakhadduuh: Amen 2 Petros 3:18.
AIS Suja.
Shillong: U Superitendent of Police, East Khasi Hills u Davies N Marak u la ong ba bun ki khynnah samla kiba kyrni ha ka dih drok ki dei kito ki khynnah kiba wan na ka longing longsem kaba pait ba pra, kiba ki kmie ki kpa jong ki kim ia shong lang shuh bad u la ong ba don ruh kiba wan na kito ki ing kiba ki kmie ki kpa kim don por ban ia kren bad ki khu namar ka jingbunkam jong ki hapoh ophis ne ha kiwei ki kam bad ki kmie ki kpa kim don por ruh ban sneng ban pyni ia ki khun ia ka jingma jong ki jingdih ba sniew bad kitei ki khynnah ki sah marwei ha ka jingmut jingpyrkhat jong ki, ong u SP.U SP u la ong ba bun na ki khynnah kiba dih drok ki dei kiba hapoh ka 20 snem karta, “Ki khynnah kiba ka rta jong ki ka dang dei ha ki Khad ki kwah pyrshang lut ia kiei kiei ba ki sngewkwah, kum ia u drok ruh don kiba shu kwah mad kai u long kumno hynrei haba ki la mad ki la kyrni pat bad kim lah lait shuh" ong u Davies N Marak haba ia kren bad katto katne ngut ki nongthohkhubor, halor ka jingkynrei ka kam dih bad khaïi drok ha kane ka jylla ha kine ki sngi.
La kylli na u SP hato katkum ka jinglap ki pulit naei ki drok ki wan poi sha kane ka jylla, u SP u la ong ba kiba bun ki drok kiba wan poi sha kane ki dei na ki khappud jong ka Myanmar, Thailand bad ki don ruh kiba wan na ri Thor jong ka Ri India.
“Hynrei katkum ka jinglap jong ngi ka Shillong kam dei ka jaka ba ki briew ki mut ban pynpoi ia kitei ki drok" ong u SP haba ia thuh ba ka jingkhaïi drok ka shu iaid lynti nangne na Shillong hynrei kim dei kiba mut ban pynpoi shane.
Haba kren shuh shuh ia ka jingkynrei ka kam dih bad khaïi drok u SP u la ong ba tang mynta u snem haduh ka 31 tarik u lber ki don haduh saw tylli ki kes kiba heh ba la kem drok.
Dang katto katne bnai u la ong ba ki pulit ki la ioh kem drok laisien bad kate ika jingkem ka dei kaba heh ha kaba shisien la ioh kem shiteng kilo u drok Heroine, sa shisien pat 100 kram bad ha ka sien kaba lai 50 kram.
“Ka kam ka dang tyllun ngi dang pyrshang ban ioh kem biang ia ki nongkhaii drok kiba heh" u la ong.
U la iathuh ba bunsien ki pulit ki lap ba ki briew ba khaii bad dih drok ki dei ki juh ki briew kiba la shah kem teng bad kim lah shuh ban lait bad kum ia kine u la ong ba ki pulit ki dang pynkhreh ia ki kot ki sla ban leh da kawei pat ka kes.
Lah ban kdew ba mynta ka sngi ka la don ka jingiakynduh hapdeng ki pulit bad ki nongialam ka KSU ban ia kren halor ka jingkynrei ki kam dih bad khaïi drok ha kane ka jylla ha kaba u SP u la ong ba ka jingiakynduh ka long kaba sngewtynnad bad u la ong ba la pan ka jingiatreilang jong baroh na ka bynta ban rat diengkhong ia katei ka kam.
Hynrei u SP u la kyntu ia ki dorbar Shnong ne ki seng trei mon sngewbha ba lada ki ioh kem nongdih drok ne ki nongkhaii drok kim bit satia ban talasi bad ka jingtalasi ka dei beit ban long hakhmat ki ophisar ba la ithuh da ka aiñ.
Jowai: Ki briew ki bym lah satia ban tip, ki la kawang maw ia ki trok bad ki bus ha Mihmyntdu, Jowai by-pass ha West Jaintia Hills.
Ha kane ka jingkawang maw ia kitei ki kali, bun na ki ki la pait ka iit.
Kane ka la jia ha kane ka sngi U Blei.
Shuh shuh  ki dkhot ka VDP Phramer ki la ioh ban bat ia ar ngut ki briew kiba donkti ban tuh na kawei ka trok kaba pynieng ha ka shnong Pammanik ha ka step phyrngap jong ka step phyrngap, ka sngi U Blei ha ka por 1:00 baje mynstep.
Hadien ba la iohbat ia kitei ki ar ngut kiba la tip kyrteng kum u Firstlove Litting bad u  Treio Phawa, la aiti ia ki sha ki pulit ka West Jaintia Hills.
Ha katei kajuh ka step phyrngap ha ka por 2:00 baje mynstep,  ka la don ka jingshah tuh ar tylli ki masi kiba dei trai da u ma Tam Rasmut na ka shnong Skhentalang, Amlarem.
Ha katei ka juh ka janmiet pat u Acting Dolloi ka Nartiang, u Rimeo Rymbai u la ujor sha ki pulit ba ha ka por 4:15 eiei katba ki nonglehniam nongknia ki dang pyndep ia ka niam ka rukom ha Wah Myntang, uwei u briew uba la tip kyrteng kum u Don Sumer u la thaw kulmar bad maham ia u Donkhian Phyllut bad kumjuh ia kiwei kiwei ki dkhot ka shnong.
Shillong:Hadien 27snem kynthih, la weng noh ia ka ain iakjakor jong ki shipai lane ka  Armed  Forces  (Special  Powers)  Act,  1958  ha khappud jong ka Meghalaya bad ka Assam, kaba trei kam ha ki 20 Kilometre jong ka Meghalaya ha khappud jong ka Assam.
Ka jingweng ia katei ka ain, naduh ka 1tarik Iaiong 2018, ka dei ka rai kaba pdiang sngewbha, ong ka kyrwoh mynta ka sngi, na U Pastor PBM Basaiawmoit, Consultant jong ka North East Dialogue Forum (NEDF).
Ha u snem 2015, la weng ia katei ka ain na Tripura bad la pynduna ruh ia u pud treikam jongka na Arunachal Pradesh bad ka dang trei kam ha Assam, Manipur (lait noh ki bynta jong ka Municipal ha Imphal) bad ha Nagaland ruh kumjuh bad katei ka ain iakjakor ki shipai, ka dang treikam ha Jammu and Kashmir naduh u snem 1990, haduh ha kine ki sngi.
U Pastor Basaiawmoit, u pynsngew ba katei ka ain iakjakor, la dei ban pynduh pyndam noh shi syndon, ha kaba ia ki riew paidbah, la shim, ba ki long kum ki nongshun jong ka Ri ne ka Jylla bad ba la pyndonkam bad thombor da ka bor jong ka suloi bad da ka jingthombor jong ki bor shipai.
La ong ruh ba ha ka ri synshar paidbah, ka synshar shipai kam lah satia ban treikam lang ha kajuh ka por.
U Pastor, ula pynpaw ia ka jingsngew kmen jongu, halor ka rai jong ka Supreme Court, ha ka 27tarik Iaiong 2017, kaba la bthah ban tohkit halor ka jing pyniap bein ia ki briew, ha ki jaka ba pyntreikam ia katei ka ain iakjakor lane ka ain shipai bad la ong shuh shuh ba wat ka United Nations lem bad kiwei ki komishon, ki kwah ba dei ban weng noh shisyndon ia ka ain shipai ha ka Ri baroh kawei.
Shillong: Hadien ba la shah rem salit ha ka Chennaiyin FC reserves, ka Langsning FC kan pynkhreh ban iakhun lashai ka sngi ia ka Bangalore ha ka lympung second division league por 4:00 pm ha Bangaluru.
Ha ka jingiakhun ba la dep ha Shillong, kine ki ar kynhun ki la iakhaid mar 1-1.
Haduh mynta, ka Bengaluru ka dei ka kynhun bym pat shah rem ha ka jingiakhun jong ka Group C.Ka Bengaluru ka la pylliem ia ka Jamshedpur FC reserves, ka iakhaid bad ka TRAU FC shisien bad ka pylliem shisien.
Na ka bynta ka Langsning, ka jingshah rem ha ka Chennaiyin, ka la long ka jingmong kaba khraw hynrei watla katta ki nongialehkai ki la kut jingmut ban khmih lynti ia kaba bha lashai.
“Ka jingshah rem ha ka Chennaiyin ka dei ka jingmong ia ngi hynrei ngin iai pyrshang ban ai mynsiem ia ki nongialehkai.
Hadien kane ka jingialehai, kin wan phai sha la iing bad ki kwah ban aiti ia kaba bha ha ka jingialehkai lashai ka sngi", la ong u assistant coach ka Langsning u Bah DapmonTariang.
Shillong: Ki khynnah ialehkai ka Shillong Lajong Junior ki la pynliem ia ka Aizawl FC da 2-0 ha ka jingiakhun kaba long mynta jong ka lympung  U-13 Youth League Play-Offs ha madan Howrah ha Kolkata.
U Meshanskhem Marbaniang u thep ia ka kol ba nyngkong katba u Balajied Tympuin u thep ia ka kol kaba ar na ka bynta ka Shillong Lajong.
Ka Lajong ka la kamai 6 point na ki ar tylli ki jingialehkai kaba dei jong ka Group B.Ki khynnah Lajong kin iakhun sa ia ka Anantapur Football Academy ha ka 26 tarik Iaiong por 9 am.
Ka Trai, ka la bthah ia ka aircel, ba kan pynphai lut noh ia ka pisa jong kito ki nongbat mobile, kiba dang sah lane kiba dang thep card bad kiba siew tam ha shwa ba kan khang noh bad katei ka dei halor ka jing ujor jong ki nong pyndonkam aircel.
Ka  Telecom Regulatory Authority of India (Trai), ka la ioh bun bah ki jing ujor na ki nong pyndonkam ia ka mobile aircel bad kiba dawa ban ioh biang ia ka pisa, kaba ki la pynlut bad kaba kim pat pyndonkam satia.
La ai por ia ka aircel, ba kan pyndep ia baroh ki jing ujor, ha shwa ka 10tarik Jymmang 2018 lem bad ki jingtip kiba shai ban ai sha ka TRAI bad la bthah ruh ia ka TRAI, ba kan ai jingtip ruh ia kito ki nong synniang aircel, kiba la kynriah sha kiwei pat ki mobile, kiba la sdang naduh ka 1tarik Nohprah 2017 haduh ka 10tarik Lber 2018.
(BM Lanong)Ki jingeh ki la nang mih na ka por sha ka por.
Mynta pat u Lat thymmai ka jylla, u Ganga Prasad, u khlem ai jingmynjur ia ka ain pyniaid shnong Village Administration Bill (VAB) jong ka KHADC, lyngba ka jubab jong u dang shen, kaba khlem tarik, kaba ula pynphai ia ka ain rew (Bill) ba la phah sha u, da kaba ieng pynksan halor ka shithi u Ajay Kanoujia, Director NE-II, Ministry of Home Affairs, Delhi, kaba dap da ki jingbakla suda.
Kino-kino ki nongthaw ain barabor ki dei ban long ki briew kiba da tip tyllong ia ki bynta jong ka ain, kaba ki thaw bad bunsien ia ki ain kiba iadei lei bad ki riti ki dustur khamtam, donkam ban da pan  jingmut na ki riew shemphang ba kham sngewthuh ia kita ki bynta.
Ka VAB Bill 2014 jong ka KHADC niuma, ka don katto katne ki jingduna, ia kaba ngi la leit iakynduh bad ai jingmut kumno ban pynbeit ia kita.
Hynrei u Lat uba dei peit ia ka bynta ban ai jingmynjur lane kyntait, um shym kdew ia kita, hynrei kyllum u kdew pynban ia ka shithi jong utei u Ajay Kanoujia, jong u bnai-January 2016, (ka bym don tarik hi), hana ba kita ki ‘Pitch and Substance’ ki long pyrshah ia katei ka Bill, kumba la paw ruh ha katei ka shithi u Ajay.
Ia kine ki kyntien ain, dei tang ki stad Constitution bad jong ki kam Ain (Constitution and legal experts) kiba lah ban pynshai ia kitei ki bynta (legal terms), namar ki don ka jingmut bakyrpang bha, bym lah ban pyndonkam thurmur ha kut ki kam.
Ha ka jingshisha katei ka phrase ‘Pitch and Substance’ kam don bynta ei-ei bad katei ka shithi u Ajay.
U Lat ula shah ialam bakla halor kane ka bynta.
Khyndiat Halor Ka Shithi U AjayKa shithi u Ajay kaba u thoh sha u Principal Secretary M.S.Rao jong u Lat jong ngi, ka kylli pynban balei bym pynrung ia ki dorbar Village Council ha ri Khasi bad Jaintia Hills, namar ba la iateh kumta hapdeng ki Sorkar India-Meghalaya bad ka ANVC, ha ka jingiateh MOU bad katei ka kynhun lehnoh na Garo Hills?U Ajay um bna ba katei ka MOU ka teh tang na ka bynta ka Garo Hills.
Ha ri Khasi-Jaintia ym ju don Village Council bad ym donkam hi ruh, namar ki la don ki Dorbar Dong, Dorbar Shnong, Dorbar Raid bad ki Hima, ym kumba long sha Garo Hills, Mizoram, Nagaland bad shawei, kibym don ki riti dorbar, kum ki jong ngi.
U Ajay u kylli ruh balei kiwei ki jaitbynriew kim don bynta ha ki Dorbar shnong, kaba pynpaw ba kim dei ki Dorbar ba iadon bynta lang da ki paidbah (undemocratic).
Ka jingshisha ka long, ba kine ki dei ki kam riti-dustur ka jaitbynriew, ia kaba kiwei kim tip ei-ei.
Wat ki MP, MLA ne MDC, lymda ki dei kiba shong hapoh ka Dong ne Shnong lajong, kim lah ban long ki dkhot Dorbar.
Kiwei ki jait bynriew kim ju khnium ia kine ki kam riti-dustur jong kiwei, hynrei ki pdiang bad ki burom kumjuh.
Nangta u Ajay u kylli ia kata ka Rule 128 jong ka Assam-Meghalaya Autonomous District Council (AMADC) Rule 1951, la ia katei ka kyndon la pynbeit ne em hapoh kane ka ain lor VAB.Hangne ruh utei u bhai um tip, ba katei ka kyndon ka iadei bad ki election MDC, ym bad ki Dorbar Shnong Dorbar thaw, ban jied Rangbah Shnong.
Nangta u kdew sa ia ka bynta ba ki nongmihkhmat MDC kim lah ban pyniaid ia ki kam ka Executive Committee District Council, namar ka dei ban da don ka jingiabhah kam kaba shai hapdeng ka Executive bad Legislative.
Kane ka bynta ruh ka don hapoh ka AMADC Rule 1951, ba ki MDC ki lah ban pyniaid kam, kumba long ki MP ha Delhi bad ki MLA ha ki jylla.
Halor ka PIL 2015 bad JingtohkitYm lah peiphang ruh balei u Ajay u kylli ia kine ar ki jingkylli bym don bynta ei-ei bad ka ain rew VAB, kawei ia ka PIL 2015 kaba pyrshah District Council bad kawei pat ia ka Para 14 jong ka Bynrap-6 (6th Schedule) kaba buh jingmang ban tohkit ia ki kam ki District Council, lada idonkam ban leh kumta.
Ia katei ka PIL 2015 jong ki nongpyrshah District Council kaba sahkut sah ha High Court, ka case ka la iap-ieng hi (natural death) namar ki mamla kim iakit khia.
Ha kane ka bynta, ka la paw pen-ryngkew ka jingthmu ba shalyndet jong u Ajay, haba ula kynthoh, ba haba la ioh ia ka jylla Meghalaya, balei dang donkam District Council?Ka jubab ia kane ka long, ha baroh ki jylla ka ri India kibym don District Council, don da ki Rympei Saindur-Panchayati Institutions.
Lada dei ban pynduh noh ia ki ADC ha Meghalaya, Tripura, Mizoram bad shawei, dei ruh ban pynduh noh ia kitei ki Panchayat.
Halor katei ka jingkylli ba-ar jong u pat, u Ajay u dei ban tip ba ha u snem 1984, u Retd.Chief Justice ka Assam High Court, u Justice S.K.Dutta, ula pynlong ia ka jingtohkit ia ki kam ka KHADC bad u sngew ba ki District Council ki donkam ban don, halor ka nongrim jong ka jingiasam kam lang hapdeng ki bor sorkar bad kiwei pat kiba hapoh kum ki nongiarap (devolution of power between government and other subordinate bodies).
Kum ha kitei ki mat ba kdew haneng, u Lat jong ngi u pynshnong nongrim pynban ia ka ain-rew (Bill) VAB, katba u Lat barim pat, ula ai jingpynskhem ia kajuh ka ain jong ka JHADC ha u bnai December 2015.
Shillong: La ioh khubor ba uwei u briew, uba kyrteng U Ajay (25) ula khlad noh, na ka daw jong ka jingshah bat ding ilektik ha ka jaka buh Transformer jong ka MeECL ha Jail Road.
katei ka jingjia ka la jia mynta ka step, ong ka khubor.
U Ajay, u dei u briew, uba don jingduna ka khlieh  bad ula leit tur sha katei ka jaka ba don Transformer, kaba khlem don jingker eiei bad mar kumta, ula shah lympat ha ka dieng ilektrik bad ula khlad noh ha shen.
Shillong: U Myntri ka tnad khlaw ka jyla u Bah Lahkmen Rymbui u la ong ba ka sorkar ka don jingthmu ban thaw lad ban ai jingiarap ia ki briew ne ki shnong kiba pynneh pynsah ia ki law adong, law kyntang jong ki Hima, ki Raid bad ki shnong ki thaw.
Ha ka jingiakren bad ki nongthoh khubor u Bah Lahkmen u la ong ba ka long kaba donkam ban ai jingpynshlur jingai mynsiem ia ki briew kiba ju pynneh ia ki khlaw ki btap.
“Nga sngew ba ka long kaba donkam ba ka sorkar kan thaw lad ban ai skhim ia kito kiba law kyntang, law adong namar ba kine ki long kiba donkam ban pynneh pynsah ia ka khlaw", la ong u Bah Lahkmen bad bynrap, “kam mut ba ki briew ki dei ban ap skhim na ka sorkar hynrei ki dei ban sngewthuh ba ka jingsumar ia ka mariang ka dei ka kamram jong u briew".
Kumba long haduh mynta, ka sorkar kam ju don ki skhim ban peit kyrpang ia ki khlaw kum ki law kyntang, law adong ba la ju pynneh bad sumar da ki briew ha kylleng ki jaka ka ri Khasi Jaintia.
U myntri u la ong ba khnang ban pynlait ia ki um ki wah bad ki khlaw na ka jingshah pynjot, ka tnad khlaw kam nym ai license pathar ia ki briew ba kwah ban tih ne khlong maw khamtam ha ki jaka ba ki don ki wah ne ki um ba ki briew ki ju tan umbam umdih.
“Ngin pyrkhing bha ba ki License ban tih maw, tih shyiap kim dei ban ai ha jaka ba don ki wah, ki tyllong um", la ong u Bah Lahkmen.
U la ong ruh ba un sa bishar ia ka jingdonkam ban pom noh ia ki dieng ba la dei ban pom da kaba thung pat da kiwei.
U la ong ruh ba ki paidbah kim dei pat ban shu ap skhim tang na ka sorkar pat hynrei ki dei ban sngewthuh ba ka jingsumar ia ki khlaw ki btap, ka dei ka kamram jong ki nongshong shnong ruh kumjuh.
Ha kawei ka phang, u la ong ba ka la dei ka por ruh ba ki briew kim dei ban pyniap pathar ia ki mrad ki mreng bad ki dei ban iada ia ki namar ba bun ki mrad mynta ki la jan duh jait na ka jingpyniap pathar ki briew.
Shillong:Ka eksamin deled, kaba nyngkong ban pynlong da ka NIOS, kan long ha U Jymmang bad U Jylliew, ong ka khubor.
Katei ka long Katkum ka Notification No F-4-1 /2018/ NIOS/Eval.
/D.El.
Ed/1075  dated   20-04-2018 kaba la soi da u C.Dharuman Director (Evaluation)  ka NIOS ka la pynbna ia ka tarik  examination deled 1st Semester jong ki nonghikai kiba la don ha ka kam ki bym pat tbit  (untrained in-service teachers) kiba ialeh ia ka deled training ha kaba ka jing ai training ka dang iaid shait shait.
Ka NIOS ka la pynbna ia ka tarik long examin kan long ha 31 tarik U jymmang bad 2, 3 tarik jong u jylliew mynta u snem, ha ka 31 tarik kan dei ka Elementary Education in India  Socio- Cultural Perspective (501) , 1 tarik Jylliew kan dei ka Pedagogic Processes in Elementary edcation (502) bad  2 tarik  jylliew  kan dei ka  Learning Languages at Elementary Level (503) bad ka por long eksamin  kan long naduh ka por 2.30 pm haduh 5.30 pm.
U Bah D Maring, Publicity Secretery, ka AMSSASTA Central Body, u ai khublei ia ki bor pyniaid jong ka NIOS halor kane ka jingpynbna ia ka tarik long examin ki nonghikai deled, namar bun ki nonghikai ki don hapdeng ka jing kulmar jingmut, khamtam eh hadien ba ka NIOS ka la pynbna ia ka tarik eksamin jong  ki vocational bad regular deled ka ban sdang naduh ka 7, 8,9 ter ter bad bun ki nonghikai ki sngewthuh bakla ruh halor kane.
Jowai: Kat kum ka jing pynmih khubor ba don ki trai trok, kiba kynnoh ba ka seng kam juh khot general meeting shuh, la saw snem kynthih, naduh ba long President u Ma Nidamon Chullet; hynrei ka dei tang ka jing pynthohbria ia ka seng bad ia u  President  Ma Nidamon Chullet, ong U General Secretery katei ka seng.
Ka seng ka khot General meeting man la ka por bad ym duna ruh ia ka shisien shi snem kat kum ka riti treikam, ong U Bah Enrico D Pasi.
Kiba kynnoh ia u President jong ka Seng Ma Nidamon Chullet ki dei ki briew ki bym juh leit jingialang bad ki bym dei hi ruh ki dkhot jong ka seng, namar ba kim tip ia kaei ka jingshisha bad lada ki kwah ia ka jingshisha ruh yn ai lad ia ki ban peit ia ka register ha ka General meeting jong ka seng ka ban long ha Phramer ha ka 28 iaiong 2018 ha ka por 2:00 baje nohsngi, ong shuh ka kyrwoh na U General Secretery ka seng.
La kyrpad ia baroh ki dkhot, ban wan khlem pep sha kane ka General meeting ban iakren ia ki kam jong ka seng bad ban ioh ia ka jingpynshai, halor ka jingshah kynthoh, ong ka kyrwoh ba la pyllait da u ma  Enrico D Pasi General Secretary Jaintia Hills Truck Owners Association.
Shillong: “Nga ju pyrkhat halade marwei, yn jia aiu ia ka jylla Meghalaya jong ngi lada jia ba u Dr.Mukul Sangma un dang bteng ban long kum u myntri rangbah ka jylla" ong u bah Prestone Tynsong myntri sorkar uba peit ia ka tnad PWD (Roads) haba kren ha ka jingialang ialap elekshon ka NPP na ka bynta u kyrtong jong ka na Williamnagar konstitwensi u Marcuise Marak.
Ha katei ka jingialap elekshon ha ka jaka ba la tip kum ka Nengkra, u bah Prestone u la ong  ba kane ka sorkar kaba ialam da ka NPP hapoh ka jingialam u Conrad ka la leh ia ka kambah kaba khraw ha kaba ka la lah ban pyllait ia ka tulop ba sah jong ki nonghikai SSA, “Ban pyllait ia ka pisa kaba T.135 klur kam dei ka kam kai" ong u bah Prestone.
U bah Prestone u la ong ba ma u bad ki paralok MLA kumjuh ki MLA barim ki la don hapoh ka seng Congress naduh u snem 2003 haduh 2017, hynrei ki la shim ia ka rai ban mih noh na ka seng jong ki tang na kawei ka daw bad kata ka dei namarba haba ka jylla ka don jingeh ym don ba lah ban pyllait na kata, “Ngi hap mareh shaduh sha Delhi ban ia kren ia ki jingeh hynrei ban ia kynduh ia ki heh nongialam Congress ha Delhi kaba kloi tam ka shim por ban ap  haduh shi taiew" u la ong.
Dei na kata ka daw u la ong ma u bad ki paralok jong u ki la jied ia ka NPP kaba dei ka seng kaba heh bad u President jong ka ruh u dei u Conrad K Sangma uba lah ban don ha kano kano ka por kaba donkam ban ia kren, “La ka long ha Shillong , Tura ruh ngi suk ban ia kren u lah ban poi ha kano kano ka por" ong  biang u bah Prestone Tynsong.
Shillong: Hynnin ka miet bad mynta dang step phyrngab, ka la don ka jing shah thang jong lai tylli ki thuk thuk ha ki bynta jong ka Rilbong.
La iathuh ba ki don ar ngut ki briew kiba wan da ka thuk thuk, kiba don bynta ha katei ka jingthang ia kitei ki thuk thuk, kaba sdang ha ka por 11baje mynmiet bad kaba bteng haduh ka por 1baje dang step phyrngab.
Ym lah ban tip la kitei ki dei ki juh ki briew kiba thang kali ha Mawprem, ha ka taiew ba ladep bad kiba kawang petrol bom ha iing sah jong ka kong Patricia Mukhim, Editor Shillong Times ha Umpling ha ki khyndiat sngi ba ladep bad ka jingtohkit ki pulit ka dang iaid.
Shillong:Ka ain shipai lane ka AFSPA, la weng noh na ka Jylla Meghalaya, katba ha Arunachal Pradesh, la pyntreikam tang ha ki lai tylli ki thanat pulit, kiba don ha khappud bad ka Assam bad khappud jong ka Myanmar, ong ka khubor mynta ka sngi.
Katei ka ain Armed Forces (Special Powers) Act,ka ai bor ia ki shipai, ba kin khynra lane ban kem iano iano, khlem da pyntip lypa, ka la kut noh, naduh ka 31tarik Lber 2018.
Ka daw, ka long namar ka jingiaid beit ka shongsuk shongsain ha ka Jylla, ong ka kyrwoh jong ka tnat kam poh iing.
Ha Arunachal Pradesh, la pynjari ia katei ka ain ha ki ki phra tylli ki thanat pulit bad kitei ki kynthup ia ka Tirap, Changland bad ka Longding district, na kaba long mynshwa ha baroh 16 tylli ki thanat kiba syndah bad ka Assam.
Ka AFSPA, ka treikam ha Nagaland ha ki phew phew snem bad ha Assam, naduh ki snem 90.
Ha Nagaland, ym shym la weng satia, wat hadien ba la ia soi ia suk bad ka seng NSCN(IM) ha ka 3tarik Nailar 2015.
Shillong, 23 Iaiong: Mynta la ailad ia ki nongwei na satlak pyrthei, ba kin iaid kai sngewbha sha ki Jylla ka dong shatei lam mihngi, lait noh tang kito kiba dei na  Pakistan, China bad Afghanistan.
Kitei ki lah ban leit ban wan, khlem da donkam ia ki jingbit kiba kyrpang.
Ka tnat kam poh iing, ka la weng noh ia katei ka ain kaba la iaid la 60snem kynthih bad mynta ki nongwei bar ri, ki lah ban leit sha  Nagaland, Mizoram and Manipur na ka bynta san snem kynthih, kaba sdang naduh ka 1tarik Iaiong.
Ha ka ain Foreigners (Protected Areas) Order, 1958, kito ki jaka kiba don ha khappud bad kiwei ki Jylla lane bad ki ri ba marjan, ki dei kiba la shim ba ki dei kiba la pahara bha.
Kitei ki jylla, ki kynthup ia ka  Arunachal Pradesh, Manipur, Mizoram, Nagaland bad ka Sikkim bad ki bynta jong ka  Himachal Pradesh, Rajasthan, Uttarakhand bad ka  Jammu and Kashmir.
Ki don katto katne ki bynta jong ka Sikkim ruh, kiba hap ha kitei ki kyndon.
Mynta la khang ia ki nong Pakistan, China bad Afghanistan ba kin leit sha  Nagaland, Mizoram bad Manipur.
Ha ka 30tarik Nohprah, 2010 ka tnat kam poh iing, ka la pyllait shisnem, kaba dei naduh ka 1tarik Kyllalyngkot 2011, na katei ka jingkhanglad ia ki briew kiba na bar ri, ba kin rung sha  Manipur, Mizoram bad Nagaland.
Shillong:U Conrad K Sangma, myntri rangbah ka Jylla, ula leit peit ia ka surok bypass na Mawlai bad ka surokVIP, haba la synran lang da U bah Prestone Tynsong, Deputy Chief Minister, Bah PT Sawkmie MLA ka Mawlai, ha ryngkat U bah George Lyngdoh, MLA ka Umroi.
U Conrad Sangma, Bah Prestone Tynsong bad U Bah Process Sawkmie, haba leit jurip ia ka Mawlai bypass ha ka Sngi Saitjain:CMO.U President jong ka ri India u Ram Nath Kovind u la soi ia ka Ordinance kaba la mynjur da ka sorkar pdeng ban rai pyniap ia kino kino kiba la shah rai pynrem na ka bynta ka jingbat bor ia ki kynthei kiba hapoh ka 12 snem karta.
Yn thaw ruh ia ki Fast Track Court ki ban peit kyrpang tang na ka bynta ki kes batbor bad yn pynbiang ia ki tiar ki tar ia ki pulit bad ki Hospital ba kin lah ban tohkit bha ia ka jingjia shah batbor katkum ka Criminal Law (Amendment) Ordinance 2018.
Ha katei ka aiñ la pynjlan ia ka jingshong phatok ki nongbatbor ia ki longkmie na ka 7 snem sha ka 10 snem, ia kiba batbor ia ki khynnah ba hapoh 16 snem la pynjlan na ka 10 snem sha ka 20 snem kaba lah ruh ban poi sha ka jingshong phatok shi jingim.
Na ka bynta ka jingbatbor kaba da kiba bun ngut ne da ka kynhun ia ka khynnah 16 snem kin shong phatok baroh shi jingim.
Na ka bynta kiba batbor ia ka khynnah 12 snem la rai ba ki dei ban shong phatok shi jingim lane da kaba kin shah pyniap.
La pynbeit thymmai ruh ia ka Indian Penal Code (IPC), Evidence Act, Code of Criminal Procedure (CrPC) bad ka  Protection of Children from Sexual Offences (POCSO) Act.
Katkum katei ka aiñ ia ki kes shah batbor la hukum ba dei ban pyndep ia ka jingtohkit hapoh ka 2 bnai.
La rai ruh ha katei ka Ordinance ba ym dei ban ai jamin lypa ia kino kino ki briew kiba la shah kynnoh batbor ia ka khynnah ba hapoh 16 snem.
Shillong: “Ngin bud ia ka jingim u Don Bosco" ong ki 90 ngut kiba pynkhreh ban pule phadar (Salesian) kiba dei ruh ki khynnah pule phadar ba nyngkong jong ka jaka pule phadar kaba dang shu plie thymmai ka Nonglakhiat, Ri-Bhoi District.
La plie ia katei ka jaka pule phadar da u  Rev.Archbishop Dominic Jala sdb, Archbishop  ka Shillong Archdiocese, ha ryngkat ka jingdonlang jong ki phadar  bad ki riew ngeit ka balang Katholik.
U Phadar George Maliekal SDB u la ong ba la donkam ban pynbun ia kaba kum katei ka jaka pule namarba ki la nangbud kiba kwah ban bud ia u Jisu.
Ia u mawnongrim katei ka jaka pule ha Nonglakhiat la plie ha ha ka 8 tarik u nailur, 2016 da u Phadar  George Maliekal sdb,  bad la pyndep ia ka hapoh ka 1 snem hynniew bnai, iathuh u phadar  James Thyrniang.
Shillong: Ha ka sngi u Blei ka Sacred Heart Parish ka la pynkup burom ia u myntri rangbah ka jylla u Conrad K Sangma, ia u myntri ka tnad Pohiong ka sorkar jylla u James K Sangma bad ia ka shabuk jong ka sorkar jylla ka Agatha K Sangma ha ka jingiaseng kaba la long mynta ka sngi ha Tura.
U Bishop ka Tura u Rev Andrew Marak  u la ai khublei kyrpang ia kitei ki 3 ngut shi para bad u la ai ruh ia ki ia ka mat jingdawa ban bad kyrpad ba kin jied ia u  Rev.George Mamalassery, u Bishop ka  Tura na ka bynta ba nioh ia ka khusnam Padma, namar ba u dei uba la shakri ia ki kam mishon lah da ki phew phew snem mynta ha ri lum Garo bad ha kiwei pat ki bynta jong ka Meghalaya.
Haba kren ha katei ka jingialang u  Conrad u la ai khublei kyrpang ia ka balang khamtam ia u Phadar  Batista Busolinand  bad kiwei pat ki mishoneri kiba la kyntiew ia ka jingim u kpa jong u-u Purno A Sangma.
U Conrad u la pynkynmaw ba la ri la sumar da ki phadar ia u kpa jong ki haduh ba un da heh da san ha ka jingnang jingstad bad kumno ba un shakri ia ki paidbah.
“Ngi poi sha kane ka kyrdan dei lyngba ka jingleh bha ki Mishoneri ia u kpa jong ngi, ngi ai khublei ia ki mishoneri namar ka jingleh bha jong ki ia ka ing ka sem jng ngi" ong u Conrad haba kren na ka liang jong kitei ki 3 ngut shi para bad u la pynkynmaw ruh ba ia u Purno la ri la sumar da ki phadar naduh ba u dang rit eh ka rta.
Shuh shuh u la kren shaphang ka jingeh jong ka jylla kab aia kynduh ia kiba bun ki jingeh kumno ban pynmih pisa hynrei u la ong ba wat hapdeng ka jingeh ka sorkar kan tei shitom katba lah ban kyntiew ia kane ka jylla bad ban wanrah ia ka roi ka par.
U la kren kumno ban siew ia ka 5th Pay Commission sha ki nongtrei sorkar bad katei u la ong ba donkam T.5800 klur tyngka bad katei kan dei ka kam kaba eh ia ka sorkar, u la ong.
U la ong ba ka sorkar ka la buh thong ban pynioh bording ilektrik ia ki 1,30,000 tylli ki longing hapoh ka shisnem.
Haba mynsiem ia ki samla ban ieit ia ka kam jong ki, u la pynkynmaw ba u don uwei u samla Khasi uba la iehnoh ia ka kam jong u na Amerika bad u la wan sha la ka jong ka jylla ban ri ngap bad u la roi mynta ha ka kam jong u bad ia ka umngap ba u pynmih mynta la pyniaid iew sha Dubai bad Germany bad ka don ruh ka jingdawa umngap kaba khraw na kitei ki ri namarba ka long kaba paka.
U Conrad u la pynpaw ruh ka jingnoh synniang ki mishoneri ban kyntiew ia ka pule puthi ha kane ka jylla bad kumjuh ruh ha ka koit ka khiah.
U James K Sangma haba kren u la ai burom ia katei ka sngi sha ki 2 ngut ki mishoneri na ka ri Italy u  Rev.Anthony Bucceri bad u Batista Busolin, kiba la leit trei kyrpang na bynta ka ri Lum Garo.
Shillong: Ha ka step phyrngap jong ka sngi saitjaiñ ka la don ka jingjur slap bad ka jingkhie eriong ha ri Lum Garo ha West Garo Hills bad ha katei ka jingjia ki la don kumba 1500 tylli ki longing kiba la shah ktah.
Katei ka eriong ka la rat naphang ia ki ing briew bad ka la rat ruh ia ki diengbah ha ki katto katne jaka.
Ki jingjulor ha katei ka jingjia la ong ba ka la kot da ki phew lak tyngka.
Kiba la shah ktah eh ha katei ka jingjia ka dei ha ka Block Rongram bad Dadenggre bad katei ka la jia ha Edenbari, Dura Songma bad  Rongandi gram sevak circle kaba hap ha Rongram Block, iathuh ki bor District.
U DC ka West Garo Hills u Ram Singh u la iathuh ba ki don kumba 1500 ing ha ki 40 tylli kiba hap ha Rongram ,Tikrikilla, Dadenggre bad  Selsella Block kiba la shah ktah.
Nalor ka jingrat ia ki ing briew la ong ki jingthung jingtep, ki mar rep  ruh ki la julor, nangta ki jingri jong ki briew ruh ki la sakma lut, ki surok ki la sahkut namar ka jingkhyllem ki dieng bad ki post ilektrik.
U Tower jong ka Relliance Jio uba don ha Dadenggre Block ruh u la kyllon ha katei ka jingkhie eriong.24 tylli ki ing ki la pra phum ha ka shnong Edenbari kaba don hajan Tura, katba 12 tylli pat ki ing kiba la pra ki dei ha  Dura Songma bad Rongandi.
Ki briew ha kitei ki jaka ki la iathuh ba ka jingkhie eriong ha katei ka step ka dei kaba sngewtriem bad ka la pynkhynniuh ia ki bad kti bad kjat bad kawei ka longkmie kaba don laingut ki khun ka la iathuh ba ka shu lait thaw na ka iap ha ka por ba ka ing jong ki ka shah rah.
Ka la iathuh ba katei ka jingjia ka la jia ha ka por 2 baje eiei mynstep bad kat nang slem ka lyer ka la nangkawut jur.
Ka la ong ba ki briew ki shu phet lamwir na kawe ka ing sha kawei pat.
Ki tiar ki tar kiba hapoh ing la iathuh ba ki la julor lut naduh ki TV, ki Mobile bad kiwei pat ki jingdon jingem.
Ka sorkar ka la phah ia ki briew jong ka ban hiar sha kitei ki shnong ban shim jingkheiñ ia ki jingjulor baroh.
Kiwei pat ki shnong kiba la shah ktah ki long ka Soragre, Babadam, Buripara, Masumatagre, Marakapara, Tebronggre, Dumitdikgre, Allagre, Chasingre, Pagugre, Tebronggre, Jendragre, Asanang, Rongwalkamgre, Chibragre, Chibra Agal, Arangggre, Mondagre, Sanchonggre bad Selbalgre.
U myntri ka tnad pohing ka sorkar jylla u James K Sangma uba de iruh u MLA jong ka Dadenggre u la mih bak na Shillong ban leit ia kynduh ia ki lanot tang mar ia ioh jingtip ia katei ka jingjia.
U MLA ka North Tura u Thomas A Sangma ruh u la poi sha ki shnong a la shah ktah ha katei ka step.
Shillong: Ka Langsning FC ka la shah rem kyndit ha ka Chennaiyin FC ha ka jingiakhun ha ka lympung Second Division League kaba long ha kane ka sngi Saitjain ha Group C ha madan SSN College ha Chennai.
U nongialehkai ka Chennaiyin u Bedashwor Singh u la thep ia kane kawei ka kol ka jingjop ha ka 68 minit.
Ha kane ka jingialehkai, na ka liang ka kynhun ka Langsning ka la bujli ar ngut ki nongialehkai ba kynthup u Donlad Diengdoh bad u LancineToure ha jaka u Sameer Pradhan bad u Ryoga Katsurashima.
Ha ka jingshisha, ka Langsning kala jop ia ka Chennaiyin ha ka jingialehkai ha la iing ha u bnai ba la dep.
Kane ka jingjop, ka pyllong ia ka Chennaiyin ban khur lai point na ki 6 tylli ki jingialehkai haduh mynta.
Ha kiwei ki jingialehkai ha kane ka sngi, ka Imphal TRAU FC ka la shah rem ha ka Bengaluru FC reserves da 2-1 ba long ha Imphal, katba ka  Jamshedpur FC ka iakhaid bad ka Mohammedan mar 1-1 ba long ha Jamshedpur.
Ka Mohammedan mynta ka kamai 9 point, kumjuh kum ka Langsning hynrei ka kham kiew kyrdan namar ba ka don jingiapher ha ki  kol bad ka Langsning ka donkam ban  lehkai bha nangne shakhmat lada ka angnud shisha ban ioh rung sha ka phainal jong kane ka lympung.
Ka Langsning kan hap ban leit sha Bangalore ban iakhun ia ka Bengaluru reserves ha ka 25 tarik mynta u bnai.
Ki mishoneri Kristan, ki dei kiba buh jingma ia ka jing ia tylli jong ka Ri, ong U Bharat Singh, MP ka seng BJP bad u kynnoh ba ka seng Congress, ka dei ka seng kaba treikam ha ka jingbthah jong kitei ki mishoneri.
“Ki mishoneri Kristan, ki dei kiba pyniaid ia ka Congress bad ka Sonia Gandhi, ka kmie jong U Rahul Gandhi, ka dei kaba shah pyniaid ha kine ki mishoneri bad kine ki mishoneri, ki dei kiba buh jingma ia ka jing ia tylli jong ka Ri" ong U Singh, haba kren ha ki kotkhubor hynnin ka sngi.
U Singh, u ong shuh shuh ba ka synshar paidbah ha ka dong shatei lam mihngi, ka la tlot shaba palat, na kane ka jingkylla kristan jong ki briew.
“Ka dong shatei lam mihngi, ka don ha ka jingmut jingim kristan bad ka synshar paidbah ka la hiar shaba palat, na ka jingtreikam jubor jong ka jinglong jingim Kristan bad kane ka buit jong ki mishoneri, ka buh jingma shaba palat ia ka jing ia tylli jong ka Ri" ula ong shuh shuh.
Utei U MP ka Ballia, u la kynnoh ba kito kiba pynjot ia ki dur mot jong U Bhim Rao Ambedkar, ha ki khyndiat taiew ba ladep, ki dei ki mishoneri kristan.
Shillong:Ka Sai Agencies, ka pyni ba ka thied sikret T.75.76klur, na ka bynta U Naitung 2013 haduh U Nohprah 2014, hynrei haba U Comptroller & Auditor General (CAG), u peit na ki kot ki sla, u lap ba ka jingthied sikret jongu, ka poi sha ka T.79.43klur bad katei ka jingkhein, ka pyni ba katei ka kompeni, ka buhrieh ia ka jingthied mar kaba T.3.67klur bad kaba la pynduh khajna ia ka Jylla da T.0.73klur bad hadien kata ka Sai, ka sangeh noh shi syndon ia katei naduh U Nohprah 2014.
La ong shuh shuh ka kaiphod jong ka CAG, ba U Superintendent of Taxes (ST) Nongpoh, um shym la buddien satia ia katei ka kam, hynrei la iathuh ba ka jingthied mar jong ka Sai, ka long T.80.19klur bad kumta ka iahap bad ka khajna kaba la dep siew naduh U Nohprah 2013 haduh U Nohprah 2014, hynrei ka ophis U CAG, kam hun satia ia katei ka jubab, namar ba ka jingkhein kaba ki ioh ka long ba ka jingthied mar ka long T.75.76klur ha kitei ki juh ki bnai.
Ka kaiphod jong U CAG, ka ong shuh shuh ba U Hardeodas Jagannath, u iathuh ba u die sikret T.354.22klur naduh U Iaiong 2013 haduh U Nailur 2015 bad um shym la ai jingkhein satia kaba biang hadien jong U Nailur 2015.
Ha kajuh ka por, la pyni ba U Jagannath, u thied siew T.12.63klur, da kaba pyndonkam C Form bad um shym la pynrung ruh ia ka jingsiew khajna kaba T.2.53klur, na katei ka jinthied sikret bad ka don shuh ka khajna kaba T.5.06klur bad sa T.1.74klur kaba dei ban ioh na U Hardeodas.
La kynnoh da ka kaiphod jong U CAG, ba U Superintendent of Taxes, Circle III, Shillong, um lap satia ia katei ka jingbuh rieh khajna, namar ba um shym la peit ia ka jingthied mar jong utei u kharkaia.
Shillong: Namar ka jingjot rathai ka ïng skul, la ar snem mynta la pynlong klas ha ïng shet ja.
Katei  ka dei ka jingjia ka dei kaba la jia ha ka skul Nongumsap RCLP School kaba don ha ka thaiñ West Khasi Hills.
Katei ka skul ka dei kaba la seng ha u snem 1982 bad la tei ia ka lyngba ka JRY.Ha katei ka skul Defficit kaba don naduh klas A haduh klas V ki don tang 2 ngut ki nonghikai.
La pynlong tang ar kynta ha ka shisngi kata naduh ka por 10 baje mynstep haduh ka por 12 baje shiteng sngi.
Hadien ba la ioh jingtip shaphang ka jinglong jingman katei ka skul, ka KSU Mawshynrut Circle hapoh ka jingialam jong u General Secretary jong ka u samla Ulysis Ryntong  ki la hiar ban leit jurip bad ki la shem ba ki don bunbah ki jingduna hapoh katei ka skul naduh ka ing skul bad kiwei pat.
Ha katei ka sngi ba leit jurip ka KSU ka la lap ba ym don khynnah skul ne nonghikai bad haba ki la kylli na u sordar u bah Ryngngan Nongsiang u la iathuh ba la wai skul.
Utei u nongialam KSU u la ong ba ki dkhot ka KSU ki la poi sha katei ka skul ha ka por 11 baje mynstep hynrei ki lap ba la wai skul.
Haba ki kylli na u sordar shaphang ka ja sngi ki khynnah skul, u la iathuh ba ki ai ja sngi tang shisien shi taiew bad don ka por ba kim ai ruh.
Ka KSU ka la dawa na ki bor sorkar ba kin leit jurip dalade hi ban lap ia ki jingshisha ia ka jinglong jingman jong katei ka skul na ka bynta ka bit ka biang ki khynnah skul.
Shillong: Ki don kumba 50 hajar ngut eiei ki briew ba ioh bai bam tymmen ha ka jylla na ka skhim ka sorkar jylla ka Chief Minister Social Assistance Scheme (CMSAS), hynrei kaba sngewsih ka long ba ki don kiba khlem pat ioh ia ka pisa ha kine ki ar snem ba la dep ruh.
Ia kane la iathuh u Myntri Rangbah u Conrad K Sangma haba jubab ia ka jingkylli ba la wanrah da ka MLA na Mahendraganj ka Dikkanchi D Shira ha iing dorbar mynta ka sngi.
“Ki don kumba 50 hajar ngut ki tymmen ban ioh baibam na kane ka skhim ka sorkar jylla, hynrei sngewsih ba kiba bun kim pat ioh ia ka pisa ha kine ki ar snem ruh bad la shu kynton na ka snem sha ka snem bad mynta ka sorkar kan pyrshang ban pyllait ia ka pisa sha kine ki briew kloi katba lah", la ong u Conrad.
U Myntri Rangbah uba jubab ban iarap ia u myntri ka tnad Social Welfare u Bah Kyrmen Shylla, u la ong ba wat ka baibam kine ki tymmen kaba mynshem snem ruh ka dang sah.
Shwa ia kane, na ka liang u myntri u Bah Kyrmen ula pyntip ba ka daw ka jingslem ban pyllait ia ka pisa baibam tymmen ka dei namar ba ka jingduna pisa ha kaba ka sorkar ka mang pisa tang T.21 klur katba ka jingdonkam ka long haduh T.50 tam klur.
U la ong ba na ka liang ka sorkar kan sa pyrshang ban pynbeit ia kane ka jingeh.
Shwa ia kane, ka Dikkanchi haba wanrah ia kane ka jingkylli, ka la ong ba ki don bun ki riew tymmen kiba dei hok ban ioh baibam tymmen kim pat ioh haduh mynta bad kyntu ia ka sorkar ba kan leh sted ban pyllait noh ia ka pisa.
Shillong:  U myntri ka tnad pule dangle ka jylla u Bah Lahkmen Rymbui u la pyntip hapoh ka iing dorbar hynnin ka sngi, ba ki don haduh kumba 9000 ngut eiei ki samla pule ha ka jylla ki bym pat ioh ia ka baibam post matric scholarship bad ka daw ka dei ka jingpyndap bakla ha ki phom online da kaba ban ar sien lai sien ia kajuh bad kawei pat ka daw ka dei namar ba kim biang ne don jingbakla ha ka bank account.
Ka MLA ka East Shillong ka Kong Ampareen Lyngdoh kaba la wanrah ia kane ka jingkylli, ka kwah ban tip ia ka daw ba ki don ne em ki samla pule bym pat ioh ia ka baibam.
“Ki samla ba aplai baibam ki don 68076 ngut shwa ban sdang ia ka online aplikeshon hynrei hadien ba la leh online ki don sa tang 54899 ngut, kaba mut ba ki don sa kumba 9 hajar ngut eiei ki bym pat ioh ia ka baibam", la ong u Bah Lahkmen.
U myntri u la iathuh ruh ba la pynlut T.24.60 klur ka pisa na ka bynta ban siew ia ka baibam jong ki samla pule.
Ha kajuh ka por u la ong ba ka la don ka jingpynslem ka jingpyllait ia ka baibam ruh bad ia kane ka shong ha ki jaka pule ne ki kolej.
“Hynrei haduh mynta, ngim pat ioh jingujor eiei halor kane", u la ong bad bynrap ba kiba lap ia ka jingeh ki lah ban ujor sha ki bor ba dei peit.
Nongstoiñ: Kawei ka trok kit dewiong kaba don ia u number ML 05 J 5738, kala kylla noh hynnin ka miet ha kawei na ki jaka hajan ka ophis jong ka Nongstoiñ C&RD Block.
Katkum ka tyllong khubor bala ioh lum la ong ba katei ka trok kadei kaba dang wan na ki thaiñ Maweit bad thmu ruh ban leit pynhap ia u dewiong ha Nongspung hynrei mar iapoi ha katei ka jaka kumno re kumno Kala kylla noh.
Shuh shuh ka tyllong khubor ka iathuh ruh ba ha katei ka trok la shong haduh kumba 5 ngut ei ei ki briew ha kaba u wei na ki u la khlad noh katba kiwei pat kila mynsaw jur ha kaba la pynkit noh ruh ia ki sah Civil Hospital Nongstoiñ ban ioh ia ka jingsumar kaba kyrkieh.
Ia ka kyrteng jong u tei u bala khlad noh bad ia kiba la mynsaw ha katei ka jingjia yn shym pat la lah satia ban tip haduh mynta bad na ka liang jong ki pulit mar ia ioh jingtip kila her mar mar sha katei ka jaka bad ki dang ialeh ruh ban wad shuh shuh ioh lehse dang don shuh ki briew kiba la shah tap lang ha u dewiong.
Ia ka daw jong katei ka jingjia haduh Bala thoh ia kane ka khubor um shym pat la lah satia ban tip bad ia katei ka trok ym shym pat lah satia ban tan bad ban pynkynriah na ka surok.
Ka dor jong ka Petrol, ka la kiew biang mynta ka sngi, ha kaba ka poi sha ka T.74.08 shi litar ha Delhi bad kaba dei ka dor kaba heh tam ha kine ki san snem ba ladep.
Ha U Nailur 2013, ka dor jong ka Petrol, ka long T.74.10 shi litar.
Ka dor jong ka Diesel, ka kiew mynta sha ka T.65.31 shi litar ha Delhi bad la iathuh ba ka jingkiewdor mynta ka sngi, ka long namar ka jingdawa jur ban thied ia ka umphniang rew na ki ri ba shalan umphniang lane ba ki khot  Organisation of the Petroleum Exporting Countries.
Shillong: U  Damber Ch.
Gurung, Secretary jong ka  Meghalaya Gorkha Welfare Union, Jhalupara, Shillong  u la ujor sha ki pulit ba ki briew ki bym ithuh ki la buh jingthoh ha Facebook kaba la ai kyrteng ka ‘IConfession Page’ ryngkat ki jingthoh kiba thmu ban pynthud ia ka shongsuk shongsaiñ.
Lah ban kdew ba katei ka jingthoh ka la saphriang kylleng kylleng lyngba ki Whatsapp bad  ha katei ka jingthoh la pyni ba ki Nepali ki kren beiñ ia ki Khasi da kaba ong ba ki Khasi ki dei ki tieng eit bad ki heh tang ka ktien, la pynkynmaw ruh ia ka jingjia ha u snem 1996-97 ha Nongmensong kaba 11 ngut ki Khasi ki la iap bad kawei ka kynthei Khasi ka la shah batbor hakhmat ki kmie ki kpa bad ym shym la don ba mynsaw satia na ka liang jong ki.
Katei ka jingthoh ka la ong biang ba mynta ki shynrang Nepali ki la shongkha ia ki kynthei Khasi bad ki la ioh ia ka jingdon jingem jong ki bad kan poi ka sngi ba kin ioh lut bad ban pynkylla ia ka jait Khasi jong ki sha ka jait Nepali.
La ong shuh katei ka jingthoh ba ki Khasi ki khla tang ha Facebook hynrei ki dei ki tieng eit, harum jong ka jingthoh la pyni ba la thoh da ka Gorkhali Youth Shillonagar.
Shillong: Ha Shillong West konstitwensi ki don tang ar tylli ki skul sorkar, kitei ki long ka Government Boys Higher Secondary School, Shillong bad ka Mohan Massar Government Upper Primary School.
Ka Government Boys ka don 764 ngut ki khynnah bad ki nonghikai ki don 43 ngut, ka Mohan Massar Govt.
UP School ka don 65 ngut ki khynnah skul bad ki nonghikai ki don 12 ngut.
Kane ka long katkum ka jubab jong u myntri ka tnad pule puthi ka sorkar jylla u bah Lahkmen Rymbui ia ki jingkylli ba la wanrah da u MLA ka Shillong West konstitwensi u bah Mohendro Rapsang ha ïng dorbar thaw-aiñ ka jylla.
U bah Rymbui u la ong ba haba kheiñ ia ka Ratio jong ka jingdon ki nonghikai bad ki khynnah skul ha Government Boys ka long 1:19 katba ha Mohan Massar pat ka long 1:6 kaba mut ba uwei u nonghikai u hikai 6 ngut ki khynnah skul.
U bah Rymbui u la ong ba katkum ki kyndon jong ka sorkar ka Ratio jong ki skul ka dei ban long 1:30 na ka bynta ki LP School, 1:35 na ka bynta ki UP School bad 1:30 na ka bynta ki Secondary bad Higher Secondary School.
Ia ka skul Mohan Massar la seng ha u snem 1955, jubab u myntri ka tnad pule puthi.
U MLA ka Mawlai u la kylli na ka sorkar balei ba ka duna palat ka jingpynrung skul ia ki khynnah ha kitei ki skul bad kam kot satia katkum ki kyndon ba la buh da ka sorkar, hynrei u myntri ka tnad pule puthi u la ong ba ka sorkar kan wad ia ki daw balei ki duna palat ki khynnah skul.
U MLA ka seng Congress u Zenith Sangma u la ong ba ki don pat ki skul kiba bun ki khynnah skul hynrei ki nonghikai ki duna , u la ong balei ba ka sorkar kam phah noh ia kitei ki nonghikai sha kiwei pat ki skul hynrei na ka liang u bah Lahkmen Rymbui u la ong ba ia kane ruh ka sorkar kan eksamin.
Shillong: Ka Langsning FC kan iakhun biang lashai ka sngi pyrshah ia ka Chennaiyin FC ha ka Second Division League ha ka Group C ha Chennai ha ka por 4:00 pm.
Ka Langsning ka la iakhun hynriew tylli ki jingialehkai haduh mynta ha kane ka lympung nalor ki jingialehkai ha la ing bad shabar na la iing.
Ka Langsning ka dang iakhaid point bad ka Mohammedan bad ka donkam bha ban khur lai point lashai ka sngi pyrshah ia kane ka kynhun ka ISL ka Chennaiyin.
Ka Chennaiyin ka la shah rem baroh 6 tylli ki jingialehkai bad ha ka jingiakynduh bad ka Langsning ruh ka la shah rem da  2-1.
Wat la ka Langsning ka la don ka kabu ba kan pylliem biang lashai ia kane ka kynhun hynrei kam dei kaba suk ban shu khein sting.
“Ngi la sngewthuh ba ka Chennaiyin ka la rem baroh ki jingialehkai hynrei ka jingialehkai ha la iing kan ai mynsiem bha ia ka bad ki tip bha ia ka jinglong jingman", la ong u coach ka Langsning u Bah Hering Shangpliang.
Ka Langsning ka la hap ban pyniahap ia ka jingkylla ka mariang, kaba jur bha ka jingshit haduh 35 degrees Celsius.
Shillong: U MLA ka Mawsynram u bah Himalaya Muktan Shangpliang u la ong ba kawei na ki daw ba ka jur palat ka jingpep skul ki khynnah skul ka dei namarba kim don ka jingsngewbang ban wan sha skul, “Kumno hi ki khynnah skul kin sngewbang haba u nonghikai ha skul sorkar u wan hikai shisien shi taiew kata ruh u shu wan ba nai home Work hadien kata u la jah jar, teng teng lei u jah da ki bnai ruh u nonghikai sorkar hynrei mar ia kut bnai pat u la leit wad tulop, ka tulop u leit sei beit man u bnai" ong u Shangpliang haba kren ha ïng dorbar thaw-aiñ ka jylla ha ka dorbar kaba la long mynhynnin ka sngi thohdieng.
U bah Shangpliang u la ong ba don lei ki nonghikai kiba bunkam ha ki kam khaïi pateng jong ki hangne ha nongbah Shillong bad kitei ki buh da kiwei pat ki briew ban hikai ha jaka jong ki hynrei tang mar ia kut bnai kitei ruh ki la leit wad tulop.
“Ka sorkar ka dei ban pyrkhing bha ia kane, ym dei ban aili ia kum kitei ki nonghikai, ka sorkar ka dei ban hiar kyndit ban jurip ia ki skul sorkar ban lap ia ki jingshisha baroh" u la ong.
Utei u MLA ka Mawsynram u la ong ruh ba nalor ka jingleh torti kitei kiba la don lypa ia ka kam jong ki, ki mih ruh sa ki nonghikai snaiap, “Kitei don ruh ki nonghikai snaiap, ka kyrteng jong ki ka paw ha thup siew tulop ka sorkar, ki don ruh ki skul snaiap, phin ym lap da phi leit wad ia kitei ki skul hynrei ha ka thup siew tulop ka sorkar ki don kyrteng, ka tulop ki ia sei beit manla u bnai, kumno yn kyntiew ia ka pule puthi ha ka jylla lada ka long ha kane ka dur" ong u bah Shangpliang.
Nalor nangta u la ong ba ki duna bha ki nonghikai kiba la tbit kiba dei hok ban hikai ia ki khynnah skul namarba la shu thung kam beit tangba dei u khun ne ka khun jong u chairman ka Managing Committee.
“La shut hung beit tangba de ikhun jong u Chairman ki Managing Committee ne tang ba dei briew lajong, khlem tip la u lah ne em ban trei ia ka kam" ong biang u bah Shangpliang.
Shuh shuh haba pynpaw ia ka jingeh ba ki skul sorkar ki ia kynduh u bah Shangpliang u la ong ba ka jingsam ei ia ki kot skul ka dei kawei na ki jingeh, “Ka skul lah long naduh u rymphang, ki kot skul  haduh mynta ruh kim pat poi, yn myntoi aiu phin lei tai kot ynda ki khynnah skul ki la dep thied na ïew, ka sorkar ka dei ban shimkhia bha ia kane bad ka dei ruh ban pynthikna ba lada long skul ha u rymphang, ha u kyllalyngkot baroh ki kot ban sam ki dei ban biang lym kumta kam don jingmut eiei ban sam kot ei" u la ong.
Nangta u la ong ba ha nongkyndong ka jinglong ki ïng skul sorkar ka dei kaba lah i lehraiñ ban peit ruh, “Phin ym lah ban mutdur ba nga iohi da la ki khmat ba ka ing skul kaba pei thliew bad ki khynnah skul ki shong hapoh ryngkat ka kup shatri, katno ka jingilehraiñ, ka sorkar ka dei ban shimkhia ia kane ruh kam pher lada ka tnad pule puthi ka donkam pisa shuh ai beit tangba kam dei ban long kumto, ngim tip ioh dei na ka jinglong ka ing skul ruh kaba pynthait ia ki nonghikai ban leit skul ne wat ia ki khynnah ruh" ong biang u bah Shangpliang.
Shillong:Ka jingiakren halor ka jing jaboh jong ka Wah Umkhrah bad ka Wah Umshyrpi, ka la mih ha kane ka iing dorbar kaba dang iaid mynta shakhmat bad halor katei ka mat, ka KHNAM, ka la phah da ka dorkhas mynta ka sngi, sha u Conrad Sangma, myntri rangbah ka Jylla, ha kaba ka pynpaw ia ka jingsngewkhia jongka, ba kitei ki ar tylli ki wah, kin sa jah rngai noh.
Ha ka dorkhas, ka KHNAM, ka pyni ba ki don ki jingbret blei ha kitei ki wah, ha kaba la shna da ka dew byrtha, na ki jain, ki nar, ki siej bad ki rong bapher bad kitei ki la pyn jaboh jur ia ka um, hadien ka por bret blei bad kitei ki rong ki rup bad ki jingthaw ia kitei ki blei, ki pynmih ia ka jingiap noh ki dohkha, ka jinglang noh ka um bad kiwei ki jingma, kiba don ha kitei ki wah.
Ka KHNAM, ka ai jingmut namarkata ba dei ban shna da ki tiar kiba iahap bad ka mariang ia ki blei bad ban nym ailad ia ki blei kiba don ki rong bapher bad ban ai jingmut, ba ki jain ki siej, ki kot sada ban weng noh ha shwa ban pynngam hapoh Um.
Shillong: Ki nongthoh khubor mynta ka sngi ki la pynlong ia ka jingiaid paidbah kaba jar jar ha ki katto katne ki bynta jong ka nongbah ban pynrem jur ia ka jingshah kawang petrol bom ka iing sah ka editor ka kot khubor ka Shillong Times, ka kong Patricia Mukhim ha Umpling, Shillong mynshi sngi ha ki runar bym lah ban tip.
Ia kane ka jingiaid paidbah la sdang na ophis ka Shillong Press Club sha Barik, Shillong Civil Hospital  sha IGP sha Lachumeire bad la wan pynkut biang ha Shillong Press Club.
Ha ka jingiaid la rah lang bad ki jingthoh ha plakad ban pynrem jur ia kane ka jingjia.
Lah ban kdew ba ar ngut ki briew bym lah ban tip, ki la wan da ka kali ar shaka ha ka por 8:30 mynmiet, ha ka 17 tarik mynta u bnai, bad ki la kawang petrol bom ha iing sah ka Kong Patricia.
Hynrei donbok khlem don ba mynsaw ha kane ka jingjia.
Ha ka jingkren jongka mynta ka sngi, ka Kong Patricia Mukhim ka la pynpaw ia ka jingsngew nguh ia ki dkhot nongthoh khubor kiba la ieng tylli lang kawei ha kum kane ka jingjia ban kyrshan.
“Ka donkam ban ieng lang ban  ieng pyrshah ia kine ki runar bad kiba pyrshah ia ka synshar paidbah" ka la ong.
Ka la ong ba ki don ki kynhun bad ki riew shim kabu, ki bym kwah ban iathuh ia ka jingshisha bad ki leh da ki kam pyrshah ia ka imlang sahlang.
“Ha ka synshar paidbah ka don barabor ka jaka ban pynieng ia ka burom bad lada phim kwah ne phim iahap, phi lah ban ai jingthoh ban pynshai lane pynpaw pyrshah da kiwei ki lynti lane wan sha Shillong Press Club ban pynpaw ia ka jingbym iahap lane thoh sha ki kot khubor bad ki don shibun ki lynti ban pynbeit ia ka jingeh kaba phim iahap haba phi pyrkhat ba ki don kiba thoh bakla iaphi", ka la ong ka Kong Patricia.
Katba na ka liang u President ka Shillong Press Club, u Bah David Laitphlang ula ong, “Nga kwah ban iathuh ba ki runar kiba donkti ki dei ban husiar namar ba ki don kiba mih hadien jong phi bad phin sa shah kthong bad shah pynshitom ha phatok bad ngin bteng ban leh ia kaba bha tam" u la ong.
Ha kawei ka liang, u BJP ka President lem bad ka party ka la pynrem jur ia kane ka jingjia.
