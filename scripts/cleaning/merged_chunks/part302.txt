Ka United Sports Club of Kolkata ka la lah ban pynïakhaid ïa ka jingïakhun naduh ka kylla step bad ka la pynskhem ruh ïa ka nongrim ha kaba ka Lajong ka la shah khanglad noh ban ïoh pynkhih jar biang.
Lah ban ong ruh ba la jingïalehkai ka long kaba kham shongshit namar ka jingwan ai jingkyrshan ki paid riew ieid phutbol ha ka jingïakhun kaba la pynlong hapoh madan 3rd Ground MFA Turf Polo Ground, Shillong.
Kane kadei ka jingïakhun kaba nyngkong na ka bynta ka Lajong ha ka lympung ïalehkai Hero 2nd division I-League 2022-23 ban ïoh ïa ka jingïakhaid.
Ka Shillong Lajong FC ka la ïoh ïa ka shi kol lyngba u long u Everbrightson Mylliempdah uba la ïoh ïa ka kabu ksiar ban thep ïa ka kol ha ka minit kaba 23 jong ka kylla step.
Katba u nongïalehkai jong ka United Sports Club of Kolkata ka la ïoh lyngba u Subrata Murmu uba la ïoh ban thep ïa ka kol hadien 10 minit ba ka Lajong ka la ïoh ban pynkhih nyngkong ïa ka jar  ha ka minit kaba 33 jong ka kylla step.
Kane ka kynhun hapoh ka jingïalam jong u Bah Bobby Lyngdoh Nongbet (head coach) ka la pynmih lai ngut ki rangïalehkai kiba bujli (substitute) ha kaba u Baby Sunday Marngar u la mih bujli ha jaka jong u Pursunep ha ka minit kaba 56, u Wadajied Kynsai Ryngkhlem u la mih bujli ha jaka jong u Chanmitre Thma ha ka minit kaba 76, bad u Amon Lepcha u la mih bujli ha jaka jong u Hardy Cliff Nongbri ha ka minit kaba 89.
Da kane ka jing ïakhaid ka Shillong Lajong FC ka la lah ban kamai 7 poiñ bad ka dang ïai bat ïa ka kyrdan kaba nyngkong jong ka Group-B bud sa ka United da 5 poiñ, East Bengal da 4 poiñ bad ka Diamond Rock kaba khlem pat lah ban kamai wat tang shi poiñ ruh.
Ka jingïalehkai kaba bud na bynta ka Lajong kan long ha ka 19 tarik Ïaiong ha kaba kan sa ïalehkai pyrshah ïa ka Diamond Rock hapoh ka madan ïalehkai jong ka MFA Turf, Polo Ground ha ka por 2 baje mynsngi.
Ka  Pay For Right Football Academy ka la pynjem khnap noh ïa ka Mawkriah Sports Club da kaba thep haduh12 la 0 ha ka jingïakhun kaba la long mynta ka nohphai sngi ha ka lympung UNDER-10 (Boys) Football league 2023 ba la pynlong da ka Shillong Sports Association hapoh madan 2nd ground polo.
Ki nongïalehkai jong ka Pay For Right Football Academy kiba la ïoh ban thep ïa ki 12 kol ki long u Brandon uba la ïoh ban thep ïa ka kol ha ka minit kaba 2, u S.Nongbri uba la thep ïa ka kol ha ka minit kaba 10,13,15 bad 43 minit, u A.Kurbah uba la thep ha ka minit kaba 12, u K.Rapsang uba la thep ha ka minit kaba 18, u W.Kharsati uba la thep ha ka minit kaba 30 bad 50, u E.Shabong uba la thep ha ka minit kaba 32, u Nathaniel uba la thep ha ka minit kaba 48, bad u Aaron uba la thep ha ka minit kaba 49.
Ka Pay for right Football Academy ka la khur suk ïa ki lai poiñ ha kane ka jingïakhun ha kaba ka la khanglad ruh ïa ka Mawkriah ban pynphai wat shi kol ruh.
Kin don saw tylli ki jingïalehkai lashai ka sngi ka 14 tarik Ïaiong, ka Rangdajied United FC kan ïalehkai pyrshah ïa ka Them Rangskhen A.C.C ha ka por 10 baje mynstep, ka jingïalehkai kaba ar kan long hapdeng ka Madanryting SC pyrshah ïa ka Mawlai SS&CC ha ka por 11:30 mynstep, ka jingïalehkai kaba lai kan long hapdeng ka Mawreng SC pyrshah ïa ka Summit Academy ha ka por 1:30 shiteng sngi, ka jingïalehkai kaba saw ha kane ka sngi kan long hapdeng ka Sohryngkham SC pyrshah ïa ka Kick start Football Academy ha ka por 3:00 mynsngi bad ka jingïalehkai kaba khatduh kan long hapdeng ka Mawpat SC pyrshah ïa ka Mylliem Grass Root ha ka por 4:15 nohphai sngi hapoh madan 2nd ground polo.
U Director General of Police (DGP) ka jylla Meghalaya, u LR Bishnoi, ha ka 14 tarik Ïaïong u la ong ba ka jinglong jingman ha ka shong suk shong shngaiñ ha ka jylla ka don ha ka jingtehlakam da ka jingïatrei lang ki paidbah nongshong shnong, bad bun na ki kam sniew ha ka district-level kim dei kiba ïadei bad ka jingshong suk shong shngaiñ.
“Ngi long kiba donbok ba ki kam pyntriem ki duna haduh katta katta bad ki katto katne kiba dang sah, ki don hapdeng ka jingïakren ïasuk, ha kaba ki dang ïakren bad ki ksiang jong ka sorkar pdeng, kumta ïa mynta ym da don shibun ki jingeh.
Hynrei, ki jingeh kiba shakhmat ki ïai sah, bad na ka bynta kata ngi dang pyrshang ban pynkhlaiñ ïa ka tnad kaba dei peit ïa jingshong suk shong shngaiñ ha ka jylla," la ong u DGP ha kane ka sngi haba kren sha ki lad pathai khubor ha ka jingïalang jong ki SP bad ki Commander.
Haba jubab halor ka mat jong ka jingtih dewïong bad halor ki sien jam kiba ka tnad pulit ka la shim ban tehlakam ïa kane, u Bishnoi u la ong ba ka tnad ka treikam da kaba shim ïa ka hukum jong ka Ïingkashari ka jylla, bad haba la kdew ïa ki jingbakla hangno hangno, ki pulit ki ïaleh kumno ban weng noh ïa kita.
“Hynrei phi tip ba ka jaka ka long kaba ïar bad ka jingdon jong ki pulit kam ïaryngkat ha man la ki jaka, ha kaba ki katto katne ki jaka ki don hapoh ki khlaw kiba jynjar ban leit, ki ba buh ka jingeh ïa ka tnad.
Hynrei ki pulit ki pyrshang katba lah ban pynsangeh ïa baroh ki kam beaiñ," u la ong.
U Bishnoi u la ong shuh shuh ba kano kano ka jingbthah ba wan na ka Ïingkashari lane na ka sorkar, ka tnad kan bud bad pyntreikam ïa kita.
U President ka Hill State People’s Democratic Party (HSPDP) u bah K.P.Pangniang u la ong ban don la ka jong ka jylla Khasi-Jaiñtia State bad Garoland kan dei ka lad ban pynbeit ïa shibun ki mat kiba ki ar kynhun ki dawa.
Haba kren bad ki nongthoh khubor halor ka jingdawa ïa ka Khasi-Jaiñtia State, u la ong ba ka Seng kala ïatreilang bad ka Garoland State Movement Committee (GSMC) halor kane ka mat.
Lah ban kdew hangne ba ka seng HSPDP ka la kynthup lang ïa ka mat dawa la kajong ka jylla hapoh ki mat ïalap ilekshon.
U Bah Pangniang u la ong, “Ka Khasi-Jaiñtia State kan dei ka lad ban pynbeit ïa baroh ki jingeh ha kine ki ar kynhun.
Ka jingithuh ïa ka ktien Khasi kat kum ka jingïoh jingtip ka jong ki na ka tnat pohïing ka sorkar pdeng, ngi tip ba ka don ha khmat duh.
"U Bah Pangniang u la ong ba ka Khasi-Jaiñtia State kan dei ka jingdawa katkum ka Article 371 jong ka Indian Constitution kumba ngi peit ba ka khyrnit kaba  hynriew kala tlot.
Ka Article 371 jong ka Indian Constitution kan peit kyrpang ïa ki katto katne ki jylla ha ka Ri India.
U la buh jingkylli ruh da kaba ong ba ka jingpynslem ban ithuh ïa ka ktien Khasi ka dei na ka jingbym skhim jingkitkhlieh da ka saiñ pyrthei ne da ki wei pat.
U la bynrap ruh da kaba ong, “Ban lait na ki jingïapeit khmat hapdeng ki artylli ki kynhun kan bha don da ki jylla kiba rit kum ka jylla Sikkim bad Goa.
".
U MLA ka BJP u ba dei ruh u Myntri ka Sorkar Jylla u Bah AL Hek  haba kren bad ki nongthoh khubor ha ophis trei kam jong u ha Secretariat, u la kren shaphang ka mat  kaba khluit bha ha kine ki por, kata ka Roster System, ha kaba u la ong, na ka liang ki nongïalam ka seng BJP ki la ïakren halor kane.
“Ngi kwah ban pynlong kyrkieh ïa kane ka jingïalang da kaba khot lang ïabaroh ki nongïalam jong ka seng na Rilum Garo bad ruh na Rilum Jaiñtia ban ïatai halor kane ka mat kaba khluit bha ha kine ki por ba mynta," u la ong.
U la bynrap ruh da kaba ong ba ka sorkar ka la shim khia halor kane ka mat, u la pynpaw ruh ba u thrang ba u Myntri Rangbah ka jylla un khot noh ïa ka jingïalang jong ka kynhun Myntri ban ïatai sani bha halor kane ka phang.
“Da phi ïohi ïa ka jingkren jong nga hapoh ka ïingdorbar thawaiñ, nga la ong mynta ïa ka bhah thung kam thungjam dei ban peit kyrpang ïa ki longïing kiba duna ha ka ïoh ka kot ha ka jylla kiba dei na ka jaitbynriew Khasi, Jaiñtia bad Garo bad ban bhah kyrpang ruh naka bynta kito kiba la biang ha ka ïoh ka kot," u la ong.
U Bah Hek u la bynrap da kaba ong, “50% dei ban ai kyrpang na ka bynta ki Khasi, Jaiñtia bad Garo kiba dei ki riew lum kiba duna ha ka ïoh ka kot balei ban pyrkhat tang na ka bynta kito kiba wan na ka longïing kaba biang ka ïoh ka kot.
"U Bah Hek u la kren ruh shaphang ka jingkhaïi dewïong be-aiñ, ha kaba u la ong, “Shibun ki jingïakren bad ki jingïatai, ha ki lad pathai khubor ba ka High Court ka la bthah ïaka sorkar ba kam dei ban ailad ban khaïi ïa u dewïong be-aiñ.
"“Ngi ïohi hangne hangtai ïa ki trok, kiba la shah bat, ki trok kiba kylla ha ryngkat bad u dewïong, kine ki ïai jia na ka por sha ka por," u la ong.
U la bynrap da kaba ong, “Ka NGT, ka High Court ki leh la kajong ka kamram, ha kaba ki la kyntu ruh ïa ki bor jong ka aiñ kiba dei na ka sorkar pdeng ba kin pahara, ban khanglad ïa ka jingkhaïi be-aiñ ïa u dewïong.
".
U Symbud Myntri Rangbah ka jylla Bah Prestone Tynsong, uba dei peit ruh ïa ka tnad ki kam pohïing, u la ong ba kawei na ki jingeh ba ka jylla Meghalaya ka mad, kadei ka jingduna ka jingdon ki Pulit huduh kumba 3000-4000 ngut.
U la ong ba na ka liang ka sorkar jylla, mynta u snem, kan ïaleh ban pyrshang ban thung ïa ki kam pulit ha ki kyrdan bapher bapher.
Ïa kane la kren hadien ba la wai ka jingïalang jong ki heh pulit ka jylla, kynthup u Director General of Police u Dr LR Bishnoi, ki heh pulit ka jylla naduh ki Superintendent of Police bad ki Commandant, kaba la long ha Police Headquarter, Shillong.
Haba kren sha ki lad pathai khubor u Bah Prestone u la ong ba ka jingïalang mynta ka sngi ka long ka jingïatai sani, khamtam ban pynneh ïa ka jingshong suk shong shngaiñ hapoh ka jylla bad kawei na ki jingeh ka long ba ka jylla ka mad, kadei ka jingduna jong ka jingdon ki pulit bad ka dang donkam sa kumba 3500-4000 ngut ki pulit.
U Bah Prestone u la ong ba ha kane ka jingïalang, la shim ïa ka rai ban ïaleh ha ka ban pynsted ïaka jingthep kam haka tnad pulit ha ki kyrdan ki bapher bapher khnang mynta u snem.
Ha kaba ïadei bad ka jingpyntreikam ïa ka Forensic Science Lab, u Bah Prestone u la ong, “Nalor ka jingpynkhlain ïa ka rukom treikam ki pulit, donkam ruh ban pyntreikam ïa ka Forensic Science Lab donkam ban buh shuh shuh ïa ki tiar ki tar bad ïa ki briew kiban pynïaid ïa kane ka Lab"Ha kane ka sngi la ïoh ruh ban ïatai sani, ha kaba ïadei bad ki Police Outpost, Police Station ki jaka sah jong ki heh pulit bad kiwei.
U Bah Prestone ula kdew ruh ïa ka jingdonkam ban shna ïa ki Police Outpost, Police Station, ki jaka sah jong ki heh pulit bad kiwei kiwei.
Nalor kane la ïoh ruh ba ïatai ïa ka jingdonkam ban pynkhlain ruh ïaka tnad Cyber Cell, ka jingpynbiang ïa ki kali, ka jingpynbiang ïaka jingdonkam jong ki pulit bad kiwei kiwei.
U la ong ba na ka liang ka jong u, kum u myntri ba khmih ïa ka tnad kam pohiing un pyrshang katba lah ban leh ban pynïoh khambun ka mang tyngka na ka bynta ka tnad pulit.
U la ong kam long kaba suk ban leh shisien leh hynrei na ka liang ka sorkar kan pyrshang katba lah ban pynbiang ïa ki jingdonkam jong ki pulit.
U Bah Prestone ula sam ruh ïa ki syrnod sha ki heh pulit na ki District bapher jong ka jylla halor ka jingtrei shitom ka jongki ban tehlakam ïaka jingkhaïi be-aiñ ïa u drok ha ka jylla.
Ka ilekshon sha ka ïingdorbar thawaiñ Lok Sabha ka la jan bad kumba long mynta ka dei satang da ki bnai, ha kaba ki seng saiñ pyrthei kila sdang ban pynkhreh ban pynïeng kyrtong na ka bynta kane ka ilekshon.
Haba ïakren bad u wei na ki nongïalam ka BJP u ba dei ruh u Myntri ka sorkar Jylla u Bah AL Hek halor ka jingpynkhreh na ka bynta ka ilekhson Lok Sabha u la ong, “ Kum ka seng kaba synshar ïaka ri, bad ruh  ka seng kaba synshar ha bun ki jylla, ka jingpynïeng kyrtong ha kane ka ilekshon ba la dep ha ka jylla Meghalaya, ha kaba ka la pynïeng ha baroh ki Konstitwensi jong ka jylla kan pynïeng kyrtong na baroh artylli ki konstitwensi.
"“Ngin pynïeng kyrtong na Shillong Parliamentary Konstitwensi bad ruh na Tura," u la ong.
U la bynrap ruh da kaba ong ba haduh mynta ka seng kam pat shim ïaka rai ïano kin pynïeng ha kane ka ilekshon.
Haba jubab ïa ka jingkylli la kin pan jingkyrshan ne em na ki wei pat ki seng kiba don lang ha ka Sorkar MDA, U Bah Hek u la ong, “Ka dei ka kamram jong ki seng saiñpyrthei  ban kyrshan khamtam kito ki seng kiba don ka jingthrang ban kyrshan ïa ka BJP ki long kiba la kloi ban pdiang.
"U Bah Hek u la ong ruh ba baroh kiba ïeng ilekshon ki thrang ban ïoh ïaka jingjop, “Nga ïohi ba baroh kin pynïeng kyrtong ha kane ka ilekshon, nga ïohi ba ka NPP kan pynïeng kyrtong, ka UDP ruh kan pynïeng, ha ka ilekshon kaba dang shu dep shen ruh baroh ki seng ki pynïeng kyrtong ban ïakhun pyrshah ïa ki paralok kiba don lang hapoh ka sorkar.
"Shuh shuh u Bah Hek u la ong ruh ba u Myntri Rangbah Duh ka ri U Narendra Modi un dang jop da kaba suk ban thaw ïaka sorkar, ka jingkyrpad ïa ki paidbah ka long balei ban pynsep ei ïaka vote ka jong phi,  uno uno u ba ïeng na ka BJP, bad kaba la tip ba kan ïalam ïa ka sorkar  ki dei ban thep sha ka National  party bad kata ka dei ka BJP.Ka Um kadei kawei kaba donkam tam ha ka jingim jong u briew bad khlem ka um ym lah ban leh ei ei la ha kino kino ki kam.
Ha kine ki sngi ki bnai la sakhi ba ka jingtyrkhong um ha kylleng jong ka sor Shillong namar ka jingbym don slap.
Lah ban kdew ba ha ki thaiñ kum ha Nongthymmai, Demthring bad kiwei ki jaka, ba bun na  ki nongshongshnong kine ki thaiñ ki shaniah tang na kaba thied um hynrei ka jingbym don slap ka la pyllong wat ïa ki kali kit um ban nym lah ban wan buh um sha ki ïing ki ïing.
U Kynjatshai haba kren katto katne ki nongthied um kumjuh ki kali kit um, na ka liang ki nongthied um kiba dei ki nongshong shnong na kine ki thaiñ ki la pynpaw ïa ka jingeh halor ka jingtyrkhong bad ka jingkyrduh um ha kine ki sngi.
Kawei na ki longkmie ka la pynpaw, “Ngam poi pyrkhat ban kyrduh um haduh katne katne, wat tang ban pyndonkam ha ïing ruh ym ïoh shuh.
Nga la pyrshang phun ïa kito ki kali ba shait kit um ïangi ruh, ki ong ym lah ban buh um namar ba ka jaka ba ki shait kit um ruh ka la duna shaba palat.
Ngam sngewnang shuh ban ong kumno, namar khlem ka um ngim nang treikam, sa kawei ngi kiba dang don khunlung rit, ka jingdawa um man ka sngi naduh ka sum ka sait, ka shet ka tiew, ka khlieng jingkhlieng bad kiwei kiwei de ki jingdonkam, hynrei mynta ym lah leh ei ei.
Haba kylli ka shait jia kumne man ka por, “Kam ju jia koit wat ha ki por tlang ruh haba ngi la lut um tang shu phun mynmiet ïa kito ki kali um, kum lashai ki la poi, hynrei mynta te ka la long shaba palat namar ngi baroh hangne ngi shaniah beit tang na kaba thied um".
Ha kawei pat ka jingïakren na ki katto katne ki nongshong wai ha kine ki thaiñ ki la pynpaw ïa la ka jingeh da kaba ong, “Ngim pat ju lap kum kane ka jingkyrduh um kaba la palat haduh katta katta wat ban pyndonkam ruh ngim ïoh shuh.
Ngi la phun ïa kito ki kali um ban wan buh um hynrei ka jubab ba ngi ïoh ka long ba duna um palat.
Une uba ju wan buh um ïangi u la ïathuh ïangi ba wat ki kali kit um, ki la hap ban ïeng da u laiñ bad wat ïa kiba la dep phah lupa ruh ym pat ïoh ban leit buh um.
Ngi naduh ba ngi la phun ïa une u bah, ka long 4 sngi haduh mynta khlem pat ïoh um".
Haba kylli na ka liang ki trai ïing ki khlem ai um ïa ki nongshong wai, ki la ïathuh, “Ki don ka um ba poi hynrei ïa ngi ki nongshong wai ki khlem ai um.
Ha ka por ba pahuh kim ai te yn ong kumno pat, haba kum kane ka por tyrkhong um kim ai ngin khmih lynti aïu ba kin ai".
Ka jingduna um ha kine ki bnai ki sngi ka la pyllong ïa kiba bun ban ud namar ka jingdawa um tang ki ïing briew hynrei wat ha ki dukan, ki hotel bad kiwei.
Ka jingbym don slap ka la pyllong ïa kiba bun ki jaka tyllong um ban duna noh bad kawei ka jingeh ba ki kali kit um ki kynduh, kata kim lah ban pynpoi um sha ki nongthied thied wat lada ka jingdawa ka long kaba jur.
Haba kren bad ki katto katne ki nongbuh um, ki la ong, “Ngim lah shuh ban pynpoi um kumba la dawa da kiba bun namar ka jingduna palat ka um mynta ki por.
Ngi sngew synei ïa kito ki paidbah kiba la ud hynrei ngim lah ban leh ei ei.
Ngi la pyrshang katba lah hynrei phi la ïohi kine ki kali kit um ruh ki ïabun, ki la hap ban ïeng da u lain bad katban dap kawei ka tangki kaba 1800 litre, 500 litre bad khamtam kito ki tangki ba heh, ka la bam da ki kynta namar ka jingrit palat ka um.
Ha ka jaka ba ngin ïoh ban leit buh um kloi ngim lah shuh.
Ba bun na ngi, ngi la shu ap miet shane sha jaka kit um khnang ban ïoh ban pyndap ha ka por mynstep.
Hynrei wat la katta ruh ka dang shem shitom ïangi ban pyndap namar ka jingduna ka um shaba palat".
Lah ban kdew ruh ba ka jingduna palat ka um na ka liang ka tnad bording ruh kam banse ban pynlip ïa ka bording da ki kynta.
Kane ka jingduna slap ka ktah ym ïa kiba treikam treijam hynrei khamtam ka ktah eh ïa kito kiba hap ban thied um bad die um ruh.
Da kaba pynpaw ka jinglyngngoh halor ka jingmih khubor ba baroh ar ngut ki MLA ka People’s Democratic Front (PDF) kin leit ïasoh noh sha ka National People’s Party (NPP), u Bah Banteidor Lyngdoh, MLA ka PDF na Mawkynrew u la ong ba kine kiei kiei kim shym la mih na ki kum ki trai.
U la ong ba la bun bha kiba batai stad bym ithuh ithaw shuh ba kan don sa ka elekshon shiteng samoi na Mawkynrew bad na Sohra.
U la ong ba kum kine ki kam ki dei ki kam ïap kam im bad khlem da ïoh ban ïakren ne ïa pynbeit kan nym lah ban long kumta.
Da kaba ong ba kin shong ka jingïalang Central Executive Committee ban ïakren halor kane, u la ong ba yn da dei ka por kaba biang kin sa paw kiei kiei baroh bad ka shong ha ka jingpynbeit bad jingiakren.
U la ong ba ka National People’s Party naduh ka sngi ba pynbna ïa ka result elekshon ka la khot ïatreilang hynrei ma u bad u Bah Gavin M Mylliem, MLA ka Sohra ki la ïashah bad bat ïa ka kular ba ka seng riewlum kan ïalam ïa ka Sorkar.
U la ong ba dei ka PDF kaba leit khatduh ban ïatreilang ban thaw ïa ka Sorkar MDA II bad ym dei ba ki kwah shuki ne rhah bor.
U la ong ba ka shong ka jingïakren ha ka Central Executive Committee (CEC) khnang ba kano kano ka jingthmu kan long na ka bynta ka jingbit jingbiang lang jong baroh.
Ka long ka sngi kaba khraw na ka bynta ka  Nongstoiñ Diocese, kaba la ïoh ïa u Fr Wilbert Marweiñ kum u Bishop thymmai.
Ïa u Fr Wilbert Marweiñ u ba dei na parish priest ka Nongbah Parish, la jied da u Pope Francis na  Vatican ha ka 4 tarik Rymphang  ban kyntang kum u Bishop.
Ïa ka jingkyntang Bishop ïa u Fr Wilbert Marweiñ ha ka 16 tarik Ïaïong la pyndep da u Arch-Bishop Victor Lyngdoh jong ka  Shillong Arch-Diocese ha ka jingdon ryngkat  u Arch-Bishop Leopoldo Girelli, u Nuncio of Pope Francis of  Vatican Embassy ha New Delhi, ki Arch-Bishops bad ki  Bishops jong ka North East India ki phadar, ki nongshakri balang bad ki riewngeit na kane ka Balang ha  St.Peter Parish  Nongstoiñ.
La kha ïa u Bishop Wilbert Marweiñ, u dei u khun ba hynriew jong u Bah Oswald Thyrning bad ka Kong Prisca Marweiñ, ha ka 17 tarik  Rymphang  1970 ha ka shnong Rangblang.
U Bishop Marweiñ, namar ba u wan na ka longïing kaba duna ka jingïoh u hap ban ap masi ha ka por mynsngi bad pule ha ka por mynstep  bad hadien ba u la pule klass VIII u la bteng ïa ka jingpule ha ka St.Paul’s Minor Seminary, kum u samla khynnah ban pynkhreh ïa ka jingpule riewkhuid bad pyndep ruh ïa kiwei pat ki jingpule.
U la pyndep ïa ka jingpule  philosophy na  Christ King College  ha  Laitumkhrah bad pyndep ïa ka jingpule Theology na  Oriens Theological College bad la pynkyntang kum u riewkhuid da u Arch-Bishop Dominik Jala SDB, DD ha ka 27 tarik u Ïaïong  2003, ha Rangblang Parish.
U la long kum u  assistant parish priest ha Ummulong Parish.
U la ai ka jingshakri lai snem, ha Oriens Theological College ha  Mawlai kum u  procurator.
Nangne u la bteng ïa ka jingpule ha ka Missiology na Pontifical Urbaniana ha  Rome na ka bynta saw snem.
U la shakri ruh kum u Assistant Parish Priest ha  Santa Maria ha Consenza, Italy, na ka bynta 6 snem.
Ha u snem  2015, ïa  u Bishop Wilbert, la pynkhamti kum u Parish Priest ha  Nonbah Parish bad shimti ruh kum u Vicar General ka  Nongstoiñ Diocese la jan 5 snem.
U la neh kum u Parish priest jong ka  Nonbah Parish haduh ba u la shah jied kum u Bishop na u Pope Francis ha ka 4 tarik Rymphang  2023.
Mynta ka sngi na ka liang u Myntri rangbah ka jylla u Conrad K Sangma , u la leit ban shim bynta ha kane ka sngi bakhraw ba la pynlong ha St.Peter Parish  Nongstoiñ.
U Symbud Myntri Rangbah ka jylla ba dei ruh u Myntri ka tnad PWD (Roads), u Bah Prestone Tynsong, ha ka 15 tarik Ïaïong u la bthah ïa ki bor peit distrik jong ka East Khasi Hills ban ujor ejahar bad registar case halor ka jingtwa u lum ha ka 14 tarik Ïaïong ha ka bynta jong ka surok Shillong-Dawki ha Rngaiñ hajan Pynursla.
“Hadien ba la registar case, yn bud da ka jingtohkit ban lap mano ba dei ban kit khlieh na ka bynta kane ka jingtrei torti, la ka long ka National Highways & Infrastructure Development Corporation Ltd.
(NHIDCL) lane ka kompani ba pyntrei ïa kane ka projek, kata ka ARSS Infrastructure Projects Ltd, bad hadien yn sa leh ïa kaba donkam," la ong u Bah Tynsong hadien ka jingjurip ïa kane ka jaka.
Ha ka jingtwa u lum ha ka janmiet jong ka 14 tarik Ïaïong, ar ngut ki rangbah ki la shah taplup ha kane ka jingjia, ha kaba ka kali kaba ki shong ka la shah lynthem ha ki maw.
Ïa kine ki ar ngut ki rangbah, uwei na ki la ong ba u dei u Rangbah Shnong ka shnong Wahlyngkhat, ym shym la lap haduh mynta.
Haba kylli halor ka jingshim por ban pynkhuid ïa ka surok, u Bah Tynsong, uba long ruh u MLA kane ka thaiñ, u la ong ba ka thong kaba kongsan ka long ban lap ïa ki rangbah kiba dang jah.
“Kane ka dei ka jingtwa lum kaba shyrkhei.
Ïa mynta ngin pyrshang ban sei ïa ka met jong ki rangbah bad hadien kata ngin sa pyrkhat kumno ban pynkhuid ïa ka synrum.
Ngim lah ban pynkhuid ïa ka bynta jong ka surok namar ba ka kynhun ba wad bad ruh ki volunteer na ki shnong bapher bapher ki dang ïa wad ïa ki ar ngut ki rangbah," u la ong.
U Bah Prestone Tynsong, u la bthah ruh ïa ki arngut ki engineer jong ka NHIDCL, kiba don ha kane ka jaka ban wanrah mar mar ïa ki riewshemphang na IIT-Guwahati ban pule ïa ka jinglong jingman jong ka khyndew ha Rngaiñ shuwa ban pynïaid shakhmat ïa ka jingpyntrei jong kane ka surok.
Haba kylli la yn ai ïa ka bai lutksan sha ki bahaïing jong kine ki arngut ki rangbah, u Bah Tynsong u la ong, “Ai ngin nym pat ïakren shaphang kata ïa mynta.
Ka long kaba kloi eh.
Kumba nga ong, ki riewshemphang na IIT-Guwahati kin sa pule bha shuwa shaphang ka jinglong jingman jong kane ka khyndew bad ka jaka bad ngan sa buh ïa ka jingïalang ha ka 17 tarik Ïaïong ban bishar bniah bad syllok halor kane ka jingjia".
Kane ka surok ba jrong ka hap hapoh ka bynta jong ka surok Shillong-Dawki kaban pynïar ïa ka surok hapoh ka NHIDCL, ha kaba la pynkup nam ïa ka jingpyntrei jong ka kam sha ka ARSS Infrastructure Projects Ltd.
Kumba 50 ngut ki briew ki la sah kut ha surok ha ka miet jong ka 14 tarik Ïaïong hadien ba ka jingtwa u lum ka la ktah ïa ka bynta jong ka surok Shillong-Dawki hajan Rngaiñ, ha kaba kawei ka kali ka la shah lynthem ha ki maw bad shah khynñiat sha riat.
Hapdeng ki nongleit nongwan kiba sahkut, hynnin ka miet bun ki la hap ban ïaid da ka kjat ban leit phai sha ki shnong jong ki katba kiwei ki sah shadien da kaba ap haduh ban da pynkhuid ïa kane ka surok, kaba ki bor peit ki la ong ba kan shim por.
Katkum ka jingïathuh uwei na ki nongñiah kali tourist, bun ki kali ki la leit phai noh hynnin ka miet katba katto katne ki la sah.
Ki katto katne kiba la sah miet ha surok hynnin ka miet, ki la leit phai noh sha la ki shnong ha ka step jong ka 15 tarik Ïaïong da kaba ïaid kjat.
“Hynrei nga bad ki katto katne, ngi la hap ban sah namar ba ngi kit mar ha ki kali jong ngi kiba ngi hap ban pynpoi ha ki shnong.
Ngim lah ban leit phai biang sha Sohra bad ngim lah ruh ban ieh ïa ki kali jong ngi hangne," u la ong.
“Ngin hap ban ap ïa kaei kaban jia," u la bynrap.
U la ong ruh ba kane ka jaka ka dei kaba ju jia ka jingtwa ki lum bad u la ïathuh ba ha ki por lyuir ki nongñiah kali ki la hap ban husiar haba ki ïaid na kane ka surok.
“Ngi hap ban peit shajrong man ka por.
Kane ka surok ka long kaba ma," u la bynrap.
Kumban shu pynkynmaw, kawei ka kali ka la shah lynthem ha ki maw ha ka miet jong ka 14 tarik Ïaïong na ka jingtwa u lum.
Watla la lap ïa ka kali, ym pat shym la lah ban sei ïa ki ar ngut ki nongshong, uwei ïa uba la tip ba u dei u Rangbah Shnong ka shnong Wahlyngkhat, bad la suba ba kine ki ar ngut ki la khlad noh.
Kawei pat ka kali tourist ka la lait salit na ka jingshah lynthem ha ki maw bad ki nongshong ki la mynsaw malu mala bad la rah noh ïa ki sha ka jaka sumar kaba hajan.
Haduh kane ka kynti, ka kynhun kaba wad (search and rescue) ka dang bteng ban weng ïa ki maw ba heh khnang ban sei noh ïa ka met jong ki ar ngut ki rangbah.
Ka Research Cell jong ka Khasi Jaiñtia Welfare Association (KJWA) ha ka 15 tarik Ïaïong ka la pyllong ïa ka Phrang Thoh (Writer’s Workshop) ha Seng Khasi College.
Ïa kane ka Phrang Thoh la pyllong kum shibynta ban rakhe ïa ka jingdap shiphew snem lane ka Jubilee Tin bad ka long ruh shi bynta ban plie lad lane ai mynsiem bad pynshlur ïa ki khun samla ha ka liang ka thoh ka tar.
La ïoh ban ai jinghikai kaba bniah halor kane ka Phrang Thoh, da u Rev.Dr.H Hayong uba long ruh u Associate Professor jong ka John Roberts  Theological College, Mawklot bad u Professor ka skulbah NEHU u K.S Nongkynrih.
Haba kren ha kane ka sngi u Professor K S Nongkynrih u la ïoh ban batai halor ka Freelancing bad Creative Writing, u la ong ban thoh ïa kano kano ka kot dei ban don ka jingshem na lade (Experience) bad ruh donkam ka jingwad bniah bad haba thoh ïa kino kino ki kot dei ban pyrkhat kumno ban khring ban pynktik ïa ka jingmut jingpyrkhat jong ki nongpule.
U Professor K S Nongkynrih u la ong, “Ka jingthoh jong ngi, kadei ban long kum u Kpieng uba don ia ka sdang bad kaba kut".
U la bynrap ba haba thoh ïa kano kano ka jingthoh dei ban mad, dei ban leit sha ka jingim.
Shwa ïa kane na ka liang u Rev Dr.S.Hayong u la la ïoh ban ai ka jingbatai halor ka Academic Writing, u la ïoh ban hikai ïa ka jindonkam haba pynmih ïa kino kino ki jingthoh.
U la ong ba haba thoh ïa kino kino ki jingthoh kidei ban buh ryntih ïa kaei kaba don na ka bynta ka jingtip ki pateng ban wan.
Katba u kongsan ha kane ka sngi u Bah Powel Lyngdoh uba long u nongthoh khubor bad u Srecretary ka Shillong Press Club (SPC) u la ong ba ka jaitbynriew khasi ka dang duna bha ki nongthoh kot bad wat ban thoh ïa kum ki artikle ruh ki dang duna bha.
Na ka liang une u rangbah u la kyntu bad pynshlur ïa ki khun samla bad kiwei kiba don ka sap ha ka thoh ba ki dei ban sei madan ïa la ka sap ka phong kaba ki don.
Ha kane ka sngi la wan ïashim bynta da ki samla pule, ki nonghikai, ki nongthoh khubor bad kiwei kiwei de.
Ka jingïakynduh lang balai sngi jong ki Khun u Hynñiewtrep, kaba kynthup ïa ka duwai ka phirat, ka sneng ka kyntu, ka jingpyni ïa la ka jong ka larity, kaba kynthup ïa ka shad ka kmen bad ka rwai ka siaw ïa kaba la tip kum “Ka Lympung Ki Khun Ki Ksiew U Hynñiewtrep  Seng Khasi Seng Raij" ba la pyllong ha Tyrsad ha East Khasi Hills da ka Seng Khasi Tyrsad Pyllun la pynkut noh mynta ka sngi ka 16 tarik Ïaïong.
Da ki phew hajar ki Khun u Hynñiewtrep u Hynñiew Skum kiba dang bat ïa ka niam tynrai Tip Briew Tip Blei ha ryngkat ki khor ki khriam bad riam tynrai ki la ïa shim bynta da ka jingshitrhem ha kane ka lympung, kaba long ba tehsong ïa ki khun u Hynñiewtrep, kynthup ïa Seng Khasi bad Sein Raij.
Ha kane ka lyngpung la ïoh ban sakhi da ka rwai ka siaw tynrai, ki jingshad tynrai bad ruh ka sneng ka kraw na ki ‘riew shemphang ka Bri u Hynñiewtrep.
Ha kane sngi, la kynmaw ieid ruh ïa ki nongseng bad u President banyngkong jong ka Sein Raij, Shillong, u Ma Lakhon Shullai, u Ma Tokin Rymbai, u President barim jong ka Seng Khasi, u Hipshon Roy Kharshiing, u General Secretary barim jong ka  Seng Khasi Seng Kmie bad kiwei kiba la long ‘riew rangbah bad ïa ki nongseng jong ka Seng Khih Lang ha ka 9 tarik u Lber 1981.
Ïa ka Lympung Seng Khih Lang la pyllong ha ka sien banyngkong ha Nongkren, kaba hap hapoh ka Hima Khyrim ha ka 17 tarik u Ïaïong, 1988.
Hadien jong kane, ym shym la don shuh kane ka jingkyrtiang dien bad ka lympung ka la nang phuh nang phieng katba nang mih ki sngi bad ki snem.
Hynrei, ym shym la lah pat ban pynlong ïa ka Lumpung ha ki snem ba ka Bri u Hynñiewtrep ka la shah lynsop lynsher ha ka jingpang Covid-19.
Kane ka jingbym lah ban pynlong ïa ka lympung ka long nambar ka jingkhang jong ka Sorkar India bad Sorkar jylla, kaba khang ïa jingialum paidbah, kaba lah ban pynsaphriang ïa ka jingpang Covid-19 sha kiwei pat.
Haba ngi ïakren shaphang ki kam pynroi, la ka long ha pyrtheï, ha India lane ha kane ka jylla, ngïn ym lah ban lait na ka jingïanujor kawei bad kawei pat.
Lada ngi ïa kren ïa ka jingroi jingsan ha pyrthei, ngi ïajubor ba kumno kawei ka ri ka kham roi ban ïa kawei pat ka ri.
Ngin ym lah ban sngewthuh ïa ka jingroi jong ka India lada ngim ïanujor bad kiwei pat ki ri.
Lada ngi ïanujor ïa ka India bad ka America, ngin shem ba ngi dang sahdieng haduh katta katta.
Hynrei, lada ngi ïanujor lehse bad ka Bangladesh, ngi lah ban ong ba ka India ka la ïaid shaphrang haduh katta katta.
Lada ngi ïanujor ïa ki jaka sor bad ki jaka nongkynnong, ngi lah ban ong ba ki jaka sor ki la kham biang ban ïa ki jaka nongkyndong.
Kane ka long ka jingshisha.
Hynrei, hapdeng jong kata ka jingshisha, ba ki jaka sor ki kham roi ban ïa ki jaka nongkyndong.
Ngi tip biang biang ba ki jaka sor ki kham biang ban ïa ki jaka nongkyndong.
Teng teng, ngi sngew ba dei tang ki nongkyndong kiba ïakynduh jingeh.
Ngi sngew ba tang ma ki kiba mad lut ïa ki jingeh.
Hynrei, kane kam dei ka jingshisha bapura.
Ki briew kiba shong basah ha ki jaka sor ruh kidon la ki jong ki jingeh.
Ma ki ruh ki sngew ba ka jigeh jong ki ki palat liam ban ïa ka jong kiwei.
Haba ngi ïa kren shaphang ki jaka Sor, kawei kaba wan hakhmat jong ki jïngmut jingpyrkhat jong ngi ka long ka jing bun briew.
Kawei kaba ngi dei ban sngewthuh ka long ba ym don u juh u diengkot ban thew bad ban ong ba ka jaka sor ka dei ban long kumne.
Ngi sngewthuh ba ki jaka sor ki long kiba heh bad kiba bun briew haduh mynta, ngim pat lah ban ong ba ka jaka sor ka dei ban heh katno.
Hadum mynta ngim pat lah ban ong haduh katto ka jingbun briew ka dei ban don ha kata ka jaka, ha kaba ym lah ban niew ïa ka kum ka sor.
Ha ki ri kiba duna ki nongshong shnong kium ha Europe bad bad ki State jong ka America, ïa ki jaka kiba don tang khyndiat Sq.
Kms bad tang khyndiat ki nongshong shnong ruh la khot ïa ki ki sorbah.
Lehse kata ka sorbah ha kiwei ki ri jong ka pyrthei, ki kylla long noh tang iwei i shnong iba rit jong ka ri India, kaba long ka ri kaba heh bad babun paid hauh katta katta ha pyrthei.
Te, namarkata, namarba ngim don tang uwei u diengkot u ban thew ïa ka jinglong jong ka sor, ngi lah ban shu ong ba ka sor, ka dei ban long ka jaka kaba heh bad kaba bun briew.
Haba ngi ianujor ïa ka ki jaka sor bad ki jaka nongkyndong, ngi sngew ban ong ba ki jaka sor ki dei ka bneng bad ki jaka nngkyndong ki dei I dujok.
Kane ka dei ka jingshisha.
Ki jaka sor ruh ki don la ki jong ki jeh ba ki paidbah nongshong shnng ki ïakynduh.
Ka jingeh kaba nyngkong ba ki jaka sor ki iakynduh ka long, ka jingkhapngiah.
Kane ka jingkhapngiah ka long ba ki briew kiba shong basah ha ki nongkyndong ki wan ban ïatuid lut sha ki jaka sor, kham tam kum ka Sor Shillong.
Ha ka jingsngew jong ki, ba ka long ba shong ha sor namarba la biang lut nadong shadong.
La ka long ka jingbiang jong ka ïaid ka ieng, ki lynti ki syngkien, ka jingdon jong ki jaka sumar, ki jaka trei jaka ktah bad ki jaka pule kiba biang.
Hynrei, kane kam dei ka jingshisha.
Ki jaka sor ruh ki don la ki jong ki jingeh.
Ka jingeh kaba nyngkong ba ki nongshong shnlong ha ki jaka sor ki ïakynduh ka dei ka jingkhapngiah.
Ynda ngi la sah ha sor, ngi sngewthuh ia ka jingsohsat jong ka jingdheng kali.
Ngi sdang ban sngewthuh ia ka jingsohsat jong ka jingkyrduh um.
Ngi sdang ban sngewthuh ba katno ka ktah ia ka pla pisa ka jong ngi haba ngi hap ban thied ia ka um man la ka taiew bad man la ka bnai.
Ynda ngi la shong la sah, ngi sdang ban sgnewthuh ba katno ka long kaba sohsat do ban shong ban sah ha sor ba lah ban iapthngan namarba ym don bording elektrik ban shet ia ka ja ka jyntang jng ngi.
Ka jingim ha ki jaka sor kam long kaba suk namarba ka jingrem palat jong ka bai iing, ka jingrem dor jong ki mar ki mata.
Ka jingrem ban pule ha ki jaka sor bad pynlong ia kito kiba wan na ki jaka nongkyndong bad kiba wan na ki longiing longsem kiba duna ka ioh ka kot ban leit phai biang sha la shnong.
Kine ki jingeh ki pynkynmaw ba ka Sorkar ka dei ban don la ka jong ka jingsain dur ia ki jaka sor kiba don hapoh ka jylla.
Lehse kan long kaba jwat ban ban wanrah ia ki jingkylla kum ka Sor Shillong.
Hynrei, wat la katta, ki dang don ki lad ban pynbha ia ka Sor Shillong.
Lehsen, ka Sorkar ka lah ban ong ba ki paidbah nongshong shnong kim treh ban ai jaka na ka ban pynheh ia ki lynti ki synkien.
Ki trai jaka kin ym treh ban ai ia ki jaka jong ki sha ka Sorkar ha ka dor kaba tad.
Ka Sorkar ka dei ban ai ia ka jingsiew shim jaka haka dor kaba kham heh.
Ki trai jaka ki kloi ban ai ia ki jaka jong ki lada ka long ha ka dor kaba kham heh.
Ka jingsain dur ia ki jaka sor kam dei ban long haduh ba ka um ka la poi haduh ryndang.
Ka Sorkar ka dei ba saindur ia ki jaka sor katba dang ioh lad, la ka long ha ka jingpynheh lynti lane surok.
Kan long kaba eh ia ki trai jaka ban pynkynriah lane ban pynpra ynda la iing dewbilat bad ki iing paki dulan.
Kum ban shu ai nuksa, ia ka surok Mawlai VIP Road, kaba pyniasnoh ia ka Mawlai naduh Umshing shaduh Umroi Airport.
Kan long kaba biang eh ba ka 12 tarik u Kyllalyngkot man la ka snem, kaba long ka sngi ha kaba ka ri baroh kawei ka rakhe ïa ka lyngkhuh sngi kha jong u Vivekananda, ka long ruh ka sngi kyrpang na ka bynta jong ki samla ka ri.
Kane kan long kum ka jingpynsngew ïa ki samla kiba shah khring ha kiba bun ki jingsngewbha jong kane ka pyrthei ban phai khmat ïa kiei kiei kiba ïa dei bad ka akor ka burom, ka tip-briew, tip-blei bad ïa kiwei ki bynta kiba tei ïa ka longbriew man briew, kumba la sneng la kraw bad saindur da uwei na ki ‘riew khraw jong ka India bad jong ka pyrthhei, u Vivekananda.
Katba kiwei ki ri ka pyrthei kiba la kiew ha ka ïoh ka kot, ki la nang hiar ha ka jingdon jong ki nongtrei, ka India pat ka la sdang ban long kawei pat ka ri, ha kaba kito kiba trei ba ktah ki don haduh 64 na ka 100 jong ka jingbun briew ha kaba kut jong u snem 2022.
Kane ka jingdon jong kiba trei baktah, ka long ka jingmyntio kaba khraw hi ïa ka ri baroh kawei.
Ki samla kiba don haduh 34 na ka 100 jong ka jingbun paid hapoh ka ri, ki don ka bynta kaba khraw ha kaba ïa don bynta ban ïa kyntiew lang ïa ka ïoh ka kot jong ka ri.
La khmih lynti ba ka jingbun briew ha India kan kot sha ka 1.3 billion ha ka snem 2022 bad ka jingdon jong kito kiba trei baktah ka long haduh 592 million hadien jong ka China.
Ka jingbun paid jong ki samla, kan sa long ka jingnoh synniang kaba khraw ban kyntiew ïa ka roi ka par jong ka ri.
Ha kane ka imlang samlang kaba ïaid sted haduh katta katta, ka dei ban don ka jingbtin lynti ïa ki samla ban ïa don bynta lang ban kyntiew ïa ka jingïaid shaphang jong ka ri.
Ka jingpynkiew ïa ka ïoh kam ïoh jam hapdeng jong ki, kan kyniew ïa ki jingpynmih hapoh ka ri bad ka jingpyndon kam ruh ïa ka bor kaba ki don don.
Ka jingpyndon kam ïa ki kor ki bor ka juk mynta, ka la pynlong ïa ki samla ban don kata ka jingsngewthuh ba ka don ka lad na ka bynta jong ki.
Ki jingkylla ki la nang saiñdur shuh ïa ki samla, kiba pher na kito kiba mynshuwa.
Ki samla kim da salia eh shaphang kito ki jingjia hadien ba ka ri ka ïoh ïa ka jinglaitluid, namarba kaei kaba don ha khmat jong ki ka long ba ki ïohi ba don ka jingkyrmen, ka jingieid bad ka lawei kaba shngaiñ.
Ka jingrakhe ia ka National Youth Day, ha ka 12 tarik u Kyllalyngkot man la ka snem naduh ka snem 1985, ka don la ka jong ka jingmut.
Kane ka long namarba ka jingrakheïa katei ka sngi, ka long ka jingpynkynmaw ba ka Sorkar ka don bun ki skim ban pynkup bor ïa ki samla da kaba bud bniah ïa ka jingpyntrei kam National Youth Policy naduh ka snem 1985.
Ka Sorkar India, ka pynlut da ki hajar klur tyngka ha kaba pyntrei kam ïa ki prokram bapher bapher na ka bynta ki samla ha ka jinglut kaba 2,710 tyngka uwei u samla.
Ka histori, ka ïathuh ba dei ki samla kiba wanrah ïa ka jingkylla, la ka long ha kaba pynïoh ïa ka jinglaitluid, ka jingwanrah ïa ki jingstad ka juk mynta ne la ka long ka liang ban kyntiew ïa ka sap ka phong, ka rwai ka siaw bad ïa ka riti ka dustur.
Ka jingkyntiew ïa ki samla ka long kaba donkam haduh katta katta.
Ka jingeh kaba ap hakhmat, ka long ban pynlong ïa ki samla, kum kawei ka kynhun kaba lait na ka khwan shimet, ka kynhun kaba burom ïa ka rukom im jong kiwei, kaba burom ïa ka niam bad jinglong jong kiwei pat ki jaitbynriew.
Ki jinghikai jong u Swami Vivekananda, uba la ai jingkren ha ka “World’s Parliament of Religions" ha ka 1893 kiba ki jingsneng jingkraw ki long ba dei por eh na ka bynta ki samla.
U Vivekananda u ngeit bad shaniah skhem ba ka lawei jong ka ri ka shong ha ki samla.
Dei na kata ka daw ba ki jingtrei kam jong u, ka long ban pynkup bor ia ki samla.
Haba ïeng bad peitkai sawdong ïa ki kali kiba ïaid lynter ha ki surok jong ka jylla lah ban ïohi ïa kiei kiei kiba pynlong ïa ngi ban pyrkhat kham bha.
Kam long shuh kaba phylla ban ïohi ïa ki kynthei ba ki ñiah ïa ki kali lajong kynthup ruh ïa ki ar-shaka.
Hynrei haba ngi peit kham bniah ngin shem ba kham ñiar ban ïohi ïa ki kynthei ba ki ñiah ïa ki kali paidbah lane ki kali kamai (rapido, taksi, bos ne maxi).
La ju shim ba ïa kane ka bynta ka dei kaba la bat bad pynïaid da ki shynrang.
Ha kawei ka liang pat ngi lap ba mynta ka la don ka jingplie lad ha kiba bun ki petrol pump ha ka liang jong ka jingai kam ïa ki kynthei.
Ha ka juh ka por pat ka long kaba kham ñiar shuh shuh ban shem ïa ki briew kiba don jingduna ha ki dkhot met ba kin ñiah ïa ki kali kamai ne ba kin trei ha ki petrol pump.
Hangne ngi shem ba kam don satia ka jingïaryngkat kyrdan na ka bynta baroh bad kane ka kylla long ka jingkhanglad ne jingpynduna ïa ki lad ïoh kam ïoh jam ïa kiba bun ha ka imlang ka sahlang ha kane ka jylla.
Ha kaba ïa dei bad ka leit ka wan, kiba bun ki ri jong ka pyrthei ki la sdang ban phai sha ki lad kiba kham bha bad neh slem bad kiba kham ïarap ïa ka sawdong jong ngi.
Ha kane ka liang ka jingwan mih jong ki kali ilektrik ka la long kum ka jubab kaba wanrah ïa ka jingkyrmen.
Ki sorkar bad ki seng bapher bapher sawdong ka pyrthei ki la sdang ban kyntiew ïa ka jingpdiang jong kine ki kali bad ki la nang pynïar bad pynbha ïa ki jaka ban pyndap bor ding (charge)ïa ki.
Ka ri India ruh ka dei kawei na ki ri kaba la shim ïa kane ka synjam.
Ban pynshlur ïa ka jingpdiang ïa kine ki kali, ka sorkar India ka la pynmih ki kyndon trei kam bad sdang shibun ki jinglam khmat ban kyntiew bad pynshlur ïa ka jingpdiang jong kine ki kali.
Kane ka kynthup ïa ka Faster Adoption and Manufacturing of (Hybrid &) Electric Vehicles (FAME I & II), da ka jingthmu ban pynshlur ïa ka jingshna bad jingthied jong kine ki kali da kaba ai ki jingïarap/jingmyntoi ha ka liang ka pisa ïa ki nongthied bad plie lad ruh ha ka liang ka jingai kam ai jam.
Kane ka wan rah ruh ïa ka jingpynkhreh pynbiang ha ka liang jong ka jingtip bad jingstad ïa ki rukom trei kam ha ki por ki ban sa wan bad ka jinglah ban pynmih ïa ki kam.
Ïa kane ka scheme la pynjlan la bunsien bad mynta ka don ha ka bynta ka ba-ar bad kan nang ïai bteng haduh u 2024.
Ryngkat bad ka sorkar pdeng, ki la don ruh ki jylla ha ki thain shatei lam mihngi kiba la pynmih ïa la ki jong ki kyndon trei kam ha kaba ïa dei bad ki kali ilektrik bad ka jingpyndonkam ïa ki.
Ban ai nuksa, ka jylla Assam ka la sdang ïa ka Electric Vehicle Policy 2021 bad kane ka ai ki jingïarap ha ka ban thied ïa ki ilektrik ar bad lai shaka.
Ka jylla Meghalaya ruh ka la pynmih ïa ka Meghalaya Electric Vehicle Policy 2021 da ka jingthmu ban nang pynneh bad pynsah ïa ka jinglong jong ka sawdong jong ngi bad ban wanrah ïa ka jingkhuid ha ka lyer.
Ki don ruh ki kyndon kiba la mang kyrpangna ka bynta ki nongthied ïa ki kali ilektrik.
Dang shen, ka jylla Tripura ruh ka la ïa snoh kti lang ha kane ka kam da kaba pynmih ïa la ki jong ki kyndon trei kam kiba ïa dei bad ki kali ilektrik.
Kine ki lai tylli ki jylla ki la long ki nonglam khmat ha ka thaiñ shatei lam mihngi ban ïa synrop lang ha ka jingpyrshang jong ka ri India ban pdiang ïa ka leit ka wan ba la pynïaid da ka ilektrik.
Ki jingeh ba ki kynthei, ki briew ba don jingduna ha ki dkhot met bad ki bynta jong ka imlang sahlang ba dang sahdien, ki don ha ka liang jong ki kali ilektrikKa jingdon jong ka kharkhana trei kam na ka bynta ki kali ilektrik ka wanrah shibun ki lad ha ka trei ka ktah hynrei ki kynthei, ki briew kiba don jingduna ha ki dkhot met bad ki bynta jong ka imlang sahlang kiba dang sahdien, ki don ki jingeh ha kane ka bynta.
Kine ki mih na ka daw ka jingbym biang ka pisa ka tyngka, ka jingnang jingstad, ka jingkhang lad ha ka leit ka wan bad kiwei kiwei ki jingeh ba ki briew kiba don jingduna ha ki dkhot met ki ju ïa shem.
Ka jingdonkam ka dei ba ngin peit kumno ban pynduna ïa kine ki jingeh da kaba pynbiang ïa ki lad kum ka jingai jinghikai (training), shna ki jaka kiba long laitluid ha ka leit ka wan, pynkiew ïa ka jingkynthup lang ïa baroh (inclusion).
Da kaba leh kumne, ka jingwanrah ïa ki kali ilektrik kan long kawei ka bynta kaban kyntiew ïa ka jingkynthup lang kaba long ka jingmyntoi ïa baroh.
Ki jingplie lad na ka bynta ki kynthei, ki briew ba don jingduna ha ki dkhot met bad ki bynta jong ka imlang sahlang ba dang sahdienKi bun ki jingplie lad ha ka liang ka kam ka jam ha kaba ïadei bad ki kali elektrik.
Kum ban shu ai nuksa, ka jingpyndonkam ïa ki kali elektrik kum ki taksi ka don ka jingmyntoi na ka bynta ki trai kali ha kaba ïa dei bad ka jingshongdor jong ka.
Nalor kane, ka jingshna jong ki jaka pyndap bor ding (charging stations) ka lah ruh ban plie lad ïa bun ki jait kam kiba donkam tang khyndiat ka jingai jinghikai.
Kine ki kam ki lah ban kylla long kiba myntoi na ka bynta ki kynthei/longkmie bad kito kiba don ki jingduna ha ki dkhot met kiba wad kam.
Shuh shuh, ka jingshna ïa ki jaka pyndap bor ding ka lah ban wanlamkham bun ka khaïi pateng bad ki ïew sawdong ïa kine ki jaka.
Ka plie lad na ka bynta ki nongshongshnong ha kito ki jaka ban sdang la ki jong ki kam kum ki dukan bam, ki jaka leit shabar, ki dukan ba die ïa ki tiar ba shna hi bad kiwei kiwei de.
Ha kane ka thaiñ shatei-lam-mihngi jong ka ri India, bun ki briew ki don ka jingtbit ha ki kam shna kam thaiñ da ka kti (arts and craft).
Ka jingdon jong kine ki ïew ka lah ban kyntiew ïa ka kam jong ki ha kaba ki lah ban die bad pyni ïa ka sap ka phong kaba ki don bad ki briew kiba na bar ka jylla ruh ki lah ban ïohi bniah ïa ki tiar ba ki shna bad ïoh jingtip kham bha shaphang ki dustur ki riti jong ki jaka jong ngi.
Ka jingkiew jong kine ki ïew kan wanrah ïa ka jingïohnong ïa ki nongshong shnong bad kane kan pynkiew ïa ka ïoh ka kot jong ka jylla hi baroh kawei.
Kumno ban pynkhreh ïa ki kynthei, ki briew kiba don jingduna ha ki dkhot met bad ki bynta ba dang sah dien ha ka imlang ka sahlang na ka bynta ki kam kiba ïa dei bad ki kali ilektrikBan pynkrheh ïa ki kynthei, ki briew kiba don jinduna ha ki dkhot met bad ki bynta ba dang sah dien ha ka imlang ka sahlang, na ka bynta kine ki kam kiba ïa dei bad ki kali ilektrik, ngi hap ban peit ïa ki rukom trei kam kiba bunjait khnang bangin lah ban jop ïa ki jingeh kiba ma ki ki shem.
Kine ki dei ban kynthup lang ïa ki lad ha ka kam pisa tyngka kiba tyrwa ki sut kiba duna bad kiba donkam khyndiat eh ki kam kot kam sla.
Ryngkat bad kane, ki jinghikai bad ki prokram ruh ki dei ban don ban hikai bniah bad pynsngewthuh kumno ban trei bad ki kali ilektrik.
Ki dei ruh ban don ki prokram ban pynphriang ïa ka jingtip shaphang ki jingmyntoi jong kine ki kali.
Ka Alliance na ka bynta ka Energy Efficient Economy (AEEE) ka long ka nonglamkhmat ban pynphriang ïa ka jingtip shaphang ka rukom pyndonkam duna ïa ka bor ban ïoh ïa kajuh ka jingmih (energy efficiency) kaba long ka jingdon kaba kordor jong ka ri India.
Kawei na ki phang trei kam jong ka AEEE ka long ban pynshlur ïa ka jingpyndonkam ïa ki kali ilektrik kum ka lad ban wanrah ïa ka lawei kaba kham shngaiñ ha kaba ïa dei bad ka bor ding bad ka jinglah ban shah ïa ka jingkylla ka mariang.
Ha kaba ïadei bad kane, ka AEEE ka la sdang ïa ka jingwad bniah (research project) kaba khmih thuh ïa ka jinglah bad jingdon ki lad ban pynkylla ïa ki kali paidbah bad kali kamai sha ki kali ba la pynïaid da ka bor ding ha kine ki bynta ba shatei lam mihngi jong ka ri.
Ka jingthmu ka long ruh ban wanrah ïa ka rukom treikam ka ban kynthup ïa ki kynthei, ki briew kiba don jingduna ha ki dkhot met bad ïa ki bynta jong ka imlang sahlang kiba dang sah shadien.
Ïa ka jingtrei jong ka AEEE shane la kyrshan da ka Barefoot Trust, ka seng kaba trei ha Meghalaya ha ki bynta jong ka Disability, Education bad Sustainability.
U Deputy Commissioner, South West Khasi Hills District, u Bah T.Lyngwa ha ka 15 tarik u Ïaïong u la ïoh ban plie paidbah ïa kawei ka ophis treikam ka Camp Office ha Shnong Nonghyllam, South West Khasi Hills District.
U Bah T.Lyngwa u ba long kum u kongsan ha kane ka sngi u la ong ba ka jingthmu ba kongsan jong kane ka camp ka long ban pynjan ïa ki jingtreikam jong ki ophis sorkar lem bad u paidbah namar kine byn ki shnong ki la jngai palat  na ka District Head Quarter Kata ha Mawkyrwat.
Kiba  bun ki shnong kiba hap ban ïaid da ka kali kumba 110 kms shaduh sha Mawkyrwat kane kan ktah shibun ïa ki briew nalor ba ka la jngai ka lynti ïaid, ka bai kali ruh kala long kaba rem than kala poi kumba 6 spah tam eiei nalor  ki briew kiba wan donkam ha ki ophis ha  Mawkyrwat kim lah ban pyndep ïa ki kam tang ha ka shisngi,ym tang katta don ruh ki por kim lah ban ïakynduh ruh ïa ki nongtrei sorkar kane kan ktah shibun iaka por bad iaka pisa jong ki, narmar kata ka jingdon kane ka ophis treikam (Camp office) ha shnong Nonghyllam khnang ba kan long ka jingïarap ïa ki shnong bad ki paidbah kiba wan donkam ha ki ophis ba kim donkam shuh ban wan haduh ha Mawkyrwat hynrei kin ïoh ban pyndep ïa ki kam tang hangne ha Nonghyllam kala biang ïa ki.
Shuh shuh u la ong ruh ba kane ka jaka treikam kin don ki ophisar ki ban ïarap ïa ki paidbah kiba donkam ha jan baroh ki tnad ophis sorkar ki ophisar kin ïarap ïaki tang hangne haka Camp office, bad ka ne ka ophis kan plie naduh ka por 10 baje mynstep haduh ka 1 baje jamit bad la da jia ba ki paidbah ki don ka jingkwah ban plie baroh shi sngi ngin sa ïa pyrkhat pat hadien bad naka liang jong u ruh un wan shisien shi bnai ha kane ka ophis khnang ban un ïoh ïa kynduh ban ïoh sngew ïa ki jingdonkam jong ki paidbah ong u Bah T.Lyngwa DC SWKHD.Namarkata, u la buh ka jingkyrpad ïa ki paidbah ka thaiñ Nonghyllam baroh kawei ba kin shim ïa ka kabu kaba biang eh ban pynjan ïalade bad ki ophisar sorkar lyngba ki bynta bapher bapher.
Nalor u Bah T.Lyngwa IAS Deputy Comissioner South west Khasi Hills District la ïa don lang ruh kiwei de ki ophisar sorkar napoh ka Distrik bad kumjuh ruh ki paidbah kiba la wan ban sakhi lang ha kane ka sngi.
U Myntri Rangbah ka jylla u Conrad K Sangma u la ong ba ka Shillong ka long kaba donbok ban ïadon bynta ha ka jingïalang jong ki Ri bapher bapher halor ka mat kaba donkam kum ki technology bad ki polisi ha ka bynta jong ka haw haw (space), bad u la bynrap ruh ba ka jingïalang jong ka G20 kaba dang ïaid ha Shillong ka long ha ka por ba ki Ri ha kylleng ka pyrthei ki bei tyngka kham bun ha ki technology jong ka haw haw (space).
U Sangma u la ong ïa kane ha ka 17 tarik Ïaïong harud jong ka jingïalang kaba ar sngi jong ka G20 Space Economy Leaders Meeting (SELM), ïa kaba la pdiang bad pynlong da ka Shillong ha ryngkat ka jingïatreilang bad ka Department of Space ha Hotel Courtyard by Marriott, Shillong.
“Nga ai khublei ïa u Myntri Rangbah duh ka Ri u Narendra Modi halor ka jingïohi jngai jong u ban pynthikna ba ki jylla bapher bapher ki ïoh ban ïashim bynta ha kane ka jingïalang kaba donkam," la ong u Sangma.
Haba pynpaw ïa ka jingsngew kmen, u Myntri Rangbah u la ong, “Ka long ka sobjek kaba donkam haduh katta katta ym tang ïa ka jylla jong ngi hynrei ïa ka pyrthei hi baroh kawei.
Kumta ngi sngew kmen ba ïa ki rai bad ki polisi yn ïatai hangne ha Shillong.
"“Ka jylla Meghalaya bad ka thaiñ shatei lam mihngi kan noh synñiang kham bun ha ki snem kiban wan.
Nga kyrmen ba ka thaiñ shatei lam mihngi kan ïatrei lang bad ki Ri ka G20 ha ki prokram kiba donkam bad ban kyntiew ïa ka ïoh ka kot," la ong u Sangma.
Kane ka jingïalang ka long ban wanrah ka jingtip bad jingshemphang hapdeng ki nongmihkhmat jong ki Ri ka G20 bad ki Ri ba la shah khot, halor ki jingnoh synñiang ka tnad haw haw (space) ha ka ïoh ka kot jong ka pyrthei hi baroh kawei bad ban ïakren ruh halor ka jingïalang ka SELM kaban sa long ha u bnai Naitung 2023 ha Bengaluru.
Ka sorkar Meghalaya kan pyni nam ruh ïa ka riti ka dustur kaba riewspah jong ka jylla bad ki nongmihkhmat kin ïoh ka lad ban sakhi ïa ka mariang kaba itynnad jong ka Shillong bad ka Meghalaya, kaba long ruh shi bynta jong kane ka jingïalang.
Ka kynhun jong ka Sacred Heart Football Academy ka la pynpaw ïa ka jingtbit jong ki ha kane ka sngi ha kaba ki la pynbam kput ïa ka Challenger Football Academy da 11- 0 ha ka jingïalehkai kaba la long mynta ka nohphai sngi ha ka lympung ïalehkai UNDER-10 ( Boys) Football league 2023 ba la pynlong da ka Shillong Sports Association hapoh madan 2nd ground polo.
Ki nongïalehkai jong ka Sacred Heart Football Academy kiba la ïoh ban thep ïa ki  11 kol ki long u Aibankmen Khongriah uba la ïoh ban thep ïa ka kol ha ka minit kaba 4, 7, 12 bad 23, u Wankitbok Nongsiej uba la ïoh ban thep ïa ka kol ha ka minit kaba 10, u Ialam Nongkhar uba la ïoh ban thep ïa ka kol  ha ka minit kaba 11, u Wanteibok Massar uba la ïoh ban thep ïa ka kol ha ka minit kaba 19, u Badondor Jana uba la ïoh ban thep ïa ka kol ha ka minit kaba 40, u Baniaityngshain Kurbah uba la thep ïa ka kol ha ka minit kaba 46 bad artylli ki kol kiba lka Challenger ki la kum thep hi (own goal).
Ki nongïalehkai jong ka Challenger ki khlem ïoh satia kawei ruh ka kabu ban pynkhih jar ïa ka Sacred Heart, kaba la pyni ruh ïa jingsatar jong ki ban khanglad ïa kane ka kynhun naduh kaba sdang ka jingïakhun haduh ban da kut ka minit ïalehkai.
Lyngba kane ka jingjop don burom ka Sacred Heart ka la khur ïa ka 3 poiñ ha kane ka lympung.
Kane ka jinglah jong ka Sacred Heart ban ïoh thep haduh 11 kol ka la long ruh ka sien ba nyngkong ha kane ka lympung mynta u snem kaba la buh ruh ïa ka khana pateng (history) na ka bynta ka Sacred Heart bad na ka bynta kane ka Football League jong ki khynnah kiba hapoh 10 snem.
Ka jingïalehkai kaba bud kan long lashai ka sngi ka 31 tarik Lber, bad ka jingïakun kan long hapdeng ka Pay for Right Football Academy pyrshah ïa ka Mylliem Grassroot ha ka por 4:15 nohphai sngi hapoh madan 2nd ground Polo.
Ka kynhun ïalehkai jong ka Meghalaya ka la rung sha ka semiphainal jong ka lympung ïalehkai 1st North East Inter State Friendship Tournament kaba la long ha Nagaland hadien ba ka Manipur ka la pynliem noh ïa ka Arunachal Pradesh ha ka jingïalehkai kaba la long mynta ka sngi.
Mynhynnin ka sngi, ka Meghalaya ka la pynliem noh ïa ka Arunachal Pradesh da 8 wiket bad da ka jingjop jong ka Manipur mynta ka sngi ka Arunachal Pradesh ka la shah pynleit ïing noh.
Ka Manipur kan sa ïakhun pyrshah ïa ka  Meghalaya lashai ka sngi bad yn sa rai kaei ka kynhun ka ban ïoh rung bad kum ka kynhun ïalehkai ba don halor duh jong ka group bad kaei ka ban long ba-ar (second place finisher).
Ka Manipur ka la kam ban tied nyngkong bad ka la lah ban kamai 253 ron ha kaba u Bikash Singh u la long u nongïalehkai ba kamai bun ron, kata haduh 73 ron, u Md Sultan Karim (53 ron) u la ïarap lang ïa ka kynhun ban kamai bun ron.
U Abo Nabam, Yab Niya, Darge Bagra bad u Techi Doria ki la khur mar ar wiket na bynta ka kynhun ïalehkai jong ka Arunachal ban pynhap ïa ka Manipur baroh ha ki 49.3 over.
Ha ka jingïalehkai jong ka inning kaba ar ka Arunachal ka la lah ban ïalehkai bha ha  ka por ba sdang ha kaba u Techi Doria u la kamai 31 bad u Neelam Obi 26.
Tangba da ka jingtbit kawang bol ki nongïalehkai ka Manipur, ki nongtied jong ka Arunachal Pradesh ki ka lah ban kamai tang 120/10 haduh ka over kaba 44.
U Rajkumar Rex, Bishworjit bad u Md Sultan Karim ki la khur mar ar wiket hadien ba ka Manipur ka la jop da 133 ron.
Haba phai pat sha kawei ka jingïalehkai kaba la long hapoh madan Sovima Cricket Ground, ka Mizoram ka la kam ban kawang bol nyngkong.
Ka Sikkim ka la lah ban kamai 136 ron,  ha kaba u Rinsangzela bad u Remruatdika Ralte ki la khur san wiket na ka liang jong ka Sikkim tangba dei da ka jingïalehkai bha jong u Palzor Tamang (36), Lee Yong Lepcha (25) bad u Jeetendra Sharma (17) kiba la lah ban kamai 136 run ha shuw ba kin khyllem noh baroh ha ki 38 overs.
Ha ka inning ïalehkai kaba ar, u nongkawang bol jong ka Sikkim u Ankur Malik bad u Palzor Tamang ki la ïalehkai bha ha kaba ki la ïoh hynriew bad lai wiket.
U Zothanzuala (23) bad u Joseph Lalthankhuma (21) ki la long tang maki kiba la ai jingeh bha ïa ka kynhun ba ki ïakhun pyrshah tangba ka Mizoram ka la ïoh tang 88 runs ha ki 39 overs, kaba la ailad ïa ka Sikkim ban jop da 48 ron.
Ka Tura District Cricket Association ka la ïakhun tyngeh bha hadien ba kut ka inning ïalehkai kaba nyngkong ban pynliem noh ïa ka West Jaintia Hills District Cricket Association da 35 ron na bynta ban ïoh ban rung sha ka phainal jong ka lympung ïalehkai ba la pynïaid da ka sunjuk Meghalaya Cricket Association ka U-15 Inter District Cricket Tournament 2023 kaba la long ha Umbuda, Ri-Bhoi, mynta ka sngi.
Mynhynnin ka sngi, ka Tura ka la lah ban kamai 125/10 ha ka inning ïalehkai kaba nyngkong bad shah tam da 27 ron ha ka WJH, kaba la lah ban kamai 152.
Hadien ba la bteng ïa ka jingïalehkai jong ka inning kaba ar mynta ka sngi da 24/0, ka Tura ka la lah ban kamai 179 ron bad baroh ki wiket ki la khyllem lut, kaba mut ba ka WJH ka hap ban kamai 153 na bynta ban jop tangba ki nongïalehkai jong ka WKH ki la hap lut noh ki wiekt baroh bad lah ban kamai 117 ron.
Saw ngut ki nongïalehkai jong ka TDCA ki la lah ban kamai bun ron ha ka inning ïalehkai kaba ar ha kaba u Aritra Paul u la ïoh 37 ron bad u Agatchu Chetai K Marak  u la ïoh 39 ron, bad ki la lah ban kamai 75 na bynta ka wiket kaba nyngkong.
U Ben Haden N Marak uba la ïoh 40 ron bad u Trijal Agarwal uba la la ïoh 36 ron ki la lah ban kamai sa 64 ron na bynta ka wiket kaba lai bad ki la lah ban ïarap ïa ka Tura ban tam ïa ka WKH 150 ron.
Ki nongkawang bol jong ka WJH ki la ïalehkai bha hadien ba la dei sa ka pali jong ki ha kaba u Namewanki Pakyntein u la ïoh 4 wiket (match figures 9/75), u Maremdorkini Sutnga u la ïoh 3 wiket bad u Eshan Siangshai 2 wiket.
U Maremdorkini Sutnga u la long u nongïalehkai ba kamai bun ron, kata tang 26 ron bad u Pakyntein u la ïoh 21 ron.
Na bynta ka Tura, ki nongkawang bol jong ka ki ka ïalehkai bha ha kaba u Manthan Gupta u la ïoh 3 wiket, u Kein Hagio R Marak 3 wiket, u Jamesbirth Ch Sangma 2 wiket, u Ben Haden 2 wiket.
U Gupta, uba la ïoh 5 wiket ha ka inning kaba nyngkong  bad 3 wiket mynta ka sngi u la khur ïa ka nam Player of the Match.
Ka jingïalehkai phainal hapdeng ka Tura DCA pyrshah ïa ka Shillong Cricket Association-A, kan sdang ha ka 3 tarik Ïaiong.
Ka Hynñiewtrep Association ha ka janmiet jong ka 16 tarik u Ïaïong ka la pynkut noh ïa ka jingïakob Rwai Khasi ïa kaba la tip kyrteng kum ka Hynñiewtrep Idol season 3 ha ka Grand Finale kaba la pynlong hapoh Tirot Sing Memorial Hall Pyndengumiong Mairang.
Ha kane ka sngi la wan ban sakhi lang ïa ka Final jong kane ka jingïakob Rwai Khasi da u President ka Khasi Students Union (KSU) Central Body u Bah Lambokstarwell Marngar uba la long kum u kongsan nangta kiwei pat kiba la shah khot sngewbha ki kynthup ïa u Bah Oristar Syiemtwa, ka Kong Sweety Lawriniang u Bah Artis Ryntathiang  bad kiwei kiwei.
Haba ai jingkren kum u kongsan u Bah Lambok Marngar ula ong ba ka jingpynlong ïa kum ki jingïakob ban rwai ka long ban pynshlur ïa ki khun samla jong ka jaidbynriew ba kin pynpaw pyrthei ïa ki sap rwai ki jong ki lyngba kine ki rynsan ïakob rwai bad da ka jingdon jong ki nongbtin lynti ban pynpaw ïa ka sap ka phong jong ki khun samla  kan pynshlur ïa ki ba kin nang ïai trei shitom ban kiew shaphrang ban ïeng pat sa ha kiwei pat ki rymsan kiba heh kiba lah ban wanrah nam bad ka burom ïa  ka jaidbynriew khasi kaba rit paid ba kan nang ïai kiew kum kiwei pat ki jaidbynriew ha ka ri India.
U Bah Lambok ula ïa nujor ruh ïa ka jaidbynriew Khasi bad kiwei pat ki jaidbynriew ba ha ka jylla Meghalaya ki dang duna bha ki samla kiba lah ban kamai ja kpoh na ka rwai ka tem namar ka dang duna palat ki nongïalam bad ki nongbtin lynti  ïa ki , hynrei lyngba ka jingdon  kine ki rynsan ban ïakob rwai ka long ruh ka kyrwoh sha kiba don ka bor kiba bat ïa u iktiar ka lakam synshar khadar ba kin phai khmat sha ki khun samla jong ka bri u hynniewtrep bad lada ka sorkar ka kwah ban kyntiew ïa ka sap ka phong jong ki samla ka dei ban wanrah ïa ki polisi kiba ïadei dur bad ka jinglong jingman jong ka juk kaba mynta.
Shuh shuh ula ai mynsiem ruh ïa ki Samla bad ki hep kiba rit kiba la wan ban ïashim bynta ha kane ka jingïakob rwai, wat  lada kim lah ban jop ruh hynrei ka jingïashim bynta ka jong ki ha kum kine ki rynsan ka lah dei lypa ka  jingjop ïa ki bad ula kyntu ruh ba kin nang ïai pynshlur ïalade ban soi ïa ki jingmut ban thaw ïa ki jingrwai, namar ka jingrwai ka don ka bor ban pynrung ïa ki jingmut jingpyrkhat  ban kyrsiew thiah ïa ka jaidbynriew hi baroh kaweiÏa ka nam lahduh ha kane ka jingïakob rwai la ïoh ban rah da u samla Tony Marbaniang na ka shnong Mairang uba la ïoh ban khur ïa ka song pisa kaba long T.30 hajar  katba ïa ka kyrdan kaba ar la ïoh rah da ka samla Ibanphyrnaishisha Majaw kaba la ïoh rah ïa ka song pisa kaba long T.20 hajar bad ïa ka kyrdan kaba lai pat la rah da ka samla Clariney Marry Lawai ryngkat ka songpisa kaba long T.15 hajar.
Ka Voice of the People Party (VPP) ka la sei ïa ki daw halor ka jingshah kynthoh ïa ka jingrah jongka ïa ka mat Roster System hapoh ka ïing dorbar dang shen kaba la dawa ban pynsangeh noh shwa ïa ka jingpyntreikam ïa ka.
Ha ka kyrwoh u nongaiktien ka VPP u Dr.Batskhem Myrboh u la ong ba ka jingpynrem bad jingpyrshah jong katto katne ki riewshimet bad ki kynhun ïa ka VPP namar ba ka la dawa na ka sorkar MDA-2 ban jurip bad sorjamin biang ïa ka bhah thungkam lane ka reservation policy bad ban pynsangeh mardor ïa ka jingpynjari ïa ka roster system katba dang ap ïa ka kaiphod jong kata ka jingsorjamin ka long kaei kaei kaba sngewsih, ka bym shym la khmih lynti bad ka bym shongnia.
“Ka long ka jingshisha ba ka reservation policy ka dei ka phang kaba ktah ïa ka jingsngew jaitbynriew hynrei kata kam dei pat ban long mawjynthut ïa ka saiñpyrkhat ba shongnia", la ong u Dr.Batskhem.
U la ong ba ym lah ban len ba ka reservation policy ha Meghalaya ka long ka bym don nongrim bad kaba lah shiliang ha kaba ïa ki mat kum ka jingbun briew bad ka hok jong kiba don jingduna ha ki dkhot met bad kiwei kiwei de ki mat kiba long ki mawkhrum jong ka policy la kyntait war.
Ka jingpyntreikam ïa ka roster system khlem da pynbeit ïa ka policy kaba dkoh kan wanrah ïa ka jingduhnong ïa ki samla jong kano kano ka jaitbynriew kiba hap ban long langkñia ïa ki jingbakla jong ka histori kaba la dep.
U la ong ba ka jingkynnoh ba u President jong ka VPP, u Bah Ardent Miller Basaiawmoit, bad ïa ka Seng hi ba ka kynshoit ïa ka jingsngewpher jaitbynriew hapoh ka jylla, ka long kaba bakla jur bad ka bym nongrim eiei ruh em.
Ha ka jingshisha, u Bah Ardent u la ai ka jingkren rygkat ki mat kiba shongnia shibun eh halor jong ka reservation policy bad ka roster system ha ka dorbar mang tyngka kaba dang shu dep hapoh ka ïing Dorbar Thawaiñ.
U lah pynshai kdar ba um don jingpyrshah ne jingpihuiñ ïa kano kano ka jaitbynriew halor ka bhah thungkam hynrei tang ban wanrah ïa ka jingpynbeit khnang ba kan long kaba beit bad ka bym lah shiliang.
Ka Seng VPP ka dei kaba la pynlong da ki briew kiba don ka jingkitkhlieh, kiba beit, kiba ieit ïa ka jingïashong suk bad kiba kren ruh ïa ka jingshisha.
“Kum ka Seng ngi kyrpad ïa ki paidbah jong ka jylla ba kin long kiba peitngor bad ban ym ngat ha ka shrip jong riew shim kabu kiba pyrshang ban pynthohbria ïa ka Seng.
Ngi ïohi ba ka don ka jingpyrshang ban pynsngewthuh bakla shaphang ka Seng VPP khnang ba kan ym lah ban suhthied sha kiwei pat ki bynta jong ka jylla namar ba ka Seng ka la pynkhihwin ïa ka saiñpyrthei jong ki phlan duman, ki riew arsap bad bam sap.
Ka nongrim jong ka party ka long ban wanrah ïa ka saiñpyrthei ka ba khuid ba lait ka ki kam bamsap bad leh jubor ha ka rukom treikam jong ki tnad bapher bapher jong ka sorkar kynthup ruh ïa ki bor pynïaid ha ka thungkam thungjam", u la ong.
Ka Seng VPP ka khot bad wer sngewbha ïa ki paidbah jong ka ri lum Garo ban ïasnoh kti bad ka Seng ban wanrah ïa ka roi ka par bad jingïaid shaphang jong ka jylla ha baroh ki liang.
Ka seng VPP ka dei tang ma ka ka Seng kaba shisha ha ka jylla ka ban wanrah ïa ka synshar khadar kaba larkam bad bakhuid.
Kito ki seng saiñpyrthei kiba la ju ïoh jingkyrshan na ri lum Garo ha ki por kiba la dep kim shym la lah ban wanrah jingroi ha ri lum Garo.
Ki don ki seng saiñpyrthei kiba saitksew pyrshah ïa ka jingpynkylla ïa ka reservation policy hynrei ki dei ma ki pat ki bym ju pushe ban pynroi ïa ka ri lum Garo.
Ka jingbym shimkhia na ka bynta ka pule puthi bad kiwei kiwei ka dei ka jingshukor jong kine ki seng ïa ki paidbah jong ka ri lum Garo.
Haba ki samla kim long kiba la khreh ban rung sha ka lawei jong ki jingkob, ki seng saiñpyrthei ki dei ban shim ïa ka jingkitkhlieh.
Ka seng VPP ka la kut jingmut ban pynkupbor ïa ki samla khlem da shah shiliang ïa kano kano ka jaitbynriew bad ruh ban pynkhreh ïa ki ban long kiba ïaryngkat dor bad kiwei pat ki samla ha ka ri India hi baroh kawei.
U Myntri Rangbah ka jylla, u Conrad K Sangma, ha ka 17 tarik Ïaïong u la ïathuh ba ka jingïalang hapoh ka sorkar halor ka jingpyntrei kam ïa ka roster halor ka bhah kam bhah jam yn sa pynlong hapoh kane ka taïew bad u la ong ruh ba ka rai halor u snem ban pyntreikam ïa ka roster yn sa shim hadien ba la lah ïakren bad baroh kiba don bynta.
“Kane ka long ka mat kaba jwat bad kaba ktah ïa kiba bun ki briew, kumta ngi donkam ban pynthikna ba haba ngi pyrshang ban pynbeit ïa kane, ngi dei ruh ban ïoh ka jingkyrshan na baroh kiba don bynta," la ong u Sangma haba kren sha ki lad pathai khubor harud ka jingïalang ka G20 ha Courtyard by Mariott ha Shillong.
U Myntri Rangbah u la ïathuh ruh ba shen un sa khot ka jingïalang, bad u la bynrap ba yn pynlong ïa ka jingïalang hapoh ka sorkar hapoh kane ka taïew khnang ban pule bad peit bniah ïa ki kot ki sla ban ïoh ka jingsngewthuh kaba shai halor ka hukum ka Ïingkashari.
“Dei tang hadien ba ngi la ïoh ka jingkyrshan na baroh, ba ngin sa lah ban pyrkhat kumno ngin ïaid shakhmat," u la bynrap.
Haba kylli la kane ka mat ka wanrah ka jingïaphiah hapdeng ka jaitbynriew Khasi-Jaiñtia bad ka jaitbynriew Garo, ki ar tylli ki jaitbynriew kiba kongsan ha ka jylla Meghalaya, u Sangma u la ong ba ki mat kiba kum kine ki la ju don teng.
“Kane kam long kaba phylla.
Ngi la ïohi kumno ka la jia ha Karnataka (ka mat bhah kam bhah jam ha Karnataka) dang shen.
Kam long kaba phylla hynrei kaba donkam ka long ba ngin ïatrei lang ban ïapyrkhat kumno ngi lah ban ïaid ryngkat shakhmat," la ong u Myntri Rangbah.
U nongïalam ka seng Voice of the People’s Party (VPP) u Bah Ardent Miller Basaiawmoit u la ong ba ki briew kidei ban sngap bha shuwa naduh sdang haduh kut ïa ka jingkren jong u ha Ïing Dorbar Thawaiñ hashwa ban kynthoh eiei.
Kane ka long hadien ba ka muktiar jong ka seng Achik Conscious Holistically Integrated Krima (ACHIK) ka la kynthoh ïa ka jingkren jong u Bah Ardent halor ka jingthmu ban mih madan ban dawa ba ka sorkar kan pynbeit thymmai ïa Reservation Policy.
Kala ong ba lada ïa ktaid ïa kane ka kam kan wanrah ïa ka jingïapher jingmut hapdeng ki Garo bad Khasi Jaiñtia shuh shuh Ka la kdew ba lada kin mih madan kam myntoi satia namar kane ka long kum ka jingpynkheiñ ïa ka hukum jong ka ïingbishar.
U Bah Ardent u la ong, ka jingpyrshah ka jong u kamdei ïa ka Roster System hynrei ka jingpyrshah ka jong ki ka long halor ka jingpyntreikam ïa ka Roster System.
Katkum ka Policy kaba mynta ka don ka jingdkoh ha kane ka Reservation Policy ba ka sorkar jylla ka pyntreikam.
Kumta donkam ban pynbeit shwa ïa kane ka Reservation Policy ban bishar lane peit biang ban pynbha khnang ba kata ka policy kan long kaba noh shilliang lane ban pynduh nong ïano ïano".
U Bah Ardent u la ong ha ka Dorbar Mang Tyngka jong ka Ïing Dorbar Thawaiñ la ïakren shibun ki mat namar ba la ïohi ïa ki jingduna ha ka jingpyntreikam ïa ka Roster System.
“Lada ka sorkar kam pynbeit ïa kane ka Reservation Policy kan long ka jingduhnong kaba khraw khamtam ïangi sha kane ka thaiñ ki samla jong ngi".
U Bah Ardent u la ong ba ka sorkar jylla kadei kaba thaw ïa kita ki aiñ ki policy kamdei ka Ïingkashari.
“Ka ïingkashari ka peit kumno la pyntreikam ïa kane ka aiñ bad ka peit hangno kata ka don ka jingdkoh jong kata ka aiñ.
Ka jingong ban ong, bym lah, ka long lehse ka jingkren ka bym sngewthuh ïa ka lynti.
Ki aiñ la thaw hapoh ka legislature bad hapoh Parliament ba la pyntreikam da ka Executive da ka sorkar ïa kitei ki aiñ bad na ka liang ka Judiciary ka peit haba don ba ujor ïa ka jingpyntreikam ïa ka aiñ, ka sa ai ïa ka jingbthah lane ka jingbishar".
“Ngi hap ban pynkhlaiñ ïa kata ka jingdawa ka jong ngi, ngi hap ban pynkhlaiñ ïa kata ka jingïakhun ka jong ngi, da kaba ki paidbah kin hap ban ai ka jingkyrshan.
Kane kamdei ka jingïakhih jong nga shimet, ngi ïohi ïa ki jingeh kaba mih na ka Reservation Policy", la ong u Bah ArdentHadien 50 tylli ki snem bah hadien ba ngi la bishar bniah, ngi sngewthuh ki don ki bynta kiba ki nongïalam ki jong ngi, ki la leh kyrkieh namar lehse ka don kata ka jingsngew sheptieng ba lada kim treh kin nym ïoh ïa kata ka jylla lajong kumba ngi khmih lynti bad kan pulom ka jingphohsniew ka jong ki.
U Bah Ardent u la ong, “Ka la donkam ban pynbeit katkum ka jingdon paid, ka jingdon paid jong ngi ki Khasi bad ki para Garo ka la ïapher.
Ïaid katkum ka jingbun paid, pynshong nongrim ïa ka Reservation Policy, nangta kham pynjanai shuh shuh ïa ka.
Ngi ïohi ba ha kane ka bynta jong ka Reservation Policy kam kren kum ïa ki People With Disability (PWD) kiba nga la kren hapoh ka Ïing Dorbar Thawaiñ, kine kim don ka bhah ha ka Reservation Policy bad shibun kiwei kiwei de kiba dang donkam ban pynjanai ïa kane ka Reservation Policy.
Kumta ki paidbah ki hap ban ai ka jingkyrshan bad na ka liang ka jong ngi, ngi khlem pyrshah ïa ka rai jong ka Ïing Kashari hynrei ngi kwah ban ong ïa ka sorkar pynthymmai, pynbha ïa ka Reservation Policy".
U la bynrap da kaba ong, “Ynda la dep ban pynbha pynjanai ïa kane ka Reservation Policy, ka bhah ryntih lang ïa baroh kan nym don shuh kata ka jingeh bad ïa kane ka bynta ngi hap ban leit sha u paidbah, ba ngi donkam ban ai ïa kata ka jingdawa kaba khlaiñ, khnang ba ka sorkar kan sngap".
U Bah Ardent u la ong ba lehse ka sorkar kan kynnoh ba kane ka jingleh kadei tang ka jing myntoi shimet hynrei kadei ka ïap ka im jong ka jaitbynriew baroh kawei.
Ka myntri sorkar jylla kaba dei ruh ka nongïalam ka NPP ka kong Ampareen Lyngdoh ka la kam ba ka elekshon ha Sohïong konstitwensi ka la don ha lynti ban jop ka NPP lyngba ka jingtrei shitom baroh.
Haba kren mynta ka sngi ka Kong Ampareen ka la ong, “Ngin trei shitom ban ïoh biang ïa ka Sohïong ha kane ka elekshon".
Ka NPP ka la pynïakhun ïa u Bah Samlin Malngiang uba la jop na ka HSPDP ha 2018 hynrei u la mih noh ban leit pynïasoh sha ka NPP.Ka elekshon ha Sohïong kan long haka 10 tarik Jymmang 2023 bad ka jingñiew vote kan long ha ka 13 tarik.
Ha kajuh ka por, ka la ong ba ym lah ban tip haduh katno ka jingsngew lem kan treikam ha kane ka elekshon ha Sohïong na bynta ka jingkhlad noh u Bah HDR Lyngdoh hadien ba la thep kyrteng ban ïakhun ha Sohïong.
“Ngim tip haduh katno ka jingsngew lem kan treikam hynrei ngi na ka NPP, ngin trei borbah da ka jingkut jingmut ban ïoh biang ïa ka Sohïong", la ong ka Kong Ampareen.
Hynrei ha kajuh ka por, ka la ong ba kam tharai ba kan don ka jingktah ïaka sorkar na ka jingmih na ka elekshon jong ka Sohïong konstitwensi namar ba ka sorkar synrop MDA-2 ka dei kaba ïadon lang baroh ki parti watla kan don ka jingïakhun mar kynti ha ka elekshon.
Ka jingshah ktah kti ha ki bar jylla ka jia na ka por sha ka por khamtam haba ïa dei bad ki kynthei ki khynnah.
Kum kane ka jingjia ka la jia ha u Lum Balang Malki ha ka janmiet jong ka 29 tarik u Lber 2023 ha ka por 4:30 janmiet ha kaba u wei u bar jylla ula ktah kti ïa ki khynnah rit kynthei ha katei ka jaka.
Na ka liang ka Seng Federation of Khasi Jaiñtia and Garo People (FKJGP) Malki Circle ka pynrem jur haba ïadei bad katei ka jingjia.
Na ka liang ka seng ka maham ruh ïa baroh ki contractor kiba pyntrei hapoh u pud u sam jong ka shnong Malki ba kim dei shuh ban wan ïalam da ki nongtrei bar jylla bad lada ka seng ka lap ïa kiba leh pyrshah ka seng kam  don jingbah khlieh lada jia ei ei ïa ki hadien habud.
Ka seng ka pynpaw ïa ka jingsngewnguh ïa ka Dorbar Dong Lum Balang kaba la shim khia haba ïadei bad kane ka kam.
Ki Autonomous District Council (ADC) ha Meghalaya ki la treikam naduh u snem 1952 ha kane kane ka jylla, kynthup ka United Khasi-Jaiñtia Hills Autonomous District Council kaba mih noh sa ka Jaintia Hills Autonomous District Council ha u snem 1964 bad ka Garo Hills Autonomous District Council (GHADC).
Ïa ki ADC la pynkhamti da ka bor laitluid jongki ban pyn-neh pynsah ïa ka riti dustur, ïa khyndew ka shyiap, ka riam ka beit, ka ktien ka thylliej, bad kumta ter ter.
Hynrei ka bor jong ka ADC ka la nang tlot noh bad bun ki kam ba kiba la shah sloit noh bad kiba kham kongsan ki long ka jingshah knieh noh ïa ki skul Primary School, nangta ka Schedule Tribe Certificate kiba dei ki atiar ba kongsan bha ba ki ADC ki dei ban leh ïa ka kamram.
Kane ka jingshah knieh noh kine ki kam, ka la pynrit ka la pyntlot bor ïa ka ADC bad ka la nang pynkhim ïa ka bor jongki watla la pynkup bor da ka Riti Synshar ka ri India.
Ha ka ri India baroh kawei, dei tang ha ka jylla Meghalaya ba ki Syiem, ki Doloi, ki Sirdar, ki dang don ka kyrteng bad ka bor namar ka jingdon ka khynrit ba hynriew ka riti synshar ka ri tangba ki hap hapoh ka jingpeit ki ADC.Ki syiem ki Doiloi, ki Hima, ki Raid, ki Elaka ki hap ha ka jingpeit ka District Council bad ki pyniaid bad pyntyl-lun ïa ki kam synshar khadar, ki lum khajna katkum ka jingmynjur ka District Council.
Hynrei la ïohi ba lyngba ka jingwan ki aiñ jong ka sorkar pdeng, ki bor jong ka District Council kila hap ban kynriah sha kyndong bad kane ka la ktah lang ïa ki Hima, ki Raid bad kawei ka nuksa ka long ba ki Hima kim lah ban buh khyrdop khrong khajna ha ki surokbah ka ri ne National Highway.
Kane ka dei namar ba ki nongsynshar ha ka KHADC kim don ka jingïohi jngai ban phikir ïa kano kano ka aiñ kaba shna ka sorkar India bad ki kyndit ynda ka la wan ban tied tyrnem jraiñ.
Ha ka jingshisha, la dei ban peitngor ban phikir bha ban pynsngew sha ka sorkar India ba lada ka don kano kano ka ain kaba ka shna, kam dei ban ktah ïa ka bor jong ka Sixth Schedule.
Kawei pat kaba dkoh bad kaba pyntlot ïa ka rukom treikam ki ADC ka dei namar ba la shu treikam lymmuh khamtam ha kaba ïadei bad ka jingthung kam ha ki tnad bapher bapher jong ka Council.
La 60 snem tam ka District Council ka la don ha kane ka jylla hynrei haduh kine ki sngi, kam pat don satia kano kano ka jingpynklaiñ ïa ka rukom treikam khamtam ha kaba ïadei ka rukom thungkam.
Ha baroh kine ki snem, la shu thung-kam kumba dei ka kam shimet jongno re jongno, la shu wanrah bad thungkam ïa kiba haïing hasem jong kito kiba don ha ka bor, khlem don kano kano ka jing-pynshong nongrim ïa ka jingtbit, ka jingshemphang, ka jinglah, ka kyrdan pule, bad katkum ka jingïadei ka kam jong ka jingpule.
Kaba lyngngoh ka long ba kham heh kyrdan u Chowkidar ban ïa u Secretary ha KHADC bad kane ka dei kaba sngew thamula shi katdei eh hakhmat ka pyrthei.
Ka la donkam kyrkieh ïa ki Dis-trict Council ban don noh ka Recruitment Board ne Recruit-ment Committee ban pynïaid ïa ka jingthungkam haba don ki kam kiba lait, khnang ba kan pynkhlaiñ ïa ka Council, kan wanrah ïa ka jingkhuid, kan plie lad ïa kiba tbit katkum ka kyrdan pule, bad kan ym don shuh ka jingthungkam ba ïadei ba haïing.
U President Rangbah ka Khasi Student Union (KSU) u Bah Lambok Marngar, ha ka 31 tarik Lber u la ïoh ban plie ïa ka ophis treikam jong ka KSU Mawshynrut Circle kaba don hapoh ka shnong Mawthengkut ha Mawshynrut Civil Sub Division.
Na ka liang jong ka seng kumba ka ju leh man u snem mynta ka kynti ruh kala ïoh ban pynkup burom da ka Maitshaprang Academic Award 2023 ïa ki samla pule kiba la wan sha khmat ha ki jingpule bapher bapher kum ka dak ban nang ai mynsiem ïa ki.
Haba kren ha kane ka jingïalang, u President ka Mawshynrut Circle u Bah Armstrong Sohshang u la ïathuh ïa ka jingïaid lynti jong ka seng ba naduh ki nongïalam barim jong ka seng ki la angnud ban pynïoh ïa la ka jong ka ophis treikam bad lyngba ki nongïalam ba mynta ka seng ka la lah ban pynurlong ïa kane ka jingangnud ban don noh la ka jong ka ophis treikam.
Na ka liang u President ka sengkmie u Bah Lambok Marngar, uba dei ruh u kongsan ha kane ka sngi, u la ong ba ka seng ka ju bthah ïa baroh ki shnat treikam bapher bapher ba kin buh ïa ka pule puthi kum kawei na ki ishu kaba hakhmat tam bad u la ong ruh ba ka jingithuh ïa ki samla pule ban pynkup burom dei ka KSU kaba la ïalam kat haduh ba ka sorkar kan bud lang kham hadien.
Ha kaba ïadei pat bad ka jingplie ïa ka ophis treikam ka KSU Mawshynrut Circle, u Bah Marngar u la ong ba wat ai ba kane ka ophis treikam jong ka KSU kan long halor ban ïa ki dorbar shnong bad u la ong ruh ba ki nongïalam ka seng ki dei ban long hapoh jong ki nongïalam shnong bad ban ïatreilang ruh bad ki.
Ka Meghalaya Sport Climbing and Mountaineering Association (MeSCMA) ka la dap da ka jingkmen bad ka  jingsngewsarong ban pynbna ba u Bah Teimiki Sungoh uba long u nongshong shnong jong ka Shangpung, West Jaintia Hills u la shah jied ha ka synjuk na bynta ban leit ïashim bynta sha ka Advance Mountaineering Course ha kaba u la mih napoh jylla ban leit shah hikai pyntbit shuh shuh sha ka  Himalayan Mountaineering Institute (HMI), kaba don hapoh Darjeeling, West Bengal.
Kane ka training course ka ban sdang naduh lashai ka sngi ka 1 tarik bad kan neh haduh ka 28 tarik Ïaiong ïa kaba la bei tyngka da ka tnat Sports bad Youth Affairs, jong ka sorkar jylla.
U Bah Teimiki Sungoh u la pyndep ïa ka Basic Mountaineering Course na ka shlem ai jinghikai kiew lum ka National Institute of Mountaineering and Allied Sports (NIMAS), kaba don hapoh jylla  Arunachal Pradesh bad u la pass ha ka Grade “A" kaba long ka grade kaba heh duh hapoh ka jingai jinghikai kiew lum bad mynta u la shah tyrwa ban leit hikai pyntbit sa ha ka Advance training Mountaineering kaba donkam bha ïa ka met ka rukom pyrkhat pyrdaiñ kaba khlaiñ bha na bynta ban long u nongkiew lum uba tbit.
Ka Maw-u-tieng Sports & Cultural Club, Sohryngkham kan sa pynlong noh shen ïa ka  lympung ïalehkai phubtol jong ki kynthei kaba la ai kyrteng da ka 1st Maw-U-Tieng Invitation Women Football Tournament 2023.
Ka synjuk ka la buh ban pynlong ïa kane ka jingïalehkai phutbol jong ki kynthei hapoh Madan Thohlyndit, Sohryngkham.
Na ka bynta kane ka lympung, yn don ka jingsam ïa khusnam kaba long T.15,000 tyngka sha ka kynhun ïalehkai kaba rah ïa ka nam lahduh bad ka song pisa kaba long T.7,000 tyngka sha ka kynhun ïalehkai kaba long ka runners-up.
Yn don haduh 8tylli ki kynhun ïalehkai ki ban ïashim bynta ha kane ka lympung ïakynjatbol jong ki kynthei.
Ki kynhun kiba kwah ban ïashim bynta ha kane ka lympung ïalehkai jong ka 1st Maw-U-Tieng Invitation Women Football Tournament 2023 ki lah ban wan pynrung kyrteng ryngkat ka bai rung kaba long T.2500 kawei ka kynhun ïalehkai bad kin hap ban siew bai moina 1500 tyngka ha ka por ba pynrung ïa ki kyrteng jong ki kynhun.
Ka tarik kaba khatduh ban pynrung ïa ki kyrteng kan long ha lane shuwa ka 3 tarik Ïaiong 2023.
Ka synjuk ka kyrpad ïa ki klob/kynhun shimet ba ki wan ban ïashim bynta ha kane ka tournament bad kin pdiang nyngkong tang ïa ki klob/kynhun kiba la ai jingtip kham kloi.
Na bynta ki jingtip kiba kham bniah, lah ban phun ha kine ki nombar: 9862210338, 8794861253, 9362917069.
Wan iuhkjat u Jesper Olsen uba long u nongïalehkai phutbol uba la ïoh ïalehkai ruh ha ka world cup bad uba la shongthait noh na ka ri Denmark bad uba long ruh hajuh ka por u rangïalehkai barim jong ka Manchester United u la wan hangne hapoh nongbah Shillong mynhynnin ka sngi ka 30 tarik Lber, bad mynta ka sngi ka 31 tarik une u rangïalehkai phutbol barim jong kane ka klob ba radbah hapoh dewbah Europe u la leit ban iuh kjat hapoh ka skul Synod Higher Secondary School kaba don hapoh, Mission Compound Shillong kum shi bynta ka prokram jong ka Olympic trial.
U Jesper Olsen uba la sdang ïa ka jingïalehkai ha ka senior team na ka klob Næstved IF, bad u la ïoh ïa ka kabu ban mihkhmat ïa ka kynhun ïalehkai jong ka ri Denmark ha u snem 1980 pyrshah ïa ka Soviet Union.
Hadien kane une u nongïalehkai u la ïasoh bad ka Ajax ha u bnai Naitung jong u snem 1981 bad u la ïalehkai noh bad ka Ajax hapoh ri Netherlands.
Hadien ba u la ïalehkai na bynta ka Ajax, u Olsen u la sdang ban paw bha bad u la long shisha uta u nongïalehkai uba tbit bha ha kito ki por.
U Olsen u la jop ïa ka 1981-82 Eredivisie championship ha ka samoi ïalehkai ba nyngkong ba u la don bad ka Klob bad ha ka samoi ïalehkai kaba bud hadien jong u snem 1982-83.
Ka Ajax ka la lah ban pyneh triang ban ïai bat ïa ka nam lahduh jong ka Eredivisie, bad ka la lah ruh ban rah ïa ka Dutch Cup.
Hadien kane u Olsen u la mih noh napoh Ajax bad u la leit sha ri Bilat ban ïasoh bad ka Manchester United ha u bnai Naitung jong u snem 1984.
Ha kaba u la ïoh ban thep 24 kol kynthup lang ruh ïa ka hat-trick kaba u la ïoh ban thep ha ka jingïalehkai kaba la long pyrshah ïa ka West Bromwich Albion ha ka jingïalehkai jong ka Football League First Division da 3 la 0 kaba la long ha ka 22 tarik Rymphang 1986 ha ka por ba u la don san snem bad kane ka klub.
U Olsen u la ïoh ruh ban khur ïa ka FA Cup ha u snem 1985, ha ka por ba ka Manchester United ka la pynliem noh ïa ka Everton da 1 la 0 ha ka jingïalehkai phainal kaba la long ha Wembley.
U la ïarap ruh ïa ka kynhun ban don ha khliehduh jong ka First Division ha ka samoi ïalehkai jong u snem 1985-86, ha kaba ki la jop haduh 10 tylli ki jingïalehkai league bad ki la lah ban pynneh ïa ka kyrdan kaba nyngkong haduh da poi u snem thymmai.
Ha ka samoi ïalehkai kaba khatduh kaba u la don hapoh Old Trafford, ka Manchester United ka la lah ban poi ha ka kyrdan kaba ar hadien ba ka Liverpool ka la don ha khliehduh jong ka miej ïakhein poiñ.
Ka kol kaba khatduh eh ba u la ïoh thep na bynta ka Manchester United ka dei ha ka 12 tarik Nohprah 1987 ha kaba ka United ka la pynliem noh da 3 la 1 ïa ka Oxford United.
U Olsen u la pynlut ïa ka por ïalehkai ka jong u hapoh Manchester United haduh ka samoi ïalehkai na ka bynta ka aiom 1988-89, bad hadien kane u la leit ban ïasoh bad ka Bordeaux ha u bnai Naiwieng jong u snem 1988.
Ha u snem 1990, u Olsen u la iehnoh ïa ka Bordeaux ban leit ïalehkai na bynta ka Caen.
Bad hadien ba u la don ha ka jingmynsaw u la iehnoh ïa ka Caen bad u la shongthait noh na ka jingïalehkai phutbol ha u snem 1992, watla u la shah tyrwa ban wanphai biang shapoh bilat ban ïalehkai bad ka Blackburn Rovers bad ka Nottingham Forest.
:Ka kynhun tem, ka Dymbur, ba dei ka kynhun ba tem ïa ki jingrwai metal, ka la dep pyllait paidbah ïa ka jingrwai ‘U Tirot Sing’, kaba la rwai da u nongrwai Khasi ba pawnam, u Desmond Rimaki Sunn.
“Katei ka dei ka jingrwai na ka bynta jong u khla wait ka ri, u ‘U Tirot Sing’ uba dei u khliehduh jong ki paidbah Khasi, uba la beh krad ïa ki phareng na England, ïa kaba la tip kum ka thma bah ba nyngkong hapdeng ki Khasi bad ki phareng ha ka jingthmu jong ki phareng kiba mut ban knieh ban synshar ïa ka ri lum Khasi ha Meghalaya, India.
Kane ka jingrwai kaba la tip kum ka jingban pynkyndit bynriew ïa ki paidbah ka ri Khasi ba ngi long kum u ‘Tirot Sing’ jong kane ka lawei ba mynta bad ngi dei ban ïeng ïa tylli lang na ka bynta ka jaitbynriew, ka tynrai, ka jinglong kawei, namar ba kane kam dei tang na ka bynta jong ngi, hynrei, ka dei kaei kaba ngi hap ban pashat jingmut lem sha ka lawei ban wan", la ong kane ka kynhun.
Ïa katei ka jingrwai, la pynmih da ka kompeni Legato Studio, ha ka jingïarap ban kyrshan lem da ka kynhun Khasi Students’ Union (KSU), katba ïa ka script, la thaw da katei ka kynhun tem Dymbur, ïa ka jingrwai, la thaw da u Desmond Rimaki Sunn, ïa ki kyntien da ka Khasi jong kane ka jingrwai, la pynkylla da u Prof.Desmond Kharmawphlang bad la shna ïa katei ka jingrwai da u Cornelius Kharsyntiew.
Ïa ka Art Direction, Editing, Animation & Post Production, la shimti da u Benji Syiem.
La pynmih da u Andreas Nathaniel War, ïa ka video, la edit da u Cornelius Kharsyntiew, katba ka jingring ïa katei ka jingrwai, la shimti da u Bibhav Gewali bad ka lightings da u Vincent War.
Ïa ka recording mixed & mastered, la shimti da u Cornelius Kharsyntiew ha Legato Studio Productions.
Katei ka kynhun ka la ai khublei ïa ka kynhun Khasi Students’ Union (KSU), khamtam ïa u Bah Donald Thabah, Bah Lambok Marngar, Bah Iashanborlang Mukhim, Bah Desmond Rimaki Sunn bad u Prof.Desmond Kharmawphlang.
U Sherpa ka G20 na ka bynta ka Ri India, u Amitabh Kant, ha ka 17 tarik Ïaïong u la khot ïa ka Shillong ka jaka kaba biang eh ban pynlong ïa ka jingïalang ka G20 halor ka ‘Space Economy, Policy & New Space’ namar ka jingdon ki jaka kiba donkam ha ka tnad haw haw (space) ha ka jylla, kum ka North Eastern Space Applications Centre (NESAC) ha Umiam.
“Ka Shillong ka dei ka jaka kaba biang eh ban pynlong ïa kane ka jingïalang.
Ka Shillong ka long kaba donkam namar ngi don hangne ïa ki jaka kiba donkam ha ka tnad haw haw (space) bad namar ba ka technology ha ka tnad haw haw (space) ka long kaba kongsan ha ka roi ka par ka thaiñ shatei lam mihngi," la ong u Kant haruh jong ka jingïalang hashwa ka 4th edition jong ka Space Economy Leaders Meeting (SELM) hapoh ka GS Presidency jong ka Ri India, kaba la pynlong ha Courtyard Marriot Hotel.
U Kant u la ong ruh ba ka jingïalang kan ïatai halor ki bynta ki bapher bapher halor kumno ban pyndonkam ïa ka ïoh ka kot ha ka haw haw (space) na ka bynta ka roi ka par jong ki Ri, kumno ban shna jingshna (manufacturing) ha haw haw (space) bad kumno ban pyndonkam ïa ka bor (energy) jong ka haw haw (space) na ka bynta ka bor kaba lah ban pynthymmai (renewable energy).
“Ngi peit ruh halor ka jingpyndonkam ïa ka jingtih mar ha haw haw (space mining).
Ki Ri bapher bapher ki don ha ki bynta bapher bapher jong ka roi ka par ha kane ka bynta.
Ha ka Ri India, ngi la lah ban ïaid shaphrang bad ka polisi halor ka haw haw (space) ka dang shu mih dang shen, bad ki don katto katne ki start-up kiba trei ha ka tnad haw haw (space)," u la ong.
U la ong shuh shuh ba 500 tylli ki startup ki la pynrung kyrteng ha kane ka bynta bad ka sorkar pdeng ka long kaba kloi ban ai jingïarap khnang ba ki startup na India kin lah ban lam khmat ha ka bynta jong ka haw haw (space) ha ka Ri.
U Myntri Rangbah ka jylla, u Conrad K Sangma, ha ka 17 tarik Ïaïong u la ong ba ka jingdawa ïa ka ‘Winter Capital’ ha Tura ka ïadei bad ka roi ka par ha ka liang ka ïoh ka kot, bad u la bynrap ba ryngkat ki polisi jong ka sorkar na ka bynta ka roi ka par, yn lah ban poi sha ka thong ha kaban wanrah ïa ka roi ka par ha baroh ki liang ha ka jylla.
“Kane ka jingdawa ka la don la slem bad nga la ju ngeit ba kine ki mat ki dei kiba ïadei bad ka roi ka par ha ka ïoh ka kot.
Ki briew ki sngew ba da kaba don ïa ka Winter Capital, kin ïohi ïa ka jingkiew ha ka ïoh ka kot," la ong u Sangma.
Haba pynthikna ba ka sorkar ka long kaba shai halor ki polisi kiba ïadei bad ka roi ka par, u Myntri Rangbah u la ong, “Ki polisi jong ngi ki long ban pynthikna ba ngi lah ban kyntiew ïa ki kam shimet bad ka seng kam seng jam lajong, bad nga kyrmen ba kine ki bynta ki ïarap ïa ngi ba ngin poi sah ka thong kaba kongsan ban don ïa ka roi ka par.
"Kumban shu pynkynmaw, bun ki seng ha ka imlang sahlang ha Garo Hills ki la ïai dawa ïa ka Winter Capital lane ïa ka nongbah kaba ar jong ka jylla ha Tura, da kaba pynksan ba kane kan kyntiew ym tang ïa ka roi ka par ha ka thaiñ hynrei kan ïarap ruh ïa ki kam khaïi pateng, kaban ïarap ruh ïa ka ïoh ka kot ha ka thaiñ hi baroh kawei.
:Ka kynhun rwai metal, ba la tip kum ka Dymbur, ka dei kawei na ki kynhun ba la dep pyllait paidbah ïa ka jingrwai Khasi, ba rwai shaphang jong u khla wait ka ri, U Tirot Sing.
Katei ka kynhun khyndiat, ka la don ban pynpaw shaphang ka jingmut jong kane ka jingrwai.
Kawei na ki lad pathai khubor ka la ïoh ban leit shim da ka interview ïa katei ka kynhun, ha kaba uwei na kitei ki nongtem jong ka kynhun u la pynithuh ïalade da ka kyrteng kum u Cornelius Kharsyntiew bad u dei u nongtem guitar bad shimti ruh ïa ka vocal, duitara bad ka mieng, sa uwei u nongtem na kane ka kynhun u la ïathuh ïa ka kyrteng jong u kum u Mayson bad u dei u nongtem bass bad ka “shaw shaw" bad uwei na kitei ki nongrwai, u la ïathuh shaphang ka jing shimti jong u ïa ka vocal bad ka kyrteng jong u, dei u Andreas War, uba tem ïa ka guitar bad ka bom bad u la dep ïasnoh bad katei ka kynhun tem naduh u snem 2020 bad u dei ruh uba tem ïa ka guitar bad kiwei kiwei ki jingtem, katba uwei na katei ka kynhun tem, ba kyrteng u Gaudy Shullai u dei uba tem guitar bad ka duitara bad u Sain Shullai kum u nongtem drum.
Ha katei ka interview, u Cornelius u la batai biang shaphang katei ka kynhun, ha kaba u la ong ba ha kine ki shiphew snem ba la lah, ki la tem ïa ki jingrwai ‘metal’ bad ki kwah ban pynsngew sha ki paidbah ïa ki jingrwai metal ba rwai da ka Khasi bad ki la shim ïa kane ka rai ha u 2019 bad naduh katei, ki la dep pynkylla ïa ka kyrteng jong ka kynhun jong ki kaba la tip kum ka ‘Khasi track 4 metal’ bad ha ka por ba ki la dep pynkylla noh ïa ka genre, ka la don ka jingkylla ruh, ha kaba la don sa saw ngut ki nongtem ba la dep don bynta lang bad ki, uba la tip kyrteng kum u Lancaster Mawthoh (vocals) bad katei ka kynhun ka la ong ba kam dei ka kam ba suk ban tem ïa ki jingrwai metal sha ka jingrwai Khasi.
Ki la ong ruh ba ki la dep thaw ïa kane ka jingrwai U Tirot Sing la slem bha ha u 2020 bad hashwa jong kane ka jingrwai, dei da kawei, katba kane ka jingrwai mynta ka dei kaba ar bad ki sa ïoh ka lad ban pyllait ïa ka.
U Cornelius u la ong ba katei ka kynhun kam shym la shim ïa ka sur Khasi, kim tem, hynrei, ki pyndonkam ïa kine ki tiar tem tynrai jong ki bad ki tem ha ka western bad contemp.
Haba ïakren shaphang katei ka kynhun tem, ka la dep pynmih haduh lai tylli ki jingrwai, kaba la ktah ïa ka imlang sahlang bad ki dei ki jingrwai halor ka jingshah batbor bad ka jingthombor ïa ki khyllung khynnah.
:Ka jingrwai Khasi, kaba kyrteng ka “Mr.Postman", ba rwai da ka nongrwai Khasi ba pawnam, ka Jessie Lyngdoh, la dep pyllait paidbah ha ka 2 tarik, Ïaiong 2023.
Ha katei ka jingrwai, la shim bynta da ka Jessie Lyngdoh bad ka Kimmy Lyngdoh bad la thoh da ka Jessie Lyngdoh, katba ïa ka jingrwai, la pynmih da u Abel Phoenix.
Ïa ka chorus, la ai burom sha ka jingrwai ba la rwai da ka kynhun rwai, ka ‘The Carpenters’, ka ‘The Carpenters – Please Mr.Postman’.
Ïa ka jingpynmih ïa katei ka jingrwai, la shimti da ka jingring da ka camera ba nyngkong, da ka Jessie Lyngdoh, camera ba ar, da ka Sammy Lyngdoh bad Editor, dei ka Jessie Lyngdoh.
Ka ophis treikam jong u District Sports Officer, Shillong ka la pynlong ia ka age screening test mynta ka sngi ka 17 tarik Ïaiong 2023 hapoh J.N Stadium Polo, Shillong.
Kane ka screening test ka la long na bynta 1317 ngut ki khynnah skul na ki 38 tylli ki skul bapher bapher kiba don hapoh ka East Khasi Hills District ki ban sa ia shim bynta ha ka Chief Minister District Level Inter School Athletic Meet 2023, East Khasi Hills District ka ban sa sdang naduh ka 26 tarik haduh ka 28 tarik Ïaiong 2023 hapoh SAI, STC, Shillong, NEHU campus.
Ki skul ki ban ia shim bynta ha kane ka lympung Chief Minister District Level Inter School Athletic Meet 2023, East Khasi Hills District ki long kumne harum:1.
O.M Roy Memorial Higher Sec School, Mawlai Kynton Massar 2.
Seven Set Annexe Higher Sec School, Malki 3.
Mawpat Presbyterian Higher Sec School, Mawpat 4.
Arya Kanya Vidyalaya Sec School, Laitumkhrah 5.
Green Hills Sec School, Sohryngkham 6.
St.Mary’s Higher Sec School, Laitumkhrah 7.
St.Joseph Girls Higher Sec School, Jaiaw 8.
Eriben Presbyterian Sec School, Nongthymmai 9.
Synod College, Jaiaw 10.
St.Dominic Savio Higher Sec School, Mawkhar 11.
Mawlai Christian Sec School, Mawlai Motsyiar 12.
Sacred Heart Boys Higher Sec School, Mawlai Phudmuri 13.
Stephan Memorial Sec School, Mawlai Mawroh 14.
St.George Higher Sec School, Nongmynsong 15.
Donbosco Secondary School 16.
Sacred Heart Girls Higher Sec School, Mawlai Phudmuri 17.
Seng Khasi Higher Sec School, Jaiaw 18.
Synod Higher Sec School, Mission Compound 19.
Auxilium Girls Higher Sec School, Nongthymmai 20.
Assam Riffles Public School, Laitkor 21.
Kendriya Vidyalaya Higher Sec School, NEHU Shillong 22.
St.John Higher Sec School, Laban 23.
Shullai Progressive Sec School, Mawlai Mawroh 24.
St.Joseph Higher Sec School, Pynthor Umkhrah Shillong25.
K.C Secondary School, Laitumkhrah 26.
Christian Academy Higher Sec School, Wahingdoh 27.
St.Margaret’s Higher Sec School, Laitumkhrah 28.
Malki Presbyterian Sec School, Malki 29.
St.Anthony’s Higher Sec School, Laitumkhrah 30.
Seven Huts Sec School, Mawlai Umthlong 31.
St.Claret Higher Sec School, Nongmensong 32.
Loreto Convent, Laitumkhrah 33.
Mawlai Presbyterian Hr.
Sec School , Mawlai Iewrynghep 34.1st M.L.P Bn Sec School, Mawlai Mawiong 35.
Seven Set Higher Sec School, Malki 36.
Sunrays Secondary School, Mawlai Nonglum 37.
H.Elias Higher Sec School, Nongthymmai 38.
St.Edmund’s School, Laitumkhrah.
Ka Ophis jong Ka District Sports Officer West Khasi Hills District, Nongstoin hynne ka sngi ka 17 tarik u Iaiong 2023  ka la pynkut noh ïa ka Lympung kynjatbol jong ki khynnah rit kynthei bad shynrang kiba hapoh 12 snem ka arta ïa kaba la ai kyrteng ka ‘Chief Minister’s Under-12 years Block  Level Open Football Tournament 2023’ kaba la pynlong ha ar tylli ki block jong ka Eastern West Khasi Hills District kata ka Mairang Block bad ka Mawthadraishan Block ha kaba ha Mairang block la pynlong ha madan Dom Mawlum Pyndengumiong Mairang katba ha Mawthadraishan Block pat la pynlong ha madan Domaohphlang Markasa.
Ha kane ka sngi pynkut ïa kane ka Lympung la wan ban ïadon ryngkatlang da ka ka BDO jong ka Mairang Block ka kong L.R Hynñiewta kaba la long kum ka kongsan lem.
bad u President ka PDSA u bah Glovis Basaiawmoit ki Nongtrei jong ka tnad sports lem bad ki kiwei.
Ka Jingiaknieh nam lahduh ha kane ka sngi na ka bynta ki shynrang ka jingïakhun la long hapdeng ka Rahjingshai SSCC pyrshah ïa ka Donggate SSCC Katba na ka kiang jong ki kynthei ka jingïakhun ka long hapdeng ka Little Star Football Academy Pyrshah Ïa ka Mairang VidyaJoti Inclusive Sec School.
Hapdeng ki kynhun jong ki kynthei bad ii shynrang ha kane ka sngi ka long ka jingïakhun kaba itynnad bha hynrei ha ka jingïalehkai ka jingjop ka long tang na ka bynta kawei ka kynhun bad ha ka jingïalehkai Final ha kane ka sngi ka Little Star Football Academy ka la long kalahduh na ki kynthei ha kaba ka la lah ban pynliem noh ïa ka Mairang VidyaJoti Inclusive sec School da 4-0 Katba ka jingïakhun na ki shynrang ka long shisha kaba itynnad hapdeng kine ki ar tylli ki Kynhun watla ka Donggate ka la lehkai duna ki rangialehkai hynrei ka la lehkai kham bha ha ka kylla step bad ha ka kylla miet pat namar ka jingduna ki players kam shym la lah shuh ban shan ïa ki rangialehkai jong ka Rahjingshai bad ha shwa ban kut ka jingïalehkai ka Donggate ka la shah thep 2 tylli ki kol bad tat haduh ba kut ka jingïalehkai ka Rahjingshai ka la long ka lahduh ha kaba ka la pynliem noh ïa ka Donggate SSCC da 2-0.
Kum ban shu kynmaw ba ka Lympung kynjatbol na ka bynta ka Mawthadraishan Block ïa ka nam lahduh na ki kynthei la ïoh ban rah da ka Nongshillong School katba na ki shynrang pat la ïoh rah da ka St Joseph School.
Shuh shuh ha kane ka sngi Ka Ophis jong ka DSO ka la sam ruh ïa ki khusnam  bad ki trophy Sha ki nongjop bad ruh sha ki kynhun kiba wan ba ar ha  kane ka Lympung kynjatbol ha ryngkat bad ki Certificate.
:Ka jingrwai Khasi, ba dang thymmai, ka “Nga la aiti", ka dei ka jingrwai ba la dep pyllait paidbah ha ka 25 tarik, Lber 2023.
Ha katei ka jingrwai, la ring, shna bad u Editor, dei u Rockyland Laloo, katba u tyngshop bad ka puron jong ka Khasi, ba la shim bynta ha kane ka jingrwai, dei u Hrisami Passah bad ka Pamela Sungoh.
Ki artist, dei u Benjamin Marbaniang bad ka Genevieve Nongrum.
Katei ka jingrwai ka la shah ïaroh ha ki nongkyrshan, kiba la kynthoh shaphang katei ka jingrwai.
Uwei u nongkyrshan u la thoh, “itynnad ban ïohi biang ïa ki ha kane ka music video ba thymmai".
U bah Ardentson Syngkon, lem bad lai ngut ki para jong u kata u bah Nathaniel kharbudon, u bah Mebanshan Kharbudon bad u Bah Dawanshan Kharbudon kiba dei ki briew kiba don ia ka mynsiem ba shitrhem bha ban sngewtynnad ia ka jingialehkai phutbol bad khamtam eh ia ka jingialehkai Futsal.
Kine ki shipara hadien ba ki la mad jingeh hanka jingiaid lynti jong ki ban ioh ia ki madan ialehkai ba paka na bynta ba kin ioh ia ka lad ban kilan met bad ban ialehkaiKumta kine ki shipara ki la iakren ban tei noh la ka jong ka madan ialehkai bad ki la sdang ia ka madan ialehkai Futsal kaba nyngkong eh hapoh ka jylla ka jong ngi kaba don hapoh ka shnong Diengiong, New Shillong.
Kane ka madan futsal kaba ki shna hi ka dei ka madan kaba la iaryngkat bad ka international standard ground, bad la lah ruh ban ia lehkai mynmiet ba la don ki light, bad lyngba kane ka madan kiwei ki riewieit sport ruh ki la iohlad ban pyntbit ialade ha kane ka madan lane ki la ioh ban khilan met.
Kine ki shipara myn ha ka 14 tarik mynta u bnai Ïaiong 2023 kine ki la pynlong ia ka lympung ialehkai Futsal kaba ki la ai kyrteng da ka 4 For All Cup 1st tournament hapoh ka madan ialehkai jong ki.
Ha kane ka lympung ialehkai Futsal haduh 32 tylli ki kynhun ialehkai kiba dei tang na nongbah shillong ki la wan tuid ban ia shim bynta ha kane ka lympung.
Kane ka lympung ialehkai ka la neh lai sngi ha kaba ka la sdang myn ha ka 14 tarik bad la ioh ban pynhap pyrda noh myn ha ka 16 tarik Ïaiong 2023.
Ha ka sngi ba la plie pyrda ia kane ka lympung ialehkai futsal la wan ban pynshngain lang ha katei ka sngi plie da u  Bah Phrang Mawrie uba long u Rangbah shnong ka shnong Diengiong.
Ha katei ka sngi sdang jong kane ka lympung ialehkai ka don ka jingialehkai kaba nyngkong kaba la long hapdeng ka kynhun Classic SC kaba la ialehkai pyrshah ia kynhun Thiang Thiang Fc.
Ha katei ka jingiakhun kitei ki ar kynhun ka la long shisha ka jingialehkai kaba i shongkun bha ban sakhi ha kaba ka kynhun ialehkai jong ka Classic SC ka la khur jingjop hadien ba ka la pynliem moh ia ka Thiang Thiang FC lyngba ka tie breaker.
Bad ka jingialehkai phainal kaba la long mynhynnin ka sngi ba pynhap pyrda noh ia kane ka lympung ialehkai Futsal ka Mad kings ka la ialehkai pyrshah ia ka INNPI.Ha katei ka jingiakhun phainal kitei ki ar kynhun ialehkai ka Mad kings ka la lah ban pynbam shiteng dorjon ia ka innpi da kaba pynliem noh ia ka da 6 la 0.
Ka Mad kings kaba long ka kynhun kaba rah ia ka nam lahduh ka la khur ia ka song khusnam kaba long 30 hajar tyngka ha ryngkat bad ka trophi.
Bad ka Innpi kaba long ka runners up ka la rah ia ka song khusnam kaba long 10 hajar tyngka bad ka trophi.
U Kamgoumuan guite uba la khur ia ka nam best player u la ioh ia ka song khusnam kaba long 5 hajar tyngka bad ka trophi.
Ka Umphyrnai Sports Club ka la ialehkai pyrshah ia ka kynhun ialehkai jong ka Challenger Football Academy ha ka jingialehkai kaba la long mynta ka sngi ka 17 tarik Ïaiong 2023.
Ha kane ka jingialehkai kine ki ar kynhun ka Umphyrnai Sports Club ka la pynliem noh ia ka Challenger Football Academy da 6 la 0 ha ka jingiakhun kaba la long mynta ka nohphai sngi ha ka lympung ialehkai UNDER-10 (Boys) Football league 2023 ba la pynlong da ka Shillong Sports Association hapoh madan 2nd ground polo.
Ki rangialehkai ba tbit jong ka Umphyrnai Sports Club kiba la ioh ban thep ia ki 6 kol ki long u Dibormi Kharkongor uba la thep ia ka kol ha ka minit kaba 4, 18 bad 47, u E.Kharkongor uba ka thep ha ka minit kaba 27 bad 45 bad u A.Kharkongor uba la thep ha ka minit kaba 49.
Ki rangialehkai jong ka Challenger Football Academy ha kane ki sngi watla ki la ialehkai bha hynrei haduh ban da kut ka por ialehkai ki khlem da lah ban thaw pyrhtei ban pynkhih ia ka jar jong ka kol.
Da Kane ka jingijop ka Umphyrnai Sports Club ka la khur ia ki lai poiñ hadien ba ka la lah ban pynliem noh ia ka Challenger Football Academy  ha ka jingialehkai kaba la long mynta ka sngi.
Ka jingialehkai kaba bud kan long lashai ka sngi ka 18 tarik Ïaiong kan long hapdeng ka Sohryngkham Sports Club pyrshah ia ka Madanryting Sports Club ha ka por 4:15pm nohphai sngi hapoh madan 2nd ground polo.
Ka Friends United jowai ka la jop da 21 ron ia ka Khimmusniang Jowai ha ka jingialehkai ha ka lympung ialehkai kriket Open to all cricket tournament 2023 kaba la pyniaid da ka West jaintia hills district cricket association.
Ha kane ka sngi ka Khimmusniang Jowai ka la ialehkai pyrshah ia ka Friends United Jowai.
Ka kynhun ialehkai jong ka Friends United ka la jop ia ka jingkawang toss bad ka la kam ban tied nyngkong ha kaba ka la lah ban 212/6 ha ki 32 obers.
Hadien ba la dei sa ka pali ban tied sa ka kynhun ialehkai jong ka Khimmusniang Jowai ka la lah ban kamai 191/10 ha ki 32 obers.
U Bah Kishan Lyngdoh na ka kynhun ialehkai jong ka Friends United Jowai uba la lah ban kamai 27 ron bad khur  3 wiket u la khur ia ka nam Man of the Match.
Ka jingïalang jong ka G20 halor ka phang Space Economy Leaders Meeting (SELM) kala sdang ha ka 17 tarik u Ïaïong ha Hotel Coutyard ka Marriot, Shillong.
Ka mat ba kongsan jong kane ka prokram kaba ar sngi ka dei ban pyni ïa baroh ki jinglah treikam ka Indian Space Research Organisation (ISRO) bad ka tnad haw haw bad ban ïatreilang ha ki science mission nangne shakhmat.
Ha kane ka jingïalang la ïashim bynta da u Myntri Rangbah ka Jylla Conrad K Sangma, u Myntri Khynnah ka Sorkar Pdeng ba khmih ïa ka pla tyngka Pankaj Chaudhury, u Myntri Khynnah ba khmih ïa ka Science & Technology u Dr Jitendra Singh, u Sherpa ka G20 u Amitabh Kant, u Secretary jong ka tnad haw haw u Somanath S, u Chairman IN-SPACe u Dr Pawan Kumar Goenka bad kiwei kiwei ki Heh Sorkar.
Haba kren ha ka jingïalang, u Myntri Khynnah ka Tnad Pla Tyngka u Pankaj Chaudhury ula ong u PankajChaudhury, u la ong ba ka ïoh ka kot jong ka India ka dang kiew wut wut bad ka bynta kaba heh jong kane ka jingkiew ka dei na ki kam kiba ïadei bad ka haw haw.
U la ban jur halor ka jingdonkam ban trei ïa ki kam haw haw da ka jingbah khlieh bad u la ong ba la shim ïa ki sienjam ban kyntiew ïa ki kam ba thymmai ban kyrshan shuh shuh ïa ka ïoh ka kot na ki kam kiba ïadei bad ka haw haw.
Namar baroh ki dkhot G20 ki la seng ïa ki agency bad ki kompani kiba ïadei bad ka haw haw, ka ri ka dei ban phaikhmat sha ki jingïatreilang.
U Chaudhury u la ong ruh ba ki teknoloji kiba don nongrim ha ka haw haw ki dei kiwei na kiba noh synñiang ïa ka roi ka par bad ka jingriewspah.
Kine ki teknoloji kum ka jingpeit ïa ka pyrthei lyngba ki satellite, ki jingïakren lyngba ki satellite bad ka jingwad lynti lyngba ki satellite ki ïarap ïa ka rep ka riang, ka jingpeit ïa ka jinglynshop ki bor ka mariang, ki lad ka leit ka wan, ka koit ka khiah bad ruh ka jingpynbeit ïa ki jingeh kiba mih na ka jingkylla ka suinbneng.
U la kren shaphang ka jingkut jingmut jong ka Sorkar ban kyntiew bad pynshlur ïa ki teknoloji haw haw na ka bynta ka ri ha kaba u la ong, “Ka Indian Space programme ka dei kaba la wanrah da ka jingthmu ban shim ïa ki lad kiba mih na ki teknoloji kiba ïadei bad ka haw haw ban pynbeit ïa ki jingeh jong ki briew.
Ka Sorkar India ka la ithuh ïa ka haw haw kum ka bynta kaba heh ha ka jingkyntiew ïa ka ïoh ka kot jong ka Ri ha ki por ki ban wan.
“Ban pynurlong ïa kane, ka Sorkar ka la plie lad ïa ki kynhun shimet ba kin ïashim bynta ha ki kam kiba ïadei bad ka haw haw lyngba ki jingpynkylla ha ki kam haw haw ha u snem 2020.
" U la ong ba ka Ri ka donkam bha ïa ki jingïatreilang jong kito kiba trei ha kine ki kam da ka jingbahkhlieh khnang ban kyntiew ïa ka bynta jong ka ïoh ka kot na ka haw haw ha ka ïoh ka kot jong ka pyrthei baroh kawei.
U Dr Jitendra Singh u la ai jingkren lyngba ki lad digital ha kaba u la ïathuh ba ka la don ka jingïaid shaphrang ha kaba ïadei bad ki kam haw haw jong ka India.
“Ha kine ki snem ba la dep, ka space teknoloji ka la wan sha baroh ki bynta ka jingim bad namar kane ka don ka jingdawa kaba khraw ïa ki jingshakri kiba ïadei bad ka haw haw kiba don shibun ki lad kamai".
Ha kaba ïadei bad ka Indian Space and Research Organisation (ISRO), kane ka kynhun, ka la trei shitom ban pyndap ïa kane ka jingdawa ïa ki jingshakri kiba ïadei bad ka haw haw bad ha kajuh ka por ka la sngewthuh ïa ka jingdonkam ban peit bniah ïa ka jingwad bniah ban wanrah ïa ki teknoloji ba thymmai," u la ong.
U la bynrap, “Ka Sorkar ba la ïalam da u Myntri Rangbah Duh ka Ri, u Narendra Modi, ka la prat lynti ban plie lad ha ki kam haw haw ïa ki kynhun shimet lyngba ka ki jingpynkylla ha ki kam haw haw ha u snem 2020 khnang ban kyntiew ïa ka jingïashim bynta ki kynhun shimet ha kine ki kam.
Kane ka jingkiew ka jingïashim bynta ki kynhun shimet kan wanrah ïa ka jingkiew ka jingnoh synñiang ka India ha ka ïoh ka kot na ka haw haw ha kylleng ka pyrthei".
U Myntri Rangbah ka Meghalaya, u Conrad K Sangma u la pynpaw ka jingsngew nguh ïa ka rai jong u Myntri Rangbah Duh ban pynlong ïa ki prokram G20 ha kylleng ka ri bad u la ong, “Lada ngi peit ïa baroh kawei ka phang kaba la wanrah ha kane ka jingïakren mynta ka sngi shaphang ka teknoloji haw haw bad ka ïoh ka kot, nga dap da ka jingsngew sarong halor kaei kaba dang jia hangne ha Shillong mynta.
"“Ka long ka phang kaba donkam haduh katta katta ym tang ïa ka jylla jong ngi hynrei ïa ka pyrthei hi baroh kawei.
Kumta ngi sngew kmen ba ïa ki rai bad ki polisi yn ïatai hangne ha Shillong.
"“Ka jylla Meghalaya bad ka thaiñ shatei lam mihngi kin noh synñiang kham bun ha ki snem kiban wan.
Nga kyrmen ba ka thaiñ shatei lam mihngi kan ïatrei lang bad ki Ri ka G20 ha ki prokram kiba donkam bad ban kyntiew ïa ka ïoh ka kot," la ong u Sangma.
Kane ka jingïalang ka long ban wanrah ka jingtip bad jingshemphang hapdeng ki nongmihkhmat jong ki Ri ka G20 bad ki Ri ba la shah khot, halor ki jingnoh synñiang ka tnad haw haw (space) ha ka ïoh ka kot jong ka pyrthei hi baroh kawei bad ban ïakren ruh halor ka jingïalang ka SELM kaban sa long ha u bnai Naitung 2023 ha Bengaluru.
Ka sorkar Meghalaya kan pyni nam ruh ïa ka riti ka dustur kaba riewspah jong ka jylla bad ki nongmihkhmat kin ïoh ka lad ban sakhi ïa ka mariang kaba itynnad jong ka Shillong bad ka Meghalaya, kaba long ruh shi bynta jong kane ka jingïalang.
U Conrad u la ong ba ha kine ki por mynta, ka India ka la mad shibun ki jingpynkylla bad katba ka ri baroh kawei ka la jam shakhmat, ka thaiñ shatei lam mihngi bad ki jylla kum ka Meghalaya ki bym pat ju ïoh mad ïa kum kane ka roi ka par ha ka ïoh ka kot ki la lah ban long shi bynta jong ka roi ka par ha ka ïoh ka kot bad ki jingjop jong kane ka Ri kaba khraw.
U G20 Sherpa U Amitabh Kant, haba ai jingkren ula ong ba ka India ka ngeit skhem ba ka Ri, ka dei ban pyrkhat bad leh da ka jingïatylli kawei ha ka jingïaid lynti ban leh ïa ki kam lyngba ka space (haw haw).
Ula kdew ïa ka kam ba sah khana (historical event) bad ki jingpyrkhat bala sam da u Wing Commander Rakesh Sharma, u Nong India ba nyngkong eh uba la leit sha haw haw- “Mano mano ruh ba leit sha haw haw kin pyrshang ban peit shuwa ïala ka jong ka Ri, hynrei mar syn ïohi la lap ba kam don satia ka jingpruid dak ïa u pud bad kiwei ki Ri bad ba ka pyrthei ka long kum kawei ka longiing ha kaba kiei kiei baroh ki long kumjuh ïa baroh".
Ula kyntu ïa ki nongïashimbynta ban shim khyndiat ïa ka por ha kaban pyrkhat ba kumno kane ka jingpyrkhat bala kren da ki phew snem mynshwa, kala phalang ha ka theme jong ka India’s G20 Presidency “Vasudhaiva Kutumbakam" lane “One Earth.
One Family.
One Future.
"Haba kren halor ka India Space Policy 2023, u Kant ula ong ba ïa kane ka policy la pynbna haba sdang jong une u bnai da ka thong ban ailad ïa ki riew shimet ba kin kynshew lang ha ki kam ba lahban pyndonkam ïa ka haw haw na ka bynta ka Ri India.
Lah ban kdew ba haduh 28 ngut ki nongmihkhmat na kylleng ki Ri kiba kynthup hapoh kane ka G20 bad ki Ri kiba la wan ban ïashim bynta kynthup na Ri Argentina, Australia, France, South Korea, Mexico, Turkiye, USA, Oman, Bhutan, Srilanka, China, Russia, Netherlands, Germany, Indonesia bad UK.Ki stad ki jhat ba pawkhmat ka Ri bad nabar ri ruh kumjuh kila wan ban ïashim bynta ha kane ka jingïalang.
Ki nongsengkam ha ka Space Economy Sector kiba ïashimbynta ha kane ka jingïalang kila ïoh ïa ka lad ban pyni ïala ka jong ka kam ba ki trei.
Katto katne na ki ki dei ka Alpha Design, Satsure, Oneweb, Data Pattern, Centum Azista Aerospace, Caliche, L&T, Skyserve, Ananth Technologies, Agnikul, Digantara, Pixxel bad Dhuruva Space.
U nongaibuit barim ka United Democratic Party (UDP) u bah Bindo M Lanong u la pynpaw ïa ka jingsngew ïahap halor ka jingpynjanai ïa ka bhah thungkam ha ka jylla (Reservation Policy) da ka ba kdew ba la ka Sorkar ba la ïalam da u Captain WA Sangma ruh ka la pyrshang ban pynbeit ïa kane naduh kato ka por.
Haba kren bad u Kynjatshai ha ka 31 tarik Lber, u bah Bindo u la ong ba ïa ka Reservation Policy la pyntreikam naduh ba dang don ka sorkar shylluit lane ka jylla ka dang dei ka Autonomous State ha u snem 1970, hadien ka la wan ka sorkar ba pura ha u snem 1972, ïa ka Reservation Policy la pynbeit 40%-40%.
“Hynrei ha ka por ba u Capt.
Sangma u la long kum u Myntri rangbah, ki ba bun na ki sengbhalang khamtam ka Khasi Student Union (KSU), ki la ïakhih bha bad ka jingai 40 % -40 % ha ki ar jaitbynriew ka long ba ha Garo Hills ki kham duna ki ba ïoh ïa ka kam sorkar kumta kan bha ba kin ailad noh tang na ka bynta   katto katne por".
“Kumta u Capt.
Sangma ruh un da la ïakhih, u la don ka jingmut ban bishar ban  pynkylla noh da kaba u la wnrah ïa kawei ka draft hynrei ha kato ka por kane ka la shu buhteng shwa, hynrei u la mynjur , ban donkam ïa ka jingpynkylla hynrei u la buh teng shwa bad sahteng naduh kita ki por bad lada ka sorkar kan wad kan ïoh ïa ka ne ka jingpyrshang jong u" u la bynrap.
“Mynta pat la 50 snem, nga ruh nga ïohi ba ka por ka la dei, ban wanrah noh ïa ka jingkylla ha ka rukom ban ym noh shilliang shane shatei.
Lehse ha ki snem kiba dang sdang ka don ka nia, ba sha Garo Hills ki samla ki duna ban ïoh kam hynrei hadien suki suki pat la dei ban ïa peit da kaba pynshong nia bad ban ieng halor ka nia bad kin hap ban pdiang namar mynta la dep ban ïaid 50 snem tam", u la ong.
Halor Roster u la ong, “Ban pyntreikam ïa ka Roster System hadien ka 50 snem ka long kaba bakla bad ka sorkar ka dei ban leit ban buh da ka dorkhas bad ban ïakren halor kane bad lada u Capt.
Sangma u la treh ban shim khia ban pynbeit ïa kane balei ka sorkar mynta kan  ym treh".
Ka jingïalehkai kaba la long hapdeng ka Pay For Right Football Academy pyrshah ïa ka Mylliem Grass Root kaba la long mynta ka nohphai sngi ha ka lympung ïalehkai jong ka UNDER-10 (Boys) Football league 2023 ba la pynlong da ka Shillong Sports Association hapoh madan 2nd ground polo la hap ban pynsangeh noh shiteng na ka daw ka jingwan hap kynsan u lapsan lapsan uba la khanglad ïa kane ka jingïakhun ba itynnad ban ïaid shakhmat.
Ka jingïalehkai jong ka kylla step ha kane ka sngi ka la long shisha ka jingïakhun kaba da i shongkun ha kaba ki khynnah ïalehkai ki la ïalehkai thik kumba long ki khynnah ïalehkai kiba la heh, kata ha ka rukom ai bol, ka rukom pynshad bad ka jingpyrshang ban thaw lad ban ïoh pynkhih jar.
Ka jingïakhun kine ki ar kynhun ka long kaba i shongkun bha ban sakhi ha kaba ki la ïa pynshad ïa ka bol para maki ban kthong ban pynkhih ïa ka jar.
Ha shuwa ban kut artad ka por ïalehkai jong ka kylla step la wan ban ther kynsan u lapbah uba jur ha kaba na ka liang ki nongpynïaid jong ka Shillong Sports Association ki la ïathuh ba ïa ka rai yn sa shim hadien ba ka football tournament committee kan shong jingïalang bad yn sa lah ban pynbna hadien.
Kumta na ka bynta kane ka jingiakhun yn sa rai da ka SSA kumno ban ai poiñ lane ban pynialehkai biang.
Kin don saw tylli ki jingïalehkai lashai ka sngi ka 1 tarik Ïaiong ha kaba ha ka jingïalehkai kaba nyngkong ka Rangdajied United FC kan ïalehkai Pyrshah ïa ka Umphyrnai SC ha ka por 10 baje mynstep, ka jing-ïalehkai kaba ar kan long hapdeng ka Sohryngkham SC pyrshah ïa ka Mawlai SS&CC ga ka por 11:30 mynstep, ka jingïalehkai kaba lai kan long hapdeng ka Mawreng SC pyrshah ïa ka Kynton U Mon ha ka por 1:30 shiteng sngi, ka jingïalehkai kaba saw ha kane ka sngi kan long hapdeng ka Mawkriah SC pyrshah ïa ka Mawkriah SC ha ka por 3:00 mynsngi bad ka jingïalehkai kaba khatduh ha kane ka sngi kan long hapdeng ka Them Rangskhen A.C.C pyrshah ïa ka Challenger Football Academy ha ka por 4:15 nohphai sngi hapoh madan 2nd ground polo.
U President ka Voice of the People Party (VPP), u Bah Ardent Miller Basaiawmoit, ha ka 17 tarik Ïaïong u la ong ba ka jingïakhun na ka bynta ka bhah kam bhah jam (reservation policy) ka bakhuid bad ka bym noh shiliang, kam dei pyrshah ïa kano kano ka kynhun lane ka jaitbynriew hynrei pyrshah ïa ka sorkar.
Haba kren ha ka jingïalang ba la pynlong da ka VPP ha Madan Heh Mawlai, Shillong, ha ka bynta kaba nyngkong jong ka jingpynshai paidbah halor ka bhah kam bhah jam, u Bah Basaiawmoit u la ong, “Kane kam dei ka jingïaleh hapdeng ka jaitbynriew Khasi-Jaiñtia bad ka jaitbynriew Garo hynrei ka dei ka jingïakhun kaba la thew pyrshah ïa ka sorkar kaba long mynthi ha kaba ïadei bad ka jingpynbeit ïa kane ka mat.
"Ka VPP ka la pynlong ïa prokram pynshai paidbah ban pynsngewthuh ha ki nongshong shnong ka Khasi-Jaiñtia ha kaba ïadei bad ka bhah kam bhah jam bad ruh ka roster system.
Ka VPP ka la daw ruh ban bishar biang ïa ka bhah kam bhah jam ha ka jylla bad ka la ong ba ka jingbhah mar 40 hapoh ka polisi ka long kaba la noh shiliang bad ka long ka jinglehbeiñ ïa ki jaitbynriew Khasi-Jaiñtia, kiba don kham bun ban ïa ki jaitbynriew Garo.
Haba pdiang sngewbha ïa ki seng ki bapher bapher kiba la wan ban ai ka jingkyrshan ïa ka VPP, u Bah Basaiawmoit u la kyntu ïa ki seng ban long kiba husiar bad ban ym teh umphniang ha ka ding, bad u la pynthikna ba kane ka jingïakhun ka long pyrshah ïa ka sorkar ym ïa kano kano ka jaitbynriew.
U la ong shuh shuh ba ka sorkar ka la dei ban thaw ïa ka committee kaba kyrpang bad ban ïatreilang bad ki nongïalam na Khasi-Jaiñtia bad Garo ban ïatai halor kane ka mat bad ban wanrah ïa ka jingpynbeit kaba da ka jingsuk.
U Bah Basaiawmoit u la kam ruh ba ki don katto katne ngut ki nongsyntiat na ka sorkar kiba la wan ïashim bynta ha kane ka jingïalang tang ban ïohi ïa ka jubab kaba ki paidbah ki ai ïa ka jingkhot ka VPP.U la bynrap ruh ba ka jingïakhun jong ki na ka bynta ka hok kan ïai bteng.
Ka jingïakob rwai Khasi ïa kaba la tip kyrteng kum ka Hynñiewtrep Idol Season 3 ka ba la pynïaid da Ka Hynñiewtrep Association ka la poi noh sha kaba kut ha ka janmiet jong ka 15 tarik u Ïaïong 2023 ha ka jingïakhun Final kaba la pynlong hapoh  hapoh Tirot Sing Memorial Hall Pyndengumiong Mairang.
Ha kane ka sngi la wan ban sakhi lang ïa ka Final jong kane ka jingiakob Rwai Khasi da u President ka Khasi Students Union (KSU) Central Body u Bah Lambokstarwell Marngar uba la long kum u kongsan.
Kiwei pat kiba la shah khot sngewbha ki kynthup ïa u bah Oristar Syiemtwa, ka kong Sweety Lawriniang u Bah Artis Ryntathiang  bad kiwei kiwei.
Ïa ka nam lahduh ha kane ka jingiakob rwai la ïoh ban rah da u samla  Tony Marbaniang na ka shnong Mairang uba la ïoh ban khur ïa ka song pisa kaba long T.30 hajar  katba ïa ka kyrdan kaba ar la ïoh rah da ka samla Ibanphyrnaishisha Majaw kaba la ïoh rah ïa ka song pisa kaba long T.20 hajar bad ïa ka kyrdan kaba lai pat la rah da ka samla Clariney Marry Lawai ryngkat ka songpisa kaba long T.15 hajar.
Ka jingïalang baar sngi jong ka jong ka G20, kaba long ka jingpynkhreh na ka bynta ka jingïalang ki nongïalam ka G20 Space Economy Leaders Meeting ka ban long ha ka taïew baar jong u ‘Naitung mynta ka snem, ka la sdang ha ka 17 tarik Ïaïong ha Hotel Courtyard by Marriott, Shillong.
Ha kane ka jingïalang la ïoh ban ïa phylliew jingmut ha kaba ïa dei bad ki kam haw-haw.
Ha kane ka jingïalang, ka long kaba sngewtyhnnad ban ïohi ba ka tnad trei kam India Space Research Organization jong ka Ministry of Space jong ka Sorkar India, ka la shim ïa ka bynta kaba khraw ban pynlong kane ka jinglang jong ki ri ka pyrthei kiba don ha ka kynhun G20, kaba kynthup ia ka Argentina, Australia, Brazil, Canada, China, EU, France, Germany, India, Indonesia, Italy, Japan, Mexico, Russia, Saudi Arabia, South Africa, South Korea, Turkey, Bilat bad America.
Ha kane ka jingïalang, lah ruh ban ban pyni ïa ki arphew phra jingtrei kam kiba ïa dei bad ki kam haw haw.
U synñiang u bynhei ba ka Meghalaya ka la lah ban noh lem sha kane ka jingïalang ka long, ka jingpyni jong ka sha ka pyrthei, ba kane ka jylla ka long kaba riewspah ha kaba iadei bad ki kam jngoh kai pyrthei.
Kane ka prokram ka dei kaba bteng ïa kiwei kiwei ki prokram ka G20 summit ba la long ha Saudi Arab, Italy bad Indonesia ban don ka jingïatreilang ha ki kam kiba ïadei bad ka haw haw.
“Ha ki kam kiba ïadei bad ka ïoh ka kot na ka haw haw, ka jingïatrei lang ha ka liang jong ka jingstad ka juk kaba mynta, kaba ngi ong ka teknoloji ha ki jingtrei kam bapher bapher.
Ha kane ka lympung, ka ISRO ka la ïoh ruh ïa ka lad ka kabu ba pyni ka jingïaid shaphrang ka jingstad haw-haw.
Ka jingdon jong ka Northeast Space Application ha ki thain Umiam jong ka Meghalaya, ka long ka jingmyntoi kaba khaw ia ka Dong Shatei Lam Mihngi.
Northeast Space Application ka long ka jingmyntoi kaba khraw ïa ka ri baroh kawei.
Kane ka long, ba ki jinglum ba ka Northeast Space Application ka la ïoh ban lum ban lang lyngba ki kot ki bor Setellite ha kaba ïa dei bad bad ka mariang, kum ki jingshlei um, ki jinglang jong man jong ka mariang bad ka jinglum jingtip kiba ïa dei bad ka mariang.
Kawei ka jingai jingtip kaba la wan rah ïa ka jingmyntoi kaba khraw ïa ki nongrep bad nongshong shnong jong ka Dong Shatei Lam, kham tam ïa ka Meghalaya, ka dei ka ka jingai jingtip kaba biang bad kaba thikna shaphang ka jinglong jong ka suiñ bneng, kum ka jingwan beh kyrthep jong ka eriong erngit, u slap u phria bad jingshei um.
Ka jingstad haw haw la ong ba ka long ba ka long kaba donkam bha ha kane ka juk kaba mynta.
Ki jingstad bad ki jingtip kiba ia dei shaphang ki metbneng, kum ka sng u bnai, ki khlur, u Saturn, u Jupitar bad kiwei ki long kiba donkam na ka bynta ka lawei jong u khunbynriew.
Hynrei, haba ngi peit ïa ka ri America, ka pynlut ïa ka spah ka phew jong ka ha kaba ïa dei bad ki jingstad haw-haw.
Hynrei, kam pynlut haduh katta katta.
Kiba bun ki nongïalam jong ka America, ki la pynpa na kawei ka por sha kawei, ba kim da kwah than eh ban pynlut ha kaba ïa dei bad ki jingstad ha ki kam haw-haw.
Kaei kaba kine ki nongïalam jong katei ka ri kaba khraw jong ka pyrthei, ka long ban peit ïa ka bha ka miat bad ban pynkiew ïa ka ïoh ka kot jong katei ka ri.
Ka don kawei ka jngiathuh khana jong u Easop.
Kane ka jingthuhkhana ka long ba la don uwei u briew, katba u dang ïaid, u peit ia kita ki khlur bad mutdur laiphew jait shaphang jong ki.
Katba u dang ïaid bad ka peit artat ïa kita ki khlur ula hap ha kawi ka thliew.
Ka jingsneng kaba mih na kane ka long, haba peit sha suinbneng dei ban peit ruh sha khyndew.
Kaei kaba ngi kwah ban ong hangne ka long, ba ka long kaba donkam jingwad jingtip shaphang kiei kiei kiba ïa dei bad ka kam haw-haw bad ki jingstad suiñbneng.
Hynrei, ngim dei pat ban klet ba hangne ha pyrthei, ngi don bun bah ki jingeh kiba ngi ïakynduh bad kiba ngi dei ban jop pyrshah ia ki.
Ha pyrthei, ki don ka ki spah klur kiba ym ïoh lad ban leit skul, kiba ïoh ban bam tang arsien shi sngi.
Dei na kane ka daw, ba ka Sorkar ka dei nyngkong ban weng shuwa ïa ki jingeh kiba ngi ïa kynduh man la ka sngi.
Ki jingtrei jong ka Sorkar ka dei ban long kiba ngi ong ha ka ktien Phareng, kiba long Practical.
Ki jingtrei kam jong ka Sorkar, ki dei nyngkong kiba wanrah ïa ki jingmyntoi bad kiba pynsuk ïa ka jingim jong u khunbynriew ha kane ka pyrthei.
Ha kane ka sngi plie pyrda la wan ban ïa don ryngkat ban pynshngaiñ da u Bah S.B Kharbyngar Rangbah Shnong Jaiaw Laitdom kum u kongsan, Bah Bunlang War Advisor Meghalaya Carrom Association kumnu Symbud kongsan, Bah Michael Syiem, Bah Ferdinand Nongkynrih President jong ka Jaiaw Laitdom Dorbar Carrom Board Club uba long ruh ha kajuh ka por kum u Secretary jong ka Meghalaya Carrom Association, bad u Bah Banrap Wahlang Secretary Jaiaw Laitdom Dorbar Carrom Board Club.
Ïa kane ka lympung la pynïaid da ka Jaiaw Laitdom Dorbar Carrom Club kaba la long hapoh ka ïing shnong jong ka Jaiaw Laitdom Dorbar hall, Lumbatemon.
Ha kane ka lympung ïalehkai la don haduh khyndai tylli ki kyrdan ïalehkai ha kaba ki nongïalehkai kin ïashim bynta ha ki kyrdan bapher bapher kum ha ka Mens single, women single, team event, mens double, women’s doubles, mens veteran, women veteran, junior boys, bad junior girls.
Ki kynhun ïalehkai ha ka team event kiba la wan ban ïashim bynta ha kane ka lympung ïalehkai ki kynthup ïa ka Jaiaw-A, Jaiaw-B, Synroplang, Ryntihlang, Nongthymmai, Madanryting, Nice bad ka Nongpyngrope.
U Nongaibuit barim ka United Democratic Party (UDP), u Bah Bindo M Lanong u la ong ba yn dang bishar shwa ban leit pynïasoh biang ne em sha ka UDP namar ba mynta ka kynti ka la don ka jingïapher ha ki nongïalam ïa kane ka party.
Haba ïakren bad u Kynjatshai mynta ka sngi, u Bah Bindo u la ong, “Ngam tip shuh kaei ba ngan rai mynta namar kumba ka long mynta ka UDP kaba la mih naduh u snem 1997 naduh ba la thaw ïa ka lyngba ka jingwan synrop lang kiwei ki seng riewlum ka la pher mynta".
U la bynrap “Hadien ba la mih ka jingïapher jingmut, na ka jingmih ban ïakhun na Nongkrem khlem ka jingmynjur ka party, kumta yn dang bishar shwa la un leit phai biang ne em sha kane ka party".
Ka jingïaid lait jong nga na ka party ka dei namar ba kim don ïa u kyrtong ha u snem 2018, hynrei ki ai tiket ïa u briew u bym ju don bad ka UDP bad ngi la ïaid da ki snem kumno ngan sangeh bad lada ki ai ïa u briew ka UDP ngan kyrshan", u la ong shuh shuh.
U Bah Bindo u la ong shuh shuh ba nalor ba ki la kyntait ïa u ban ai tiket, ki la pynjngai shuh shuh ïa u bad ka jingïalang CEC kaba ki la pynlong dang shen ruh ki khlem pyntip shuh ïa u, wat la u dang sngew ba u dei u dkhot ka UDP haduh mynta ruh hynrei ki pat tiket ki khlem ai jingtip bad ka jingïalang kim ju pyntip shuh.
U la bynrap “Ka jingsngew jong ki bad ka jingsngew jong nga ka la ïapher bha namar ba nga sngew ba nga dang dei u dkhot ka UDP hynrei ki pat ki sngew ba ngam dei shuh te lada ka ïaid kumne ngam tip shuh kumno ngan leh".
U la kyntu ruh ïa ki nongïalam ka UDP ba ym dei ban shu sngap tang ha ki nia hynrei la dei ban pyntip da ki kam lada ki sngew ba ki dei ban weng noh ruh ki la dei ban pyntip namar ba u la leh pyrshah wat la ka jingleh pyrshah jong u ka dei ka jingbakla jong ki.
“Mynta hi haei nga don ngam tip, nga khlem leit shano shano ruh, u nongphun nongkren nongsyllok ruh ym don bad ki tip maki haei nga don", u la bynrap.
U Myntri Rangbah ka jylla u Conrad K Sangma, u la ïathuh ba ka jingïakren halor ka jingpynïasoh jong ki ar ngut ki MLA ka People’s Democratic Front (PDF) sha ka National People’s Party ka dang don ha ka lynti jong ka jingïakren.
“Kumba ka long mynta halor kane ka jingïakren ka dang ïaid shakhmat, bad kim pat la shim rai kumno kumno ruh, ngin ap bad peit ynda la biang ka por", la ong u Myntri Rangbah sha ki lad pathai khubor.
Lah ban kdew hangne, ha ka taïew ba la dep ka la mih kynsan ka khubor balah ban rung  NPP noh ki ar ngut ki MLA ka PDF, u Bah Banteidor Lyngdoh u MLA ka Mawkynrew Konstitwensibad u Bah Gavin Mylliem u MLA ka Sohra Konstitwensi.
Hynrei na ka liang u President ka People’s Democratic Front  (PDF) u ba long ruh u MLA ka Sohra Constituency, u Bah  Gavin Mylliem, u la kubur ba ka don ka jingtyrwa na ka liang ka National People’s Party (NPP) ban pynïasoh noh sha kane ka party hynrei ka PDF kam pat shim rai eiei.
“Na ka liang ka NPP, hooid ka la don kum kata ka jingtyrwa hynrei ïa kita kita baroh ka por kan sa batai, bad ka  NPP ka la kyrpad ïa ngi ki MLA ka PDF ban pynïasoh noh sha ka NPP hynrei ka por kan sa batai, namar ba  ngim pat shim rai eiei ba ngin rung ne em", la ong u Bah Gavin Mylliem.
Kumjuh u Working President ka PDF u ba long ruh u MLA ka Mawkynrew Konstitwensiu Bah Banteidor  Lyngdoh, u khlem kyntait ïa kane ka khubor, da ka ba ong ba ka party kan sa ïakren ïa kane ka kam ynda la dei ka por.
“Ka la don ka jingïakren halor ka jingpynïasoh noh sha ka NPP, hynrei ngin sa shim ïa ka rai ha ka por ba biang bad ngin sa pyntip sha baroh, hynrei kumba long mynta hi ym lah ban kren eiei halor kane ka bynta namar ba ngam kwah ban rai marwei", u la ong.
U President jong ka Voice of the People Party (VPP), u Bah Ardent Miller Basaiawmoit ha ka 17 tarik Ïaïong u la ther tyngeh ïa ka sorkar bad kynnoh ba i kumba ka sorkar ka ïaleh ban tap eit miaw ha ki riew sniew kiba don kti ha kaba tih maw beaiñ, bad pynkit pap pat ha ka kompeni kaba shna ïa ka surok halor ka jingjia twa khyndew ha ka 14 tarik kaba la jia ha Rngaiñ bad wanrah ïa ka jingduh ei jong ki ar ngut ki mynsiem briew.
U Bah Ardent hi u la pynpaw ba u sngew ba ka sorkar hi ka ïaleh ban kynnoh ïa ka National Highways & Infrastructure Development Corporation Ltd.
(NHIDCL) bad ka kompeni kaba pyntrei ha kane ka jingpynheh ïa ka surok Shillong-Dawki, kata ka ARSS Infrastructure Projects Ltd.
Da kaba siat pharshi ruh ïa u Symbud MyntriRangbah, u Bah Prestone Tynsong, uba dei ruh u MLA jong kane ka thaiñ ba la jia kane ka jingjia ba sngewsih, u Bah Ardent u la ong, “Nalor ba dei na katei ka thaiñ, u la dei ban ïohi ïa ka jingma namar ka jingtih maw shaba palat ha katei ka thaiñ.
Hato ka sorkar ka ïaleh ban buhrieh ïa ka jingbakla lajong?"“Ngin sa ap bad peit ïa kaba mih na kata ka FIR.Lada u symbud myntri rangbah u mut shisha ban leh da ka kam pyrshah ïa kine ki nongleh kam beaiñ, ka FIR ka dei ban treikam bad kamdei ban shu kut tang kum ka shithi ujor", u la ong.
Kumban shu pynkynmaw, u symbud myntri rangbah ba dei peit ruh ïa ka tnad PWD (Roads) u Bah Prestone Tynsong, ha ka 15 tarik u Ïaïong, u la bthah ïa ki bor pynïaid district jong ka East Khasi Hills ba ki dei  ban ai da ka FIR ha kaba ïadei  bad kane ka jingtwa khyndew ha Rngaiñ.
Ha kane ka jingjia, ar ngut ki briew ki la shah ban ha ki maw kiba la twa ha Rngaiñ kaba don hajan ka Pynursla ha ka janmiet jong ka 14 tarik Ïaïong.
Uwei na kine kiba ïap u dei u Rangbah Shnong jong ka Wahlyngkhat.
U Director General of Police jong ka jylla Meghalaya, u LR Bishnoi, ha ka 31 tarik Lber u la ong ba u sngewthuh ïa ki jingeh ha lyndet jong ka kam khaïi briew, ka jingpyndonkam da ka teknologi, ka jingïatrei lang hapdeng ki jylla bapher bapher bad ki bor ba khmih ïa ka aiñ, kynthup ruh ïa ki kynhun sengbhalang ki lah ban tehlakam ïa ki jingma ba ap na ka jingkhaïi.
Haba kren ha ka prokram State Level Conference halor ka jingïaleh pyrshah ïa ka jingkhaïi briew lane ka  “Anti-Human Trafficking’’ hangne ha nongbah Shillong, u Bishnoi u la batai shaphang ki jingma ba shyrkhei jong ka jingkhaïi briew ha ka Ri kum ka India kaba shah ker kut da ki khappud jong ka ri Bilat na baroh sadong sawkun, khamtam ka North East, bad kumno ban tehlakam ïa kane.
Haba pynpaw ïa ki jingdonkam ban ïatreilang hapdeng ki jylla bapher bapher, u DGP u la ong da kaba shim kabu ïa ka lad teknologi ka lah ruh ban ïarap tehlakam ïa ki kam sniew sha kawei pat ka bynta, katba u wer ïaki nongshong shnong ka jylla ban shimkhia lang khnang ban dup lah ban pynjah noh ïa kane ka kam sniew na ka imlang sahlang, da kaba ki wan pyntip mardor sha ki pulit tang mar syn ïoh jingtip khnang ba ki pulit ki lah ban tohkitnoh mar mar.
Haba kdew ban wanrah jingpynshai sha ki paidbah shaphang ka kam khaïi briew kan hap ïaid ka lynti kaba jrong ban tehlakam ïa kane ka jingeh, u Bishnoi u la maham ïa ka jingdon ki network ba la pynïaid ban riam ïa ki samla kynthei da ka jingkular ban ai kam ai jam.
“Ka jingpynshai paidbah halor kane ka mat ka long kaei kaei ba ka sorkar bad ki seng jong ki riew shimet (NGO) ki hap ban leh".
Haba pynkynmaw ïa ka jingjia ha u snem 2016 ba ka long ka snem ba sniew tam ïa ka jylla Meghalaya bad ïa baroh kawei ka NorthEast, u la ong ba la ïoh lum ba la jia shibun tylli ki jingjia shah khaïi briew , u Bishnoi u la ong ba watla ka jingbun kum kane ka jingjia ka la nang hiar naduh uto u snem hynrei “Kaba sngewsih ka long ha ki katto katne tylli ki jylla jong ka ri India, khamtam ha Jharkhand, West Bengal, katto katne ki distrik jong ka Assam bad Andhra Pradesh, ka jingkhaïi briew ka la nang jur ha ki por ba la don ka khlam Covid," u la ong.
“Ka khangdam por Covid ka la wanrah shibun ki jingeh ha ka liang ka pisa pilaiñ bad ban jop ïa kine ki jingeh ki paidbah ki sngewthuh ba donkam ban mih shabar ka jylla ban wad kam wad jam.
Bad dei na kane ka daw, ki kompeni thung kam thung jam ki shim kabu ïa kane kaba la pynroi ïa ka kam khaïi met ha katto katne ki jaka jong ka ri India.
Katba ha ka jylla Meghalaya pat, hadien u snem 2016 ka la hiar bha ha kine ki kam khaïi briew , kumta kane ka dei ka dak jong ka jingbha ïangi baroh bad nga khmih lynti da ka jingïatreilang ngin sa lah ban pynduh jait ïa kane ka jingeh," u la ong.
:Ka jingrwai ba la rwai da ka nongrwai jong kane ka jylla Meghalaya, ka Gracyl Ropmay ba kyrteng ka “U Kune U Ksoh", ka dei ka jingrwai shaphang jong kawei ka briew kaba la shem ïa u baieid jong ka bad ka sngew shaniah ban don ryngkat bad u shi junom.
Ka jingieid kaba ka don na ka bynta jong une u baieid jong ka, ka khlaiñ, haduh ba ka la pynkhreh ïalade ban ïakhun ïa ka jingeh ba wan ha ka lynti jong ka.
Kin ïakhun lang ïa ki jingeh ba wan ha ka jingim jong ki bad kin neh shi ryta ka jingieid jong ki tad haduh ka sngi jong ka jingïap.
Ha katei ka jingrwai, la shim bynta da u artist bad u tyngshop jong ka Khasi na ka kynhun TMPros, u Wanjop ‘Vincz’, uba la ak kum utei u biaeid ba shisha jong ka.
Katei ka jingrwai ka dei shaphang ka jingïadei jong ki shijur bad ka jingieid.
Kawei kaba pynkhring ïa kane ka jingrwai ka dei ka jingïaleh ieid bad ka jingïa juh ïajan.
Ki kyntien jong kane ka jingrwai, ki long kiba da sngewtynnad bad shoh jingmut bha bad ka pynsngew ïa ka jingieid kaba don ïa ka jinghok jingshida bad kaba shoh biej.
Katei ka jingrwai ka pynïap ngiah ïa ka mynsiem bad ki kyntien jong ka, ki biang lut, da kaba thaw ïa ka jingïa tylli bad ka jingsuk.
La ring ïa katei ka jingrwai ha Courtyard by Marriott.
Katei ka kynhun ka la khublei na ka bynta ka @courtyardshillong ïa ka jingpynbiang jong ka ïa kitei ki nongak phlim ïa ki jingdonkam.
Kane ka kynhun ka la shem ka jingsngewtynnad hapoh katei ka hotel ba don burom.
Ka dei kawei na ki 5 star hotel hapoh kane ka jylla Meghalaya.
Ki nongtrei, ka bam ka dih bad baroh ha kane ka hotel, ka biang palat, kane kan long ka jingsah jingkynmaw ïa katei ka kynhun.
Ha katei ka jingrwai, la shim bynta ruh da ka nongrwai jong kane ka jingrwai, ka Gracyl Ropmay.
Ïa ki kyntien jong ka jingrwai, la thaw da u Riquomaa Rq.Laloo, la thaw ïa ka sur tem da u B4nshan bad ïa ka Label, la shimti da ka kynhun TMPros.
U tyngshop jong ka Khasi ba ak lang ha kane ka jingrwai, dei u Wanjop Swer Rani, la rekod ïa kane ka jingrwai ha TMPros Studio.
Ïa ka Mixed and Mastered, la shimti da u Erick Franky Kharsyiemïong.
La shna ïa kane ka jingrwai da ka Wanri Pyngrope, ïa ka Director Of Photography bad ka Editing, la shimti da u Kiki Garod bad ïa ka Script, la thoh da ka Balasiewdor Symblai.
Ïa ka Make Up Artist, la shimti da ka Joicyl Ropmay bad u Lee Middleton, ki Hairstylist jong ki tyngshop bad ka puron, dei u Melambha Pyngrope bad ka Centhia Dkhar.
Ïa ka Dance costume, la pynwandur da ka kompeni HM.Hmingmawii, ka nonghikai shad jong kane ka jingrwai, dei ka Anniesha Mawrie bad ka Set up, la shimti da ka kompeni East End Officials.
Ka nongrwai jong kane ka jingrwai, ka Gracyl Ropmay ka don ban ong, “Ka jingai khublei naduh ka dohnud jong nga ïa u Myntri rangbah ba don burom, u Bah Conrad.
K.Sangma na ka bynta ka jingsbun bad ka jingtrei shitom khlem kut jong u ha ka ban kyrshan bad pynkiew ïa ka kam ak phlim.
Nga ai khublei ïaphi na ka bynta ka jingai jingbit jong phi ban shna ïa kane ka video kaba long ka jingjop ruh kumjuh.
To u Blei un kyrkhu ïaphi nalor na tbian bad phin ïoh ka met ba koit ba khiah.
"Katei ka nongrwai ka ai khublei ruh ïa u Bah Daniel Thangkhiew, Bah Pius Marwein, Bah Bindo Lanong, Bah Charles Pyngrope, ka Windermere Resorts, Kong Elizabeth Marbaniang, Kong Melanie Pariat, Kong Ibapynhun Kharmih, Bah Kit Warbah, Bah Balajied Sungoh, Bah Aleric Terry, Bah Yoomiki Thangkhiew, Bah Banjop Nongbri bad Bah Khambor.
:Ka jingrwai Khasi ba dang shu dep pyllait paidbah myn ha ka 21 tarik, Lber 2023, ka “Ri La Akor", ka dei ka jingrwai kaba la rwai da ki nongrwai Khasi, kynthup ïa u Banseng Sohïong bad u Ebeneezer Lapang.
Katei ka jingrwai ka dei shaphang ka khana jong kito kiba la leit jingleit jngai bad ki la jngai na la ïing na ka bynta ban pyn urlong ïa ka jingphohsniew jong ki.
Ki kyntien jong katei ka jingrwai ka pynïoh ïa ka jingkyndeh ka mynsiem bad jingkhuslai, kaba dei shaphang ka jingsdang ïa ka lynnong ba thymmai ha ka jingim, khamtam ka jingiehnoh baroh kiba kongsan ha la ïing lajong.
Kane ka jingrwai ka sngewtynnad ban sngap, ha kaba ïadei bad ki kyntien jong ka bad kaba pynïoh ïa ka jingmut jong ka jingsngewtynnad ban leit jingleit.
Ki dkhot jingrwai ki pynkhring bad ki pynkynmaw ïa ka ïing ka sem, ha ka por ba ngi la jngai na la ïing bad na ki baieid bathoiñ kiba ngi ieid.
Ha kaba khatduh, kane ka jingrwai ka pynshlur ïa ki briew ba kin leit jingleit jngai bad pynurlong ïa ka jingphohsniew jong ki sha kawei pat ka ri nongwei.
Ka pynsah jingkynmaw ruh ba lada ka lynti kaba ngi ïaid, ka don jingeh, hynrei ka don ka bor jadu shaphang ka jingsngew samla bad bun ka jingkyrmen bad ka pyrthei kaba itynnad.
La ring ïa kane ka video da ka jingpyndonkam da ka kti ban bat ïa ka smartphone camera ha Delhi NCR, Gurgaon & Ri Bhoi.
Ïa ka Drone Footage & Video Editing, la shimti da ka kompeni@tyrchiahcreatives8716 shna ïa kane ka jingrwai da u Ebenezer Lapang bad ki nongak ha kane ka jingrwai dei u Banseng Sohiong bad u Ebenezer Lapang.
La thoh ïa katei ka jingrwai da u Amunick bad ïa ka recording, Mixed & Mastered, la shimti da ka kompeni Versify.
Ïa ka Beat Prod, la shimti da u Dezanz Ronhaluz.
Kane ka kynhun ka ai khublei ïa u Mewanaibiang Kharlukhi, u Marshal Rympei bad u James Rynghang.
Ka ophis treikam jong ka District Sports Officer, West Khasi Hills District, Nongstoin kan sa pynlong ïa ka jingïalehkai 28th Chief Minister District Level Inter School Athletic Meet 2023 hapoh West Khasi Hills District ka ban sdang naduh ka 19 haduh ka 21 tarik Ïaiong 2023 hapoh madan NDSA, Nongpyndeng Playground, Nongstoin.
Ïa ki phorm lah ban ïoh napoh ka ophis treikam jong ka DSO, Nongstoin bad lah ban thep ruh hapoh ka ophis treikam jong ka DSO hapoh ki por ba long trei.
Ka tarik kaba khatduh ban pynpoi ïa ki phorm kan long ha ka 10 tarik Ïaiong 2023.
Ym ym pdiang ïa kiba wan thep hadien jong ka por ba la buh.
Ha kane ka Inter School kin don ki jingïalehkai kiba pher bapher, kynthup ïa ki jingïalehkai jong ki shynrang kiba hapoh 18 snem (Under – 18years Boys) (12 Events), 100M,200M,400M,800M, 1500M,3000M, Long Jump, High Jump, Shot Put (5.00Kg), Discuss (1.5 Kg), Javelin (700 gms), Medlay Relay, katba na ka bynta ki khynnah kynthei kiba hapoh 18 snem (Under – 18years Girls) (12 Events) ki long ha ka 100M,200M, 400M,800M,1500M,3000M, Long Jump, High Jump, Shot Put(3.00Kg), Discuss (1.
Kg), Javelin (500 gms), Medlay Relay.
Na ka bynta ki khynnah shynrang kiba hapoh 16 snem (Under – 16years Boys) (11 Events), ki jingïalehkai ki long 100M,300M, 800M,2000M, Long Jump, High Jump, Shot Put (4.00 Kg), Javelin (600 gms), Discuss (1.250 Kg), Medlay Relay, Hexathlon (Six Events) (100M, Long Jump, Shot Put (4.
Kg), High Jump, Javelin Throw (600 gms) & 1000 M) katba ha kane kajuh ka thup jong ki kynthei (Under – 16years Girls) (11 Events) ki long 100M, 300M,800M, 2000M, Long Jump, High Jump, Shot Put (3.00Kg), Discuss Throw (1.
kg), Javelin Throw (500 gms), Medlay Relay, Hexathlon (Six Events) (100M Long Jump & Shot Put (3.
Kg), High Jump, Javelin Throw (500 gms) & 800 M.Bad ha ka thup jong ki khynnah shynrang kiba hapoh 14 snem (Under- 14years Boys) (6 Events), ki jingïalehkai ki kynthup ïa ka 60M,600M, Long Jump, High Jump, Shot Put(3.00.
kg), Kids Javelin Throw (300 gms) bad ha ka liang jong ki kynthei (Under -14years Girls) (6 Events) ki long ha ka 60M,600M, Long Jump, High Jump, Shot Put (2.
kg), Kids Javelin Throw (300 gms).
Ki nongïalehkai (kyn-thei bad shynrang) kiba hapoh 14 snem  kin dei kiba la kha hapdeng ka 30-11-2009 bad 30-11-2011.
Katba ki nongïalehkai kiba hapoh 16 snem (Under–16yrs) kin dei kiba la kha hapdeng ka 30-11-2007 bad 30-11-2009.
Bad ki nongïalehkai kiba hapoh 18 snem (Under–18yrs) kin dei kiba la kha hapdeng ka 30-11-2005 bad 30-11-2007.
Na bynta ki jingtip kiba kham bniah phi lah ban phun ha kine ki nombar jong i Kong B.Syiem – 9402300795 bad i Kong V.
