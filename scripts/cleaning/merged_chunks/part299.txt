Kaba kham sngew-sarong ka long ba u samla Banpynshngain Shyng-wan uba la ïashim bynta ha ka thup 50 M freestyle (shynrang) u la khur ruh ïa ka nam kum u ‘fastest swimmer’ lane uta u nongjngi ba sted tam ha kane ka jingïakob baroh kawei.
Ha katei ka jingleit ïashim bynta, ka jylla lyngba ka MSA, ka la ïoh ban khur 2 tylli ki takma ksiar, 3 tylli ki takma rupa bad 13 tylli ki takma rnong.
Ka All Inidia Football Federation (AIFF) kaba dei ka synjuk kaba khmih ïa ka kam ïalehkai ha India ka la pyllait ïa ka kyrteng jong ki nongïalehkai ka ri kaba dei na ka bynta ka thup jong ki khynnah kiba hapoh 16 snem ki ban ïashim bynta ha ka lympung SAFF Championship ha une u bnai ban wan.
Ïa kane ka lympung yn sdang naduh ka 1 tarik haduh 10 Nailur ha Thimpu, Bhutan ha kaba 2 ngut ki khynnah na ka jylla Meghalaya kiba kynthup ïa u Manbha Kupar Malngiang bad u Aiborlang Kharthangmaw ki la shah jied ban leit ïakhun sha katei ka lympung.
Ïa kane ka kynhun yn lamkhmat da u Coach Ishfaq Ahmed.
Ka India ka la ngat ha ka Group A ryngkat ka Nepal bad Bangladesh.
Katba ha ka Group B ka kynthup ïa ka Bhutan kaba dei ka ri kaba pdiang (host) ïa kane ka lympung kynthup ïa ka Maldives bad Pakistan.
Na ka bynta ka jingkilan met, la sdang naduh u bnai Naitung ha Srinagar ha kaba la jied palat 50 ngut ki nongïalehkai na ki san tylli ki zone ha kylleng ka ri.
Ki kyrteng jong ki khynnah na ka bynta kane ka lympung ban sa wan ki long u Rohit, Aheibam Suraj Singh, Arush Hari, Ngariyambam Abhijit, Mohammed Kaif, Yaipharemba Chingakham, Usham Thoungamba, Vumlenlal Hangshing, Chingtham Renin Singh, Karish Soram, Newton Singh, Kangujam Yoihenba Meitei, Levis Zangminlun, Bobby Singh, Abdul Salha, Ngamgouhou Mate, Vishal Yadav, Manbhakupar Malngiang, Md Arbash, Ningthoukhongjam Rishi Singh, Ahongshangbam Samson, Lairenjam Bharat, bad u Airborlang Kharthangmaw.
U Bah Hamlet Dohling u ba dei u General Secretary barim jong ka Khasi Students Union Seng kmie  mynta ka sngi ka 26 tarik Nailar 2023 u la ïoh ban wan plie pyrda noh ïa ka lympung ïalehkai kynjatbol bala pynlong da ka seng KSU Mawkyrwat Circle South West Khasi Hills District ba la tip kum ka " Maitshaphrang under 16 Football League 2023 " da ka ba buh ruh ïa ka phang," Hooid ïa ka Sports, Raimaw Raiding ngin kiar ban ong Em ïa u Drugs" kaba ki la pynlong ha Madan MDSA Mawkyrwat.
U Bah Hamlet Dohling haba kren kum u Kong san u la ong “ka jingpoi ban rung kum u dkhot jong ka KSU dei lyngba ba nga ieid ïa ki kam ïalehkai Sports ne ïalehkai kynjatbol da kaba u la leit ïa shim bynta ha ka lympung ïalehkai kynjatbol bala pynlong da ka seng KSU ha Madan Students ha u snem 1993 bad nangne nga la sdang ban rung dkhot ban trei ïa shibun ki kam  naka bynta ka jaidbynriew kum u dkhot jong ka seng KSU.Namarkata u la pynpaw ka jingsngewnguh ïa ka KSU Mawkyrwat Circle ba kala pynlong kum ïa kine ki lympung ïalehkai kynjatbol khamtam ban buh ïa ka thong ban ong “Em ïa u Drug" namar ka seng KSU ka dei kata ka seng kaba peit ïa ka bha ka miat bad ruh ia ki jingeh kiba ktah ïa ka jaidbynriew ban ruh ban peit ïa ka jingbit jingbiang jong ki khynnah bad ki samla pule bad ruh hakaba ïa dei ban kyntiew ïanki samla ha ki kam ïalehkai Sports.
Namarkata u la kitbok kit rwiang ïa ka seng bad ïa ki khynnah kiba la ïoh ban ïa shim bynta ha kane ka lympung ïalehkai kynjatbol ba kin lah ban sei ïa ki sap ki jongki da ka jing trei shitom namar ba ha kum kine ki juk mynta ki kam ïalehkai sport kam dei shuh tang ka kam ban ialehkai sngew tynnad kum ha por bala dep hynrei ka dei ruh ka wei ka lad ban ïoh kam ïoh jam bad ruh ban lait na shibun ki jing mlien kiba sniew.
U Bah Forwardman Nongrem u la ong ba ka jing thmu ban pynlong ïa kane ka lympung ïalehkai kynjatbol ka long kum shibynta ban lah ban kyrtiew ïa ki samla haki kam ïalehkai Sports bad ruh ba ki samla ba sdang khie san kin lait na shibun ki jing mlien ba sniew kham tam ia u Drugs.
Ka Umjaraiñ Hot spring bad ka Mawpait FC (Rangthong)  ki la ïoh ban ïalehkai sdang ha kane ka lympung ïalehkai kynjatbol ha kaba ha kane ka jingïalehkai hapoh jong ka madan kim shem la ïoh ban thep ïa ki kol ki jong ki watla ki la pyrshang bunsien ban thep ia ki kol ki jong ki bad haduh ba kut ka jingïalehkai baroh ar tylli ki kynhun kim shem lah ban thep ïa ki goal da 0 la 0 goal.
Ha shwa ban sdang ka jingïalehkai la ïoh ban pynlong ka jingïalang ba lyngkot ba la pynïaid da u Bah  Renolricky Iawphñiaw Sports Secretary KSU Mawkyrwat Circle, bad ka jingkren lyngkot na u Bah Forwardman Nongrem President KSU SWKHD, Bah Damang Syngkon DSO SWKHD bad na u Bah Hamlet Dohling u ba long kum u kongsan ha kane ka sngi ha ryngkat da ka jingsakhi lang ki paidbah bad ki katto katne ki dkhot jong ka KSU.Ka  Ophis jong u District Sports Officer (DSO) South west Khasi Hills District mynta ka sngi kala ïoh ban pynhap pyrda noh ïa ka  2nd Inter school Mawpoiñ Tournament and Tug of War  Competition 2023 kaba la pynlong ha Madan MDSA Nonglang South West Khasi Hills District ha kaba u Bah T.Lyngwa Deputy Commissioner SWKHD u la long kum u kongsan  ha kane kane ka sngi ha ryngkat daka jing ïa donlang ruh u bah Damang Syngkon DSO SWKHD bad ki wei de ki ophisar sorkar.
Ka jing pynlong ïa kane ka lympung ïalehkai ka long ruh kum shibynta ban  rakhe ïa ka National Sports day kaba dei  mynta ka sngi ka 29 tarik u Nailar 2023.
Lah ruh ban kdew hangne ba ka  Mawpoiñ bad ka jingïatan tyllai, ki dei ki jingïalehkai kiba la rim bha bad kiba pynshongshit bad pynitynnad ïa ki nongpeitkai  hynrei kine ki jingïalehkai ki la sdang ban jah noh katba nang ïaid ka por, bad ka donkam namarkata ban pynkhie im bad ban sdang ban kyntiew biang ïa kine ki jingïalehkai kiba lehse lada don sa ki aiñ ki ban pynïaid ïa kine ki jingïalehkai ki lah ruh ban kylla long ki jingïalehkai kiba  paw hadien habud,Haba kren ha ka jingïalang u Bah  Lyngwa u la ong ba ryngkat ha baroh kawei ka Ri la rakhe ïa kane ka National Sports Day bad ha kane ka dong ka thaiñ la jied ïa ka Mawpoiñ bad Iatan tyllai kiba long ki jingïalehkai kiba kham pher bad kiba la rim da ka jingthmu ban kham pynbha bad pynkhie im biang ïa ki.
U la ai mynsiem ïa ki khynnah ban pynmlien ban ïaleh ïa kine ki jingïalehkai khnang ba kin ïoh ïa ka jingjop.
Ha kajuh ka por u la pynshlur ban shim khia ha ka sports namar ym tang ba ka pynkhlaiñ ïa ka met ka phad hynrei ka ïarap ban pyllait ïa ki na ki jingmlien kiba sniew.
U la ïaroh ïa ka jingtrei shitom jong ki nonghikai kiba la shimkhia ha kaba kyntiew ïa ka jingïalehkai sports ha kane ka dong ka thaiñ bad u khmih lynti ba da ka jingdon bun ki nongïashimbynta ha kine ki jingïalehkai yn lah ban pynkhie im pat ïa kine ki jingïalehkai kiba la rim bha.
Ha ka jingïalehkai naka bynta ka Mawpoiñ, naka liang ki shynrang ka Modern Accademy Secondary skul Rangmaw kala ïoh rah ïaka nam jop da kaba ka la ïoh 47 poiñ  pyrshah ïa ka Phlorosy Dew Secondary School 43 poiñ.
Bad Naka liang ki Kynthei,  ka Little Star Higher Secondary School kala ïoh ïa ka nam jop da 42 poiñ pyrshah ïaka Nonglang Secondary School 25 poiñ.
Ha kaba phai pat haka jingïalehkai Tug of War (tan tyllai) ka Nativity H.S School kala ïoh rah ïa ka nam jingjop baroh ar tylli ki kynhun jong ki kynthei bad shynrang ha kaba naka liang ki shynrang ki la ïoh ban ïalehkai pyrshah bad ka Rangthong Christian Higher Secondary School.
Bad kumjuh naka liang ki Kynthei ka Nativity H.S School ka jop pyrshah ïa ka Little Star Higher Secondary Mawkyrwat South West Khasi Hills District.
Ka Khadsawphra College, Mairang, Shillong College bad St.Anthony’s College ki la ïoh ïa ka jingjop ha ka jingïakhun na ka bynta ka lympung ïalehkai phubol ba la pynlong da ka skulbah NEHU ïa kaba la tip kum ka ‘Inter College Football Tournament’ ba la pynïalehkai ha madan SAI kaba don ha kut jong ka NEHU, Shillong.
Haba phai ha ka jingïakhun, ka Khadsawphra College, Mairang  ka la pynliem ïa ka NEHU, Shillong kaba dei ruh ka skulbah kaba la pdiang (host) bad pynlong ïa kane ka lympung da 3-1, ka Shillong College ka la pynliem ïa ka Ri Bhoi Synod College, Umsning da 6-0 bad ka  St.Anthony’s College, Shillong ka la pynliem ïa ka Morningstar College da 5-3.
Ki jingïakhun quarter phainal ba mynta ka sngi, ka 29 Nailar kan long hapdeng ka Seng Khasi College, Shillong pyrshah ïa ka Kiang Nangbah Govt.
College, Jowai ha ka por 8.00 mynstep, ka Shillong Commerce College, Shillong  pyrshah ïa ka St.Edmund’s College, Shillong por 10.00 baje mynstep bad ka Shillong College, Shillong pyrshah ïa ka Khadsawphra College, Mairang por 12.00 baje mynsngi.
Shi bynta ban ai mynsiem ïa ki khynnah bad samla Ïalehkai jong ka jylla, ka Tnat Ïalehkai (Directorate of Sports and Youth Affairs) jong ka Jylla, ryngkat ka jingdon u Myntri ba khmih ïa ka kam Ïalehkai, u Bah Shakliar Warjri  ka la pynkup burom kyrpang ïa ki nongïalehkai ka jylla ha ka sngi ba rakhe ïa ka sngi ‘National Sports Day’ ha madan JN Stadium Polo Shillong.
Ha kane ka sngi kaba kyrpang na ka bynta ki nongïalehkai, la pynkup burom haduh 135 ngut ki nongïalehkai ha ki jait jingïalehkai bapher bapher.
La wan ban ïadon ryngkat ruh da ka Kong Ampareen Lyngdoh (Myntri), Kong Isawanda Laloo (Director Sports & Youth Affairs), Bah Methodius Dkhar (MLA Mawshynrut Constituency), Bah Joh F.Kharshiing (President MSOA), ki kmie ki kpa lem bad kiwei kiwei.
Na ka liang u Bah Shakliar uba dei u Kongsan ha kane ka sngi, u la ai ka jingïaroh ïa baroh ki Deputy Commissioners (DC) na 12 tylli ki distrik ha ka jylla na ka bynta ka jingtrei shitom bad ka jinglah jong ki ban shimkhia ban pynurlong bad ban pynseisoh ha kane ka sngi.
U la ai ruh ka jingïaroh ïa ki samla bad ïa baroh ki nongïalehkai ban shim kabu ïa ki jingai jingïarap ka sorkar bad ban ïashim bynta ha ki kam ïalehkai bapher bapher.
“Ka Sorkar mynta ka la leh ïa kaba bha tam ban pynbiang na ka bynta ki jaka ïalehkai ïa ki Nongïalehkai ban kyntiew ïa ka sap jong ki.
Ka sorkar ka la leh ruh ïa kaba donkam na ka bynta ki samla ba kin don ïa ka jingsngewtynnad ha ka kam ïalehkai" la ong u Bah Warji.
U la ban ruh ba kim dei ban shim ïa ka kam ïalehkai (Sports) tang kum ka jingsngewtynnad ban leh, hynrei ba ki lah ban im nangta, u la ong ruh ba ka sorkar kan leh ïa kaba bha ban pynurlong ïa ka jingangnud jong ki samla.
“Nga ai mynsiem ïa iwei pa iwei ba phi dei ban pynleit jingmut ha ka thong bad ban ym kynran ‘dien.
Nga ngeit ba ryngkat bad ka jingtrei shitom bad ka jingaitilut jong phi ha kawei ka sngi ngin ïohi ïa ki samla jong ngi ha ki rynsan ba heh ha ka ri bad ha ka pyrthei" u la ong biang.
Ha kane ka sngi la pynshongshit ruh da ka jingïalehkai paralok hapdeng ka kynhun Officers FC bad MLA FC, bad ka jingïakhun ka la kut noh ha kaba ka kynhun ki Ophisar ki la jop da 5-0 ïa ki MLA.Ki nongïalehkai Kickboxing ka jylla hapoh ka shatri jong ka Meghalaya State Kickboxing Association (MSKO) kiba la leit ban ïashim bynta ha ka World Association of Kickboxing Organizations (WAKO) National Kickboxing Championship 2023 Children, Cadets & Juniors ki la wan phai noh mynta ka sngi ka 30 Nailar ryngkat 10 tylli ki takma.
Ïa katei ka lympung na ka bynta ki khynnah, la sdang naduh ka 23 tarik mynta u bnai haduh ka 27 tarik ha Ranchi, Jharkhand.
Ha katei ka jingïaleit shim bynta, jylla ka la ïoh ban khur 5 tylli ki takma ksiar, 2 tylli ki takma rupa bad 3 tylli ki takma rnong.
Ka khubor ba sngewtynnad halor ka jingleit ïashim bynta ha katei ka lympung ka long ba ka jylla ka la ïoh ïa ka khusnam ba kyrpang ha kaba u Ryan Mukhim uba dei u khynnah skul jong ka Eriben Presbyterian Secondary School, Nongthymmai, Jyllishop u la ïoh ban khur ïa ka nam ‘Youngest Athlete’ lane u nongïalehkai ba dang khynnah tam ha katei ka lympung baroh kawei, ha kaba u dang don 6 snem ka ‘rta.
Hadien ka jingïohrung semi phainal ba nyngkong jong ka St.Anthony’s College, Shillong hynnin ka sngi ka 28 Nailar, mynta ka sngi ruh ka Seng Khasi College, Shillong, ka St.Edumund’s College Shillong bad Shillong College ki la ïoh ban rung (qualified) sha ka semi phainal jong ka lympung ‘Inter College Football Tournament’ ba la pynlong da ka skulbah NEHU, Shillong bad ïa kaba la pynïalehkai ha madan SAI kaba don ha kut jong ka NEHU, Shillong.
Ha ka jingïakhun ba nyngkong (por 8 baje mynstep) ka Seng Khasi College, Shillong  ka la ïoh ïa ka kabu ban jam sha shiliang jong kane ka lympung lyngba ka jingpynliem ïa ka Kiang Nangbah Govt.
College, Jowai da 1-0, katba ha ka jingïakhun ba bud, ka St.Edmund’s College, Shillong ka la pynliem noh ïa ka Shillong Commerce College, Shillong lyngba ka penalty, kata da 11-10.
Katkum ka jingïakhun ha ka minit ba la buh kine ki kynhun ki la ïakhaid noh da 1-1 hynrei lynga ka  jingïoh kabu da ka penalty, ka Edmund’s ka la rung sha ka semi phainal jong kane ka lympung ba 10 sngi.
Bad ha ka jingïakhun ba khatduh, ka Shillong College, Shillong ka la pynliem ïa ka Khadsawphra College, Mairang da 5-3.
Ka jingïakhun semi phainal ba nynkong mynta ka sngi kan long hapdeng ka Seng Khasi College, Shillong pyrshah ïa ka St.Anthony’s College, Shillong ha ka por 9.00 baje mynstep bad ka Shillong College pyrshah ïa ka St.Edmund’s College, Shillong por 11.00 baje mynstep.
Hadien 9 sngi ba la ïaid ka jingïakhun kaba itynnad, ka Shillong College bad St.Anthony’s College Shillong ki la ïoh ban jam sha ka phainal jong ka lympung ‘Inter College Football Tournament’ ba la pynlong da ka skulbah NEHU, Shillong bad ïa kaba la pynïalehkai ha madan SAI kaba don ha kut jong ka NEHU, Shillong.
Ka jingïoh kabu ka Shillong College ban ïoh rung (qualified) sha ka phainal jong kane ka lympung ba 10 sngi ka long hadien ba ka khlem mad ïa ka nam rem ha baroh ki jingïakhun ïa kaba la sdang naduh ka 21 tarik mynta u bnai bad hadien ba la lah ban pynliem ïa ka St.Edmund’s College Shillong da 6-1 ha  ka jingïakhun semi phainal.
Katba ka St.Anthony’s ka ban sa ïakhun phainal shibit ha ka por 10 baje pyrshah ïa ka Shillong College ka la lah ban pynliem noh ïa ka Seng Khasi College da 3-1 kaba dei ka jingïakhun semi phainal ba khatduh jong kane ka lympung.
Ka jingïakhun phainal jong kine ki 2 kynhun kan long ha kajuh ka madan, kata ha madan SAI kaba don ha kut jong ka NEHU, Shillong.
Ka Shooting Association of Meghalaya (SAM) hadien ba ka la pynkut noh ïa ka lympung ïakop siat suloi ba la tip kum ka “10th North East Zone Shooting Championship" ba la pynlong ha Assam Regimental Centre, Happy Valley, Shillong ïa kaba la sdang naduh 20 haduh 27 tarik bad ba la pynkut ha ka 27 Nailar, ka la pynpaw ïa ka jingsngewnguh ïa ka ssam Regimental Centre, Happy Valley, Shillong, ki nongbishar jong ka ISSF ki nongïalam bad baroh ki nongïashim bynta ha kane ka lympung kaba jop bad kaba seisoh.
Ha katei ka jingïakob, ka Assam ka la rah ïa ka nam lahduh ha kaba ka la khur 27 tylli ki takma ksiar, 13 tylli ki takma rupa bad 13 tylli ki takma rnong.
Ka Mizoram ka la khur 18 tylli ki takma ksiar, 10 tylli ki takma rupa bad 9 tylli ki takma rnong, ka Assam Rifles Marksmen ka la khur 12 tylli ki takma ksiar, 8 tylli ki takma rupa bad 9 tylli ki takma rnong katba ka Meghalaya ka la khur 3 tylli ki takma ksiar, 6 tylli ki takma rupa bad 4 tylli ki takma rnong bad ka Nagaland ka la khur 6 tylli ki takma rupa bad 3 tylli ki takma rnong.
La sam ruh ïa ki khusnam ba kyrpang sha ki nongïalehkai kiba duna ka bor ïohsngew.
Ïa kitei ki khusnam bad ki syrnod la sam da u kongsan, u Peter J.P.Hanaman, IPS, Retd, dkhot, Human Rights Commission Shillong bad uba dei ruh u DGP barim ka Meghalaya.
Ha ka jingai jingkren, na ka liang u kongsan u la ai ka jingïaroh bad ka jingai mynsiem ïa baroh ki nongïashim bynta kiba la trei shitom bad kiba la pynlut ïa ka por bad ka bor jong ki ha kane ka jingïalehkai.
U la ban ruh ba la ‘i donkam ban pynlong ïa ki rynsan kum kine ban kyntiew ïa ki nongïalehkai ha kane jingïasiat suloi.
U la ong ruh ba ki nongïalehkai ki dei ban ïashim bynta sha kiwei pat ki rynsan shabar na ka bynta ban kyntiew ïa ka jinglah jong ki.
U la kdew ruh ba ka jingseisoh ha kane ka liang kan dei ruh lyngba ka jingkyrshan jong ka sorkar.
Na ka liang u Bah John F.Kharshiing, uba dei ruh u President jong ka SAM u la ai ïa ka jingkren bad ka jingaikhublei ha katei ka sngi.
Kumba 270 ngut ki nongïalehkai na ki hynriew tylli ki jylla jong ka thaiñ shatei lammihngi ki la wan ban ïashim bynta ha kane ka lympung, kynthup na ka jylla Meghalaya, kaba pynlong ïa kane ka lympung, ka Assam, Manipur, Mizoram, Nagaland bad Arunachal Pradesh.
Ki jingïakob siat ha kane ka lympung ki kynthup ïa ka 10m rifles & pistol, 25 m pistol, 50m rifle open sight & peep sight bad ka 50m pistol na ka bynta ki shynrang bad kynthei.
U Amarnath Sharma bad u Taufique Ali kiba la khur ïa ka kyrdan ba nyngkong bad ba-ar jong ka lympung Meghalaya Billiards & Snooker State championship kaba 16 ïa kaba la pynlong ha ka jylla bad ba kin ïoh ïa ka kabu ban mihkhmat ia ka jylla sha ka Games Games bad National Billiards – Snooker Championship ïa ka yn sa pynlong ha ubnai Naiwieng bad Nohprah ha Madya Pradesh.
Haduh 48 ngut ki nongïalehkai Billiards & Snooker ki la wan ban ïashim bynta ha kane ka lympung ba la pynkut ha ka 29 Nailar.
Ka Shillong College ka la ïoh ban rah ïa ka nam lahduh jong ka lympung ïalehkai phutbol ba la pynlong da ka skulbah NEHU ïa kaba la tip kum ka ‘Inter College Football Tournament’, ïa kaba la pynïalehkai ha madan SAI kaba don ha kut jong ka NEHU, Shillong.
Ïa kane ka lympung phutbol ba 10 sngi  na ka bynta ki shynrang la sdang naduh 21 tarik Nailar.
Ha kane ka sngi ba pynkut ïa kane ka lympung la wan ban don ryngkat da u Registrar jong ka NEHU, u Prof.S.R.Joshi bad u Bah Brightstarwell Marbaniang (Mawlai Constituency) kum ki kongsan bad ki la sam ruh ïa ki khusnam sha kine ki kynhun ba iakhun phainal.
La synran bad pynshngain shuh shuh ha kane ka sngi da ka jingdon ryngkat jong u Prof.L.Kma, Director In-charge, Sports Department, NEHU, Prof.K.Debberma, Department Pol.
Science, NEHU, Dr.(Mrs) C.Mukhim, Chief Medical Officer &  In Charge, Health Center, NEHU, u Raj Mallick, Deputy Registrar (Exam), NEHU bad u Shri N.Das, Asst.Director (PE & Sports) uba dei ruh u Organising Secretary jong kane ka lympung.
Ki khynnah ïalehkai phutbol jong ka jylla (Meghalaya State Foootball) kiba kynthup ïa ki Junior bad Sub Junior  (ha ka liang jong ki shynrang) kin sa leit ban ïashim bynta ha ka lympung National Football Championship 2023 ba la pynlong da ka All India Football Federation (AIFF) ka ban sa long ha Odisha bad West Bengal mynta u bnai.
Ha ka thup jong ka Junior (ki khynnah ba hapoh 16 snem) ka jingïakhun kan long naduh 5  tarik mynta u bnai ha Bhubaneshwar, Odisha bad yn kut ha ka 15 tairk katba na ka bynta ka Sub-Junior (hapoh 14 snem) kan sdang ha ka 3 tarik haduh 13 tarik ha Malda,West Bengal.
Ha ka 30 Nailar, na ka liang ka Youth Development Cell Meghalaya Football Association kaba dei ruh ka synjuk kaba la pynbit pynbiang na ka bynta kine ki 2 kynhun kiba ban leit ïashim bynta sha katei ka lympung ka la pynlong ïa ka program ban ai mynsiem bad kitbok ia kitei ki khynnah ka jylla  ha madan MFA turf Polo, Shillong.
Kum ban shu pynkynmaw, ka Meghalaya ka la rah ïa ka nam lahduh jong katei ka lympung ha  Kalyani ha u snem 2018 bad mynta ki khynnah ïalehkai jong ka jylla kin leit ban ïakhun kum ki lahduh da ka jingshlur watla ki ïoh khyndiat ka por ban ïa kilan met lang namar ka jingpynslem jong ka AIFF ban pyntip ïa ka tarik ïalehkai.
Baroh 2 kynhun kin hap ha ka Tier 1 bad ha kane ka kynhun kin don kiba khlaiñ tam kynthup ïa ka Mizoram, Karnataka, Punjab, Kerala bad kiwei kiwei.
:Ka jingrwai Khasi, kaba kyrteng ka “Nga da thrang" ka dei kaba la dep pyllait paidbah ga ka 14 tarik, Nailar 2023 ha Sohryngkham.
Ïa katei ka jingrwai, la shna da u Tyngshaiñ Mylliemngap bad pynmih da u Ri-Ai (Ki khlur Production).
La ring ïa katei ka jingrwai bad edit da u Wonderson Mylliemngap.
U Asst nongring ne Videographer, dei u Larry DC Kharmalki, katba la shimti ban pynïaid ïa ka Drone, da u Shallborn Paul Kharumnuid.
La rekod ïa katei ka jingrwai bad pynbit pynbiang da u KitzB Prince Sari bad rwai da u KitBPrince bad ka Ibanlumlang Kyntla.
La thaw ïa katei ka jingrwai da u Wanshanbor Kyntla bad shim bynta da u tyngshop ka Khasi, u Highstar Mylliemngap bad ka puron, ka Florentina Sun.
La hikai shad ïa katei ka jingrwai da u MewanPyndap Khariap bad u Makeup Artist, dei u Damebanshan Lyngdoh, la pynbiang ïa ki jingtbeh ding ne light da u Cleverson bad u Nobel.
La synran ban shim bynta lang ha katei ka jingrwai da u Mewanpyndap Khariap, Openjoy Mylliemngap, Rimaka Kharumnuid bad ka Armisha Kharbuki.
Ki nongtrei jong kane ka jingrwai ki kynthup ïa u Cleverson Kharduit, Nobel Kharumnuid, Badei Kharmalki, John B Warshong, Ebarson k.
Mujai, March W Pyngrope, Max K buli/ Nahnah Kharpran, Precious Kharmalki, Bijoyson Mylliemngap bad u Peace Kharpran.
Katei ka kynhun ka ai khublei ïa ka Junita Khonglam, Kynsai Dkhar, Jessy Kharumuid bad u Kynum, Aiom Ksiar Dhaba, Camelia Homestay, A.Warbah….
bad na ka bynta kito baroh ba peit ïa kane ka jingrwai bad ki nong subscribe.
:Ka jingrwai Khasi ba thymmai, ka “Khyllipmat" ka dei kaba la dep pyllait paidbah ha ka 14 tarik, Nailar 2023.
Ïa katei ka jingrwai, la rwai, thaw bad thoh da u Kupar Shadap bad la dep rekod ha @B4NDIT Studio, katba ïa ka jingring ïa katei ka video, la shimti da ka Kiki Studio.
Ka Make-up Artist dei ka Genevieve Nongrum bad la pynwandur ïa ki riam ki beit da ka Lahun bad Kupsha.
Ha katei ka jingrwai, la shim bynta da u tyngshop ka Khasi, u Kupar Shadap bad ka puron, ka Mary Joan Nongrum.
Katei ka kynhun ka ai khublei ïa u Bah James Pariat, Bah Dominic (Green Cafe), Bah Hector Marwein,Bah Kiki Garod, Bah Dj Wanshan, Bah Melambha Pyngrope, Kong Genevieve Nongrum bad ka longïing, Kong Bala Angela Nongsiang, Kong Eureka Kharmalki, Kong Erica Kharmalki, Kong Mary Joan Nongrum, Bah Armstrong Shadap bad u Bah Daiaki Shadap.
:Ka jingrwai Khasi ba thymmai, ka “Ah Kane Ka Ri Jong Ngi", ka dei kaba la dep pyllait paidbah ha ka 14 tarik, Nailar 2023 ha Nongstoin.
La shim ïa ka sur jong kane ka jingrwai na ka jingrwai Hindi, ka “Yeh Jo Des Hai Tera bad ka Maa Tujhe Salaam", ba la rwai bad thaw da u nongthaw jingrwai, u A.R Rahman.
Katei ka kynhun ka ai khublei ïa u Michael John Nongkhar, Hamar Rongrin bad baroh ki kmie ki kpa jong ki khynnah skul.
Ka klob Shillong Lajong ka la pynbna paidbah lyngba ki rynsan social Media ba ka la dep ban soi ia u Daniel Concalves u ‘rangialehkai na ka ri Brazil.
Watla ka jingiakhun ha ka lympung Durand Cup mynta u snem kam long kaba seisoh hynrei da ka jingthmu ban pynpoi jngai ha ka lympung I-League 2023-24, kane ka klob ka la wanrah ia une u ‘rang-ialehkai uba dei ruh u nongialehkai ‘bar ri ba nyngkong ba kane ka klob ka la soi ha shwa ban sdang ka I-League mynta u snem.
Ka Mawlynrei SC ka la mad ïa ka jingjop ha ka jingïakhun jong ka lympung SSA U-20 4th DIVISION Football League 2023 pyrshah ïa ka Dilingiem YSCWA lyngba ka jingïoh ban thep kol jong u Justin Marboh ha ka minit ba 44.
Ia kane ka lympung la pynlong ha madan 3rd Ground MFA Turf Polo, Shillong.
Ka jingïakhun ba mynta ka sngi, ka 2 Nailur kan long hapdeng ka Madan S&CC pyrshah ïa ka Lumpyngngad SC ha ka por 4 baje janmiet bad ka jingïakhun ba ar kan long hapdeng ka Laitumkhrah SC pyrshah ïa ka Nongkolew SC ha ka por 5:30 janmiet ha kajuh ka madan.
U Bah Ardent Miller Basaiawmoit, u MLA bad u President ka Voice of the People Party (VPP), u la ong ba kan bha ïa ki nongïalam, ka Khasi Hills Autonomous District Council (KHADC) ba kin hiar sha Iewduh bad kin kylli na ki nongrep bad ki nongkhaïi ba ka jingïapynbeit ka ba la shim ha u snem 2014 ka dei ka jingduhnong ne ka jingkyrkhu ïa ki.
Ïa kane u Bah Ardent Miller Basaiawmoit, u la kren hadien ba ki nongïalam ka KHADC ki  la kynnoh ba ka jingot kilo ka dei ka jingbthah ka ba la mih ha u snem 2014 ha ka por ba u Bah Ardent M Basaiawmoit u dang long kum u CEM.Ha ba kren bad ki ladpathai khubor u Bah Ardent u la ong, “Ka long kaei kaei ka ba  thamula bad sngew birai kum ki riew rangbah kin ïa kynthoh khlem wad bniah, bad nga sngewtynnad ban ïohi ba ki khyllie ïa u snem 2014 ha ka por ba nga dang long kum u CEM, hynrei lada ki bud beit ïa kato ka jingpynbeit nga tharai kan ym don kano kano ka jingkhñium na ki nongrep halor ka jingot kilo".
“Ka don ka jingud jingkhñium na ki nongrep ki nongkhaïi ha ka ba nga la hiar sha Iewduh ban don ka jingïakynduh bad hadien ba la ïakren la ïatai la shem ka don ka jingduna na baroh ar liang bad ngi la pynbeit da ka wei ka sur ba ka District Council kan buh record ïa kane ka jingïakut", u la ong.
Haba kylli halor kane ka jingïapynbeit u la ïathuh “Ka la don ka jingpynbeit ha u snem 2014 hapoh 50 kg kan ym don ka jingot bad lada palat 50 kg ruh kin ot katkum ka jingpynbeit, hynrei kumba long mynta ka jingot kilo ka long ba lada ki nongrep ki wanrah 15 -20 kg ruh shu ot beit kata ka jingot ka dei ka jingñiew beiñ".
“Ka jingpynbeit  ka long da ka jingïamon lang ka jingot kam mut ki ot laki laka, bad ka dei ka rai ka ba la mynjur lang da ki nongrep bad ki nongkhaïi namar ha u nongrep kato ka jingshim rai ha u snem 2014 kam dei ka jingot hynrei ka dei ka jingïapynbeit", u la ong.
“Lada ka District council ka bud ïa ka jingbthah kan ym mih ka jingkhñium ka jingud bad ka jinghiar jong ki ka don kata ka jingot laki laka, ka jingñion beiñ ïa ki nongrep.
Ka jingkynnoh ka dei tang ba ki tieng  haba ki kren ïa kano kano ka kam kam long ka ba dei ban shu kynnoh beit tang na ka bynta ka election lane ka jingmyntoi seng saiñpyrthei hynrei ka dei ban leit kylli na ki nongrep ka jia aiu haka por ba u Bah Ardent u long kum u CEM hato kam long ka jingkyrkhu na ka bynta jong ki", u la ong.
U la bynrap shuh shuh “Ai ki nongrep bad ki nong khaïi kin jubab ïa kane ka jingkynnoh jong ki bad ha ka sngi ba nga la leit ruh ka don ka jingujor na baroh arliang bad kaei ka ba ngi ai jingmut ban leh hok na ka liang ki nongrep bad nong khaïi bad ka la beit kato ka jingïakynnoh, u paidbah u tip ki nongkhaïi ki tip kaei ka ba jia haka por u ba u Bah Ardent u long CEM , ngim leh shiliang ïano ïano ruh ka long thamula ban kynnoh ïa ki ne".
Ha ka jingsdang jong ka jingrakhe ka skul Jaiaw Presbyterian Higher Secondary School ïa ka jingdap 100 snem ka jingïaid lynti jong ka skul, u Myntri Rangbah ka jylla, u Conrad K Sangma, uba long ruh kum u Kongsan u la wan ban plie ïa kane ka jingrakhe ba la sdang mynta ka sngi ka 16 tarik Jymmang 2023.
U Myntri Rangbah haba kren ha kane ka jingplie kum u Kongsan, u la kdew shibun kiei kiei ki bynta ba kongsan jong ka skul ha kaba saindur ïa ki khynnah bad kaba dei ruh ka jingbtin lynti ïa ki khynnah ban long ka jingmyntoi ynda ki la heh la san na ka bynta ka imlang sahlang.
Haba kren ha kane ka sngi, u Conrad u la ong, “Ha kaba kut hi kam dei eh tang ban ïoh ïa ka kyrdan, hynrei ngi kum ka sorkar ngi pynpaw shai ba ngi kwah ban wanrah ïa ki nongshong shnong kiba don ka jingkitkhlieh, kiba aiti lut, kiba sheptieng ïa U Blei, kiba trei shitom, kiba stad bad ka pule puthi ka don ka bynta kaba kongsan ha kane".
U Myntri Rangbah u la kdew ruh halor ka jingdonkam naduh na iing na sem, na ka imlang sahlang, ka shnong ka thaw, ki Balang, ki seng samla, bad kiwei kiba lah ban saindur ïa ka jinglong jong ki khynnah ban ïalam sha ka jinglong kaba tip briew tip Blei bad kaba pynmyntoi ïa ka imlang sahlang.
“Hooid ka pule puthi ka don ka bynta kaba kongsan ha kane ka jingsaindur ïa ki khynnah, hynrei lada ngi bakla ha kitei kiwei pat, kumta ngim lah ban sngewthuh ïa ka jinglong kaba bun kyrdan bad ngim lah ruh ban wanrah ïa ki khynnah kiba don ka jingkitkhlieh, kiba sheptieng ïa U Blei, kiba trei shitom, kiba stad, kiba lah ban pynmyntoi ïa ka jylla hi baroh kawei", la ong u Conrad.
U Conrad Sangma u la ai ruh ka jingïaroh ïa ka Balang bad ki nongpynïaid kiba don ka jingïohi jngai ïa ka jingdonkam ka pule puthi bad ruh kiba la kyrshan ban pynbit pynbiang ïa kane ka skul kumba ka long mynta bad kaba la long shisha ka jingkyrkhu khamtam ïa ki khynnah kiba wan na ki longiing kiba kham duna ha ka ïoh ka kot.
Kum shi bynta ka jingsngewnguh halor kane ka jingtrei shitom ki bor Balang ban pynbit pynbiang ïa kane ka skul wat ban pynmih ïa ka Block C khlem ka jingïarap pisa na ka liang ka Sorkar, u Conrad u la kular ban ai T.20 lak na ka CM Special Development Fund kumba ju leh lem ïa kiwei ki skul ha kaba ka jingtrei ha kane ka skul na ka bynta  ka building thymmai ka dang ïaid mynta shaid shaid.
“Kum ka jingai kaba rit eh na ka Chief Minister Special Development Fund, na ka liang jong nga nga pynbna ban ai T.20 lak", la ong u Conrad Sangma.
Ha kane ka sngi la pynphuh pynphieng ruh ïa ka jingsdang jong ka jingrakhe dap 100 snem da ka jingrwai na ki khynnah skul bad ka jingkren halor ka jingïaid lynti ka skul.
Ha kane ka sngi la don lang  ruh u Bah Metbah Lyngdoh, uba dei uwei na ki khynnah skul barim, ki Pastor, ki Tymmen Basan bad kiwei pat ki khynnah skul barim ba la pass na kane ka skul.
:Ka National Human Rights Commission (NHRC) ka la bthah ïa ka sorkar Assam bad sorkar Meghalaya bad ruh ïa ka Ministry jong ka Home Affairs ka sorkar pdeng ban phah ïa ka kaiphot kaba khatduh bad kaba bniah ïa ki kam ba la leh halor ka jingjia shah siat ha Mukroh ka Meghalaya ha lane shuwa ka 11 tarik u Jylliew.
Ka Trinamool Congress (TMC) lyngba u nongpathai khubor ka seng u Saket Gokhale ka la ai mukotduma pyrshah ïa ka Assam bad Meghalaya sha ka NHRC ha u Naiwieng jong u snem 2022 hadien ka jingjia ha ka shnong Mukroh jong ka Meghalaya, ha kaba ki pulit ka Assam ki la siat ïap ïa 5 ngut ki nongshongshnong bad uwei u nongpahara khlaw u la ïap ha ka jingpynphai kylla ki nongshongshnong.
Ha ka 21 tarik u Rymphang, ka NHRC ka la pynmih hukum sha ka jylla Assam bad Meghalaya bad ruh sha ka sorkar India ban phah ïa ka kaiphot jong ka jingtohkit halor kane ka kam.
Ha ka 6 tarik u Lber, u Joint Secretary ka tnad pohiing (Political) ka sorkar Meghalaya u la phah ïa ka kaiphot da kaba kdew ba ka kaiphot tohkit majistor halor ka jingsiat ha ka shnong Mukroh ka dangdon hapoh ka jingpeit bniah ka sorkar jylla bad ïa ka jingpeit bniah jong ka komishon ba tang uwei u briew la pynjlan sa ar bnai.
Hadien kata, ha ka 23 tarik u Lber, u Symbud Secretary ka Ministry jong ka Home Affairs u la phah ïa ka jingthoh kaba kdew ba ka la don ka jingïakynduh hapdeng u Chief Secretary ka Assam bad Meghalaya bad ka sorkar Assam ha ka 18 tarik u Naiwieng, 2022 ban shim ia ka rai kaba kut bad ban thawlad ban kiar na kaba pyndonkam ïa ki tiar siat pyrshah ïa ki nongshongshnong lane ïa ki runar.
Haba pynpaw ïa ka jingbym sngewïahap ïa ka jingpynslem ka sorkar Assam bad Meghalaya ban pynmih ïa ka kaiphot kaba khatduh halor ka jingjia ha ka shnong Mukroh, ka NHRC ka la ong ba kane ka dei ka jingbym kheiñsnep ka sorkar Assam bad Meghalaya ïa ki riewlum ka Meghalaya.
Ka la pynpaw ruh ïa ka jinglyngngoh bad kyndit ba ka komishon ba tang uwei u briew ba la thung ka sorkar Meghalaya kan pynslem ban peit bniah ïa ka kaiphot bad ïa ka jingbuh por la pynjlan sa ar bnai.
U nongïalam ka Voice of the People Party (VPP) u Bah Ardent Miller Basaiawmoit, u la ong ba ïa ka Reservation Policy, ka sorkar ka dei ban pynbeit katkum ka jingbun paid jong ki jaitbynriew trai  jylla namat kum ba ka long mynta ka bhah thungkam ha ka jylla ka noh shiliang.
Haba kylli ba lada 40-40 kam biang ka bhah thungkam kumno ka VPP kan ai jingmut ba kan long.
U Bah Ardent u la ong “Ka bhah thungkam lane ka Reservation Policy ka dei ban long katkum ka jingbun paid jong ki trai jylla, namar ba shu buh lada ngi don 50% kat ba kiwei pat ki jaitbynriew kin don 30% kam shongnia ban phiah 40-40".
“Ka jingbun briew ki Khasi Jaintia kan long 48% kat ba u Garo 32% tang katta ka la sngewthuh lupa ïa ka jingnoh shilliang ka ne ka policy kumta ka donkam ban pynbeit ïa kane kat kum ka jingdonpaid", u la bynrap.
Halor ka jingïakhih ka ban long ha  ka 17 tarik Jymmang u Bah Ardent u la ong “Kan ïaid beit ka jingïakhih kumba la khot da ka VPP  ha ka por 10 baje mynstep, namar ka nongrim jong ka VPP  ka long ba  ka sorkar ka dei ban pynsngeh shwa ïa ka jingthungkam ha ka jylla  katba ym pat lah ban pynbeit ïa ka reservation policy".
U Bah Ardent u la ong shuh shuh “U dei u Myntri Rangbah u ba la kyntait ban ïa kren hapoh ka ïingdorbar halor ka Reservation Policy bad wad la ngim kwah ban mih sha surok hynrei namar ba ka dei ka mat ka ba ktah ïa ka khun samla ki ba wad kam wad jan ka jingpyntreikam ïa ka roster system ka ktah jur ïa ki khun samla jong ngi".
“Lada ka sorkar kan shim khia ïa kane ngin ym donkam ban mih sha surok bad lada ki kynnoh ba kane ka dei tang ka jingpynkhlaiñ ïa ka party VPP, kaei ka party ka bym ju trei  na ka bynta ban khlaiñ ïa la ka party, sa tang ka party  kaba ïap bad ka party ka ba la seng tang na ka bynta ban ïakhun election hynrei ka VPP kamdei ka party ka ba la seng tang na ka bynta ka election, kumta ngin trei bad ngim dei ki party ki ba trei tang  shwa ka election, ki khmih lynti ba ka VPP kan  trei tang shwa ka election kam dei ngin trei ban weng ïa ka jingeh u paidbah", u la bynrap.
U Bah Ardent u la ong shuh shuh “Halor ka ne ka jingdawa kam shem don ka jingshimkhia na ka Sorkar lada ki khot ïa ka All Party Meeting ban ïakren ruh ka jingthungkam ka dang ïaid shait shait kumta ka VPP ka dawa ba dei ban pynsngeh shwa ïa kane, katba ka jingïapynbeit ym pat biang kumno kin shu nang khot pynrungkam man ka sngi, kane kan ktah ïa ki samla jong ngi kumta ngi dawa ban pynsangeh shwa ïa ka jingpynrungkam.
Ngin hap ban sngewthuh ba donkam ban pynbeit shwa ïa ka Reservation Policy namar ka jingpyntreikam ïa ka roster kam dei ka jingeh".
Na ka liang u President ka VPP, u la ong shuh shuh ba ka jingthmu jong ka VPP ka long ban leit ïa khih da ka ba jaijai namar ba ka dei ka jingsdang jong ka jingïakhih bad ngim pat kwah ban ïakhih tyngeh, hynrei lada ka sorkar kam sngap ngin sa pynkhlaiñ pat, u la kyntu ïa ki khun samla ki longkmie long kpa ba kin wan ban ai lang ka jingkyrshan ka ba pura ïa ka VPP.Halor ka jingkylli ba hato ka VPP kan tied jingkhang ïa ka ïingkashari halor ka Reservation Policy u la ong, “Ngin ïaid shwa da ka jingïakhih ba jaijai bad lada ka sorkar kam pdiang kan long ka jingduhnong ka ba khraw ïa kiwei pat ki jaitbynriew hynrei ka VPP kam pat kwah ban leit sha ïingkashari namar kan long ka jinglehraiñ ïa ka sorkar namar kan paw ka jingbakla jong ka".
Ka Khasi Students’ Union (KSU) Jowai Unit ha ka 16tarik, Jymmang 2023 ka lah ïoh ban leit talasi ïa ki bar jylla kiba kamai spah sahuh ha Ïawmusiang, Jowai bad ka seng ka lah lap ba ki dei ki bym don satia ïa kino kino ki kot ki sla kumba donkam.
Ha katei ka jingleit khynra kot khynra sla ka seng ka lah lap ba kitei ki barjylla kiba don ha Ïawmawsiang ki lah leh donbor shaba palat pud da kaba pynlong dukan die tiar die tar ha lynti syngkieng bad ha rud surok wat hapdeng ba ki bor pynïaid ïa ka ïew ka hat bad ka JHADC ki lah buh jing pyrkhing da ki kyndon kiba tyngeh wat ïa ki trai ri trai muluk hynrei kitei ki barjylla haduh katei ka sngi ki dang ïoh pynlong dukan sahuh ha katei ka ïew.
Kum ban pynkynmaw ba na ki bor ka JHADC bad ki bor Hima Sima ki la ju maham tyngeh ïa ki trai ri trai muluk  ban die jingdie ha ki lynti ïaid kjat pynban haba wan kine ki bar jylla ki leh trai bad ym don ba leh eiei.
Kane ka jingleh laitlan kine ki barjylla ka la pyn bitar ïaka seng, bad ha kaba na liang ka seng ka lah pynher krad lut shisyndon ïa baroh kitei ki barjylla kiba leh beaiñ.
Shuh shuh ka seng ka lah maham jur ba kitei ki barjylla kim dei shuh ban wan thaw jaka kamai spah beaiñ ha katei ka Ïew namar ka dei ka Ïew kaba kyntang bad lada ki dang wan kan ktah ïa ka pliang ja jongngi ki trai ri trai muluk.
Naka liang jong ka KSU Jowai Unit haka tei hi ka sngi ka la ïoh ruh ban ïa kynduh markhmat bad ki bor ba dei peit ïaka District Council, ha kaba na ka liang ka seng ka kyntu jur ba ki dei ba JHADC ka dei ban pynlong ka jingkhynra kot khynra sla na ka por sha ka por ïa ki barjylla kiba wan thaw kamai beaiñ hapoh u pud u sam ka JHADC,  bad ha kaba na ka liang ki bor ba hakhlieh ka Council ruh ki lah kular skhem ba kin ïai   bteng barabor ïa ka jingkhynra ïa kum kine ki nongwei kiba shu wan kamai beaiñ kynjai khlem don satai ïa ki kot ki sla kumba lah donkam, kumba lah dawa da ka seng KSU.Ka seng KSU, ka pynpaw ruh ba ka Council ka dei ban dei sdang kloi ïa ka jingkhynra kot khynra sla ha kylleng ki bynta ba dei peit ka JHADC khnang ba ki khar poiei ki bym biang satïa ki kot kin hap ha ki jing pynshitom kaba tyngeh.
Ha katei ka sngi la ïalam ïaka kynhun da u Samla Leonard Dhar uba dei u General Secretary ka KSU Jowai Unit, ha ryngkat ka jingdon lang u Assitant General Secretary Samla J.Yndoh,Office Secretary Samla W.Phawa.
La ïadon lang ruh ha katei ka jingkhynra ha katei ka sngi da i Kong Ladaplin P Hayong i ba dei i President Girls Wing War Jaiñtia Circle.
Ka Myntri Sorkar jong ka jylla, ka Kong Ampareen Lyngdoh, ka la ong ba ka jingjop jong ka Seng United Democratic Party (UDP) ha Sohïong Konstiwensi kam long ka jingkhanglad ïa ka National People’s Party (NPP) bad ka party kan ïaid shakhmat namar kam don kano kano ka jingïashun hadpeng jong ki.
Haba kren sha ki lad pathai khubor, halor ka jingbym poi ka NPP sha ka thong, ka Kong Ampareen ka la ong ba ka jingïakhun ha katei ka konstitwensi ka long kaba shitrhem hapdeng ka NPP bad ka UDP, “Kam lei lei ka elekshon ka ïaid ha ka elekshon, ka jingïaleh kadei beit tang kine ki artylli ki party NPP bad UDP bad kine ki artylli ki party ruh ki don bad ka sorkar MDA 2.0.
Wat lada ngi rem ruh hynrei ngi sngewtynnad pat ban ïohi ba kawei na ki party ba don ha ka sorkar synrop lang ka jop, hynrei na ka liang jong ngi, ngi kitbok kitrwiang ïa une u MLA ba un dang lah ban trei shitom ha kine ki san snem.
Mynta ngi khmih lynti ban ïaid shaphrang ha ka sorkar synrop bad ngi kyrmen ba shen ngin sa ïoh ban ïashong lang ha kajuh ka miej ban ïakren halor ka Common Minimum Programme (CMP) jong ngi".
Haba kylli hato la kan don ne em ka jingeh hapdeng kine ki ar seng ha ka sorkar MDA 2.0, ka Kong Ampareen ka la ong ba ka thong kaba kongsan jong ki ka long kumno ba kin ïatreilang.
Shuh shuh ka Kong Ampareen ka la ong, “Ha kano kano ka party ba phi ïakhun ne ïaleh ïa ka elekshon, haba phi sngewthuh ban don ka lad ba phin jop, phin pynkhraw bad pynksan beit ïa la ka jong ka party, hynrei ngi kiba donlang ha kane ka sorkar ngi sngewdei ban pyndem noh ïa kane ka jingïakynad namar ngi kiba don ha ka sorkar ngi donkam bha ban ai ka jingshakri kaba bha na ka bynta u paidbah".
Ka Kong Amapareen ka la ong ruh ba ka jingjop ka UDP ha Sohiong konstitwensi kadei namar ka jingkynmaw ieid jong ki paidbah ïa u Bah H.D.R Lyngdoh (Bam Kwai ha dwar u Blei).
Ka Kong Ampareen ka la ong ba ka pdiang ïa kaei kaba la jia bad ka ieh ïa kata ha ka jingsngewthuh jong ki paidbah bad na ka liang jong ka sorkar ka lah ban ïaid shakhmat.
Ha kawei pat ka phang, haba kylli halor ka jingai por hapoh 48 kynta ka seng Voice Of The People’s Party (VPP) ban pynsangeh shipor ïa ka jingthungkam ha ki tnad sorkar bapher bapher, ka Kong Ampareen ka la ong ba kam lah ban jubab ïa kane bad ka la ong ba kane kan shong ha ka jingpeit bastad jong u Myntri Rangbah ka jylla.
Ka Khasi Students’ Union (KSU) Jowai Unit ha ka 16 tarik Jymmang, ka la leit ban talasi ïa ki bar jylla kiba kamai spah sahuh ha Ïawmusiang, Jowai ha kaba ka seng ka la lap ba ki dei ki bym don satia ïa kino kino ki kot ki sla kiba donkam.
Ha katei ka jingleit khynra kot khynra sla ka seng ka la lap ba kitei ki bar jylla kiba don ha Ïawmawsiang ki la leh trai shaba palat pud da kaba pynlong dukan die tiar die tar ha lynti syngkieng bad harud surok wat hapdeng ba ki bor ba pynïaid ïa ka ïew ka hat bad ka JHADC ki la pyrkhing da ki kyndon kiba tyngeh.
Kum ban pynkynmaw, ka bor jong ka JHADC bad ki Hima Sima ki la ju maham tyngeh ïa ki trai ri trai muluk ban die jingdie ha ki lynti ïaid kjat pynban haba wan kine ki bar jylla ki leh trai bad ym don ba leh eiei.
Kane ka jingleh laitlan jong kine ki barjylla ka la pyn bitar ïaka seng bad na ka liang ka seng ka lah pynher krad lut shisyndon ïa baroh kitei ki barjylla kiba shong dukan beaiñ.
Shuh shuh ka seng ka la maham jur ba kitei ki bar jylla kim dei shuh ban wan thaw jaka kamai spah beaiñ ha katei ka Ïew namar ka dei ka Ïew kaba kyntang.
Ha katei kajuh ka sngi, ka KSU Jowai Unit ka la ïoh ruh ban ïakynduh markhmat bad ki bor ba dei peit ïaka District Council, ha kaba na ka liang ka seng ka kyntu jur ïa ka JHADC ban pynlong ka jingkhynra kot khynra sla na ka por sha ka por ïa ki bar jylla kiba wan kamai beaiñ hapoh u pud u sam ka JHADC.Na ka liang ki bor ba hakhlieh ka Council, ki la kular ba kin ïai bteng barabor ïa ka jingkhynra ïa kum kine ki nongwei kiba shu wan kamai beaiñ kynjai khlem don satai ïa ki kot ki sla donkam.
Ka seng KSU ka pynpaw ruh ba ka Council ka dei ban pynkloi ïa ka jingkhynra kot khynra sla ha kylleng ki bynta ba dei peit ka JHADC khnang ba ki khar poi ei ki bym biang satia ki kot kin hap ha ki jingshah pynshitom kiba tyngeh.
Ha katei ka sngi la lamkhmat ïaka kynhun KSU da u Samla Leonard Dhar uba dei u General Secretary ka KSU Jowai Unit, ha ryngkat ka jingdon lang u Assitant General Secretary Samla J.Yndoh, u Office Secretary u Samla W.Phawa bad ka Kong Ladaplin P Hayong ba dei ka President Women’s Wing War Jaiñtia Circle.
Ka seng Voice of the People Party (VPP) ka la kynnoh ba ha kaba ïadei bad ka kam ban tih ïa ki mar hapoh kyndew ka Sorkar Meghalaya Democratic Alliance (MDA-II) ka la ailad tang  ïa ki briew ki ba don ka jingïadei ka ba jan bad ka.
Katkum ka kyrwoh na u nongaiktien ka VPP u Bah Batskhem Myrboh u la ong ba ka VPP ka pynpaw ïa ka jingbynñiaw ïa ka rukom treikam jong ka sorkar MDA 2.0 ha kaba ïadei bad ka jingtih ïa ki marpoh khyndew ha ka jylla, namar kumba ka paw ka sorkar ha ka mang treikam thymmai jong kane ka sorkar ka pyni shai kdar ba ka kwah ban pynroi spah tang ïa ki katto katne kiba ïajan bad ka sorkar.
“Kane kan pynriewspah ïa kiba la riewspah bad pynduk shuh shuh ïa kiba duk.
Kumba la ïohi ïa ki kam beaiñ jong ka sorkar MDA kaba wat ka High Court badonburom ruh ka la pynpaw na ka por sha ka por, ka don ka jingantad ba ka jingtih marpoh khyndew beaiñ ka lah ban sdang biang ha ka jylla ha ka kyrteng jong ka ka rukom tih katkum ka jingstad saïan", la ong ka kyrwoh.
“Ka VPP kam ïahap bad kane ka jingleh jong ka sorkar MDA bad ka ngeit ba ka jylla ka lah ban roi tang lada ka sorkar ka lah ban wanrah ïa ka rukom treikam ka bym shah liang khamtam eh da kaba pyrkhat na ka bynta u duk u suk", u la bynrap.
“Ka seng ka pynpaw ïa ka jingsngewkhia ba ïa ka jylla la ïalam da u briew u bym don jingsngewthuh ïa ka jinglong jingman jong ka jylla bad u bym don ka thong kaba shai na ka bynta ka lawei jong ka jylla".
“Ha ka dorbar mang tyngka kaba la dep, u Myntri Rangbah u la pynpaw ba u don jingthmu ban kyntiew ïa ka ïoh ka kot jong ka jylla sha ka 10 hajar billion dollar, ka long kaba sngewthamula kumno yn lah ban kyntiew ïa ka ïoh ka kot ha kaba tang ka bor ding ilektrik ruh kam long kaba biang", u la ong.
“Kumba long mynta ngi duh bording haduh 10 kynta ha ka shi sngi ha Meghalaya.
Wat u briew uba biej tasngeng tam ruh un ym lah ban pdiang ïa kane ka phohsniew ramïa jong ka sorkar.
Kane ka jingpynduh bording ka la ktah ha baroh ki liang naduh ka kamai ka kajih jong ki ba bun bad ka la ktah ruh shi katdei eh ïa ki samla pule khamtam eh ha kum kane ka por ïaleh eksamin", la ong ka kyrwoh.
U Myntri ba dei peit ïa ka tnad bording ha ka sorkar jylla u Abu Taher Mondal,u  la kren shai ba ka jingpynmih ïa ka bording elektrik na ka Wah Umiam ka lah ban poi haduh u pud u sam ban hap sangeh noh lada ka jingtyrkhong ka mariang  kan dang bteng.
Haba kren bad ki ladpathai khubor u Myntri u la ong ba ka don ka jingsngewkhia kaba jur halor ka  jingduna um ha ka Wah Umiam, namar mynta u snem ka um ka duna palat haba ïa nujor bad ki wei ki snem.
“Kumba ka long ,mynta ka um ka don tang 3165 phut bad ka dei ka ba duna tam namar ka jingdonkam ban pynmih ïa ka bording ka um ka dei ban don 3170 phut bad lada kane kan dang ïai bteng ban duna ngim banse ban hap ban pynsangeh noh ïa ka jingpynmih bording elektrick na ka wah Umiam", u la ong.
“Ka ju don ka jingkheiñ ïa ka jingdon ka um ha ki dam ban lah ban pynmih ïa ka bording eklektrik hynrei lada ka duna ïa kane ka jingkheiñ ngim banse ban hap ban pynsangeh noh ka jingpynmih bording, kumba ka long mynta ngin dang pynneh kumjuh bad ngin hap ban shu kyrmen ba ka jylla kan sa ïoh slap noh namar la dei ka artad ka  aïom", u la bynrap.
Ha kaba ïadei bad ka  jingjurip jong u Myntri ïa ka damsite hynnin ka sngi, u Mondal ha ryngkat ka Meghalaya Power Generation Corporation Limited bad ka IIT kila hiar ban jurip ïa ka Umiam ban peit ïa ka long ka man jong kane ka Dam.
“Ngi la hiar sha kane ka dam ban peit ïa ka long ka man jong kane ka dam, bad ha ka jingpeit ki ïohi ba ka long ka man jong ka dam ka dang biang wat la katta ki la shim ïa ka rai ba ka IIT kan khmih bniah ha baroh ki bynta kum ïa ka Ultra Sound bad kiwei  ba kin lap tynrai ïa ka long ka man jong ka jingkieng," u la ong.
U Mondal u la bynrap ruh da kaba ong, “Lada ngi peit nabar ka paw ba ka long kaba biang hynrei ïa kaba shapoh pat ym lah ban tip bad ïa kine lah ban tip tang hadien ba la dep pynlong ïa ki test bapher bapher ki ban sa leh noh ha kine ki sngi ki por ban wan.
"U la ïathuh ruh ba hadien ba la dep kine kiei kiei kin sa kylliang noh ïa ki nar jong ka jingkieng, ka kompani ka la trei shakhmat ïa kane, mynta ka komapani kan sa peit ïa kane kumno ban leh.
“Ïa ka jingkieng yn khang ïaid kali na ka bynta 3 haduh 6 kynta ha kata ka sngi ba ki shna  ïa kane ka jingkieng , bad ïa ki kali yn pynïaid noh nawei ka lynti, ha ka sngi ba bud ki lah ban leit hynrei ïa ki kali heh kin ym shah, tang ki kali rit kin shah ban ïaid lyngba," u la ong.
U Myntri ka tnat bording u la bynrap ba kine kin ïaid bad kin sa pyntip ruh ïa ki paidbah kiba ïaid ba ieng ba kin tip.
“Ka IIT kan pyndep kloi kat ba lah ban pyndep ïa ka jingpeit bniah jong ki," u la ong.
U la bynrap ruh da kaba ïathuh ba ka jingkieng ba thymmai ka ban rung sha Nongbah Shillong ka dei ban leh da ka PWD, kala don ka jingsorjamin ïa kane ka surok bad ka Geological Survey of India ka  la bthah ba kam dei ban  pynlang khyndew namar kan kthah ïa kane ka jingtei kaba la don lupa,  bad kane ka ïaid sha khmat bad kane ka surok kan ïaid lait na kane ka jingkieng kaba don mynta.
U Myntri Rangbah ka jylla u Conrad K Sangma bad ka Myntri ka tnad ka rep ka riang ka jylla ka Kong Ampareen Lyngdoh, ha ka 17 tarik Jymmang ki la leit jngoh ïa ka Apical Rooted Cutting (ARC) Polyhouse jong ka Kyrdemkhla Integrated Village Cooperative Societies (IVCS), ban ïakren ïasyllok bad ki dkhot jong ka IVCS kiba dei kiba ïoh jingmyntoi na ka prokram pynmih symbai phan.
U Sangma u la ïaroh ïa ka jingtrei shitom ki nongrep ha kaban hikai bad pyntreikam ïa ki rukom rep katkum ka jingstad saiñ, bad u la ïaroh ruh ïa ka kam ba la leh da ka kynhun ha ka tissue culture lab ban pynmih symbai phan ha Bio Resource Development Centre (BRDC), Upper Shillong.
“Ki jait phan kiba pher jong ka jylla Meghalaya ki long kiba ïaid ïew bha ha baroh ki jylla ha ka thaiñ lam mihngi jong ka Ri bad lyngba ka tissue culture, lah ban pynmih kham bun ki symbai phan," la ong u Sangma.
U Myntri Rangbah u la ong ba kane ka projek ka dei kawei ka nuksa ha ka jingpyndonkam ïa ki rukom rep katkum ka saiñ ha ka rep ka riang, bad u la ong ruh ba ka don ka jingduna ha ka jingsam ïa ki symbai bad ha ka jingpynmih ïa ki phan.
“Lah ban pyndap ïa kane ka jingthylli lada ngi trei katkum ka jingtreikam jong ka stad saiñ bad kane ka long ka nuksa kaba biang eh kumno ba ngin wanrah ïa ka technology ban pynbha shuh shuh ïa ka jingim ki nongrep bad ban kyntiew ïa ka jingpynmih kaban pynkiew ïa ka tulop jong ki," la ong u Sangma.
Ka jingthmu ka sorkar ïa ka jylla Meghalaya ka long ba kan kylla long ka jylla kaba hakhmat eh ha ka jingpynmih ïa ki symbai phan ha ki snem ban wan.
Katkum ka jingïathuh ki dkhot jong ka ARC polyhouse, la sdang ïa ka jingpyrshang jong ki (demo trial) ha u snem 2022 ha kaba ki la ïoh pdiang 150 kilo u symbai phan bad ki la shem ba ka jingpynmih ka la nang kiew haba ïanujor bad ki snem ba la leit, bad ki la bynrap ba kane ka dei ka dak kaba ai mynsiem.
Ka Khliehmawlieh Youth Club ka la sdang ia ka jingialehkai jong ka Meghalaya State League 2023 da ka jingjop ha kaba ka la pynliem noh ia ka Atong Matgrik FC da 7 la 1 ha ka jingialehkai jong ka Group-D kaba la long ha Chandmari Ground Tura zone mynta ka sngi.
Ki artylli kiwei pat ki jingialehkai ha kane ka sngi ki long ka Rangdajied United FC ka la iakhaid noh da 1 la 1 ha ka jingialehkai pyrshah ia ka Ladthadlaboh SC kaba la long ha Kiang Nangbah Stadium Jowai zone, katba ka Langsning SC ka la lah ban pynliem ia ka Umkseh SC da 3 la 1 ha ka jingialehkai Jong ka Group-A Shillong Zone kaba la long hapoh madan MFA Turf Polo Ground Shillong.
Baroh ki hynniew tylli ki kol jong ka Khliehmawlieh la ioh ban thep da kiba bun ki plaïar, u Rodyson Dkhar u la ioh ban thep ia ka kol ha ka minit kaba 14, u Sharan Sing Nonglang u la ioh ban thep ia ka kol ha ka minit kaba 20, u Istarbon Marngar u la thep ia ka kol ha ka minit kaba 69, u Lenny Kravity Lyngdoh u la thep ia ka kol ha ka minit kaba 71, u Dadap Marwein u la thep ia ka kol ha ka minit kaba 73, u Kynjai Marthong u la thep ia ka kol ha ka minit kaba 83 bad u substitute Rishotbor Lyngdoh u la thep ia ka kol ha ka minit kaba 90+3.
U nongialehkai jong ka Atong Matgrik FC uba la ioh ban thep ia ka shi kol u Rakchuwell Marak u la thep ia ka kol ha ka minit kaba 36 jong ka kylla step.
Haba phai pat sha ka jingialehkai jong ka Jowai Zone, ka Rangdajied FC ka khlem da lah ban khur jingjop ha ka jingialehkai mynta ka sngi bad ka la iakhaid noh bad ka Ladthadlaboh SC, u Knerktilang Buam u la thep ia ka kol ha ka minit kaba 12 jong ka kylla step.
Katba u nongialehkai jong ka Ladthadlaboh uba la thep ia ka shi kol u long u Ebanskhem Nongtdu uba la thep ia ka kol ha ka minit kaba 31 jong kylla step.
Haba phai pat sha ka jingialehkai jong ka Shillong zone kaba la long ha MFA Turf Polo, ki nongialehkai jong ka Langsning SC kiba la thep ia ki lai kol ki long u Roikhihbha Nongtdu uba la thep ia ka kol kaba nyngkong ha ka minit kaba 6 bad ka kol kaba ar ha ka minit kaba 10 bad u Arnesius Marwein u la thep ia ka kol kaba lai ha ka minit kaba 57 jong ka kylla miet.
U nongialehkai jong ka Umkseh SC uba la thep ia ka shi long u long u Kyrshan Khongsit uba la thep ha ka minit kaba 54 jong ka kylla miet.
Yn don tang kawei ka jingialehkai lashai ka sngi ha kana ka Rymbai Iawpynsing SC kan sa ialehkai pyrshah ia ka Niaw Wasa United ha ka por 2:30pm ha ka jingiakhun jong ka Group-B ka ban long hapoh madan Kiang Nangbah Stadium, Jowai.
Ka Rangjadong Sports Club jong ki khynnah shynrang bad ka Nineset Secondary School jong ki khynnah kynthei ki long ki kynhun kiba la poi sha ka thong jong ka jingjop ha ka lympung ialehkai kynjatbol phainal jong ka Chief Minister’s Mawkyrwat Block Level Under-12 Years Football Tournament 2023 ba la pynïaid da ka ophis jong u District Sports Officer, South West Khasi Hills District ha madan Saitsnad, Mawlangwir, South West Khasi Hills District.
Haba phai ha ka jingïalehkai ba la pynlong mynta ka sngi, ka phainal jong ki khynnah kynthei ba 12 snem ka long hapdeng ka Rising Secondary School, Sohkhyllam pyrshah ia ka Nineset Secondary School, ha kaba ia ka man jop la ioh da ka Nineset Secondary School kaba la thep 5 – 0 kol.
Katba ha ka jingïalehkai jong ki khynnah shynrang ba 12 snem ka Pyndenkynshliah Lower & Upper Primary School ka la shah rem noh pyrsha ha ka Rangjadong Sports Club da 4 – 0 kol.
Ka kong S.Kharsahnoh, DSEO haba kren kum ka kongsan ha ka jingïalang ka la pynpaw ka jingaikhublei na ka bynta ka ophis jong u District Sports Officer, South West Khasi Hills District kaba la ïoh ban pynlong ïa kum kine ki jait jingïalehkai kiba long kum shibynta ba ki khynnah kin lah ban proh bad khlaiñ ka jingmut jingpyrkhat bad khamtam ba kin ïoh ka met ba khiah krad.
Ka la ban ruh ba kum ki khynnah skul haba ïalehkai kim dei ban im noh tang ha kata ka bynta hynrei ki dei pat ban shim ïa ka jingpule kum ka bynta ba kongsan namar khlem ka jingnang jingstad kum ha kane ka juk ba mynta kin nym lah ban kiew ha ki kyrdan kiba kham hajrong.
Ka la khot ruh ïa ki khynnah skul ba lada ki kwah ban kiew ha ka kam ïalehkai ki dei ban nang ban bate ïa ka por namar ka por ka long kaba kordor.
Namar kata ka la ai khublei ruh na ka bynta baroh ki kynhun kiba la poi sha ka thong jong ka jingjop namar da ka jingdon jong ki ka la pynlong ïa kane ka jingïalehkai kaba itynnad bad shuh shuh ka la ai mynsiem ruh na ka bynta kiba jop ba kij nang ïai ïalehkai bha ha kiwei pat ki por khnang ba kin nangkiew bad ïa kiba la shah rem ka la ong ba kim dei ban duh mynsiem hynrei ki dei ban ïai ïa khun khlem jingkynran dien khnang ba ha kawei ka por ma ki ruh kin sa poi sha ka thong.
Ia kane ka lympung ialehkai kynjatbol la wan ban pynhap pyrda noh da ka kong S.Kharsahnoh, District School Education Officer (DSEO), South West Khasi Hills District ha ryngkat ka jingiadonlang u bah A.Wanbah, BADO, ka Dr.Ainam Kharlyngdoh ba la mihkhmat na ka Health Department, u bah Damang Syngkon, District Sports Officer, South West Khasi Hills District uba la ai ruh ki kyntien ai khublei.
Ka Niaw Wasa United ka la lah ban khur jingjop ha ka jingialehkai kaba la long mynta ka sngi ka 17 tarik Jymmang 2023 bad khur ia ki lai poiñ ha ka lympung ialehkai jong ka Meghalaya State League 2023 hadien ba ka la lah ban pynliem da 2 la 0 ia ka Rymbai Iawpynsing SC ha ka jingialehkai kaba la long ha Kiang Nangbah Stadium jong ka Jowai zone.
U Sandeep Siangshai u la thep ia ka kol kaba nyngkong ha ka minit kaba (45+3) jong ka kylla step kaba la lah ban buh ia ka Niaw Wasa shakhmat ha ka jingialehkai jong ka kylla step bad u Dashngain Sukhlain u la thep ia ka kol kaba ar ha ka minit kaba 82 jong ka kylla miet.
Kane ka jingialehkai ka la long tang kawei kaba la long mynta ka sngi ha kaba kiwei ki group bad kiwei ki Klub ialehkai jong kiwei ki zone ki la ioh ban shong jahthait noh mynta ka sngi.
Ka kol kaba nyngkong ka la wan hadien ba u nongapkol jong ka Rymbai u la kynjat ia ka bol ha kaba ka bol ka la leit ban hap ha kjat u nongialehkai jong ka Niaw Wasa United ha kaba u la rah ia ka bol shajan jong ka kol jong ka Rymbai ha kaba u Owanijuh Pajuh u la buh bol ia u Sandeep Siangshai uba la thep syndon ia ka bol ha ka jar jong ka kol.
U Owanijuh Pajuh u la jan ioh ban thep ia ka kol ha ka kylla miet tangba uwei na ki plaïar ka Rymbai Iawpynsing u Kiming Dkhar u la la lah ia ka bol ba ka la leit ban her noh shalor ban dei u dinggoal sharud jong ka kol.
Ka kynhun ialehkai jong ka Niaw Wasa ka la hap ban ialehkai noh tang 10 ngut ki plaïar ha ka minit kaba 66 jong ka kylla miet hadien ba u Skhemthik Salahe u la ioh ia ka red card.
Ha ka minit kaba 82 jong ka kylla miet, u nongialehkai jong ka Rymbai Iawpynsing u la duh ia bol ha kaba u Sandeep Siangshai u la ioh ia ka bol bad u la ai bol sha u Dashngain Sukhlain ha kaba khlem da pynlehnohei ia kane ka kabu ksiar u la kynjat ia ka bol kaba la her beit beit ban rung shapoh ka jar jong ka kol ha kaba ka Niaw Wasa mynta ka la tam da 2 kol ia ka Rymbai Iawpynsing.
Ka Niaw Wasa United kaba long ka lahduh jong ka lympung ialehkai MSL jong ka samoi 2017-18 ka la khur jingjop ha kane ka jingialehkai kaba la long mynta ka sngi.
Ki jingialehkai lashai ka sngi ka 18 tarik Jymmang 2023 ki long kumne harum:Ka jingialehkai ha ka Group A, Shillong zone ka Jyntru FC kan ialehkai pyrshah ia ka Umrit SC ha ka por 3pm mynsngi.
ka jingialehkai ha ka Group B, Jowai zone ka Sein Pynbhalang SC kan ialehkai pyrshah ia ka Rangdajied United FC ha ka por 2:30pm mynsngi.
Ka jingialehkai ha ka Group D, Tura zone ka Warima Youth Club kan ialehkai pyrshah ia ka Selsella Sports Association ha ka por 3pm mynsngi.
Ka seng Voice of the People Party (VPP), ha ka 17 tarik Jymmang ka la pynlong ïa ka jingïakhih shong kyllaiñ mongor ha ka jaka set kali ba don hajan ka Additional Secretariat,Shillong ban dawa pynsangeh shuwa ïa baroh ki jingpynrung kam katbym pat lah ban pynbeit ïa ka reservation policy hapoh ka jylla.
Ha kane ka sngi, la sakhi ïa ka jinglum jong ki paidbah ha kane ka jaka ha ryngkat ki placard ban dawa ïa ka mat kaba ki buh.
Shisngi hashuwa, u Myntri Rangbah ka jylla, u Conrad K Sangma u la pyntip ba kan don ka jingïalang jongbaroh ki seng saiñ pyrthei ha ka 19 tarik Jymmang ban ïakren halor kane ka mat.
Shuh shuh, u President ka seng Voice of the People Party (VPP), u Bah Ardent Miller Basaiawmoit haba u la tur ban lamkhmat ïa kane ka jingïakhih, u la ong ba ka mat jingeh ka long ban pynsahngeh shuwa ïa ka jingthep kam thep jam katba dang ïaid ka jingthmu pynbeit ïa ka reservation policy.
Kumban pynkynmaw, ha ka 12 tarik Jymmang, ka seng VPP ka la lum ha kane ka jaka shwa ban pynlong ka jingïaid paidbah sha Secretariat ban ai ïa ka dorkhas sha ka sorkar.
Hadien ka jingbym lah shah shuh ban ïai ap ïaka jingpynlait pisa naka ka sorkar naka bynta ka Covid Duty bad ka Election MLA Duty sha ki Draibar Kali Kamai bad ki Trai Kali, mynta ka sngi Ka Joint Action Committee jong ka All Ribhoi Passenger’s Vehicle ka ba dei ka kynhun ïasynrop lang jong ki nongñiah kali kamai naduh ki Sumo, Taxi, Pickup bad Ki Bus ha ka 16 tarik Jymmang ki laleit ban ïakynduh ïa u Deputy Commissioner jong ka Ribhoi u Arpit Uphadhyaya ban ïakren halor ka jingeh jong ki Draibar.
Haba kren sha ki lad pathai khubor u Bah Vincent Sohkhwai Secretary la JAC u la ïathuh ba ka daw kaba pynlong ïaki ban leit ïa kynduh ïa u Arpit Upadhyaya u Deputy Commissioner ka Ribhoi ka long  ban ïakren halor ka jingbat Jong ka Ophis u DC ïaki kali kamai naduh ka Duty Covid-19, Ka Duty Election MLA ka ba dang shudep bad kiwei kiwei bad ïa ka pisa naka liang ka Department kim shem la pynlait satia haduh mynta bad kane ka jing pynsahkut ïaka pisa kaba dei ban pynlait sha ki nongñiah kali lane ki Trai Kali Kamai bad kane ka jingpynslem ban pynlait ïaka pisa ka la pyndiaw mynsiem ïaki babun bad ka la ktah shisha ïaka ïoh ka kot Jong ki Draibar kali.
U la ïathuh ruh ka jingbat ïaki kali kamai ka la long naduh ka por Covid-19 naka bynta ban beh ïaki Duty bad ïaka pisa kaba dei ban pynlait sha ki trai lane ki Draibar haduh mynta kim shem la pynlait satia.
Shuh shuh u la ruh ba ha kane ka election jied MLA  kaba dang shudep naka liang ka tnad Election ka la bat ihaduh 400 tam ki kali ki ban beh naka bynta ka Election Duty bad ïa kane ka pisa kaba la dei ban pynlait sha ki trai lane ki Draibar haduh mynta kim shem la ïoh satia.
Katkum ki jingthoh bala pynpaw haka dorkhas ba phah sha u DC la pynpaw ba Naka liang ka JAC ka kynhun Jong ki Nongñiah kali kamai haka jingïalang ba la dep long haka 16 tarik Jymmang ki la shim ïa kawei ka rai ba kin sangeh ban ai ka jingïatrei lang bad ka Sorkar ha kino kino ki khep ba ka sorkar ka donkam ba lada naka liang ka ophis u DC kin pynslem ban shim khia ïa kane ka kam.
U Bah Vincent u la ïathuh, hadien ba ki la ïoh ban ïakren bad u DC ban pynpaw ïaka jingeh Jong ki Draibar kali, naka liang u Deputy Commissioner u la kular ba hapoh 15 lane 20 sngi un pyndep noh ïaka jingpynlait ïaka pisa Jong ka Election Duty shaki trai ba dei ban ïohïoh bad haka ba ïadei bad ka pisa naka bynta ka Covid Duty u la ong ba un sa dang bundien.
Ka Sorkar Meghlaya Democratic Alliance (MDA-II) ka la kyntait ban bishar biang ïa ka Reservation Policy, bad pynpaw ba ka jingpyntreikam ïa ka roster system bad ka jingpynrungkam kan dang bteng kum ba ka ju long.
Mynta ka sngi Balang ka kynhun myntri ka la pynlong ïa ka jingïalang jong ki kynhun myntri ha ka sorkar MDA-II ban ïa tai halor ka roster system.
Ha ba kren sha kilad pathai khubor u Myntri Rangbah ka jylla u Conrad K Sangma, u la ong “Wat la ngam lah ban ai ka jingbatai bniah halor kane ka rai hynrei ka roster bad ka jingthungkam ka dei ka ban dang bteng".
“Mynta ka sngi ngi la ïoh ïa ka jingbatai bniah halor kumno ka roster system ka treikam bad kumno hap ban bud ïa kane ha ka lawei bad kumno ka ju long ha ki por mynshwa bad hadien kane ka jingbatai na ka liang jong baroh ki kynhun myntri ki la hun ïa kane hadien ba la pynshai", u la ong.
U la bynrap shuh shuh “Ïa kane ka  presentation yn sa pynpaw ha ka sngi ba la dep ban pynlong ïa ka All Party Meeting".
Haba kylli halor ka jingdawa ka VPP ban pynbeit ïa ka Reservation Policy u la ong “Kumba ka long mynta ka jingïalang ka long ban ïakren halor ka roster system kumta ngin ïakren shwa halor kane bad kumno ban ïaid shakhmat halor kane".
Halor ka jingdawa ka VPP ban pynsangeh shwa ïa ka jingthungkam ha ka jylla u Myntri Rangbah u la ong, “Kumba nga la kdew ba ka  jingpyntreikam ïa ka roster system bad ka jingpynrung kam ha ka jylla ka dei ban dang bteng bad ngim lah ban pynsangeh".
U Myntri Rangbah u la ong shuh shuh, “Kam ju don kata ka jingpyntrei kam shakhmat ne shadien ïa ka roster system hynrei ka dei ban ïaid beit ka jingpyntreikam bad ka jingdawa ban pynbeit ïa ka Reservation Policy kam dei ban mih ha kum kane ka por".
Lah ban kdew hangne na ka liang ka VPP  mynta ka sngi la sdang ïa ka jingïakhih jong ka ban dawa na ka sorkar ban pynsangeh shwa ïa ka jingthungkam ha ka jylla kat ba ym pat lah ban pynbeit ïa ka reservation policy.
Ka  VPP, ha ka sngi balang ka la pynlong ïa ka jingïakhih shong kyllaiñ mongor ban dawa na ka sorkar ban pynbeit ïa ka reservation policy, ha ka ba u nongïalam ka VPP u Bah Ardent Basaiawmoit  u la khot ïa ki paidbah ban wan ban ap ïa ka jubab jong ka all-party meeting ka ban long ha ka sngi thohdieng.
U MLA ka Trinamool Congress na Dadenggre, u Rupa Marak, ha ka 16 tarik Jymmang u la pynlong ïa ka jingleit jurip khlem jingpyntip ïa ka ophis Fisheries ha Dadenggre Civil Sub-Division, West Garo Hills.
Ha kane ka jingleit jurip, la pynlyngngoh ïa u Marak haba u la shem ba ki ophis ki thylli bad ka i kumba ki nongtrei ki ïa pep trei, kaba kynthup ruh ïa u ophisar ka Fishery.
La shem ruh ba ka ophis ka don ha ka jingjot jingpei ha kaba ki tnum, ki jingkhang bad ki jingkhang ïit bad ki paiñkhana ki la jot la pra.
U nongap ïa ka ophis, uba la trei la 20 snem kynthih, u la ïathuh ba naduh ba u la rung ha ka kam ym shym la don bording bad um ha kane ka ophis.
Haba kren sha ki lad pathai khubor, u MLA u la ong ba ka dei ka kamram jong baroh ki nongtrei kam sorkar, kaba kynthup ruh ïa u ophisar, ban ym pep trei namar ïa ka tulop jong ki la siew na ki khajna.
U la ong ruh ba bun ki nongshong shnong ka Dadenggre ki la ujor ba man ba ki leit sha ka ophis Fishery na ka bynta ki kam lane ban leit wad jingïarap na ka bynta ki skhim bapher bapher jong ka Fishery, ki la hap ban leit phai noh namar ka ophis ka thylli.
Ka jingïapynpaw jong ki nongïalam seng saiñpyrthei halor ka Reservation Policy kaba la pynkhih da ka seng saiñpyrthei, ka Voice of the People Party ka don la ka jong ka jong ka jingsngew jong ki bad kiba bun hi na kine ki nongïalam ki pynpaw ba kim kwah ban ktah ei ei halor kane ka mat hynrei ban long phikir namar kane ka mat ka long kaba ktah ïa ka jylla hi baroh kawei bad ha kaba ïadei bad kane ruh, u nongïalam jong ka BJP, uba dei ruh u MLA barim ka Mawsynram Konstitwensi u Bah Himalaya Shangpliang haba kren halor kane, u la ong ba kane ka dei ban pynmyntoi lang ïa baroh bad u shaniah ruh ha ka rai jong ka sorkar.
U Bah Himalaya u la pynpaw ruh haba kren bad ki nongthoh khubor ba kum ka seng ka la don la ka jong ka jingai jingmut sha ka sorkar ha kaba ïadei bad kane, hynrei mynta kim pat lah ban kren ei ei namar ïa kane kin sa ïakren beit ha ka jingïalang ba la pynbeit na ka bynta baroh ki seng sainpyrthei.
U la pynpaw ruh ïa ka jingsngew shimet jong u ba u kwah ba kane kan pynmyntoi ïa baroh ki nongshong shnong ha ka jylla la ki dei u Khasi ne Garo bad kane kam dei hi kaba thymmai hynrei kaba la don naduh u snem 1972.
“Lada ka don hangno hangno ngi dei ban ïashong ban ïapynbeit lang ban ïa myntoi lang ki khun samla jong ngi ban ïohkam ïohjam".
“Ymdei ba nga ong ban khate nawei pynmyntoi shawei, hynrei ngi kwah ba ka sorkar kan ai ïa ka rai, kaba ka High Court ka la aiti ha ka sorkar ban ai ïa kata ka rai bad lada ka sorkar kam lah, dei ban rah shapoh ka dorbar thawaiñ katkum ka High Court", la ong u Bah Himalaya.
U Bah Himalaya u la ong ruh ba ka shong ha ka jingstad jong ka sorkar bad kum ka seng ka ailad ha ka sorkar ba kan pyrkhat bha bad ong ruh ba kane ka sorkar kaba mynta kam dei ka sorkar kaba ñiewbeiñ ne leh shiliang khmat.
U la ong ruh ba u ngeit ba ka jingïalang jong baroh ki seng sainpyrthei bad ruh bad ki sengbhalang, ha kaba kin ïamir jingmut lang, kan wanrah ïa ka jingbha jong ka lawei ki khun samla ban dang wan.
Ka jingwan poiwir jong ki jaidbynriew bapher bapher sha nongbah Shillong ha kine ki khyndiat sngi khamtam, hadien ka jingjia ïa um-snam ha ka Jylla Manipur, ka la pynlong ïa Khasi Hills Autonomous District Council (KHADC) ban shim ïa ka rai ban khot jingïalang ïa ki Rangbah Shnong na ki shnong bapher bapher ka nongbah Shillong ha kine ki khyndiat sngi ban wan.
Haba ïakren bad u Chief Executive Member ka KHADC u Bah Titos W Chyne, halor ka jingwan poi jong kine ki briew sha ka jylla u la ong, “Ka jingwan rung kyrthep jong ki briew kiba nabar sha ki shnong ki thaw kiba dei ha nongbah Shillong, bad khamtam haba ïadei bad ka Shnong Madanriting ka la wan rah shibun ki jinglyngngoh, na ka liang ka jong u, u la kyntu ïa u Syiem ka Hima Mylliem ban khot ïa u Rangbah Shnong jong ka Shnong Madanriting ban ïakren halor ka jinglong jingman jong ka khamtam  na ka jingwan jong kine ki briew ha kane ka shnong.
"U la bynrap ruh da kaba ong ba ki briew na kiwei pat ki jylla kim dei ban shu wan rung sha ka jylla da ka jingpynkhreh ki para jaidbynriew jong ki hynrei ki dei ban ïaid lyngba ki bor shnong.
Na ka bynta ka jingïabit ïa biang lang baroh, u CEM u la pyntip ba u la khot ïa ka  jingïalang ïa baroh ki Rangbah Shnong jong ki shnong bapher bapher jong ka nongbah Shillong ha District Council ha ka 24 tarik ha ka por 1 baje.
U la ïathuh ruh ba kane kan dei ka jingïasyllok halor ka jingwan rung kyrthep jong ki briew kiba nabar, kiba wan shongwai, ha ki shnong ki thaw ka ban long lehse ka jingwit hadien habud.
U la ïathuh ruh ba um tip naei ki ïoh bor ban khot ïa ki briew jong ki ban wan sha ka jylla, u la kyntu ïa kiba khot kiba dei ki para doh para snam jong ki ba hadien ba ka jylla Manipur kala jai jai ki dei ban leit phai noh, bad ka dei ka kamram jong ki ba kin leit phai noh na ka jaka kaba ki wan.
U la bynrap ruh da kaba ong ba baroh kin sa shai hadien ka jingïalang ka ban sa long ha ka 24 tarik Jymmang 2023.
Shisngi hashwa ba ka sorkar MDA –II kan pynlong ïa ka jingïalang jong ka All Party Meeting na ka liang ka  Khasi Student Union (KSU) mynta ka sngi ka 18 tarik Jymmang, ka pynmih ïa ka kyrwoh ban ai jingmut ïa ki MLA Khasi ban ïatylli da kawei ka jingmut ban pyrshah halor kane ka jingphaidien ïa ka jingpyntreikam ka roster System jong ka Sorkar Jylla.
Katkum ka kyrwoh na u General Secretary ka seng, u Bah Donald V Thabah u la pynpaw ba ka Roster System hi ka dei namar ka jingbthah jong ka High Court ka jylla Meghalaya ïa ka sorkar jylla.
“Hynrei kaba sngewsih pat ka long ba ka sorkar jylla haba pyntreikam ïa kane ka Roster System ka la kyrtiang biang shadien da kaba wanrah ïa ka jingbym biang ïoh kam ki Garo katkum ka bhah 40:40 katkum ka jingujor katto katne tylli ki kynhun sengbhalang na Garo Hills" la ong ka kyrwoh.
“Ka KSU ka la pynpaw ruh ba kane ka jingleh jong ka sorkar jylla ka la ktah ïa ki samla Khasi kiba wad kam namar ka jingïoh bhah mynta kam dei shuh 40% hynrei ka la nang duna".
“Hooid lada kheiñ wat na ka jingdon briew ruh ka bhah 40:40 ka la pynduh nong bha ïa u Khasi namar ka Jaidbynriew Khasi ka kham heh paid ban ïa ka Jaidbynriew Garo hynrei ka jingkyrtiang dien (retrospective) ïa ka roster system ka la buh jingeh arshah ïa ki samla Khasi ba mynta namar kim ïoh pura shuh wat tang ïa ka bhah 40%".
Dei halor kane ka nongrim, ka KSU ka kyntu ïa baroh ki MLA Khasi ba ki dei ban pyrshah ïa ka jingphai dien ka sorkar ïa ka roster system bad ban dawa ban pyntreikam beit shakhmat (prospectively).
Ka seng ka la pynpaw ruh ba lada ka sorkar ka sngew ba kane ka jingleh jong ka ka long ban pyndap ïa ka jingduhnong ki Garo naduh u snem 1972, ka long pat ka jingpynshitom, jingpynsaja bad jingtei pop ïa ki samla Khasi kiba wad kam mynta.
“Tang namar ba phi sngew ba kiba mynshwa ki la bakla ym dei pat ban pynshitom ïa ki samla Khasi mynta kiba luilui ki bym don bynta eiei ha ki jingjia ba mynshwa hynrei kiba kwah tang ban ïoh ïa la ka hok ka bhah ha ki kam sorkar", la ong ka KSU ha ka kyrwoh jong ka.
Halor kane, ka KSU ka dawa ruh ïa ka sorkar MDA ba ka dei ban pyntreikam shakhmat ïa ka Roster System bad ym ban phai shadien kaba long ka jingïohnong ïa kawei ka jaidbynriew bad ka jingduhnong ïa kawei pat.
U Nongïalam jong ka seng saiñ pyrthei ka ‘Voice of the People Party’ u Bah Adelbert Nongrum u la ther tyngeh ïa ki nongïalam sengbhalang bad ki nongïalam jong ka seng kieng atiar kiba la ïoh ka lad ban rung hapoh Secretariat hynrei ki klet ïa la kajong ka deiti bad ïa la ka jong ka kamram.
U ne u nongïalam haba kren ha ka jingïalang dawa pynbeit ïa ka bhah thung kam thung jam ha ka jylla u la ong ba u ai ka jingïaroh ïa ka jinglong tylli jong ki paralok  Garo kiba dei ka nuksa na ka bynta jong ngi, hynrei ka daw ka jong ngi ka dei ba ngim ïa tylli.
“Ngi don ka nongrim bad kata ka dei ka bor jong ki paidbah ka jylla, kane kam dei  ba ngi dawa be-aiñ hynrei ka dei kaba shong hok, shnong nia bad kadei kaba dei hok ka jong ngi," u la ong.
U Bah Adelbert u la ong, “Ka hok kam don shuh  ha kine ki 51 tylli ki snem, na kata ka daw ngi donkam ban pynkylla ïa ka State Reservation Policy namar kumba ka long mynta kam ai bad kam pynbiang ïa kata ka jingdonkam.
"U la ong ruh ba kane ka reservation policy kam dei ka jingkwah jong ka VPP, kam dei ka jingkwah jong ka  jylla, kam dei ka jingkwah jong ki khun samla, hynrei ka dei ka jingdonkam.
“Lashai lada ki khun samla ki ngop ha u drok, ka kiad, u kynja bad lada ki samla ki rah suloi, ki rah bom, ki rah AK 47 ïano ngin kynnoh? Ïa kane ka Sorkar  MDA- II namar ka la ïa pein ïa ka jaitbynriew, ïa ka lawei jong ki samla tang bad ka shuki, “ u la ong.
Une u nongïalam u la ong ruh ba lada ka Sorkar MDA ka kwah ïa ka burom shim ma phi ïa ka, tangba pyntikna tang ka wei ba kim dei ban lehkai ïa ka jingim jong ki samla bad wat lehkai ïa ka lawei ka jong ki.
“Kita kiba dei ki sengbhalang, kiba dei ki nongïalam jong ki sengbhalang, ki nongïalam jong ki seng lehnnoh, tang shu ïoh ka lad ban rung hapoh Secretariat ki klet ïa la ka jong ka deiti, ïa la kajong ka kamram, ïa laka jong ka jingkitkhlieh.
Balei ki pynlong ïa ki jingïakhih, ha ki 51 tylli ki snem kiba la leitnoh," u la buh jingkylli.
U la bynrap da kaba ong, “Kine baroh ka dei tang ban paw nam ïa ki, ki pynlong dieng shaiñ doh kylla ïa ki dkhot jong ka jaitbynriew, katno ngut kiba la shah tied shah shoh, shah siat, kiba khrew haduh mynta, hynrei kine ki hun.
"Shuh shuh une u nongïalam ka VPP u ba dei ruh u MLA jong ka North Shillong u la ong, ki don kiba kynthoh ba kat ki nongïalam ki leit sha surok, hynnrei kam pher la ki dei ki MLA namar dei u Paidbah u ba ai ïa kane ka kyrdan, bad ba ki pyrkhat ïa ka status jong ka jaitbynriew.
U la ong ruh ba u don ka jingkyrmen ba kim lah ban kyntait hynrei ki lah ban pynjlan, hynrei kum ki MLA kin ïai ïakhih la ka dei hapoh ka iingdorbar thawaiñ ne ha surok ban pyntikna ba kane ka jngdawa  kan poi sha ka thong.
Ki khynnah pule jong ka Sngap Syiem College ha ryngkat bad ki NSS Volunteers jong ka Sngap Syiem College South West Khasi Hills District mynta ka sngi kila ïa mih ha surok ban pyrta ban ong “Em ïa u Duma" ha ryngkat ki jingthoh ha ki placard kum shi bynta ban pyn saphriang ïa ka khubor sha ki wei pat ban pyrshah ban dih duma ne ban bam raja.
Ïa kane ka jingïaïaid paidbah jong ki khynnah skul la sdang na phyllaw jong ka Sngap Syiem College bad ïaid haduh ha ïew Mawkyrwat bad pynkut biang ha Sngap Syiem College.
Ki khynnah pule ha kane ka sngi kila rah ruh ïa ki jingthoh ha ki placard ïa ki kyntien kiba kit jingmut da kaba pyrta bad ong “Dih Duma la sngew kum ki Aktor hynrei kim tip pat ba la mong ki Tor",  “Bam Raja la sngew bhariew kum ka Aktress hynrei ym tip pat la hap ki bniat".
Na ka liang ki khynnah skul jong ka Sngap Syiem College ki la buh ka jingkyrpad ïa ki para khynnah skul kiba dang lung ka rta  bad kumjuh ïa baroh ki paidbah ba ki dei ban kiar ban dih ïa u duma ne ban bam ïa u raja, khaini bad ki wei de ki jingbam ba sniew namar lada ngi dih bad bam ïa ki ka wanrah ïa ka jingpang cancer, bad shibun ki wei de ki jingpang kaba ktah ym tang ïa u ne ka nongpyndonkam ka ktah ruh ïa kiwei de bad kumjuh ruh ïa ka Mariang.
Namarkata ngi dei ban kiar ban ong em ïa u duma khnang ba ngin ïoh ïa ka met kaba koit bad ba khiah bha.
Ka Kong Banrilin Lyngdoh, Assistant Professor jong ka Commerce Department ha kajuh ka por  kum ka Programe Officer jong ka National Services Scheme jong ka Sngap Syiem College, Mawkyrwat South West Khasi Hills District ka la ong ba kane ka jingpynlong ïa kane ka jingïaïaid paidbah jong ki khynnah pule naka bynta ki Higher Secondary bad na ki khynnah NSS jong ka Sngap Syiem College ka long kum shi bynta ban pynsaphriang ïa ka khubor sha ki wei pat ki briew ba kumno kin tip bad sngewthuh ban kiar ban dih ne ban bam ïa u duma sla kaba pynsniew bad pynjot ïa ki jingim jong ngi ki briew ha kaba bun na ngi ki briew ngi ïoh ki jingpang ha kiba  bun rukom tang na ka daw ba ki briew ki dih bad bam ïa une u duma sla.
Namar kata ka buh ka jingkyrpad ban kyntu ïa baroh ki khynnah skul bad ïa ki paidbah khlem da jer ïano ïano ba ngin ïa snoh kti lang ban wanrah ïa ka koit ka khiah da kaba kiar ban ong ‘Em ïa u duma sla’.
Ha kane ka sngi nalor ki khynnah pule la ïa donlang ruh bad ki katto katne ki  Nonghikai jong ka Sngap Syiem College, Mawkyrwat South West Khasi Hills District kiba la wan ban ïa synrang lang ha kane ka jingïaïaid paidbah jong ki khynnah skul jong ka Sngap Syiem College, Mawkyrwat.
U Symbud Myntri Rangbah ka jylla uba dei peit ruh ïa ka tnad Home (Prisons) bad Urban Affairs, u Sniawbhalang Dhar, ha ka 18 tarik Jymmang u la leit jurip ïa ka Shillong District Jail bad ïa ka building ba dang shna jong ka Meghalaya Transport Corporation (MTC) ha Jail Road hajan Khyndailad, Shillong.
Hadien ka jingjurip, u Symbud Myntri Rangbah u la ïathuh ba ban pynkylluid ïa ka jingkhapngiah ha ka nongbah, yn pynkynriah noh ïa ka Shillong District Jail sha New Shillong Township (NST).
U la ïathuh ruh ba la dep shim ïa ka rai ban pynkynriah noh ïa ka jail hynrei kan shim por ban pynkynriah.
U la ïathuh ruh ba yn shna ïa ka jail kaba thymmai ha NST ha ka jaka kaba don kumba 25 acre bad kaba lah ban pynrung haduh 1000 ngut.
La ïathuh ruh ba yn sa ai noh ïa ka jaka ba ïeng ka jail mynta sha ka tnad Urban Affairs katba ka Jail kan shim noh ïa ka jaka jong ka Urban ha NST.Ha kawei pat ka liang, u Symbud Myntri Rangbah u la pynpaw ka jingsngew hun ïa ka jingïaid beit ïaid ryntih ka jingtrei ban shna ïa ka building kaba thymmai jong ka MTC.“Ka projek ka ïaid beit ïaid ryntih bad ngan pyrshang ban pynthikna ba hapoh ki ar snem yn aiti noh ïa ka sha ki bor ba dei peit," u la ong.
U Union Minister of State ka sorkar kmie u Bhagwanth Khuba, uba dei peit ïa ka tnad New and Renewable Energy, ha ka 18 tarik Jymmang u la wan ïuh kjat ha Nongstoiñ, West Khasi Hills District, ban peit thuh ïa ka jingpyntreikam ïa ki skhim ka sorkar pdeng hapoh ka District.
Ha kane ka sngi u Khuba u la ïakynduh ïa baroh ki heh ophisar jong ka District na ki tnad sorkar bapher bapher ha ka jingïalang kaba la long ha conference hall jong ka ophis DC ban ïa phylliew jingmut halor ki skhim ka sorkar pdeng.
Hadien ba wai ka jingïalang bad ki heh ophisar ka District u Khuba u la ïoh lad ban ïakynduh ïa ki nongïalam Hima bad nongïalam shnong jong ki shnong bapher bapher kiba don hapoh ka sor Nongstoiñ.
Haba ïakren sha ki lad pathai khubor u Khuba u la ong ba ki jylla ka thaiñ shatei lam mihngi ki la shah ïeh beiñ baroh shi katta bad dei tad hadien ba u Narendra Modi u la long kum u Myntri Rangbah duh ka Ri ka la don ka jingpeit kyrpang ban kyntiew ïa ki kam pynroi ha ki jylla ka thaiñ shatei lam mihngi kynthup ïa ka Meghalaya.
Shuh shuh u la ong ruh ba ha ka jingïakynduh lang bad ki ophisar la ïoh ban ïakren sani bha ha kaba ïadei bad ki jingpyntreikam ïa ki skhim ka sorkar pdeng ha kaba u la ong ba ka rukom pyntreikam da ka sorkar jylla bad ki bor district ka WKH ki long kiba biang watla ki don katto katne ki jingeh hynrei la ïoh pat ban ïakren kumno ban weng ïa kita ki jingeh.
Ha shwa ban mih noh na ka District u Khuba u la leit ban jurip ruh ïa ka Aganwadi Center ha Mawkawah bad ïa ka skul Sib Sing Memorial Govt.
HSS ha Nongpyndeng.
U President ka Hynniewtrep National Youth Front (HNYF) u Bah Bless Dkhar u la ong ba na ka liang ka seng ka pynpaw ïa ka jingbym sngewtynnad halor ka jingkren jong u MLA ka North Shillong u Bah Adelbert Nongrem pyrshah ïa ki sengbhalang.
Kane ka jingkren ka long ba hadien ba u Bah Adelbert Nongrum u la ong ba ki sengbhalang hadien ba ki la ïoh ka shuki ki la klet noh pat ïa ka jingieid jaitbynriew.
Ïa kane u la kren ha ka rynsan jingïalang jong ka Voice of the People Party (VPP) ha ka 17 tarik mynta u bnai,ban dawa ban pynbeit thymmai ka ka Reservation Policy hapoh ka jylla, kaba la pyllong ha Additional Parking Lot, Secretariat.
Haba kren sha ki lad pathai khubor u Bah Bless u la ong, “Ngim don daw ei ei hynrei ka jingkynnoh bad kynthoh ïa ki sengbhalang kam long kaba sngewtynnad.
Lada don kino kino ki mat lane kano kano ka jingsngewkhia, ha kaba ïadei bad ka jaitbynriew, ma ki ruh ki hap ban ieng ha la ka jong ka nongrim, namar mangi ruh ngi khlem kynthoh ei ei ïa ki".
U Bah Bless u la buh ka jingkylli ruh ïa u Bah Adelbert ba mano kita ki sengbhalang ynda ki la poi ha Secretariat, kita ki mat ba ktah ïa ka jaitbynriew ki jah noh.
U la ong, “Ka jylla jong ngi mynta ka la poi 51 snem naduh ba la ïoh ïa ka jylla lajong hynrei ngi ïohi ba ki party riewlum pat na kawei ka sngi sha kawei ka sngi, na kawei ka por sha kawei ka por hynrei ngam kwah ban kren pyrshah hynrei kawei nga kwah ban ong ba ma ki ruh ki khlem poi shaei shaei.
Mangi ki senbhalang phi kynnoh ynda ngi la poi ha Secretariat ngi klet noh ïa kiei kiei baroh, te mano hi kita kiba poi secretariat.
Ka secretariat kadei tang kata ka jaka kaba ngi kum ki sengbhalang na ka por sha ka por ngi dawa ïa ki mat kiba ktah ïa ka jaitbynriew".
U Bah Bless u la ong ba bun ki political party naduh ba la ïoh ïa ka jylla lajong mynta la 51 tylli ki snem katno tylli kiba dang sah bad katno tylli kiba la jah.
Ka jingmih jong ki party na ka por sha ka por ka pynpharia ïa ka jaitbynriew namar ka jingmih bun ki party ka pynïohlad ïa ki party ba naber ka jylla ba kin wan ban suhthied hapoh ka jylla bad ruh ban thaw sorkar.
“Ki paidbah kimdei ban leh shongshit, ki paidbah kimdei ban ngeit kulmar namar ba don kiba shim kabu ba la jan sa ka elekshon bad nga hap kren ïa kane namar ba la kynthoh ïangi, ngi hap kren ïa ka jingshisha.
Haei ka jaitbynriew ka poi mynta, katno tylli ki party riewlum, katno tylli ki party riewlum ki la khylliap lama bad nga ngeit skhem ba dang don shuh ki party kiban dang khylliap lama nangne shakhmat, balei namar ba ka jaitbynriew jong ngi kam don ka jingïatylli".
U Bah Bless u la ong ba kumba 4-5 tylli ki party riewlum hynrei ym don pat kawei kaba lah ban ïatehsong ban ïatylli ban ïakren na ka bynta ki mat bad ki jingeh ka jaibynriew namar baroh ki kwah ban long nongïalam.
“Ki paidbah kidei ban husiar bha namar kine ki long kum ki shrieh kiba la kynthih na kawei ka party sha kawei ka party"U la ong ba kane ka jingkynthoh ïa ki sengbhalang kim sngewtynnad namar lada ki kwah ban kren, ai kin kren beit tang ïa ka party lajong lane ai kin kren beit tang ïa ka nongrim lajong.
U la ong ruh ba lada ym don ki sengbhalang shaei ka jaitbynriew ka don.
“Katno tylli ki party riewlum kiba neh haduh mynta, peit kum ka nuska ba ka seng KSU, FKJGP bad kiwei haduh mynta ki neh namar balei ki ieng ha ka nongrim ban ïada ïa ka jaibynriew".
U Bah Bless u la ïai ba kane ka jingkynnoh bad jingkynthoh ïa ki sengbhalang kam long kaba sngewtynnad namar ki sengbhalang kim don bynta ei ei bad kino kino ki political party.
“Katne tylli ki party riewlum, hato la ju don ne em kiba la shah kem na ka bynta ka dawbah ka jaitbynriew, katba ki sengbhalang katno ngut kiba la shah kem bad shah pynïap, katno ngut kiba la shah pyntieng pynsmiej na ka bynta ka dawbah ka jaitbynriew".
Shuh shuh na ka liang ka HNYF ka la ong ba kam don kano kano ka jingpyrshah ïa kino kino ki political party ban pyllong ïa kino kino ki jingïalang lane kino kino ki mat ban dawa hynrei tang kawei ba wat kynthoh ïa ki sengbhalang.
U general secretary ka Khun Hynniewtrep National Awakening Movement (KHNAM), u Bah Thomas Passah ha ka 19 tarik Jymmang, u la ong ba ka jingpynthymmai ïa ka State Reservation Policy (SRP) ka dei man ka 15 snem naduh ba sdang ban pyntreikam ïa ka,  hynrei haduh kane ka kynti ym pat don ka jingpynthymmai ïa kane.
Haba kren sha ki lad pathai khubor, u Bah Thomas u la ong, “Mynta la 51 snem lynter hynrei kam pat don ka jingbishar biang ïa ka reservation policy.
Lada ka sorkar ka kynran dien ban ïakren halor ka SRP, ka long kabym ïahap.
Ka jinglong jingman ha u snem 1972 mynshuwa bad ka jinglong jingman mynta ka la ïapher, bad lada ngi bud katkum ka SRP te nga kwah ban kylli  balei ki Khasi – Jaiñtia ki ïoh 40 % reservation bad ki Garo ki ïoh 40 % reservation.
La buh ïa kane ka juh ka jingkylli da u Myntri Rangbah ka jylla jong ngi ha ka 28 tarik Kyllalyngkot jong u snem 1972.
"Haba kdew ba ka reservation ka dei ban bhah katkum ka jingbun paid, u Bah Thomas u la ong ba kane ka long ka jingshisha bym buh ha jingmut ba ka jingbun paid ka kham heh ha Khasi – Jaiñtia.
“Hynrei ka jingpynksan ka long katkum ka sorkar, ki don duna bha ki Garo kiba trei ha ki tnad bapher bapher, na kata ka daw ka la ai mar 40-40.
Lada ka roster system ka pynthikna ban don ki Garo bad ki Khasi – Jaiñtia mar ryngkat ha ki tnad sorkar bapher bapher kamut ngi donkam ban pynkylla noh ïa ka jingbuh 40 – 40," u la ong.
U la kdew ba ka jingai mar 40-40 ka long namar ba ki jaitbynriew Garo ki duna bha, hynrei ka roster system kan pynthikna ïa ka jingïoh ryngkat lang ki Garo, kumta donkam ka jingkhmih shuwa ïa ka reservation policy.
“Ka jingbhah mar 40-40 ka long kaba la pynbeit, mynta to ngin bishar sa ïa ka jingbun paid bad pynkylla ïa ka jingai bhah bad kadei kumta ba donkam ban leh.
Kumta, ngi donkam ban ïa kren shuh shuh halor ka SRP," u la ong.
U General Secretary ka Khun Hynñiewtrep National Awakening Movement (KHNAM), u Bah Thomas Passah, ha ka 19 tarik Jymmang u la ong ba ka seng ka la pynpaw shai ïa ka jingsngew jong ka halor ka jingpyntreikam da kaba peit shakhmat ïa ka Roster System, bad ban pynsangeh noh shwa ïa ka jingpynrung kam tad haduh ban da la pyntreikam bha ïa ka Roster.
Haba kren sha ki lad pathai khubor hadien ba ki la mih noh na ka jingïalang jong baroh ki seng saiñ pyrthei, u Bah Passah u la ong, “Ka la donkam ban pynsangeh ïa baroh ki jingpynrung kam haduh ba kiei kiei baroh ki la long shai khnang ba kan ym don kano kano ka jingsngewthuh bakla.
Ngi la pynpaw ïa ka jingsngew jong ngi ba man ba ka mih ka advertisement ha ki kot khubor lane lyngba ka tnad, ka sorkar ka dei ban pynthikna ba yn ym don kino kino ki jaitbynriew kiban shah ïeh beiñ.
"Haba kylli la ka sorkar ka la ai kano kano ka jingkular halor ka jingpynsangeh ïa ka jingpynrung kam, u la ong ba ka seng ka la ïoh ka jubab kaba sngewtynnad na ka sorkar, bad ha kaba ïadei bad ka jingpyntreikam ïa ka Roster da kaba peit shakhmat, kata ka shong ha ka sorkar.
U la ong ruh ba ka sorkar ka la lum ki jingtip naduh u snem 1972, kaba mut ba kan long kaba phai shadien bad kam don ar jingmut halor kane.
“Haba phi lum ïa ki jingtip, ngi hap ban pynthikna ba kita ki jingtip ki dei kiba shisha.
Haba ngi ong ki jingtip kiba shisha, kumta ka MPSC bad kiwei kiwei ki tnad pynrung kam ki dei ban don ki jingtip kiba thikna shaphang iwei pa iwei ki briew kiba la shah thung kam ha ki tnad bapher bapher naduh u snem 1972, kaba kim don satia," u la ong.
U Myntri Rangbah ka jylla, u Conrad K Sangma ha ka 19 tarik Jymmang u ïathuh ba la pynlong ïa ka All – Party Meeting ban ïakren halor ka Roster System ha kaba ki ba bun ki dkhot jong ki seng saiñ pyrthei bapher bapher ki la pynpaw ka jingsngew hun hadien ba ki la ïohi bniah shaphang ka jingbatai halor ka Roster system.
Haba kren sha ki lad pathai khubor hadien ba la dep pynlong ïa ka jingïalang jong ka All – Party Meeting, u Myntri rangbah ka jylla u la ong, “Mynta ka sngi ngi la pyni ïa ka jingbatai bniah jong ka Roster System sha ki nongïalam jong ki seng saiñ pyrthei bapher bapher  bad ki la sngew hun ïa kane ka presentation.
Hynrei, katto katne ki jingsngewkhia ki la mih bad ka sngew donkam ban pynbeit ïa kita , kumta ngi la rai ban thung noh da ka komiti ha kaba yn lamkhmat ïa kane ka komiti da ka myntri ka tnad ka koit ka khiah jong ka jylla, ka Kong Ampareen Lyngdoh bad yn don ruh ki dkhot na kiwei ki seng saiñ pyrthei khnang ba ki lah ban pynbeit ïa ki jingdonkam bad ban ai jingmut kumno ban ïaid shakhmat ha ka kam".
Shuh shuh u Conrad Sangma u la pynshai sha ki dkhot ba ka roster ka long tang ha ki jingpynrung kam bad kan ym treikam ha ki jaka pule lane ban ïoh rung ha ki jaka pule ha kylleng ka ri.
U Myntri Rangbah ka jylla u la ïathuh ba la dep ban ithuh ïa ki jingpynrung kam kiba la dep ha ki por mynshuwa bad ki tarik ki ailad ïa ka sorkar ban sngewthuh ïa ka jingpynbeit ha kaba yn sa buddien pat ha ka roster.
“Baroh ki jingpynrung kam kiba la leh ha ki por mynshuwa bad baroh ki rai ba la dep ban shim ki long katkum ka reservation policy.
Kumta ka jingkylli ban phai dien, ban khmih biang ïa ka, ban pyndam lane ban pynbeit biang kam mih shuh," u la ong.
U Myntri Rangbah u la bynrap shuh shuh da kaba ong, “La dep ban leh ïa kine katkum ka reservation policy bad mynta hadien ba la dep ban ithuh ïa ki jingdonkam, mynta ngi la lah ban ïaid shakhmat.
Ha kajuh ka por, kumba la kyrpad da ki dkhot ngin sa bat shuwa ïa ki jingpynrung kam thymmai tad haduh ynda ai ka komiti ïa ka kaiphod thymmai.
".
:Ka jingrwai Khasi, ka “Nyngkong ki sngi", ka dei ka jingrwai kaba la dep pyllait paidbah ha ka 16 tarik, Jymmang 2023 bad ka dei ka jingrwai ba rwai ha ka ktien pnar ne jaintia.
La thoh ïa katei ka jingrwai da u Eibhami Dkhar bad la rwai da u Ithuhbha Sumer bad ka Eibiang Lyngdoh.
La pynbit pynbiang ïa katei ka jingrwai bad pynmih da ka Ebk Sutnga studio bad la shna ïa katei ka jingrwai da ka Ngaitnud Team.
La edit ïa katei ka jingrwai da u Soniwan Langstang bad la shim bynta da u tyngshop, u Eibhami Dkhar bad ka puron, ka Deiwi Challam.
Katba la ring ïa katei ka jingrwai da ka kompeni ngaitnud production bad katei ka kynhun ka ai khublei ïa u Chwami Dkhar, Riki Phawa bad ka Aly Phawa.
:Ka jingrwai Khasi ba thymmai, kaba kyrteng ka “Handyman bus", ka dei kaba la dep pyllait paidbah ha ka 13 tarik, Jymmang 2023, ha West Jaintia Hills.
Ha katei ka jingrwai, la shim bynta da ka puron ka Khasi, ka Pynshisha Suchiang bad u tyngshop, u Shidor Passah.
Ïa katei ka jingrwai, la rwai da u Sunday Salahe bad ka Ebiang Lyngdoh bad la pynmih ïa ka da ka kompeni Tei & Jeff Production bad la pynbit pynbiang ïa katei ka jingrwai da ka EBK Studio.
:Ka jingrwai Khasi ba thymmai, ka “Map seh ïanga", ka dei ka jingrwai kaba la thaw bad ring da u Sharpstarwell Syiem.
Ha katei ka jingrwai, la shim bynta da ka puron jong ka Khasi, ka Kelly M.Nongbri bad u tyngshop, u Phira Dohtdong.
Katba ïa ka vocal, la shimti da u tyngshop, u Phira Dohtdong bad ïa ka jingpynbit pynbiang ïa katei ka jingrwai, la shimti da ka Sonido Vibes Studio bad u Make up artist, dei u Robert Kharmawphlang.
:Ka jingrwai Khasi ba thymmai, ka “Nisha", ka dei ka jingrwai kaba la dep pyllait paidbah ha ka 15 tarik, Jymmang 2023.
U editor bad ïa ka camera, la shimti da u Kismol Nongrang bad la thaw ïa katei ka jingrwai da u Effrin Lyngdoh.
La shna ïa katei ka jingrwai da u Stephan Lyngdoh, katba u graphic editor, dei u Absolom Das bad ïa katei ka jingrwai, la rwai da u Kismol Nongrang.
Ki nongïalam ka Trinamool Congress (TMC), ha ka 19 tarik Jymmang ki la pynpaw ïa ka jingsngewhun halor ka jingbatai pynshai ba la ai da ka sorkar jylla halor ka jingpyntreikam ïa ka roster system ha ka jylla bad ki la ong ba kin ap ïa ka rai kaba kut halor kane ka mat hadien ba la ïakren bad baroh kiba don bynta.
“Ngi don ïa ki jingartatien bad ki jingkylli jong ngi.
Kane ka dei ka jingïeng kaba biang eh haba ngi phai sha ki jingtip kiba ka jylla ka don bad ki 50 snem.
Lada dei ban pyntreikam ïa ka roster, kane ka dei ka lynti kaba biang eh.
La kano kano ka rai, ka sorkar kan sa ai ïa ka jingbatai pynshai kaba khatduh bad yn sa pynlong biang ïa ka jingïakren.
Bad da ka jingthaw ïa ka komiti, kan ai shuh shuh ïa ngi ïa ka rynsan ban pynsngew ïa ki jingsngewkhia jong ngi," la ong u nongïalam ka TMC, u Bah George Lyngdoh.
Haba kylli halor ka reservation policy, u Bah George u la ong, “Ngim shym la ïakren shaphang ka reservation policy.
Ka jingpyntreikam ïa ka roster kan long katkum ka reservation policy.
Ngi dawa ba ka jingpyntreikam ïa ka roster kan long da kaba peit shakhmat; ka jingphai biang shadien ka long tang ban sngewthuh ïa jaka jong ki kam bapher bapher ha baroh ki tnad, hynrei ka jingpynrung kam ka dei ban long da kaba pyntreikam shakhmat bad kata ka dei ka jingdawa jong ngi; yn leh ruh ïa kata.
"Ha kawei pat ka liang, u MLA barim ka Rangkasona uba dei ruh u nongïalam ka TMC, u Zenith Sangma, u la ong ba ki la pynpaw sha ka sorkar ïa ka jingdonkam ban thaw kham bun ki lad ai kam ai jam, bad u la ong ba kine ki jingeh ki sdang namar ka jingkyrduh kam kyrduh jam.
Shuh shuh, ki nongïalam ka TMC ki la pynpaw ka jingsngewkhia halor ka jingpyntreikam ïa ka roster ha ki jaka pule.
“Ka roster kam dei ban treikam ha ki jaka pule.
Ngi la pynpaw ïa kane bad ka sorkar ka la pynshai ba na ka bynta ki shuki Higher and Technical, yn pyntreikam ïa ka reservation policy ym ïa ka roster," la ong u Bah George.
Haba kylli halor ka snem ba la mang ban pyntreikam ïa ka roster (cut-off year), u MLA barim ka Umroi u la ong, “Ki don ar tylli ki jait tnad, kawei ha kaba ngi shem ba ki jingtip ki la long kiba la pynkhreh – kaba mut, hadien ba la pynkhreh ïa kiei kiei baroh khlem da peit ïa ki jingpynrung kam ha ki por ba la leit, yn leh ïa kiei kiei baroh naduh ka tarik ba ka tnad ka la long kaba la khreh ban pyntrikam ïa ka roster.
Bad ki don ki tnad ki bym pat kloi ban pyntreikam ïa ka roster, ngi kyntu ïa ka sorkar ban pynkloi ïa kane da kaba peit katkum ki jingtip kiba don.
"Haba kdew ba ka roster ka donkam ban buddien ïa ka jingpyntreikam ïa ka reservation policy kumba la hukum ka aiñ, ka TMC Meghalaya ka la ong ba katba la pyntreikam ïa ka roster, ka seng ka kwah ba baroh kiba don bynta ki ïa mynjur.
:Ka jingrwai Khasi, kaba kyrteng ka “Jingieid junom", ka dei ka jingrwai kaba la dep pyllait paidbah ha ka 2 tarik, Jymmang 2023.
La thoh bad thaw ïa katei ka jingrwai da u Macstar Nengnong bad la rwai ïa katei ka jingrwai da u Maxstar Nengnong.
Ïa katei ka jingrwai, la ring da u cameraman, u Khraw Kharrngi bad u Bibhav Gewali bad u video editor, dei u Khraw Kharrngi, katba u Assistant Editor, dei u Mewan Nengnong.
La shna ïa katei ka jingrwai da u Maxstar Nengnong bad Assistang dei u Khraw Kharrngi bad la pynbit pynbiang ïa katei ka jingrwai da u Alexzehn, katba u beat producer dei u Matthew May.
Ha kine ki snem ba la dep, wat haduh kine ki sngi ngi ïakren shitrhem bha shaphang ka jingpynneh pynsah ïa ka mariang.
Ngi ïakren shit rhem, ngi ïa pynlong ïa ki jingpynshai paidbah shaphang kane namarba ka um ka la dap haduh ryndang.
Ki khlaw jong ka pyrthei ki pluh hi khlem don ka jingthang jongno jongno.
Ki khlaw ki ing hi na ka daw jong ka jingkhluid palat jong ka sngi.
Ki lum thah ki um na ka daw jong ka jingshit palat jong ka sngi.
Ngi imsuk im saiñ hapdeng ka jingkyrkhu jong ka mei mariang.
Dang mynta ka taiew, ka ‘eriong ka ‘erngit kaba ki nongshong shnong jong ka Bangladesh ki ai kyrteng uu la syllad borbah ïa ka duriaw jong ka Bay of Bengal.
Da ki hajar ki ïing ki la jot la pra.
Da ki lak ngut ki nongshong shnong jong kitei ki artylli ki ri ki la kylla shong kylla sah khlem khlem ïing khlem sem.
Da ki hajar ki ïing ki sem jong ka Bangladesh bad jong ka Myanmar ki la shah pynjot pynpra ha kane ka ‘ering ‘erngit.
Da ki lak ngut ki nongshong shnong jong kitei ki artylli ki ri kiba la kylla long kiba ïing khlem sem bad klem bam khlem dih ha kine ki sngi.
Kine ki artylli ki ri kum ka Bangladesh bad ka Myanmar, kim lah shuh ban leh eiei ban ïarap ïa la ki jong ki nongshong shnong, lait noh sa tang ban shu shaniah ha ka jingïarap isynei jong kiwei pat ki ri.
Ma ngi ngim sngewthuh namarba ngi ïoh mad hi dalade ïa kata.
Ngi hap don kane ka jingsngewthuh bad ban sdang shuwa na i barit iba lah ban pynneh pynsah ïa kane ka spah mariang ka jong ngi.
Ngi dei ban leh eiei ha kaba ïadei bad ka jingpynbha ïa ka rep ka riang jong ngi.
Kawei na kita, kumba la ïathuh da ki stad mariang, ka long ka jingpynneh pynsah ïa ki jakoid.
Ki jakoid ki don ka bynta kaba khraw ban ïada ïa ka rep ka riang ka jong ngi.
Hynrei, ngim sngewthuh ïa kane.
Ha kane ka ri ka jong ngi, ngi ïa kem, ngi ïa pynap shrip ïa ki jait jakoid japih.
Ngi bang ban bam ïa ki kjat bad ki lbong japih nambar ba ki long kiba shngiam.
Hynrei, ngim tip ba kane ka jingleh jong ngi kumne, ka ktah pat ïa ka rep ka riang.
Ki jakoid ki bam da ki lak tylli ki khñiang kiba kine ki khñiang ki bam ïa ki jingthung, ki jhur bad ïa u kba.
Ki jakoid ki bam wat ïa ki khñiang ki ksiah bad ïa ki tyllah kiba lah ban buh jingma ïa ka koit ka khiah bad ïa ka jingim jong ngi ki briew.
Haba wan kane ka jingsngewthuh ngin ym kem, ngin ym pyniap shuh ïa ki.
Ngin ailad ïa ki ba kin im bad ka mariang na ka bynta ka jingbha jong ngi hi.
Ki la don ki jylla kum ka Goa bad kiwei kiba ym shah shuh ban kem, ban bam bad ban die ïa ka jakoid.
Kane ka jylla, ka khang ïa ka jingshalan ïa ki jakoid shabar jong katei ka jylla sha kiwei ki ri jong ka pyrthei.
Ka Goa ka la dep shna ïa ka aiñ kaba khang ïa ka jingkem, ka jingpyniap bad ka jingkhaïi ïa ki jakod kaba ki khot ka of Wildlife (Protection) Act, 1972, kaba pynshitom ruh ïa ki briew kiba pynkheiñ ïa kane ka aiñ.
Lehse, kan dang shim por na ka bynta jong ngi ba ngin kot sha katei ka jingsngew, ïa kaba ka jylla kaba rit kum ka Goa kaba la dep thaw ïa katei ka aiñ la sanphew snem mynshuwa.
Lehse, kane ka dei tang ka jingsdang jong ka jingpynsngewthuh kaba rit bad kylla long kaba heh bad ka ban long ka jingïarap kaba khraw ïa ka rep ka riang ka jong ngi.
:Ka jingrwai Khasi ba thymmai, ka “Ngam sngewthuh", ka dei ka jingrwai kaba la dep pyllait paidbah ha ka 15 tarik, Jymmang 2023.
Ïa katei ka jingrwai, la pynmih da u Bansiew bad u Director of photography, dei u Malcolm Rani.
La thaw ïa katei ka jingrwai da u Kitbok Syiemlieh bad u Maheh Sing.
Katba ïa ka vocal bad ka jingpynbit pynbiang ïa katei ka jingrwai, la shimti da u Joelan.
Ka jingïaroh ka leit na ka bynta jong u Kace Cherra, uba dei u nongrwai rap.
Katba ki nongrwai ba rwai ïa katei ka jingrwai, ki kynthup ïa u Ontei Syiemlieh, Kitbok Syiemlieh, Manbha Mawkhiew, Jerry Kharphuli, Lumlang Shabong bad u Rikmen Pyngrope.
Ka Seng Khasi College hapdeng ka jingrakhe ia ka Jubilee ksiar jong ka, ka la lah ban pynlong sa ia ka Inter School Invitational Futsal Competition naka bynta ki khynnah shynrang.
Ia kane ka jingiakob la pynlong ha madan Weiking, bad la plie pyrda  ia ka mynhynnin ka sngi ka 18 tarik bad la pynhap pyrda moh mynta ka sngi ka 19 tarik Jymmang 2023, ha kaba la iadon lang u Principal jong ka kolej u bah W.B Rynjah ryngkat ka jingiadon lang ki nonnghikai jong ka kolej, ki nonghikai na ki skul ba la wan ban iashim bynta sha kane ka jingiakob bad ki khynnah skul.
Ha kane ka jingialehkai, phra tylli ki skul ki la wan ban iashim bynta kiba kynthup ia ka Christian Academy Higher Secondary School, ka Pearly Dew Higher Scondary School, St.Dominic’s Higher Secondary School, Mawlai Presbyterian Higher Secondary School, Seng Khasi Higher Secondary School, Sacred Heart Boys Higher Secondary School, Government Boys Higher Secondary School bad ka Seng Khasi College (Higher Secondary Section).
Ia ka jingialehkai la wan ban pyniaid da ki dkhot jong ka Futsal Dream Team.
Ki artylli ki team kiba la ioh ban rung sha ka final ki kynthup ia ka Mawlai Presbyterian Higher Secondary School bad ka Seng Khasi College (Higher Secondary Section) ha kaba ka Mawlai Presbyterian Higher Secondary School ka la ioh ban rah ia ka nam lahduh, hadien ba ka la jop ia ka jingiakhun da 4 la 2.
Ia ka khusnam sha ki lah duh la sam da u Rangbah R.H.Dkhar uba long u Secretary jong ka Governing Body jong ka college bad ha kajuh ka por   kum u kongsan jong kane ka lympung ialehkai.
ka jingialehkai phutbol quarter phainal jong ka lympung ialehkai phutbol kaba paw bha ha ki thain ri war mihngi Pynursla jong ka jylla ka jong ngi ka IV UUP INVITATION FOOTBALL TOUNAMENT 2023 ka la iaid sha ka sngi kaba phra mynta ka sngi ka 19 tarik Jymmang 2023.
Kane ka lympung ialehkai phutbol jong ka IV UUP INVITATION FOOTBALL TOUNAMENT 2023 la pyniaid da ka UMKOR URKSEW PYNURSLA SPORTS CLUB (UUP SC) kaba long kawei na ki klub ba lah rim Jong ka thain Riwar Mihngi Pynursla kaba don ia ka shlem treikam jong ka ha Pynursla.
Ka jingialehkai ha kane sngi ka la long hapdeng ka Nongkynrih Sports Club pyrshah ia ka 7 Bros kaba dei na Kynshi kaba la long hapoh madan UUP SC GROUND URKSEW.Ha ka jingialehkai quarter phainal kaba la long mynhynne ka sngi thohdieng ka Nongkynrih SC ka la lah ban pynliem noh ia ka 7 Bros da 3 la 1.
Ha ka jingialehkai kylla step baroh ar tylli ki kynhun ki la iakhun tyngeh bha bad ka Nongkynrih Sports Club ka la lah ban pynkhih nyngkong ia ka jar jong ka kol ha kaba ka la  ioh ban thep ar kol ha ka kylla step kata ha ka minit kaba 6 bad ha ka minit kaba 21.
Haba phai pat sha ka jingialehkai jong ka kylla miet kine ki ar kynhun ki la ialehkai bha ban iakhun tyngeh bha bad ka 7 Bros ha ka minit kaba 47 jong ka kylla miet ka la ioh ban pynphai ia ka kol bad tang hadien 18 minit ki nongialehkai jong ka Nongkynrih Sports Club ki la ioh ban pynkhih ia ka jar jong ka ka kol ha ka sien kaba lai ha ka minit kaba 65 jong ka kylla miet.
Bad ka Nongkynrih Sports Club ka la lah ban khur jingjop hadien ba ka la pynliem noh ia ka 7 Bros da 3 la 1.
Da kane ka jingjop ka Nongkynrih Sports Club ka la khur ia ki lai poiñ bad ka la lah ban jam shakhmat ban rung sha ka semi phainal hadien ba ka la lah ban pynliem noh ia ka 7 Bros ha ka jingialehkai kaba la long mynta ka sngi.1.
Ka kynhun myntri mynta ka sngi ka la pynbeit ïa ka Office Memorandum (OM) jong ka Personnel Department halor ka Reservation Policy bad Reservation Roster.
Ka memorandum kaba la ai ha u snem 1972 ha kaba ïadei bad ka jinglait ki kam na ka bynta ki ST bad SC, kaba kdew ba ka jingdon ki kam ba lait ba la pynbna paidbah ki dei ban don 9 lane duna ki kam ba la pynbna na ka bynta kano kano ka jaitbynriew (Khasi Jaiñtia & Garo), kam dei shuh ban treikam, namar la pyntreikam da ka roster point ha ka bhah thungkam.
Kane ka mut naduh mynta, ki kam ba lait ba la pynbna paidbah kan long katkum ka roster point bad ym shuh katkum ka jingdon ki kam ba lait ba la pynbna paidbah.2.
Ka kynhun myntri ka la pynbeit thymmai ruh ïa ka OM kaba la ai ha u snem 1974 ha kaba ïadei bad ki kam ba lait ba la bhah kyrpang na ka bynta ki Garo, naduh mynta, ki kam ba lait na ka bynta ki Garo yn pyndap beit tang da ki Garo kiba shong ba sah hapoh ka jylla.
Ha ka OM ba mynshwa la shah ïa ki Garo kiba na shabar ka jylla ruh ban pyndap ha kine ki kam ba lait.3.
Ka kynhun myntri ka la pynbeit ruh ïa ka OM jong u snem 2020 ha kaba ïadei bad ka reservation roster na ka bynta ki briew ba don jingduna dkhot met lane kita ki Persons with Disabilities (PWDs), naduh mynta, ka bhah kam ïa ki PWD kan long katkum ka point ba la buh ha ka reservation roster.
Kane ka jingpynbeit thymmai ka mut ba ka OM ba mynshwa kam treikam shuh.4.
La wanrah sa kawei pat ka kyndon ha ka OM jong ka Reservation Policy na ka bynta ki kyrtong kiba thep ha ki kam ba lait ha ki district level, kaba kdew ba donkam ba ki kyrtong kiba thep lyngba ka District Selection Committee ki dei ban long kiba tbit ha ka ktien kaba kren ha kane ka district.5.
Ka kynhun myntri ka la mynjur ruh ïa ka jingtyrwa halor ka jingpynbeit ïa ka Meghalaya District Court Ministerial Service 2020.
Kane ka pynthikna ba ki nongtrei ka District Court ym lah ban pynkynriah na kawei ka jaka sha kawei pat.
Lyngba kane ka jingpynbeit ki District Court ki don ka bor ban ïaid lait bad wengnoh ïa ka Rule No.33 kaba ïadei bad ka jingthungkam.
Ka pynthikna ruh ba ki kyndon ka District Selection Committee (DSC) la pyntreikam lang ha kaba thungkam.6.
Ka kynhun myntri ka la pynbeit ruh ba ka Schedule IV jong ka Meghalaya Delegation of Finance Power Rules 2006, kaba pynkupbor ïa ki DGP/IGP/DIGP/SP ha kaba ïadei bad ka jingpynlut pynsep jong ki tnad bapher bapher.7.
Ka kynhun myntri ka la ïaphylliew jingmut ruh halor ki jingthmu bad ki prokram bapher bapher ha ka tnad Urban ban pynbiang ïa ka ïaid ka ïeng ki kali ha ki nongbah ha kylleng ka jylla.
Ka kynhun myntri ka la wanrah ruh ïa ki prokram kiba ïadei bad kumno ban weng ïa ka jingdheng kali ha ka nongbah Shillong, ka la thaw ruh ïa kiwei pat ki jingdonkam na ka bynta ki jaka sor kum ka kyndon ban ai ïa ka umbam umdih kaba bha, ka skywalk hapoh ka nongbah Shillong bad ki jaka ïalehkai ki khynnah rit ha kylleng ki jaka ha ka jylla.
U Myntri Rangbah u Conrad K Sangma, ha ka 28 tarik Jylliew u la ong ba ka Don Bosco Technical School kan dei ka nongïatreilang kaba biang eh na ka bynta ka sorkar Meghalaya ban kyrshan bad pyndap iwei ïa iwei pat ha kaba ïadei bad ka jingthaw ïa ki kam ki jam.
U Sangma u la ong ïa kane haba leit jngoh ïa ka Don Bosco Technical School ha Shillong, ha kaba u la sam ruh ïa ki certificate bad ki shithi thungkam sha ki khynnah pule ba la pyndep ïa ka jingpule.
U la ong ruh ba ka sorkar ka don ïa ka thong ban thaw san lak ki lad ai kam ha ki tnad bapher bapher bad u la pynthikna ruh ba ka sorkar kan ïatreilang bad ka Don Bosco Technical School ha ka bynta kaba kham ïar khnang ban poi sha kane ka thong.
Haba ïakren bad ki khynnah pule kane ka skul, u Sangma u la ong, “Ki samla ki dei ka bor kaba khraw jong ka jylla bad ka Ri hynrei ka don ka jingeh kumno ban pyndonkam ïa ki samla ha ka rukom kaba seisoh.
"U la ong ruh ba ha ki katto katne snem ba la leit, ka sorkar ka la pyrshang ban wanrah da ka lynti katkum ka saïan kumno ban ithuh ïa ki skill kiba donkam kiban ïarap ha kaban kyntiew ïa ka ïoh ka kot jong ka jylla bad ban pynneh ïa ka na ka bynta ka lawei.
Haba ïaroh ïa ka Don Bosco Technical School, u Myntri Rangbah u la ong, “Ki khynnah pule kiba la pyndep ïa ka jingpule na kane ka technical school ki kham bun ban ïa kiwei kiwei ha ka jylla bad nga ai khublei ïa ka Don Bosco Technical School na ka bynta ka kam kaba bha kaba ka leh.
"U Sangma u la kyntu ruh ïa ka technical school ban kyntiew bad ban kynthup ha ki course jong ki khnang ban pynïahap bad ka jingkylla ka por bad ka teknoloji.
U Myntri Rangbah u la don ruh ka jingïakren bad ki khynnah pule bad u la jubab ïa ki katto katne ki jingkylli halor ki skill, ka ïoh kam ïoh jam, bad ki polisi jong ka sorkar jylla na ka bynta ki samla.
U Chief Executive Member (CEM) ka Khasi Hills Autonomous District Council (KHADC), u Bah Pyniaid Sing Syiem, ha ka 28 tarik Jylliew u la ong ba ka Council ka skhem ha ka rai jong ka ban pyrshah ïa kano kano ka jingpyrshang na ka liang ka sorkar jylla ne ka sorkar pdeng ban wad bniah ne ban tih uranium ha ka jylla.
U Bah Pyniaid u la ong ïa kane hadien ka jingïalang bad ki nongïalam jong ka Khasi Students’ Union (KSU) ha ophis jong u mynta ka sngi.
“Ka Executive Committee (EC) bathymmai kan ym ai kano kano ka NoC sha ka sorkar jylla ne sorkar pdeng ban wad bniah ne ban tih uranium namar kane kan buh jingma ïa ka jingim jong ki briew kiba im ha kito ki jaka," la ong u Bah Syiem.
U la ïathuh ruh ba ka KSU ka la wanrah ïa kiwei ruh ki mat kum ka jingpyntreikam ïa ka Inner Line Permit (ILP), ka jingpynkylla ïa ka Sixth Schedule, ka rel bad kiwei kiwei.
Halor ka rel, u CEM u la ong ba ka ka EC ka la rai ban ym ai jingmynjur ïa ka sorkar jong ka Meghalaya lane ka sorkar pdeng ban wanrah ïa ki rel, la ka long ki rel kit mar ne ki rel kit passenger.
“Tad haduh ba ka sorkar kan wanrah ki sienjam kiba biang ban tehlakam ïa ka jingwan rung beaiñ ki mynder sha ka jylla, ngin pyrshah ïa kano kano ka jingpyrshang ban wanrah ïa ki rel ha ka jylla," la ong u CEM.Halor ka jingpynkylla ïa ka 6Schedule, u la ong ba ka sorkar pdeng ka la phah katto katne ki kot ki sla, ha kaba la pynshai ïa ki jingbym shai halor ka bor peit jong ka Council ha ki jaka ka 6Schedule bad kiwei kiwei.
“Ki dang ap ïa ka jubab jong ngi.
Ka EC bathymmai kan sa don ka jingïalang bad ka sorkar jylla ryngkat ki jingai jingmut jong ngi halor kane ka bynta," u la bynrap.
Ha kawei pat ka liang, u president ka KSU, u Bah Lambokstar Marngar, haba kren sha ki lad pathai khubor u la ong ba ki mat kiba kongsan ba la ïakren mynta ka sngi ki long halor ka ILP, ka rel bad ka jingtih uranium.
“Halor ka ILP, ngi sngew ba ka shong ha ka jingpynbor ki nongthaw aiñ jong ka jylla namar lada mynjur sa katno katno tylli ki dorkhas ha ka Ïingdorbar thawaiñ, lada yn pynbor halor kane ka bynta, kan ym jia eiei," la ong u Bah Lambokstar.
Halor ki rel, u president ka KSU u la ong ba ynda la pyntreikam ïa ka ILP ha ka jylla, “te ngi lah ban ïakren halor ki rel hynrei ïa mynta, ngi pyrshah ïa ki rel.
".
U Bah Golden Nonglong, ha ka 28 tarik Jylliew u la pynbna ba u la mih noh na ka seng Congress ha kaba u la dep phah ruh ïa ka shithi iehnoh kam sha u President Rangbah ka seng Congress u Bah Vincent H Pala.
U Bah Golden u dei uba la bat ïa ka kam Vice President ka All India Professionals’ Congress Meghalaya, bad kum u Secretary ka Meghalaya Pradesh Congress Committee, bad u la ïakhun ruh ïa ka elekshon MLA kaba dang shu dep na Rambrai Jyrngam konstitwensi.
Haba kren sha ki lad pathai khubor ha ka ïingsah jong u kaba don ha Nongstoiñ, u la ong ba ka jingmih noh jong u na ka seng Congress ka dei namar ka jingbym sngewtynnad ïa ka rai jong ka seng kaba la ailad ïa ki MDC ban ïatreilang bad ka National People’s Party (NPP) hapoh Khasi Hills Autonomous District Council (KHADC).
Ka East Khasi Hills District Badminton Association (EKHDBA) mynta ka sngi ka 29 Jylliew ka la sdang ïa ka lympung ïalehkai Badminton ba la tip kum ka 7th East Khasi Hills District Open Badminton Championship 2023 ha kaba yn sa pynkut pat ïa kane ka jingïalehkai ha ka 1 tarik Naitung 2023.
Katkum ka jingpynbeit ba la dep rai, la buh ban pynlong ïa kane ka jingïalehkai hapoh ka NEHU Indoor Hall, NEHU (Mawlai Umshing) hynrei na ki daw ba ym lah ban kiar la pynkynriah noh na katei ka jaka bad la pynlong ïa kane ka jingïalehkai sha ka J.N Indoor Stadium, Polo, Shillong.
Ki kyrdan ïalehkai na ka bynta kane ka lympung ki long ha ka thup Single jong ki khynnah shynrang bad kynthei kiba hapoh 13 snem, katba na ka bynta kiba hapoh 15 snem (shynrang bad kynthei) yn pynïalehkai ha ka Singles bad double ruh, kiba hapoh 17 snem (shynrang bad kynthei) kin don ha ka Singles bad double, kiba hapoh 19 snem (shynrang bad kynthei) ha ka Singles bad double, Seniors (shynrang bad kynthei) – Single, double bad ka Senior bad haka thup 19 snem hapoh kaba yn pynïalehkai ha ka Mixed Double.
Ka jingpynlong ïa kane ka lympung ka long ruh shi bynta ban jied ïa ki nongïalehkai ki ban sa mihkhmat ïa ka distrik sha ka lympung ‘State Championship 2023’ ka ban sa long mynta u snem.
Ka Marian Hills Secondary School, bad H.K Memorial Secondary School ki la ïoh ïa ka jingjop ha ka jingïakhun pre quarter na ka bynta ka lympung ïalehkai phutbol ba la tip kum ka “West Jaintia Hills District Level Inter School Subroto Mukherjee Cup Football Tournament 2023" ba la pynïaid da ka ophis treikam jong u District Sports Officer, West Jaintia Hills District.
Ïa kane ka jingïalehkai la pynlong hapoh madan Kiang Nangbah Stadium, Jowai, West Jaintia Hills District.
Haba phai sha kate ka jingïakhun, ka Marian Hills Secondary School ka la pynliem noh da 2 la 0 ïa ka All Saints Diocesan Secondary School, katba ka H.K Memorial Secondary School ka la ïoh ïa ka jingjop da 2-1 ha ka jingïakhun pyrshah ïa ka David & Luis Rees Memorial School.
Shuh shuh ha ka jing-ïalehkai jong ki khynnah shynrang ba 14 snem, ka Lai Shnong Higher Secondary school ka la jop pyrshah ïa ka Riwar Jaintia S.O.G secondary school da 2 la 1, ka Ïalong Secondary school ka la jop da 3 la 1 kol lyngba ka tie breaker pyrshah ïa ka Jowai Government UP & RMSA School, ka Lumpyrtuh Secondary School ka la jop ïa ka Ummulong Presbyterian Higher secondary School da 2 la 1.
Bad ha ka jingïalehkai kaba khatduh ha kane ka sngi ha ka liang jong ki khynnah shynrang kiba hapoh 17 snem, ka Saw Lyngdoh Higher secondary school ka la jop da 1 la 0 ïa ka Syiem Jingsuk Secondary school.
Ka jingïakhun pre quarter phainal mynta ka sngi na ka bynta ki khynnah kynthei ba hapoh 17 snem, kan long hapdeng ka Jaintia Higher Secondary School pyrshah ïa ka Kiang Nangbah Government Higher Secondary school, ka Police Public Secondary School pyrshah ïa ka Achievers Secondary School, ka Ummulong Presbyterian Higher secondary school pyrshah ïa ka Jowai Government UP & RMSA School, ka North Liberty Higher Secondary School pyrshah ïa ka Lumpyrtuh secondary school, ka Marian Hills Higher secondary school pyrshah ïa ka Laishnong Higher Secondary School bad ka jingïalehkai kaba khatduh kan long hapdeng ka Government Boys Higher Secondary school pyrshah ïa ka H.K Singh Memorial Secondary school.
Ka Nongbsap Secondary School, Shillong College Higher Education, Sacred Heart Boys Higher Secondary school Mawlai, Iewrynghep Secondary School, Assam Rifles Public School, bad Umphyrnai Presbyterian Secondary School ki la ïoh ban rung sha ka semi phainal jong ka lympung ‘East Khasi Hills District Level Inter School Subroto Mukherjee Cup Football Tournament 2023’ ba la pynïaid da ka ophis treikam jong u District Sports Officer, East Khasi Hills District.
Ïa kane ka lympung la sdang naduh ka 26 tarik Jylliew bad la pynïalehkai hapoh 2 tylli ki madan kiba don ha kane ka nongbah.
Ïa ki jingïalehkai jong ki khynnah shynrang bad kynthei kiba hapoh 17 la pynlong ha madan MFA Turf Polo Ground, Shillong bad ïa ka jingïalehkai jong ki khynnah kiba hapoh 14 snem la pynlong hapoh madan Heh kaba don hapoh Mawlai Phudmuri, Shillong.
Ha ka jingïakhun kaba nyngkong jong ki khynnah shynrang kiba hapoh 17 snem, ka Nongbsap Secondary School ka la pynliem noh ïa ka Marius Memorial Secondary School da 2 la 0 bad ïa kitei ki 2 kol la wan lyngba u Nibarson Rapsang uba la thep ha ka minit kaba 1 bad u Miningstar Lyngdoh uba la thep ha ka minit kaba 37 jong ka kylla miet.
Katba ha ka jingïakhun kaba bud, ka Shillong College Higher Education ka la pynliem noh ïa ka Rusa Secondary School Smit da 2 la 0.
Haba phai pat sha ka jingïalehkai jong ki khynnah kiba hapoh 14 snem, ka Sacred Heart Boys Higher Secondary school Mawlai ka la ïalehkai pyrshah ïa ka Tlong Umiam Secondary School bad ha kane ka jingïalehkai kine ki ar kynhun, ka Sacred Heart Boys Higher Secondary Higher School ka la pynliem noh ïa ka Tlong Umïam Secondary school da 4 la 2 lyngba ka tie breaker.
Ha ka jingïalehkai kaba ar, ka Iewrynghep Secondary School ka la pynliem noh ïa ka O.M Roy Memorial Higher Secondary School da 4 la 2 lyngba ka tie breaker.
Ha ka jingïakhun kaba lai, ka Assam Rifles Public School ka la pynliem noh ïa ka H.Elias Memorial Higher Secondary SCHOOL da 3 la 1 bad ha ka jingïakhun kaba khatduh, ka Umphyrnai Presbyterian Secondary School ka la pynliem noh na ka Umpohliew Jingtip Higher Secondary school da 4 la 1.
Ka jingïalehkai semi phainal mynta ka sngi ka 29 tarik Jylliew ha ka liang ki khynnah shynrang ba hapoh 14 snem kan long hapdeng ka Sacred Heart Boys Higher Secondary School, Mawlai pyrshah ïa ka Assam Rifles Public School ha ka por 10 baje mynstep, bad ka jingïalehkai semi phainal kaba ar kan long hapdeng ka Iewrynghep Secondary School pyrshah ïa ka Umphyrnai Presbyterian Secondary School ha ka por 12 Duna mynstep.
Ka jingïatreilang ka Congress bad ka NPP ha ka KHADC ka la wanrah ïa ka jingsngew jong kiba bun ki paidbah ba kine ki ar tylli ki seng saiñpyrthei ki don ka jingïajan hapdeng jong ki, hynrei na ka liang u nongïalam ka liangpyrshah, u Bah Ronnie V.Lyngdoh, uba dei ruh u MLA jong ka Congress na Mylliem Constituency u la ong ba ka seng hi kan ym ailad ïa ka NPP ba kan leh ïa kano kano ka kam kaba long pyrshah ïa ka jaitbynriew.
“Lada ka don kano kano ka mat ba ka NPP ka trei pyrshah ïa ka jaitbynriew ngin pyrshah, hynrei kiba kyrshan ïa ka jaitbynriew ngin ïatreilang", la ong u Bah Ronnie bad ong ruh ba ki dei ban buh ïa ka jingbit jingbiang jong ka jaitbynriew ha khmat bad ban klet ïa ka jingsngewïapher seng.
Haba kren pat halor ka jingkynnoh u Bah Hamletson Dohling, uba dei ruh u MLA barim jong ka Mylliem Constituency, ba ka Congress ka shu pynbiej ïa ki paidbah namar ka ïatreilang bad ka NPP, na ka liang u Bah Ronnie u la ong ka daw hi  ka long ba ka BJP kam don ha ka District Council.
“Hangne ha District Council kam don ka BJP.Haba kam don ka BJP kam don ka jingwit ka jingeh", la ong u Bah Ronnie bad ong ruh ba ka District Council hi ka dei ka stieh jong ki jaitbynriew jong ngi.
U Bah Ronnie u la kdew ruh ba ka jingpynbeit ïa ka Sixth Schedule ka dei sa kawei pat ka mat kaba pynsngewkhia ïa ka Congress ba ïoh kane ka jingpynbeit kan ktah ïa ka jaitbynriew bad ong ba kum ka seng kan ym pushe halor kine ki jingkynnoh ki bym shong nongrim.
“Ngim ïaleh politik ïa ka jaitbynriew, hynrei kum ka national party ngi sngewkhia bad lada ngi don ha ka EC ngi kham don ka bynta ban ïasyllok bad ki nongmihkhmat jong ngi", la ong u Bah Ronnie.
U Deputy Chief Executive Member (Dy CEM) jong ka Khasi Hills Autonomous District Council (KHADC), u Bah Pynshngainlang N Syiem, uba dei ruh u MDC ka Congress na Mawkhar Pynthorumkhrah Konstitweni u la ong ka District Council kan shimkhia bha ha kaba ïadei bad ka jingpynkylla ïa ka Sixth Schedule.
Haba kren bad ki nongthoh khubor mynta ka 28 tarik Jylliew, na ka liang u Bah Pynshngain u la pynshai shaphang ki jingduhnong kiba mih na ka jingbym peit bha ïa ka jingpynbeit ïa ka Sixth Schedule, da kaba kdew ba ka Sixth Schedule kaba nyngkong, ka bor ban pynlait na kano kano ka aiñ ka sorkar pdeng ka bym ïahap bad ki jaitbynriew riewlum kiba shong hapoh u pud u sam jong ka District Council ka shong beit ha u Lat bad ong ruh ba u Lat ha kano kano ka por u lah ban pynlait ïa kano kano ka aiñ ka bym ïahap bad ki trai shnong, hynrei hadien ba la pynbeit thymmai bad aibor noh ha u President ka ri India, kane ka la wanrah ïa ka jingduhnong.
U la ai nuksa ïa ka Aiñ Khlaw, ka MMDR Act kaba ïadei bad ka jingtih marpoh khyndew ha kaba ka jylla ka hap ha ka aiñ ka Sorkar Pdeng, kane ka long namar ba la pynbeit thymmai ban rah noh ïa ka bor na u Lat sha u President ka ri India.
“Lada dang dei tang hapoh u Lat, tang shi kyntien na ka Council of Minister, la lah ban weng ïa ka aiñ ka Sorkar Pdeng.
Hynrei namar ka jingpynbeit thymmai ha u snem 1972, ba ïa ka Exempt Power jong u Lat la ai noh sha u President, kumta ka mih kane ka jingeh, namar  u President un nym sngap ïa ka Council of Minister jong ka State, u hap sngap ïa ka Council of Minister jong ka Union", la pynshai u Bah Pynshngain.
Kane ka jingpynduh bor ïa u Lat ka dei ka jingduhnong ïa ki paid trai ri, katkum ka jingïathuh u Bah Pynshngain bad ong ba ki dei ban long kiba husiar naduh kaba rit eh ha kane ka jingpynbeit thymmai kaba mynta khnang ba kan ym long ka jingduhnong hadien habud.
“Kane ka jingpynbeit thymmai biang ïa ka Sixth Schedule kaba mynta kamdei ban don ka jingduhnong ïa ngi", la ong u Bah Pynshngain.
U Bah Pynshngain u la pynshai ruh ba ha ka jylla ngi don ka State, ka District Council, ki Hima, ki Raid, ki Shnong bad ki Dong, da kaba pynpaw ba ka jingjied ïa ki nongmihkhmat ha kine ki bynta bapher bapher ka shong katkum ka rukom pynïaid kaba ïapher na kawei sha kawei pat, ha ki kyrdan bapher bapher, naduh kaba heh duh shaduh kaba rit duh.
“Lada ngim peit bha ïa kine, lada ïa ka jingjied nongmih khmat ha ki Hima ki Shnong, la pynïaid beit tang da ka Election Commission ngin poi ha ka jingduhnong kaba bun", la ong u Bah Pynshngain.
U Bah Pynshngain u la pynshai ruh halor ka jingïatreilang ka Congress bad ka NPP ha kane ka Executive Committee kaba thymmai hapoh KHADC da kaba ong, “Ki lah ban ïa lyngngoh kumno ka Congress ka ïatreilang ha ka Executive Committee.
Ka  la dei ka por ïa ngi khlem da peit khmat ban ïatreilang na ka bynta ba ngin ym duhnong ha ka por ba pynbeit thymmai ïa ka Sixth Schedule".
U Bah Pynshngain u la ong ruh ba ka por ka la dei ban ïa ai jingmut lang khnang ba kane ka jingpynbeit thymmai ïa ka Sixth Schedule kan long ka jingmyntoi na ka bynta ki paidbah trai ri.
Ha kaba ïadei pat bad ka jingsahteng ka Village Administration Bill (VAB) jong ka KHADC kaba la shu kut noh khlem leh eiei haduh mynta, na ka liang u Bah Pynshngain u la ba ki don ki mat kiba hap ban kren ha surok, hynrei ki don pat kiba dei ban kren ha ki jaka kiba dei, khnang ba kan ym long ka jingduhnong.
U chairman ka North East Students’ Organisation (NESO), u Bah Samuel Jyrwa, ha ka 28 tarik Jylliew u la kynnoh ba ka sorkar pdeng ka buhrieh kaei kaei sha lyndet haba ïadei bad ka mat jingjia ïa kulmar ha jylla Manipur.
U la kren ïa kane ha ka sngi ba la pynlong ïa ka jingthang mombati ha Khyndai Lad, Shillong ïa kaba la pynïaid da ka NESO ha ka janmiet jong ka 28 tarik Jylliew.
Ha kane ka sngi la sakhi ïa ka jingwan ai jingkyrshan ki briew na ki seng bapher bapher ban pynpaw ïa ka jingïatylli bad jingsngewlem ïa ki paidbah ka jylla Manipur.
Haba kren sha ki lad pathai khubor hadien ka jingïathang mombati, u Bah Samuel u la ong, “Ngi sngew ba lada ka jingïakulmar kam sahngeh noh ha kane ka kynti, ka pyni ba ka sorkar Ri ka buhrieh ïa kaei kaei sha lyndet ban ailad ba ka jingïakulmar kan ïai bteng ha katei ka jylla.
Ngim tip kaei kata ka mat kaba ki buhrieh hynrei ka lah ban don kaei kaei na shabar kaba long pyrshah ïa ka jingkwah jong ki paid riewlum jong ka North East India.
"Haba takraiñ ïa ka sorkar jylla bad kumjuh ka sorkar Ri ba kim shym la lah ban tehlakam ïa ka jingkulmar ba jia ha Manipur, na ka liang u Bah Samuel u la ong, “Baroh ar ki sorkar, kata ka sorkar jylla bad ka sorkar Ri ki la phiel ha kane ka jingïaleh pyrshah ïa ka jingsniew bad ka sorkar jong ka Ri India da ka jingbym pyntreikam da ka President’s Rule watla ka jylla Manipur ka don kumba 50 hajar tylli ki kynhun ïada Ri, ka long kaei kaei kaba la lah ban tehlakam ïa ka jingkulmar lada ki don jingmut shisha ban tehlakam ïa kane.
"U la pynpaw ka jingsngew kyndit ba u Myntri Rangbah duh ka Ri, u Narendra Modi u dang sngap jar-jar halor katei ka jingjia ha Manipur bad kumta u kyntu ïa u Myntri Rangbah duh ban kren noh halor kane ka jingjia bad ban shim noh ki rai kiba skhem ban pynsangeh noh mardor ïa ka jingïa kulmar ha ka jylla Manipur.
U Bah Samuel u la ïathuh ba ka seng kan ïakynduh ïa ki kynhun jong ka Meitei bad Kuki kum ka jingpyrshang ban wanrah ïa ka shongsuk shongsaiñ.
Ki dkhot ka NESO ki la pynlong ruh ïa ka jingthang mombati ha Tura Don Bosco Junior College ha ka 28 tarik Jylliew ban pynpaw ka jingïatylli bad jingsngewlem halor ka jingjia ha Manipur.
La ïashim bynta ha kane ka prokram da ki nongmihkhmat na ki sengbhalang bapher bapher na Garo Hills, kynthup ruh ïa ka Garo Student’s Union (GSU), ka Achik Holistic Awakening Movement (AHAM), bad u MDC na ka seng Bharatiya Janata Party (BJP) na Tura, u  Bernard N Marak.
Kijuh ki jait prokram la pynlong da ruh da ka NESO ha kylleng ki jaka jong ka thaiñ shatei lammihngi kum ha ka jylla Nagaland, Assam, Tripura, Arunachal Pradesh, Mizoram bad Manipur.
Ka Khasi Students Union (KSU) Nongthymmai Circle bad Tramline Badminton Academy kan sa pynlong ïa lympung ïakob lehkai badminton kaba la tip da ka ‘Maitshaphrang Khasi Badminton Tournament 2023’.
Ïa kane ka lympung yn pynlong kyrpang na ka bynta ki Khasi ki na kane ka jylla.
Ki kyrdan ïalehkai na ka bynta kane ka lympung ki long ha ka thup jong ki khynnah kiba hapoh 15 snem ha kaba kan don ka single bad double, katba na ka bynta kiba hapoh 19 snem, yn pynïalehkai ha ka Single,double bad Mixed Double, na ka bynta ka thup Senior kan don ka Single, Doubles bad Mixed Doubles bad ha ka thup Veteran ne kiba la 35 snem shajrong kan don ka Single, Doubles bad Mixed Doubles.
Ki nongïalehkai kiba kwah ban ïashim bynta ha kane ka jingïakob badminton ki lah ban ïoh ïa ki phorm bad ki jingtip ba kham bniah da kaba phun ïa kine ki nombar 9856961877, 9862206516, 8787325224, 8794020977, 8257874808, 9233321863, 6033110665 lah ruh ban leit sha ka website jong ka seng –.
Ka Lumpyrtuh Secondary School bad Laishnong Higher Secondary School ki la ïoh ïa ka jingjop ha ka jingïaknieh ban rung quarter na ka bynta ka thup jong ki khynnah shynrang kiba hapoh 14 snem jong ka lympung ïalehkai phutbol ba la tip kum ka “West Jaintia Hills District Level Inter School Subroto Mukherjee Cup Football Tournament 2023" ba la pynïaid da ka ophis treikam jong u District Sports Officer, West Jaintia Hills District.
Ïa kane ka jingïalehkai la pynlong hapoh madan Kiang Nangbah Stadium, Jowai, West Jaintia Hills District.
Ha katei ka jingïakhun, ka Lumpyrtuh Secondary School ka la jop da 1 la 0 ïa ka North Liberty Higher Secondary School, ka Laishnong Higher Secondary School ka la jop da 2 la 0 kol ïa ka Marian Hills Higher Secondary School bad ka jingïakhun hapdeng ka H.K Singh Memorial Secondary bad Government Boys Higher secondary school ka la kut noh da ka jingïakhaid bad lyngba ka penalti ka H.K.Sing ka la ïoh ïa ka jingjop da 4 la 2.
Haba phai pat ha ka jingïakhun jong ki khynnah kynthei ba haph 17 snem ka rta, Kiang Nangbah Government Higher Secondary school ka la ïoh ïa ka jingjop kaba jem, kata da 4 la 0 ha ka jingïakhun pyrshah ïa ka Jaintia Higher Secondary School, ka Police Public Secondary School ka la pynliem noh da 3-1 ïa ka Achievers secondary School lyngba ka tie breaker bad ha ka jingïalehkai kaba khatduh hapdeng ka Jowai Government UP & RMSA School bad Ummulong Presbyterian Higher Secondary ruh ka la kut noh ha ka jingïakhaid bad lyngba ka jingrai da ka penalti, ka Jowai Govt.
ka la ïoh ïa ka jingjop da 3 la 2.
Ki program jingïalehkai mynta ka sngi, ka 29 tarik u Jylliew, 2023 kan don 3 tylli, ka jingïakhun ba nyngkong kan long hapdeng ki khynnah ba hapoh 14 snem ha kaba ka R.C Evening Secondary School kan ïalehkai pyrshah ïa ka Ïalong Secondary school.
Ha ka thup jong ki khynnah shynrang ba hapoh 17 snem ka rta, ka jingïakhun kan long hapdeng ka Mang Hai Ryum Secondary school pyrshah ïa ka Government Boys Higher secondary school, ka H.k Singh Memorial Secondary school pyrshah ïa ka Ummulong Presbyterian Higher secondary school bad ka Nartiang Presbyterian Higher Secondary school kan ïakhun pyrshah ïa ka North Liberty Higher Secondary School.
Bad ha ka liang jong ki khynnah kynthei ba hapoh ka 17 snem, ka jingïakhun semi phainal kan long hapdeng ka North Liberty Higher Secondary School pyrshah ïa ka Jowai Government UP & RMSA School, bad ka Kiang Nangbah Government Higher Secondary school kan aireng pyrshah ïa ka Police Public school.
Ki nongïalam ka Hynniewtrep Achik National Movement (HANM) Western Ri Bhoi, hapoh ka jingïalam u President ka seng, u Bah Sumarlang Lyngdoh, ha ka 28 tarik Jylliew ki la leit ban jurip ïa ki jaka khappud ba hap hapoh ka Jirang Konstitwensi.
Katkum ka jingbatai ka seng HANM, ka surok kaba pynïasoh ïa ka Bilahari sha Mawdongki, ka long kaba jot bad ka la ktah shi katdei ïa ki paidbah khamtam haba poi ka aïom slap.
Ki dkhot ka seng ki la ïathuh ba ka surok ka dap da ki thliew ki sya, kaba ktah ïa ka leit ka wan ki kali bad ki paidbah kiba donkam ban leit jingleit.
Na ka liang ki nongïalam ki la buh ka jingkyrpad ïa ka sorkar Meghalaya Democratic Alliance 2.0 ban bhah ïa ka mang tyngka na bynta ban pynbha ïa kane ka surok.
Ki la buh ruh ka jingkyrpad ïa u MLA ka Jirang Konstitwensi ban shimkhia bad ban donbynta bad ka sorkar khnang ban pynthikna ban don noh ka jingpynbha ïa kane ka surok rong.
Ki nongïalam ka HANM Ri Bhoi ki ngeit ba ka surok kaba bha kan pynsuk ïa ka leit ka wan ki paidbah bad kan plie ruh ka lad ban wantuid ki kam pynroi ha kane ka jaka.
Ki khmih lynti ba ka sorkar kan shimkhia bad kan shim ïa ka sienjam ban pynbha noh ïa kane ka surok.
U samla Skhemborlang Marwein uba dei trai shnong na Nongtrai bad uba dei ruh u khynnah ïalehkai Muay Thai nangne napoh ka jylla ka jong ngi hadien u la ïoh khur ïa ka nam jop na ka lympung ïakhun kaba dang shu dep long dang shen ha Chennai un sa ïoh ban leit ïakhun biang sha Thailand.
Une u samla u la ïoh ruh ban ïakynduh ruh ïa u Bah Banteidor Lyngdoh mynta ka sngi ka 29 tarik Jylliew 2023 ha ryngkat ka jingsynran lang ïa une u Samla da u Bah Pynsuklang Sumer, uba long u nonghikai jong une u samla.
Hadien ba une u samla u la dep ban ïakynduh ïa une u myntri barim ka sorkar jylla uba bat ïa ka tnat sports bad youth affairs ha ka sorkar MDA-1 bad uba long ruh hajuh ka por u MLA jong ka Mawkyrnrew Constituency u la ïoh ban ïakren bad ki lad pathai khubor ha kaba u la pynpaw ba u dap da ka jingsngewnguh ïa u Bah Banteidor namar ba u long u briew uba ju long la kloi ban ai ka jingïarap ïa u lem bad kumjuh ruh ïa ka Muay Thai Association na ka por sha ka por.
Une u samla u la ïathuh ruh ba u don ha ka jingpynkhreh mynta ba un hap ban ïakhun sa lai tylli ki jingïakhun ha Bangkok, Thailand ha shuwa ba un ïoh ïa ka lad ban ïashim bynta pat sa ha ka lympung ïakhun Muay Thai kaba wan ba ar ha ka jingheh ha ka pyrthei baroh shi tyllup kata ha Lumpinee Stadium ka ban sa long ha katei ka ri.
U la ïathuh shuh shuh ruh ba u dang ïai pynkhreh bad ïai treishitom mynta na ka bynta ban leit ïakhun sa lai tylli ki lympung ïakhun ki ban sa long shen  ha u bnai Naitung ban wan.
Ka  Assam Rifles Public School bad ka Umphyrnai Presbyterian Secondary school ki la ïoh ïa ka jingjop ha ka jingïakhun semi phainal jong ki khynnah kiba hapoh 14 snem na ka bynta ka lympung ‘East Khasi Hills District Level Inter School Subroto Mukherjee Cup Football Tournament 2023’ ba la pynïaid da ka ophis treikam jong u District Sports Officer, East Khasi Hills District.
Ïa kane ka lympung la sdang naduh ka 26 tarik Jylliew bad la pynïalehkai hapoh 2 tylli ki madan kiba don ha kane ka nongbah.
Ïa ki jingïalehkai jong ki khynnah shynrang bad kynthei kiba hapoh 17 la pynlong ha madan MFA Turf Polo Ground, Shillong bad ïa ka jingïalehkai jong ki khynnah kiba hapoh 14 snem la pynlong hapoh madan Heh kaba don hapoh Mawlai Phudmuri, Shillong.
Ha ka jingïakhun jong kitei ki kynhun, ka Assam Rifles Public School ka la pynliem noh ïa ka Sacred Heart Boys Higher Secondary School da 4 la 0, ïa kitei ki 4 kol la wan lyngba u Medonbanshan Kurkalang (20), u Thoudam Arjun Singh ( 49), u Dhandeep Chetia (54) bad u Savio Surin(60+4).
Katba ka jingïakhun kaba ar ha kane ka juh hi ka thup (U-14), ka jingïakhun ka la kut noh ha ka jingïakhaid hynrei ban rai ïa ka kynhun ban ïoh rung sha kawei pat ka wat, la hap ban pynïakhun da ka penalti bad lyngba katei ka kabu ka Umphyrnai Presbyterian Secondary school ka la pynliem noh ïa ka Iewrynghep Secondary School Smit da 2 la 1.
Haba phai pat sha ka jingjong ki khynnah shynrang kiba hapoh 17 snem, ka H.Elias Memorial Higher Secondary Higher School ka la pynliem noh ïa ka Phila Rapsang Memorial Secondary school da 4 la 2.
Ha ka jingïalehkai kaba bud jong katei kajuh hi ka thup, ka Umphyrnai Presbyterian Secondary School ka la pynliem noh ïa ka Tyrsad Higher Secondary School da ka said, kata da 1 la 0.
Katba ha ka jingïakhun jong ki khynnah kynthei kiba hapoh ka 17 snem ka rta, ka Assam Rifles Public School ka la pynliem noh ïa ka Sacred Heart Boys Higher Secondary SCHOOL da 4 la 3.
Bad ha ka jingïakhun kaba khatduh jong kane ka lympung kaba dei kawei na ki jingïakhun ba itynnad, ha kaba la sakhi ïa ka jingïakhaid bor jong kine ki ar kynhun hynrei ka Shillong College Higher Education ka la pynliem noh ïa ka Nongbsap Secondary school da 4 la 3 lyngba ka jingtbit ki rangïalehkai khmat.
Ka jingïalehkai semi phainal mynta ka sngi ka 29 tarik Jylliew ha ka liang ki khynnah kynthei ba hapoh 17 snem ka rta kan long hapdeng ka Iewrynghep Secondary School pyrshah ïa ka Tyrsad Higher Secondary School ha ka por 10 baje mynstep, bad ka Umpohliew Jingtip Higher secondary school kan ïakhun pyrshah ïa ka H.Elias Memorial Higher secondary school ha ka por 11 duna mynstep.
Bad ha ka liang ki khynnah shynrang kiba hapoh 17 snem kan long hapdeng ka Umphyrnai Presbyterian Secondary School pyrshah ïa ka H.Elias Memorial Higher Secondary School ha ka por 12:30  mynsngi, ka Assam Rifles Public School pyrshah ïa ka Shillong College Higher Secondary Education ha ka por 2 baje mynsngi.
Ki nongdie dohmasi ha ka jylla hapoh ka lama jong ka Butchers Association of Meghalaya (BAM) ki la shim ïa ka rai ban bteng biang ïa ka jingdie doh naduh ka 3 tarik Naitung.
U President ka BAM, u Bah Esron Marwein u la pyntip ba kane ka rai ka la long hadien ka jingïalang jong ki nongdie dohmasi na Iewduh, Mawlai bad kiwei pat ki bynta hapoh Shillong bad shabar ka nonngbah.
U Bah Esron u la ong ba ki nongdie dohmasi ki la shim ïa ka  rai ban plie biang pat ïa ki dukan jong ki hadien ba ka sorkar jylla dang shen ka la ïathuh ba ka jingpang Lumpy Skin Disease (LSD) la lah ban tehlakam hapoh ka jylla.
Ka BAM ka la kyrpad ruh ïa ki paidbah ba kin sdang biang ïa ka thied dohmasi kumba ju long.
Lah ban kdew ba ha ka 25 tarik Jylliew, ka sorkar jylla ka la pyntip ba ki don haduh 8177 tylli ki masi kiba la shah ktah ha une u khñiang jingpang uba la saphriang ha ka jylla baroh kawei.
Katkum ka jingïathuh u Secretary jong ka tnad Animal Husbandry and Veterinary u la pyntip ba na kine kiba shah ktah ha u khñiang jingpang haduh mynta ki don haduh 5884 tylli kiba la koit, 101 tylli kiba ïap bad 2192 kiba dang shah ktah ha ka jingpang.
Haduh mynta ki don haduh 28595 ki masi kiba lahdep ban ai tika, katkum ka jingïathuh na ka tnad.
Ka sorkar ka la pyntip ruh ba ki don haduh 70 percent kiba la koit na kane ka jingpang namar ka jingsumar ha ka por kaba biang.
Katkum ka jingïathuh u Secretary kane ka tnad u la ong ba ka jingkoit ki masi ka kiew bad kiba shah ktah thymmai ka la duna mynta.
Kumban shu pynkynmaw, naduh ka 23 tarik Jylliew ki nongdie dohmasi ki la khang noh ïa ki dukan jong ki hadien ba na ka liang ki paidbah ki la leh salia ban thied ïa ka dohmasi namar ka jingwan lynshop ka jingpang LSD ïa ki masi.
Katkum ka BAM, shwa ka jingsaphriang jong ka jingpang LSD kawei kawei ka dukan ka lah ban die haduh 100kg ka dohmasi ha ka shi sngi.
Hynrei hadien ba shah ktah ha kane ka jingpang, ka jingdie doh jong ki ha ka shi sngi ka la hiar shaduh ka 30 kg lane duna, kaba pynpaw hi ba ki paidbah ki salia ban thied ïa ki dohmasi namar kane ka jingpang kaba saphriang ha ki masi.
U MDC jong ka Nongthymmai konstitwensi, u Bah Latiplang Kharkongor u la pynpaw ïa ka jingsngewkhia halor ka jinglaitlan jong ki bar jylla ban rung ban mih hapoh ka jylla bad ïa ka jingbymshimkhia ka sorkar jylla ban pyntreikam ïa ka Entry bad Exit Point.
Ïa kane na ka liang u MDC u la kdew ruh halor ka jinglaitlan ki jaitbynriew Kuki bad Meiti na Manipur ban wan riehtngen ha kane ka jylla bad khlem da don ka jingtip ba thikna ïa ki kan long ka jingeh kaba khraw hadien habud ïa ka jylla.
Haba kren bad ki nongthoh khubor mynta ka 29 tarik Jylliew na ka liang u Bah Latiplang u la ong, “Ka jingwan phetwir ki jaitbynriew bapher bapher na Manipur ka long kaba shyrkhei bad hangne ki ai ka jaka riehtngen".
U Bah Latiplang u la ïathuh ruh ba ki don bun ki jingeh ha kaba wat na ka liang ki nongkitkam shnong ruh kiba don ha sor Shillong ki pynpaw ïa ka jingeh ban khanglad ïa ka jingwantuid kine ki phetwir na Manipur.
“Ki Nongkitkam Shnong ki pynpaw jingeh ba lada ki ïohkem ïa kine ki briew ruh kin ïalam shaei? Lada ki leit sha thanad, ki pulit ki ong ba kim ïoh jingbthah bad ngim donbor ban leh eiei halor kine," la pynpaw u Bah Latiplang ïa ka jingeh bad ong ruh ba lada ki bor shnong ki pynphai ruh ki don bun ki jaka rieh kaba long ka jingeh kaba khraw.
Ka jingeh ha kaba ïadei bad kine ki phetwir na Manipur kam kut tang ha Shillong, hynrei ka dei ha kylleng ka ri Khasi Jaiñtia ha kaba ha ki shnong ba khappud la dap da kine ki jaitbynriew.
“Sha khappud sha Block II kine ki jaitbynriew ki la ïoh jaka.
Naei ki ïoh jaka, nano ki thied, mano ba ai jingbit ïa ki, ïa kine ngim tip eiei.
Kine mynta kimdei shuh tang da ki spah hynrei da ki hajar ngut", la pynshai u Bah Latiplang.
Na ka liang u Bah Latiplang u la ïathuh ruh ba u la rah ïa kane ka mat ha District Council bad na ka liang ka District Council ka la pynthikna ba nangne shakhmat kim ïoh thied jaka shuh.
“Ïa kiba lahdon pat ngin leh kumno?", la buh jingkylli u Bah Latiplang.
U Bah Latiplang u la pynpaw ruh ka jingsngewkhia namar kine ki phetwir shisien ba ki la wan sah la jwat ba kin leit phai biang pat sha ka jaka ba ki wan da kaba ai nuksa ha ka konstitwensi kaba u don.
“Kaei kaba nga ïohi ha ka konstitwensi ka long ba shisien ba ki la wan shane kim ju leit phai shuh.
Ki aplai epic ki ïoh, ki aplai ration card, aadhaar ki ïoh bad suki suki ki long trai shnong", la ïathuh u Bah Latiplang.
U Bah Latiplang u la kynthoh ruh ïa ka jingtlot ha ka jingtreikam na ka liang ka sorkar kaba long pat ka jingeh bad ka jingma kaba khraw ïa ka jaitbynriew ritpaid jong ngi lada kam shym la pyntrei kam bha ïa ki iktiar kiba don.
“Ki infiltration gate ruh ki laitlan, ïarung ïamih katba mon.
Ki la dei ban kylli bad tohkit, namar kane ka buh pat ha ka jingma ïa ka jaitbynriew jong ngi", la bynrap u Bah Latiplang.
U la ong ruh ba kaba kham ma mynta ka long ba lada kane  ka jinglaitlan kine ki jaitbynriew kan ïai bteng “Ha kawei ka sngi ngin sa long tang ki rit paid ha khmat jong ki".
U MLA ka North Shillong u bah Adelbert Nongrum, u la kyntu ïa ka Myntri ka tnad ka koit ka khiah, ka Dr Mazel Ampareen Lyngdoh, ban shim khia ban bishar halor ka jingpyn ïa ryngkat ïa ka jingsiew na ka  Medical Re-imbursement ïa ki nongtrei sorkar ki ba don ha ki kyrdan ba heh bad ba rit.
“Kum u MLA, nga pynpaw ïa ka jingsngewkhia halor ka Medical Re-imbursement na ka bynta ki nongtrei kam sorkar bad ki ba la shongthait, halor kane nga la dep ban rah hapoh ka ïingdorbar thawaiñ,nga la  dep pynsngew bad pan jingshai na ka Myntri ka tnad halor ka jingbym siew ïa ryngkat ïa ka dor hapdeng ki nongtrei sorkar ki baheh bad barit kyrdan" u la ong.
“Halor ka jingbuh ka dor kaba thymmai na ka Central Government Helth Scheme (CGHS) ka la ktah palat ïa ki nongtrei sorkar bad ïa ki ba la shong thait,  namar ka la khia palat na ka bynta jong ki namar ka jingïarap na ka sorkar ka long tang khyndiat", u la bynrap.
U Bah Adelbert u la ïathuh ruh ba na ka liang kine kiba mad jingeh ki la dep ban pyntip ïa ka ne ka jingeh sha ka sorkar, mynta la lai bnai saw bnai hynrei kam shem la don kano kano ka jingpynsngap, wat la ka la don ka jingpynthikna na ka Myntri ka tnad ba kan sa shim khia hynrei kim pat leh eiei.
“Halor kane la ïoh ïa ka khubor, ba ka don ka Expert Committee kaba la ai jingmut ban peit ïa ka dor tang na ka bynta ki ba nongtrei sorkar ki ba heh kyrdan, kaba mut aiu kane?", u la kylli.
U la bynrap “Kane ka dei tang ka  jingleh shiliang bad ngi kyntu ïa ka Myntri ba kan shim khia halor kane bad kan long ruh kum ka dak ban ai burom ïa ki nongtrei sorkar kiba la ai  ka bainong khlem pher ïa ki ba heh bad barit kyrdan".
U Chief Executive Member (CEM) ka Khasi Hills Autonomous District Council (KHADC) u bah Pyniaid Sing Syiem u la ïathuh ba ka samoi treikam jong ki District Council ki  lah ban jlan mynta ka kynti lada wan ka jingpynkylla ïa ka Khyrnit ba Hynriew jong ka Riti shyshar ka Ri India kan wan.
Ha ba kren sha kilad pathai khubor, u bah Pyniaid Sing Syiem u la ong “Katkum ka jingtip jong ngi na ka ophis haduh mynta kam pat don kano kano ka jingpyntip ba ka samoi treikam ka KHADC mynta ka kynti yn hap pynjlan".
“Hynrei ïa ka samoi treikam ki District Council lah ban don ka jingpynjlan na ka  jingdon ka jingpynkylla thymmai ïa ka Khyrnit ba Hynriew jong ka Riti Shynshar ka Ri  namar ba ha kane ka jingpynkylla yn hap ban ïa phiah ïa ki Constituency ki ba la kham heh", u la bynrap.
U Bah Pyniaid u la ong “Lehse haba wan kumta ka lah ban don ka lynti hynrei na ka liang jong ngi, ngi la shim beit ba ka election ban wan kan long beit ha u snem 2024".
Ki bangeit Muslim jong ka niam Islam ha Meghalaya ha ka 29 tarik Jylliew ki la rakhe ïa ka jinglehniam Eid-ul-Zuha, hadien ka jingpynlong ïa ki jingduwai basan sien shi sngi, ka jinglenlade, ka jingleh ïa ki kam isynei bad kiwei ki kam babha ban pynsngewbha ïa u Allah.
Ïa kane ka sngi, la tip ruh ka sngi jong ka jingaiti lut met bad mynsiem na ka bynta u Allah.
Kane ka sngi ka pynkynmaw ruh kumno ba u Allah u la ong na u nongïathuhpa Abraham ba un pynlong ïa u khun jong u Isak kum ka jingknia ainguh ïa u Allah.
U nongïathuhlypa Abraham u la kohnguh ïa kata.
Haba Allah u la iohi ba u nongïathuhlypa ula long uba kloi ban pynlong ïa u khun jong u ka jingknia na ka bynta jong U, u Allah u la ong ïa u nongïathuhlypa Abraham ban sangeh noh ïa kata ka jingiknia ainguh bad ha ka jaka jong u, yn pynlong noh ïa ka jingknia aingut da u blang-sohmoh uba don hajan hangta.
Ki bangeit Muslim ki la ïatuid sha ki iingmane Blei bapher bapher kiba don hapoh ka jylla bana rakhe ïa ka ïa kane ka sngi lehniam kaba khraw ka Eid-ul-Zuha.
Hynrei, ka jingrakhe kaba hehduh jong ka la pyllong ha iingmane Blei Glass Mosque Madina Masjit ha Shillong, ha kaba ki paid riewngeit Islam ki la ioh ban pyndep ïa kane ka jinglehniang da u paidbah byllien.
Ha kane ka sngi, ïa ka doh jong ki blang-sohmoh ba la knia ha katei ka sngi, la ïasam lem ruh hapdeng parariew ngeit, kiba haiing hasem bad ki marjan marpa.
Ha kaba ïa dei bad kane ka sngi, u Lat ka Meghalaya u Phagu Chauhan bad u Myntri Rangbah Conrad K.Sangma ki la phah ïa ki kyrwoh sha baroh ki bangeit Islam bad ong, “Ka jingrakhe ïa ka Id-ul-Zuha ka long kaba donkam bha na ka bynta imlang sahlang ha kaba ki jaitbynriew bapher bapher ki ïa im bad ïa shong ïasah lang.
Kane ka sngi, ka ieng na ka bynta ka jingsngew lem ïa kiwei, ka jingsbun mynsiem bad ka jingsngew kum shipara.
Ki bangeit Muslim ki don 4.4 na ka 100 ha Meghalaya.
:Ka jingrwai “Mawlynnai" ka dei ka jingrwai Khasi, kaba la rwai da ki nongrwai Khasi, kynthup ïa ka Wanbha Khongsit bad u Benjamin Khar-rymba.
Ïa katei ka jingrwai, la thaw pynmih da u Dave Summer bad la pynbit pynbiang da u Joelan Pariat.
Katba ïa ka Director of Photography, la shimti da ka kompeni NALARYMPEI_PRODUCTION.Ki nongthaw ïa katei ka jingrwai, dei ka kompeni NALARYMPEI PRODUCTION bad u Stoper W.Tangsong.
Editor: NALARYMPEI PRODUCTION, la pynmih ïa katei ka jingrwai da ka kompeni NALARYMPEI PRODUCTION.Katba ha katei ka jingrwai, la shim bynta da ki tyngshop bad ki puron ka Khasi, kynthup ïa ka Wanbha Khongsit, Steffenie Nongkhlaw, Benjamin Khar-rymba, Amanda Moreen Shabong bad ka Baby Shabong.
La hikai shad da ka Wanbha Khongsit.
Katei ka kynhun ka ai khublei ïa u Kynpham Umsong, Dari Rani, Nancy Khongsit, Mawlynnong Village, Wah-Rymben Achila, Vincent Ericson Khongdup, Amos Suting bad u Joel Khar-rymba.
Ki nongtrei ha katei ka jingrwai dei u Stoper W.Tyngsong, Kristopher Khonglah, Bitx.
, Kynpham Umsong bad ka Steffenie Nongkhlaw.
:Ka jingrwai Khasi, kaba kyrteng ka “Ngan kham jied nongkyndong", ka dei kaba la shna, thoh bad edit da u Elvest Thabah.
Assistant dei u Anthonius Thabah bad la pynmih ïa ka da u Eibanroi Langstieh.
La pynbit pynbiang ïa katei ka jingrwai da u Nald bad la record, mixed bad mastered da u Nald.
Ïa katei ka jingrwai, la rwai da u Eibanroi Langstieh bad ka Phiba Lyngdoh.
La shim bynta da u tyngshop ka Khasi, u Keebor Kurbah Marangbah (Aktor) bad ka puron, ka Sherilin Khongwar(Aktres).
La hikai shad da ka Ibalahunshisha Wahlang.
La synran da ki tyngshop bad ki puron ka Khasi, kynthup ïa ka Naphilahun L.Nongbet, Balbareen Kurbah, Sainkupar Sun, Andy Rapsang bad u Batson Sohtun.
Katei ka kynhun ka ai khublei ïa u Fairson L.Nongbet, M.Lyngdoh C.R Kurbah, B.B.Lyngdoh, A.Lyngdoh, Pynshngain Kurbah bad u Pynbha Lyngdoh.
:Ka jingrwai Khasi, kaba kyrteng ka “I miss you", ka dei ka jingrwai ba la rwai da u Ferdinand Kharbani.
Ha katei ka jingrwai, la shim bynta da ka puron ka Khasi, ka Ibalucky Sad bad u tyngshop, u Teiborlin Wanñiang.
La hikai shad ïa katei ka jingrwai da ka Ibansuk Lyngdoh bad la pynbit pynbiang ïa ka da ka mobile app.
Ïa ka Video bad Editing, la shimti da u Donbok Marngar.
Ka rynsan Social media kam dei shuh tang ka rynsan ban ïasyllok bad ban ai jingtip hynrei ka la kylla long ka rynsan ban ai jingïarap ïa kiwei kiba donkam bad ïa kane la sakhi lyngba kawei ka jingjia ha kaba la lum synñiang lyngba ka rynsan Whatsapp ban ai ka jingkyrshan ïa ar tylli ki longïing kiba donkam jingïarap.
La tip ïa kane ka kynhun jong ki briew ba don kajuh ka rukom pyrkhat kum ka “Ïarap ïa ki – ha ka khyllipmat ba ki donkam eh", kaba dei ka kynhun ba don ha ka WhatsApp group kaba la lah pat ban lum synñiang hapdeng jong ki ban ai jingïarap ïa ar tylli ki longïing.
Kine ar tylli ki longïing ki kynhup ïa ka ïing ka sem jong ka Kong Rimabila Nongbet Sohlang  na ka shnong Mawrohroh kaba hap hapoh Nongspung Syiemship hajan Tyrsad , katba kawei pat ka longïing ka dei ka ïing ka sem jong ka Kong Linda Swer bad Sdan na ka shnong Phanniewlah Rum kaba hap hapoh Lyngïong Lyngdohship, East Khasi Hills District.
La ïoh jingtip ba ha ka 29 tarik Jylliew, kane ka kynhun ka la leit khmih sha kine ki longïing ban ai ka jingïarap jong ki.
Hapoh ka jingïalam u Bah Staising Kharbteng, u briew u ba la shimkhia ban leh ïa kane ka kam, bun ngut ki dkhot na kane ka kynhun ki la pynpaw ka jingsngew nguh ïa baroh na kylleng ka Ri Khasi Jaiñtia kiba la don bynta lang ha kane ka kam ai jingïarapHaba ïoh jingtip shaphang kane ka jingleh, na ka liang ka Khasi Students Union Tyrsad Circle ki la snoh kti lang bad kyntu ruh ïa baroh ba ki dei ban mih shakhmat ban ai ka kti kamon kti kadiang ban ïarap lang katba ki lah.
:Ka jingrwai “Ia jingkordor" ka dei ka jingrwai Khasi kaba la pynmih da u Boney Lyngdoh bad rwai da u Ram Suchiang bad ka Torina Shadap.
La shim bynta da u tyngshop ka Khasi, u Messtarding Lyngdoh Lyngkhoi bad ka puron, ka Banrihun Kharsyntiew (Swa).
Katba ka make up artist, dei ka Ibalucky bad la edit da ka Khasi paka studio.
Ïa ka drone, la shimti ban pynïaid da u Shan Nongsiej.
:Ka jingrwai Khasi, ka “Napdeng ki tiew bun rong", ka dei ka jingrwai kaba la shim bynta da u tyngshop ka Khasi, u Micheal Pyngrope bad ki puron ka Khasi, kynthup ïa ka Rishisha Mynsong, Iarinia Pyngrope bad ka Banri Lyngdoh.
Ïa katei ka jingrwai, la rwai da u Kitzb prince Sari bad la shondur(camera man) da u Dajied Hujon.
Katba ka Make up Artist dei ka Ibajanai Warjri bad la shna bad pynmih ïa katei ka jingrwai da u Mike Denzil Khasi.
Katei ka kynhun ka ai khublei ïa ka Acropolis Hotel, James Kharkongor, Mickey Shanpru, Tracy Jona Basaiawmoit, TNDM channel, Pyngrope Vlog channel, Nongsain Hima, Dapbor Disiar, Banri Biam,Jina Biam, Aisha channel bad ka Grace channel.
:Ka jingrwai Khasi ka “Thapbalieh", ka dei ka jingrwai kaba la dep pyllait ha ka 30 tarik, Jylliew 2023.
Katei ka jingrwai ka dei ka jingrwai Khasi ba dei shaphang ka jingieid.
La thaw da u Eddie Lyngdoh bad la pynmih ïa katei ka jingrwai da u B4NDIT bad u Kyrmen Lyngdoh.
La pynbit pynbiang ïa katei ka jingrwai da u Bashan Lyngdoh, B4NDIT bad u Kyrmen bad u Director of Photography bad la edit da u Kyrmen Lyngdoh.
Katba la tem ïa ki guitar da u Wandon Kharsati.
:Ka jingrwai Khasi, ka “Ko Ri Khasi", ka dei kaba la dep pyllait paidbah ha ka 18 tarik, Jylliew 2023.
Ïa katei ka jingrwai, la pynmih da u Donborlang Kharmawphlang bad rwai da u Donborlang Kharmawphlang.
Ïa katei ka jingrwai, la tem da u Makarious Sohlang, Tipkam Kurkalang bad u P.Khonglam.
La ring dur bad edit ïa katei ka jingrwai da u Nald.
U Myntri Rangbah u Conrad K Sangma, ha ka 30 tarik Jylliew u la ong ba ka sorkar jylla ka don barabor ha ka jingïakren bad ka sorkar India ban ai ïa ki jingsngew bad ki jingai jingmut halor ka jingthmu ban pynkylla ïa ka 6Schedule.
U Sangma u la ïathuh ruh ba ka sorkar ka ju ïakren barabor bad ki district council, bad u la ong, “Ki don katto katne ki bynta ha kaba ngi la ïohi ba la lah ban pynbeit haduh 95 per cent ki jingsngew khia; bad tang katto katne tylli ki mat ki dang sah bad ngin sa ïakren bad baroh ki Autonomous District Councils (ADCs).
"U la bynrap ruh da kaba ong, “Ngi kwah ban ïohi ba kane ka jingpynkylla, ynda la mynjur, yn lah ban pyndep.
".
Ka jingbym lah ban shim ïa ki sienjam ïada ban khang na ka jingduh ei ïa ki jingim, ka jingbym ñiewkor ïa ka mariang, bad ka jingbym don ïa ka jingsngewthuh ki nongwan jngoh kai ha Wah Umtrew ha ka thaiñ Byrnihat jong ka Ri Bhoi District, ka la pynlong ïa ka Dorbar Shnong ka Narbong ban pyntreikam ïa ki kyndon kiba thymmai na ka bynta ki nongwan jngoh kai.
U rangbah shnong ka shnong Narbong, u Rongmen Ronghang, u la pynshai ba ka bor shnong ka la thaw ki kyndon namar ki jingjia kiba la jia mynshwa, kum ka jingduh noh ïa ki 13 ngut ki mynsiem ha une u snem naduh u bnai Kyllalyngkot ha kaba ki nongwan jngoh kai kim shym la long kiba husiar haba ki wan kai sha ka Wah Umtrew.
Ka Dorbar Shnong ka la ong ruh ba ki nongwan jngoh kai na kylleng ka jylla bad na Assam ki ju wan kai ha kane ka jaka bad ki ju ieh shadien da ki ton ki jaboh jabaiñ, kaba kynthup ïa ki bilor kiba la bret ha kane ka wah.
Ka shnong ka thmu ban kyntiew ïa ka kum ka jaka jngoh kai hynrei ym da kaba leh bym suidñiew ïa ki jingim briew bad ïa ka mariang.
Watla ym shym la pynsangeh ïa ki nongwan jngoh kai ha kane ka jaka, yn pyrkhing ïa ka jingrung bad lada shem ba ki briew ki pynkheiñ ïa ki kyndon ba la buh, yn pynshitom da kaba tyngeh pyrshah ïa ki.
Ka Wah Umtrew ka dei ka wah kaba kongsan ha Meghalaya kaba la pyndonkam na ka bynta ban pynmih bording elektrik lyngba ka New Umtru Hydro Electric Project (NUHEP).
Ka jingdon jong ka dam ka la khring ïa ki nongwan jngoh kai na shabar ka jylla, kaba kynthup ïa ki jylla kum ka Assam, kiba la ju pynlong jaka bam khana ha kane ka jaka.
Da kaba bud ïa kine ki jingbthah, ka Dorbar Shnong ka kyrmen ban khang ïa kano kano ka jingjia kaba sngewsih bad ban pynneh pynsah ïa ka Wah.
Ka tnad jngoh kai pyrthei, ha ka 30 tarik Jylliew ka la pyllait paidbah ïa ki 16 tylli ki kali ban ïaid ban ïeng hapoh ka wat kaba nyngkong jong ka projek Prime Tourism Vehicles.
Haba kren ha kane ka prokram pyllait paidbah, U Myntri Rangbah u Conrad K Sangma u la ong ba ka leit ka wan ha ka tnad jngoh kai pyrthei ka dei ka jingeh kaba khraw na ka bynta ka jylla Meghalaya, bad kumta ka jingmut ban wanrah ïa kiba kum kine ki kali ka dei na ka jingdonkam ba ki nongwan jngoh kai ki wan sha ka jylla.
U Sangma u la ïathuh ba ka sorkar ka thmu ban pyllait 50 tylli kiba kum kine ki kali ha kane ka snem (financial year), bad kumba 200-250 tylli kiba kum kine ki kali ha ki san snem ban wan.
“Ka dei shi bynta jong ka prokram kaba la shong pyrkhat bha, bad ka dei shi bynta jong ka jingthmu ban pynlong ïa ka Meghalaya ka jaka jngoh kai pyrthei kaba kongsan," u la ong.
U Myntri Rangbah u la pynshai ruh ba ka rukom treikam jong ka sorkar ban jied ïa ki nongseng kam seng jam lajong, bad ban ïarap pisa ïa ki ha ka tnad jngoh kai pyrthei, ka long kaba shai.
Haba kren sha ki lad pathai khubor halor ka jingkynnoh ki nongseng kam seng jam ba la ai ïa ki skhim tang sha ki briew kiba ïajan bad ka sorkar, u Sangma u la ïathuh ba ki briew kiba la ïoh ïa ki jingïarap pisa bad ki jingkyrshan ki dei ki operator bad ki nongseng kam seng jam kiba don bynta ha ka tnad jngoh kai pyrthei.
“Kumta ki don ki briew kiba lah ban ong ïa kata, hynrei kum ka sorkar ngi kwah ïa ki skhim jong ngi ban long kiba ïarap.
Ka jingmyntoi kan long khongpong lada ngi ai jingïarap tang ïa ki briew kiba jan bad ngi bad kyntait ïa kiwei, bad kam don jingmut eiei," la ong u Sangma.
U Sangma, uba la pyllait paidbah ïa ki 16 tylli ki Prime Tourism Vehicles ha kajuh ka sngi, u la ïathuh ruh ba ka sorkar kan pynthikna ban ai ïa kiba kum kine ki kali sha ki nongseng kam seng jam lane ki operator kiba don hok ban ïoh ïa ki.
U National President ka National People’s Party (NPP), u Conrad K Sangma, haka 30 tarik Jylliew u la ong ba ka jingmut jong ka Uniform Civil Code (UCC) ka long pyrshah ïa ka jinglong jong ka Ri India kaba long ka ri kaba bun jait bun kynja bad kaba riewspah ha ka riti dustur bad ka ktien ka thylliej.
