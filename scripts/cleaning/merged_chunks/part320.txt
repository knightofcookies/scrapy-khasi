Kynhun ïalehkai jong ka ri Argentina hapoh ka jingïalam jong u Messi kum u Kapten ki la liem noh  ha ka Saudi Arabia da 2-1 ha ka jingïakhun jong ka lympung World Cup kaba la pynlong ha ri Qatar.
Ïa ki kol na ka bytna ka Argentina la ïoh ban thep nyngkong da u Messi ha ka minit ba 10 (P) hynrei ka Saudi ka la ïoh ban pynphai noh ha ka minit ba 48 jong ka kylla miet lyngba u Saleh Alshehri bad u Salem Aldawsari ha ka minit ba 53.
Haba phai ha ka jingïakhun ka Argentina ka kham khlaiñ lada ïanujor ïa ka Saudi bad ka la ïoh kham bun ki kabu ban pynkhih jar.
Ki MLA na ki hynriew tylli ki seng ki ba kynthup ïa ka United Democratic Party (UDP) ka Voice of People Party (VPP) ka Trinamool Congress (TMC) ka People Democratic Front (PDF) ka Hills State People Democratic Party (HSPDP) bad ka Congress ha ka 3 tarik Lber ki la pynlong ïa ka jingïalang ban ïakren halor ka jingthaw ïa ka sorkar thymmai ban shynshar ïa ka jylla.
Ka UDP ka ba la ïoh 11 ngut ki MLA, ka VPP  4 ngut ki MLA ka TMC 5 ngut ki MLA, ka Congress 5 ngut ki MLA ka PDF bad ka HSPDP ki ba la ïoh mar 2 ngut ki MLA ha ryngkat ki MLA shimet ki la don ïa ka jingkhein ban thaw ïa ka sorkar thymmai ka ba lait na ka NPP bad ka BJP.Hynrei kane ka jingthmu ban thaw ïa ka sorkar ka la pulom noh hadien ba ki 2 ngut ki MLA ka HSPDP u ba kynthup ïa u Methodius Dkhar na Mawshynrut bad u Shakliar Warjri na Mawthadraishan Constituency kyndit kynsan ki la mih na kane ka jingïalang ban leit bam ja hynrei ki jah syndon haduh ba ka la buh ha ka umdum ïa kiwei pat ki MLA ki ba  ap ïa ki ban wanphai ha kane ka jingïalang.
Wat na ka liang ki nongïalam ka HSPDP ki la ïaleh ban phone ïa ki ban wad hynrei kim shym la ïoh jingtip ïa ka daw ba ki la mih na kane ka jingïalang bad shaei ba ki don namar ki la pynlip noh ïa ka mobile phone jong ki.
Haba ïa kren ïa u President ka HSPDP u Bah KP Pangniang u la ong, kum ki nongïalam ha ryngkat ki MLA ka HSPDP ngi la ïawan lang ha ka ne ka jaka ban ïasyllok kumno ban thaw ïa ka sorkar thymmai ha ka jylla hynrei tang hapdeng lai ne saw kynta ki MLA ki la mih bad leit shaei ngim don jingtip bad haduh mynta ngim tip shaei ki don.
U Bah Pangniang u la ïathuh ba ha ka por 11 baje kine ki 2 ngut ki MLA ki donlang bad u ban ïakren ban pyrkhat ban ïathaw sorkar thymmai hapoh ka jylla Meghalaya kaba la pyllong ha ïingsah jong MLA ka Amlarem, u Bah Lahkmen Rymbui, ha Laitumkhrah ShillongHa ba kylli u la ong “Ngam pat lah ban ong eiei shaei ki leit kaei ka jingsngew jong ki ba ki la mih kynsan na ka ne ka jingïalang bad  ka party kan sa shong ïa ka jingïalang ban ïa kren halor ka ne ka bynta bad ngim don jingtip kaei ka daw ba ki leit ban ïa kynduh neem  ïa ki nongïalam na ka wei ka party".
“Ngam tip shaei ki don, namar ba ki khlem pyntip eiei bad mynta ngi sah ha ka umdum kaba khraw ba ki la jah na kane ka jingïalang, bad hadien ba ngi la ïoh ka lad ban ïa kren ïa ki ngin sa peit kaei ba ngin leh", u la bynrap.
“Ngi la dep ban ïa kren ïa syllok bad ki MLA jong ngi halor ban ïasynrop lang bad  ban thaw sorkar thymmai hynrei ngim tip, kaei ka daw ba ki la mih namar mynstep ngi la dep ban pynbeit hynrei ki mih kynsan bad jah na ka ne ka jingïalang", u la ong.
Hynrei dei ha ka por kumba 5:30 baje eiei ba la ïoh ïa ka khubor ba kine ki ar ngut ki MLA ka HSPDP bad ki MLA shimet ki la mih na kane ka jingïalang ban leit ban soi ïa ka kot ban ai ka jingkyrshan ba pura ïa ka NPP ban ïoh ban thaw sorkar biang bad ka NPP.U President ka Khun Hynniewtrep National Awakening Movement (KHNAM) State Youth Wing, u Bah Thomas Passah mynta ka sngi u la dawa ba u Myntri Rangbah ka jylla u Conrad K.Sangma bad u Myntri ka tnad kam pohïing ka sorkar jylla u Bah Lahkmen Rymbui ba ki dei ban hiar shuki noh mardor na ka kam ba ki bat namar ba kim lah ban ïalam ïa ka jylla.
U Bah Thomas haba kren sha ki lad pathai khubor u la ong ba ka jingkhang ïa ki Internet ha kane ka jylla ka long kumba la pynkheiñ ïa ka hok ban ïoh jingtip ka Right to Information.
U la ong ba ka sorkar kam dei ban pynduh ïa ka hok ïoh jingtip jong ki paidbah tang na ka daw ba don kata ka jingjia ba sngewsih ha Mukroh.
U la ong ba kane ka jingpynsangeh ïa ka jingai jingtip kadei tang ka jingaidaw jong u myntri rangbah.
U Bah Thomas u la pynrem jur ïa kane ka sorkar ba kam shym la lah ban shim kano kano ka jingkitkhlieh na ka daw halor ka jingshah siat ïap ki 5 ngut ki mynsiem ba kordor ha ki pulit jong ka Assam.
U Bah Thomas u la ong ba kane ka jingjia ka paw shai ba ka pulit Assam ki dei kiba leh heh bad leh donbor namar ki la ïohbor na u Myntri Rangbah ka jylla u Himanta Biswa Sarma bad kane ka pyni katno ka sorkar Meghalaya ka long kaba khawpud haduh katta.
Ha kajuh ka por ka KHNAM ka la dawa ïa ka sorkar jylla ba dei ban leit kem mardor ïa kito ki pulit ka Assam kiba wan sha Mukroh ban shim ïa ka jingim jong ki 5 ngut ki mynsiem briew.
U Bah Thomas u la ong ba lada ka sorkar ka thmu ban wanrah da kita ki jingtohkit lyngba ka Central Bureau of Investigation (CBI) bad kiwei kam don jingmut ei ei, lada ka sorkar jylla kam lah ban phah kem ïa ki pulit ka Assam kiba wan sha kane ka thaiñ Mukroh.
“Kine ki 7 ngut ki nongmihkhmat ka Dorbar Thawaiñ na Jaiñtia Hills ki leh aiu bad kumjuh na ka liang u MLA ka Mukroh ym ïohi ba un shim khia tang khyndiat ruh", u la ong.
U Bah Thomas u la ong ba u Myntri Rangbah ka jylla um long uba biang ban long u nongïalam ka jylla khamtam ha kaba ïadei bad ka kam khappud, kumta mardor u dei ban hiar shuki noh.
U la ong ba lada kiwei pat ki party ki dang kyrshan ïa kane ka sorkar ba mynta ba la ïalam da ka National People’s Party (NPP), ki hap ban don ka jingkitkhieh na ka bynta kane kam ïap kam im u paidbah ka jylla Meghalaya.
Ha kajuh ka por ka kyrtong ka North Shillong ka kong Elgiva Gwyneth Rynjah ka la phah ka jingsngewlem sha kiba haïing hasem jong kito kiba shah pynïap ha Mukroh ha kaba ïadei bad kane ka jingjia ba sngewsih ka seng Meghalaya Pradesh Trinamool Congress (TMC) ka la pyllong da ka jingthang mombati ha Khyndailad.
Ka jingïalang ba kyrkieh la pynlong hapdeng ka Synjuk Ki Nongsynshar Shnong Ka Bri U Hynñiew Trep (SNSBH) bad ki Rangbah Shnong bad ki dkhot ki Dorbar Shnong bapher bapher ryngkat u myntri rangbah ka jylla, u Conrad Sangma, halor ka jingjia ha ka shnong Mukroh West Jaiñtia Hills.
La pynïaid ïa kane ka jingïalang ba kyrkieh da u secretary ka SNSBH u Bah R.L.Blah bad u la kyrpad ïa ki shnong, khamtam ïa ki Rangbah Shnong bad Dorbar Shnong baroh ban kyntu ba ki paid nongshong shnong kin long jai jai.
La kyrpad ruh ïa ki nongïalam shnong ban ïa leit katba lah ei sha Mukroh ban ïakynduh ïa u Rangbah Shnong jong ka Mukroh, u Bah Hamboi Sumer bad ki bahaïing jong kiba la khlad noh.
Ha kane ka jingïalang la tyrwa ruh bad kyntu ïa ka sorkar jylla ban pynbna ïa ka ‘State Mourning’, na ka bynta arsngi, kata ha ka 24 tarik Naiwieng bad 25 tarik Naiwieng kum ka dak jong ka jingsngewlem ïa kitei ki paradoh parasnam ba la khlad noh.
Ha kane ka jingïalang, la tyrwa bad kyrpad ban pynlong ka jingwah lama ïong bad ban deng lama ïong da baroh ki briew jong ka Jylla na ka bynta arsngi khlem da shah pynbor hano hano.
Shuh shuh, la tyrwa bad kyrpad ruh ba ki Synjuk ki Rangbah Shnong bad Nongsynshar shnong ha kylleng ka Sor bad khap Sor ban lum jingïalang kyrpang ban pynpaw ïa ka jingsngewlem ïa ka jingjia ha ka shnong Mukroh.
“Kum ka Synjuk ngi pynrem jur ïa ka jingleh riewkhlaw jong ki Assam Police bad ki briew jong ka Forest Department jong ka Assam kiba la shim ïa ka aiñ ha ka kti jong ki bad pyndonkam bakla ïa ka iktiar ba la pynkhamti ha ki.
Ngi la rai ruh bad dawa ba ka sorkar Meghalaya ka dei ban pynsngew sha ka sorkar pdeng bad ban tohkit da ka NIA halor kane ka jingjia, namar tang ka FIR bad ka enquiry kam biang satia bad ïa kine ki nongpynïap briew dei ban ai ‘capital punishment’, ba kum kine kiei kiei, kim dei ban dang jia biang nangne shakhmat," la ong ka SNSBH.Ha kane ka jingïalang la rai ruh, “ba ka Synjuk Ki Nongsynshar Shnong Ka Bri U Hynniew Trep (SNSBH) kan phah ïa ka Memorandum bad dawa na baroh ar tylli ki sorkar, kata ka sorkar Meghalaya bad sorkar Assam ba dei ban pynshitom ïa kine kiba donkti ban siat ïap bad pynmysaw ïa ki briew kiba lui lui bad khlem tiar khlem tar (unarmed ) bad dei ban shimti da ka NIA ban tohkit ïa kane ka jingjia, bad dei ban ai capital punishment ïa ki, bad ka sorkar Assam ka dei ban siew compensation ïa kiba la khlad bad ïa kiba mynsaw ruh".
Kane ka jingïalang ka la rai ruh ban pynlong ïa ka jingduwai kyrpang mynta ka sngi ha SOSO Tham Auditorium Hall, ba la pynbeit da ka SNSBH, ba kynthup ïa baroh ki Dorbar Shnong ha Sor bad Khap Sor ryngkat bad ki Khlieh Nongïalam Niam ha ka por 6 baje janmiet, bad la khot sngewbha ruh ïa u myntri rangbah ka jylla lem bad ki dkhot ka kynhun myntri ban ïadonbyntalang.
La khot sngewbha ruh ïa u Chief Secretary, Deputy Commissioner (DC) bad ki dkhot ka District Administration, bad ki heh jong ka Police Department kynthup ki SP bad kiwei kiwei.
Ha kajuh ka por la khot sngewbha ruh ïa ki nongïalam jong baroh ki sengbhalang ban ïasnohktilang ha kane ka jingduwai ba kyrpang.
Ha kaba ïadei bad ka jingjia kaba sngewsih kaba la jia ha ka shnong Mukroh; ha ka jingtohkit kaba bniah la ïathuh ba ka jingjia ka la sdang naduh ka por 2 baje mynstep ha kaba ki pulit ka Forest Department jong ka Assam ki la beh thong ïa kawei ka kali kit dieng bad namar ka jingbym lap shuh ban buddien ïa katei ka kali, ki pulit ki la pynsahngeh pat ïa kawei ka kali kit khaw jong ki briew na ka shnong Mukroh, ha ka jaka check post kaba don ha Snarew markhap bad ka Mukroh halor ka nongrim ba ki la kynnoh ba kine ki briew ki la kit tuh ïa u khaw na ki shnong ba hap hapoh ka jylla Assam.
Hamar ba ïoh jingtip halor ka jingshah kem jong kine ki briew, la pynbna paidbah ha shnong ha thaw ba dei ban ïa mih tylli lang baroh ki riew rangbah ban leit dawa phah pynlait noh ïa kine kiba la shah kem.
Katba ka shnong ka dang poi ha Lumpalang, la kynduh khek bad ki pulit ka Forest Department kiba la ïeng ha katei ka jaka bad ka la mih ka jingïania, ka jingïakynad, ba kitei ki pulit ki la ong ba yn sa pynlait noh ïa kine ki briew hynrei da ki kynta ki paidbah ki la ïeng bad ap sah ha katei ka jaka hynrei kam shym don ka jingïakren ka ban long seisoh.
Haba kylli na u waheh shnong ka Mukroh ïa ka sdang ka kut, u la ong ba ka jingkulmar ba poi sha ka jingther kuli ka long hadien ba ki la sdang ban ïa khynñiat ïa ki pulit, bad mar kumta hi uwei na ki pulit u la sdang ban siat ïa ka suloi shalor suiñ ban pynphet krad ïa ki paidbah, hynrei ha ka jingïakhluit ki pulit ki la ther kuli pathar bad la siat paidbah beit haduh ban da poi sha kane ka apot.
U waheh shnong u la ong ba ka Forest Department ka kam trai ïa katei ka jaka ha Khlieh Snarew bad ki la pynïeng ïa ka khyrdop khrong pisa ha katei ka jaka, “Naduh ki snem 1997 tharai, bad man ba ngi leit shathie ban kit kba, kit phlang ban shna ïing ruh, ki ju pynsangeh ïa ngi, ba ki ong ba ka dei ka jaka kaba hap hapoh jong ka jylla Assam,"Haba kylli, u la ong ba katei ka jaka ka dei kaba dang hap hapoh Meghalaya hynrei ka Assam ka la shu pynïeng jubor ïa ka khyrdop bad ka khrong pisa wat lada ki wan kit ïa ki dieng thang lane lada wan kit kba na la ki bri.
:Mynta ka sngi u nongai buit ka seng HITO jong ka Ri Bhoi District u la pynkshem ïa ki nongkit kam kiba thymmai jong ka shnat ka seng hapoh shnong Tyrso bad jong ka shnat seng kaba dei jong ka Mawbuh ha ka jingïalang kaba la pynlong hapoh ka shnong Tyrso jong ka Ri Bhoi District.
Ha kane ka sngi la pynskhem ïa ki nongkit kam ha ka jingïadon lang ki nongkit kam shnong u Rangbah Shnong u Bah Silverius Masharing bad ki nongïalam rangbah ka seng, ïa ka jingtrei kam jong ka seng la pynshai da u Bah Keny Nongrum General Secretary ka seng jong ka Ri Bhoi District.
Ha ka shnat jong ka Mawbuh la ïalam da u Bah Victor Lyngdoh kum u general secretary bad ïa ka shnat Tyrso la ïalam da u Bah Puol Mujai bad u Bah Linus Mujai ha ka jingïadon lang kiwei kiwei ki para dkhot kiba dei ki nongkit kam ka seng.
Ka Ri Bhoi United FC ka la pynliem noh ïa ka Naco Imphal da 2-1 ha ka lympung kynjatbol kaba heh jong ka New Nongstoiñ Sport Social & Cultural Club (NNSSCC).
Kane ka lympung kadei ruh kawei na ki lympung baheh tam ha kane ka jylla ha kaba ki klob kiba paw ha India kin wan ban shim bynta kynthup ïa ka Mawlai kaba dei ka lahduh jong ka Shillong Premier League.
Ïa kane ka lympung ïalehkai phutbol la tip ruh kum ka Invitation Knock-out Football Tournament 2022-23 bala pynlong bad pynïaid da ka New Nongstoiñ Sport Social & Cultural Club (NNSSCC) yn pynlong ha ka madan ïalehkai phutbol kaba don hapoh ka New Nongstoiñ.
Kane ka lympung ïalehkai jong ka Invitation Knockout Football Tour-nament 2022-23 ka don ïa ka khusnam pisa kaba heh bha kaba la kot haduh ka 10 lak tyngka ryngkat ki trophi.
Ka kynhun ïalehkai kaba ïoh ban rah ïa ka nam lahduh ha kane ka lympung ïalehkai kin ïoh ban rah ïa ka song pisa kaba long haduh 7 lak ryngkat, bad ka kynhun ïalehkai kaba wan ba ar (runners up) kan ïoh ban rah ïa ka song pisa kaba long haduh 3 lak tyngka.
Ki kynhun ïalehkai phutbol kiba la wan shim bynta ha kane ka lympung ïalehkai ki don haduh 16 tylli ki kynhun kiba napoh bad nabar ka jylla ruh, kynthup ïa ka United SC Kolkata, PSA Guwahati, Assam Rifle, Himalaya Sporting Club Sikkim, Naco Imphal, Guwahati Town Cub, ka ASEB Football Team Assam, MLP FT, Golden Lion FC Rymbai, PFR Academy, Khliehmawlieh VC, Ri Bhoi United FC, Kith United FC, Assam Regiment, Mawlai Football Club Shillong bad ka Shillong Lajong Football Club.
Ha kane ka jingïakhun ka Imphal ka la ïoh ban pynkhih jar nyngkong ha ka minit ba 4, hynrei ka Ri Bhoi United ka la ïoh ban pynphai noh ïa kane ka kol ha ka minit ba 48 lyngba ka jingshut free kick jong u Rustom Khriam.
Ka jingïakhun ka la kham khluit hadien ba ka jingïalehkai ka la ïakhaid da ka jingïoh da 1-1 hynrei ka Ri Bhoi ka la shim shuh shuh ïa ki kabu bad ki la ïoh ban thep biang ha ka minit ba 60  lyngba u Robert Khongjoh.
Haduh ban da kut ka minit ïalehkai ka Imphal ka khlem ïoh shuh ban thep kol watla ka la pyrshang katba lah ban khur ïa ka jingjop ha kane ka sngi.
Ïa ka nam Man of the Match la rah da u Rustom Khriam (Ri Bhoi United).
Shuh shuh ha katei ka sngi katei ka lympung ïalehkai kum ka dak jong ka jingsngew lem ïa ka jingjia ha Mukroh,West Jaintia, ha  shuwa ban sdang ka jingïalehkai baroh ar tylli ki kynhun ha Ryngkat ki paidbah kiba wan ban sakhi ïa katei ka lympung ki la pynlong ïa ka jingsngap jar kaba shi minit.
:Ka long ka World Cup kaba kham pher bad kham phylla ba ki ri kiba khlaiñ ki la liem noh ha ka jingïakhun kaba nyngkong bad kaba dei ruh ka jingïakhun pyrshah ïa ki ri kiba kham tlot.
Ha ka jingïakhun hapdeng ka Germany bad ka Japan kiba hap ha ka Group E ka Japan ka la pynliem noh ïa ka Germany da 2-1.
Haba phai ha ka jingïakhun jong ka kylla step ka Germany ka la ïoh ban thep ïa ka kol kaba nyngkong lyngba u Illkay Gundogan ha ka minit ba 33 (penalty) hynrei ka Japan ka la ïoh ban pynphai noh ha ka minit ba 75 jong ka kylla miet lyngba u Ritsu Doan.
Lyngba kane ka kol ka Germany ka la kham pynpaw ïa ka jingkhluit hynrei ka jingïaineh jong ki rangïalehkai ban ïakhun khlem da pynsngap bad randien ki la ïoh ban thep biang sa shi kol ha ka minit ba 83 lyngba u Takuma Asano.
Lyngba kine ki 2 kol ka Japan ka la pynliem noh ïa ka Germany kaba dei ruh ka ri kaba la rah ïa kane ka nam lahduh haduh 4 sien.
La sakhi ïa ka jingrisa jong ki paidbah nong-kyrshan ka Japan namar ka jingpynkyndit jong ki rangïalehkai ka ban pynliem noh ïa kane ka ri kaba khlaiñ.
Haba phai pat ha ka jingïakhun hapdeng ka Crotia pyrshah ïa ka Morocco ka la kut noh ha ka jingïakhaid  da 0-0.
Lada bishar pat katkum ka jingïalehkai, ka Croatia ka la kham khlaiñ bad kham ñion ïa ka Morocco, watla ka Croatia ka dei ka ri kaba kham don ïa ki rangïalehkai kiba tbit kiba kynthup ïa u Modric, Perisic bad ki kiwei hynrei ka khlem ïoh ïa ki kabu ba biang ban pynkhih jar ha kane ka sngi.
U Hakimi jong ka ri Morocco uba dei ruh u rangïalehkai ba tbit jong ka klob PSG u khlem ïoh ban thep kol ha kane ka sngi watla u la pyrshang katba lah ban thawlad ban ïoh ïa ka jingjop ha kane ka jingïakhun.
Hapdeng ka jingïakhun kaba itynnad u rangïalehkai jong ka Morocco, u Amrabat u la ïoh ïa ka yellow card hapdeng ka jingïalehkai.
Ka Crotia kan sa ïakhun pyrshah ïa ka Belgium (Group F) ha ka 1 tarik Nohprah por 8:30 janmiet, katba ka Morocco kan sa ïakhun pyrshah ïa ka Canada ha kajuh hi ka sngi bad ka por.
Na ka jingbitar na ka jingshah pynïap ki nongshnong shnong ka shnong Mukroh, ki dkhot jong ka KSU ki la hiar thma bad wiang ding ïa kawei ka kali Bolero jong ki pulit Assam bad kawei ka Beat ophis jong ka sorkar Assam ha ka shnong Mukroh.
Kane ka jingleit ban thang ïa ka kali bad ka ophis jong ka sorkar assam ka long namar ka jingbym ïoh jingïarap jong ki nongshong shnong na ka sorkar bad na ki bor pulit ha ka jylla hadien ba 5 ngut kila shah siat ïap ha ki pulit ka Assam hynnin ka sngi.
Mynta ka sngi ka la don ruh ka jingpynpaw ïa ka jingbitar da ki dkhot ka KSU hadien ba ki la shem ba ïa ki metïap jong ki Khasi la ieh sah ha trok pick-up katba ïa ka metïap u pulit Assam la pynthiah ha jingthiah ha Ïalong Civil Hospital, Jowai.
Katkum ka kyrwoh na ka KSU Jowai Circle la ïathuh, “Mynta ka miet kumba 12 baje, ka la mih ka jingbitar hapdeng ki dkhot ka KSU Jowai Circle bad ki briew ka sorkar Meghalaya ha Civil Hospital, Jowai na ka  daw ba ki pulitMeghalaya ki mut ban leit aiti noh ïa met u pulit Assam (uba don kti ban siat ïap ïa ki Khasi ha Mukroh) sha ki bor pulit Assam".
“Na ka liang ka KSU Jowai Circle kim shah ban sei bad dawa ba ka sorkar Assam ka dei ban aiti shwa ïa baroh kito ki pulit Assam ba don kti ban pynïap ïa ki Khasi ha Mukroh sha ki bor sorkar Meghalaya ban tian bishar bad ba ka sorkar Assam ka dei ban ai ka jingkular paidbah ba kan ym pyndik shuh ïa kino kino ruh ki shnong Khasi kiba don ha khappud Assam".
Ha kawei ka liang na ka liang ki  dkhot ka KSU na East Khasi Hills ki la hiar sha Jowai ban kyrshan lem ïa ki paidbah bad dkhot KSU kiba ap ha Ïalong Civil Hospital, hadien ka jingwan poi ki dkhot ka KSU, la rai ban pynlait noh ïa ka met u pulit Assam kaba thiah ha Civil Hospital Jowai.
“Wat la ngi sngewthuh ba une u briew u don kti ha ka ban siat ïap ïa ki paradoh parasnam jong ngi ha Mukroh, hynrei ka seng ka don ïa ka jingsngewlem parabriew bad ka don ïa ka jingsngew ïa ki ba ha ïing ha sem jong une u pulit Assam kiba ap lynga pisa ïa ka met ka jong u ba kan poi noh sha ïing ba kin ïoh ban pyndep noh ka leh niam leh rukom".
Mynta hi ki dkhot ka KSU Jowai Circle ki la ailad ïa ki bor district administration ka West Jaiñtia Hills ban shimti noh ïa ka met utei u pulit Assam.
Haba phai sha Nongbah Shillong kum shibynta ban pynpaw ïa ka jingsngewlem ïa ki nongshong shnong ka shnong Mukroh kiba la duh ïa la ka jingim ha kti ki pulit Assam, Khasi Student Union (KSU), bad ka Federation of Khasi Jaiñtia Garo People (FKJGP)  ki la pynlong da ka jingteh  ïa ki lama ïong na Motphran bad sam ïa ki lama sha ki nongshong shnong.
Ha nongbah Shillong mynta ka sngi la sakhi ïa ka jingkynjah na ka jingkhang lut ki dukan jong ki bar jylla hadien ba la sdang ka jing rah lama ïong.
La sakhi ruh ïa ka jingbitar jong ki dkhot ka seng ha ba ki ïohi ïa ki pulit ki ba wan ban pahara ha Motphram bad beh ïa kin a ka ne ka jaka.
Ym tang ha Nongbah Shillong hynrei ka KSU ryngkat kiwei ki seng ki la pynlong ruh ïa ka jingteh lama ka ba kynthup ha West Khasi hill, ha  Ribhoi District bad sha Garo Hills ruh ban pynpaw ïa ka jingsngewlem ïa kine ki longïing kiba la duh ïa ki bahaïing hasem ha kti ki pulit Assam.
Kane ka jingïakhih jong ki sengbhalang mynta ka sngi ka la long ka ba jai jai ha kine ki bynta  jong ka jylla, na ka jingdon ka jingrakhe ïa ka sngi Seng Kut Snem hynrei ka KSU ka la pyntip ba lashai ka sngi kan pynlong da ka jingshong kyllaiñ kyraiñ hajan u Mot Kiang Nongbah, Shillong.
Kawei ka kali Scorpio kaba don ïa u registration number AS-01-DK-5958 ka la kem ding kynsan hajan ka skul Arya Vidhalaya Secondary School ha Jhalupara, Shillong.
Kane ka jingjia ka la jia ha ka por 8 baje janmiet ei ei bad kane ka kali Scorpio ka kem ding ha ka por ba ki la pynïeng harud surok bah.
Na ka liang ki pulit pynlip ding, ki la hiar mardor ban pynlip ïa ka ding kaba la klang bha ban bam duh ïa kane ka kali Scorpio, hynrei ka ding ka la ïoh ban bam duh bad pyningkhong khait.
Ka daw jong ka jinging jong kane ka kali, ym pat lah ban tip haduh mynta bad na ka liang ki pulit ki dang pynlong ïa ka jingtohkit halor kane.
Lah ban kdew hangne ba kane ka jingjia ka la jia ha ka sngi ba jia ka jingshah pynïap ki san ngut ki Khasi jong ka shnong Mukroh, West Jaiñtia Hills, ha ki pulit Assam.
Ka kynhun ïalehkai kriket jong ka jylla ka la pynkut noh ïa ka jingïalehkai ha ka lympung jong ka Vijay Hazare Tropy kaba la pynlong ha Kolkata mynta ka sngi da jingjop da 59 ron ïa ka Sikkim ryngkat ka jingkyrshan ba radbah jong u Sylvester Mylliempdah uba dei ruh u rangtied bad bol jong ka kynhun.
Ka Meghalaya ka don ha ka Group B ha ka jingïakhun jong kane ka lympung bad ki la shahrem noh ha baroh ki jingïakhun hynrei ha kane ka jingïakhun pyrshah ïa ka Sikkim na ka liang jong ki nongïalam ki la ong ba kadei ka bok.
Ha kane ka jingïalehkai ka Meghalaya ka la jop ïa ka toss bad ka la jied ban tied nyngkong, kaba dei ruh ka jingïakhun ha madan Eden Gardens kaba don ha Kolkata.
Ka kynhun jong ka jylla ki la ïoh ban buh ïa ka ron kaba biang kata da 226 ron na ki 50 ober  katba ka Sikkim ka la ïoh tang 167 ron.
U Mylliempdah uba la tied nyngkong u la ïoh 49 ron kynthup ruh 5 tylli ki 4 ron, hynrei kaba sngewsih ka long u khlem ïoh shuh ban lehkmen namar ka jingout noh shwa ban ïoh 50 ron (half century).
Kiwei pat kiba la kyrshan lang na ka bynta ka jyla ki long u Lerry Sangma uba la ïoh 45 na ki 47 bol kynthup 4 tylli ki 4 ron bad kawei ka 6 ron, u Yogesh Tiwari (27), bad u Junjun Sangma 18 ron.
U Mylliempdah u la lah ban ban bol bha da ka jingïoh 3/37 katba u Kumar u la ïoh 2/21, u Dippu Ch Sangma 2/33,  u Chengkam Sangma 1/6 Rajesh Bishnoi 1/33 bad u Chirag Khurana 1/35Ka kynhun ïalehkai kriket jong ka Meghalaya kaba dei ruh ka thup jong ki Senior ki dang pynkhreh mynta na ka bynta lympung Ranji Trophy kaba dei ruh kawei na ki lympung kaba heh ba yn sa sdang ha une u bnai Nohphrah 2022.
U myntri rangbah ka sorkar jylla, u Conrad Sangma, ryngkat bad ki kynhun myntri jong ka sorkar MDA (Meghalaya Democratic Alliance), ki la hiar sha ka shnong Mukroh, West Jaiñtia Hills District, ban ïakynduh ïa ki bahaïing hasem jong ki san ngut ki Khasi, kiba la khlad noh hynnin ka sngi ha ka jingshah siat ha ki pulit Assam.
U myntri rangbah u la aiti ruh ïa ka cheque pisa kaba san lak tyngka sha kawei kawei ka longïing kaba mad ïa kane ka jingjia ba sngewsih.
Ha kane ka sngi la pynlong ïa ka jingïalang kaba lyngkot ha ïing jong u Waheh Shnong, u Ma H.Sumer.
La pynïaid ïa ka jingïalang da u Ma Comingson Dkhar uba dei u Chairman ka Labang Nongphyllut Pangam Raliang Area Committee.
Ha shuwa ban ïoh ki jingkren na u myntri rangbah, la ïoh ruh ki jingkren lyngkot na ki katto katne ki rangbah kiba kynthup ïa u Ma M.M Thaïang, u Ma Philip Talang, u Ma Hamboi Sumer bad kiwei de.
Ha ka jingkren lyngkot, u myntri rangbah u la ong, “Nga sngewkthang ban ïohi ïa kane ka jingpait dohnud jong kine ki longïing.
Ha kum kane ka por, ngi na ka liang ka sorkar, ngi don ryngkat bad phi bad ngin leh lut katba ngi lah ban pynthikna ba ka jingbishar ba hok phin ïoh bad kito kiba donkti ki dei ban shah pynshitom katkum ka aiñ," la ong u Conrad.
“Nga lah ïakren bad ki tnad treikam jong ka sorkar pdeng, bad nga la kyntu ba ki dei ban ïatreilang ban wanrah ïa ka jingbishar kaba hok.
Ngi lah pan na ka sorkar pdeng ba ka dei ban hukum ba ka tnad CBI (Central Bureau of Investigation) ne ka tnad NIA (National Investigation Agency), ka dei ban sdang ïa ka jingtohkit halor kane ka jingjia.
Na ka liang ka sorkar Assam, ka la kular ba kan ïatreilang bad ka la mynjur ba ka kynhun tohkit kyrpang, kum ka CBI, kan tohkit halor kane ka jingjia," la ong u Conrad.
“Ngi lah wan hangne ban pyntip ba ngi don bad phi bad ngin leh ïa kaba donkam.
Nga ai ka jingsngewlem sha baroh kito ki paidbah jong ka shnong Mukroh, kiba la mad ïa kane ka jingjia kaba kthang.
Ngin pynthikna ba kum kine ki jingjia kim dei ban jia shuh bad phin ïoh ïa ka jingbishar ba hok," la bynrap u Conrad.
“Ka sorkar pdeng kan ïadonryngkat bad ngi.
Ngan leit ban ïakynduh ïa ki ophisar ki bapher bapher kiba trei ha ki tnad jong ki kam pohïing, jong ka sorkar pdeng.
Na ka liang jong ngi, ngin ym shongthait haduh ba kane ka jingïapynbeit khappud kan long kaba jop.
Kane ka dei ka kam kaba kyllaiñ bad na ka liang ka sorkar jylla, kan ïaid shakhmat ban pynthikna ba kane ka jaka hangne kan shongsuk shongsaiñ," la ong u Conrad.
Ha kane ka jingleit sha Mukroh la synrang lang ia u MR da ki saw ngut ki myntri kiba kynthup ia u Symbud Myntri Rangbah, u Prestone Tynsong, u Renikton L Tongkhar, u Sniawbhalang Dhar bad u Kyrmen Shylla.
U President ka Meghalaya Pradesh Congress Committee (MPCC), u Bah Vincent Pala u la pynrem jur ïa ka jingshah siat ïap ki san ngut ki rangbah Khasi ba shong ba sah ha Mukroh, West Jaiñtia Hills bad u la dawa na ka sorkar ba ka dei ban ai kam ai jam ïa kito ki bahaïing jong kito kiba ïap bad na ka bynta kito kiba mynsaw, ‘ka sorkar ka dei ban phah sumar ei khnang ban lait na ka jingdap ram’.
Haba kren bad ki katto katne ki nongthoh khubor, U Bah Pala u la ong ba kane ka jingjia kam dei shuh ka sien kaba nyngkong hynrei ka la jia ha ka snem 2002 kumba 7 ngut ki la duh ei ïa ka jingim ha kane hi ka shnong.
U la ong ba ka sorkar Assam ka dei ban ai da ka hukum kaba tyngeh ïa ki briew jong ka kiba shong ha ki jaka khappud ba ym dei ban ai suloi ïa ki.
U la dawa ruh ïa ka jingtohkit da ka Central Agency lyngba ka Central Bureau of Investigation (CBI) lane da kiwei.
U la ong ba u bnai Naitung-Nailar ruh, ‘ka dang shu dep jia bad lada ka sorkar ka shim khia, ka la dei ban ïakren ïa ki Rangbah Shnong, hynrei kam shym la leh ei ei’.
U la ong ba kam don ka jingïakren hapdeng ka jylla Assam bad ki trai jong kine ki shnong.
U Bah Vincent u la ong ba mynshuwa ha ka por jong sorkar Congress ka la buh ki pulit ban ïada ïa kine ki briew kiba shong ha kato ka jaka bad ka don ruh ka jingsngewthuh hapdeng ka jylla Assam bad ka Meghalaya.
“Hynrei naduh ba la wan kane ka sorkar Meghalaya Democratic Alliance (MDA) ba la ïalam da ka National People’s Party (NPP), la pynslem ïa ka jingïakren hapdeng ka jylla Meghalaya bad Assam bad kane ka pyni ba ka sorkar jylla ka la pheil lut nadong shadong," la ong u Bah Pala.
U la ong ba kane baroh ka dei ka jingbymlah ka sorkar Meghalaya, bad ka jingthombor ka Assam ka pyni shai ba lada leh katba leh ruh ka biang beit lane ka shah beit.
“Namar ba ka Assam ka i ba ka sorkar Meghalaya ka tlot palat na kane ka daw ka Assam ka rung jubor katba mon bad ki kam ruh kiba jakhlia.
Kane ka pyni ba ka sorkar Assam ka pyni bor ïa ka sorkar Meghalaya," la ong u Bah Pala.
U la ong ba kine ki ar myntri jong ka sorkar Meghalaya bad Assam ki dei ban don ka jingïakren sngewthuh khamtam ha ki jaka khappud, ‘dei ban don ka jingïasngewthuh para briew bad ka rep ka riang ka dei ban ïaid beit.
Hynrei ym don kum kata ka jingpynsngewthuh bad teng teng wat ha ki jaka ka jylla Meghalaya, la suh thombor da kane ka sorkar Assam’.
Ha kaba ïadei bad ki kynrum kynram khappud, u Bah Pala u la kynnoh ba ka sorkar Meghalaya kam shim khia ïa kane ka jingeh; ‘lait sa tang ha kito ki jaka ha kaba ki heh sorkar ki thied jaka ba don ki jingïakajia pud’.
U la ong ba kane ka pynmih ïa bun ki jingeh ha kaba ka sorkar ka hap ban kit khlieh.
“Kane ka jingïapynbeit pud kam dei na ka bynta kito ki paidbah kiba shong ba sah ha khappud ka Meghalaya bad Assam hynrei ka dei tang ban pynbeit ïa kito ki jaka ki heh spah ban lait ka jinghuri hura khnang ba kin ïoh ka Clearance bad kiwei ki jingioh," la ong u Bah Pala.
U la kynnoh ba lada ka dei ka jingïapynbeit pud ba shisha, ki dei ban kynthup ïa ki Daloi, ki khlieh nongsynshar shnong bad kiwei ‘hynrei kam don kum kata, ki ïaleh para ma ki’.
Kum shibynta ban ai ka kti ka mon ka kti ka diang ïa kiba haïing jong ki briew ki ba la ngat ha ka jingshah pynïap ha ki pulit Assam, ka All India Trinamool Congress (AITC) kan ai jingïarap pisa T.5 lak sha kiba haïing kiba khlad bad kumjuh ruh kan ai jingïarap pisa ïa ki briew ki ba mynsaw ha kane ka jingjai.
U Dr Mukul Sangma u nongïalam ka liang pyrshah u la ïathuh ba hynnin ka sngi u la ïoh ban leit ban hiar hi sha ka shnong Mukroh ban ïa  kynduh ïa ki bahaïing jong ki briew ki ba la shah pynïap dusman ha ki pulit Assam.
“Na ka liang jong nga bad kumjuh ka AITC ka phah ïa ka jingsngewlem ïa ki briew ki ba la duh ïa la ka jingim bad kumjuh ïa ki briew ki ba la ngat ha ka jingmynsaw na ka ne ka jingjia", u la ong.
U Dr Sangma u la ong “Na ka liang ka AITC, ngin ai ka jingïarap pisa ïa ki bahaïing jong ki ba khlad ka ba long T.5 lak bad ruh kan ai ka jingkyrshan ïa kito ki ba la mynsaw na kane ka jingjia".
“Kine ki ba mynsaw mynta ki don hapdeng ka jingshitom kaba jur bad donkam ban phah sumar ïa ki ha NEIGRIMHS Hospital katkum ka jingong u doktor hynnin ka sngi, ha ka por ba u leit peit ïa ki ha hospital".
U nongïalam ka liang pyrshah hapoh ka ingdorbar thawaiñ ka jylla u Dr Mukul Sangma, u la ther tyngeh ïa u Myntri Rangbha ka jylla Meghalaya u Conrad K Sangma bad ïa u Myntri rangbah ka jylla Assam u Himanta Biswa Sarma, halor ka jingbym nang ban pynïaid ïa ka jylla ha kum kine ki por ba huri hura.
Haba kren bad ki lad pathai khubor mynta ka sngi, u Dr.Mukul Sangma u la ong ba ki Myntri rangbah jong kine ki ar jylla kim nang ban pynïaid ïa ka jylla ha kum kine ki por, ha kaba ka sorkar Meghalaya ka pynbeit ïa kane ka por huri hura da kaba khang ïa ki internet katba ka sorkar Assam ka khang ïa ki nongleit nongwan ban wan sha ka jylla.
“Hato ka dei kane ka lad ka lynti ba kine ki ar ngut ki myntri rangbah ki shim ïa ka sienjam ban pynbeit ïa kane ka jinglong jingman kumba ka long mynta?", u la kylli.
“Ngi dei ki briew kiba don ka jingkit khlieh, ngi dei ban long kiba peitngor bad ha kum kine ki jingjia balei ka donkam ïa ka sorkar ba kan pynduh ïa ka hok jong u paidbah ban pyndonkam ïa ka hok ban tip ïa ka jingshisha da kaba khang ïa ka internet", u la ong.
“Nga ruh nga la ïoh ïa ka lad ban long kum u myntri rangbah, bad nga la ïoh ban bat ïa u lakam shynshar, hynrei ngam ju pynbeit ïa ki jingeh da ka ba pynduh ïa ki nongshong shnong ïa ka hok jong ki", u la bynrap.
U la ong ba ka internet ka dei kaba donkam tam ha ka por mynta, bad ka la long ka bynta jong ka jingim jong baroh ki nongshong shnong hynrei kane ka sorkar kam don jingtip kumno ban pynïaid ïa ka jinglong jingman bad ka jingleh kumne ka long pynsniew shuh ïa ka jinglong jingman.
“Ka jinglah jong ka sorkar ban pynïapher halor ki nongpynkhein aiñ bad ki nongshong shnong kiba bud ïa ka aiñ ka dei ka jingkitkhlieh jong ka sorkar, bad tang namar ba ki katto katne ngut ki briew kiba pynkhein ïa ka aiñ, kan ktah pat ïa ki ba kohnguh ïa ka aiñ", u la bynrap.
“Kane kam dei ka lad ka lynti ban tem ïa kum kine ki jinglong jingman bad ban pynduh ïa ka hok ki nongshong shnong bad nga dawa ba ka sorkar ka dei ban plie noh mardor ïa ki internet", u la ong.
U Mukul u la ther tyngeh ruh ïa ka  sorkar Assam, kaba la pynmih ïa ka jingbthah ïa ki nongleit nongwan ban ym leit sha Meghalaya.
“Hato ki khlem ïakren baroh ar liang ban pynthikna ba kan ym don kano kano ka jingpynkhein ïa ka aiñ.
Ngam ïohi kano kano ka jingïatrei lang hapdeng ki ar jylla, ki wad lad ban pynbha ïa ka jinglong jingman da kaba khang ïa ka internet da kaba khang ïa ki briew ban rung sha ka jylla Meghalaya", u la ong.
U nongïalam ka TMC u la ong ba dei ban pynneh ïa ka shong suk shnong shngaiñ kaba dei ka jingkitkhlieh jong ki ar jylla, bad u la pynrem ïa ki jingleh jong  ki sorkar kaban wanrah ïa ka khubor kaban ïalam ba kla ïa ka jylla.
Ki sengbhalang kiba don hapoh ka lama ‘Save Hynñiewtrep Mission’, mynta ka sngi ki la pakhang lynti bad pdiang ïa u myntri rangbah ka sorkar jylla, u Conrad Sangma bad ïa ki kynhun myntri da ki slipar jot, ha ka shnong Mukroh.
Kine ki seng ki la pyrta ruh ïa ki kyntien pynrem pyrshah ïa ka sorkar MDA bad kumjuh ruh ki la pyrta ïa ki kyntien pyrshah ïa ki pulit Assam.
U Conrad Sangma hadien ba la shah pakhang ha ki dkhot jong ka seng, u la hiar na kali ban ïakren bad pynshai ïa ki nongïalam jong kine ki seng; ha kaba ki la dawa ba ka Assam ka dei ban wan aiti noh ïa ki pulit bad ki nong pahara khlaw jong ka sorkar Assam, kiba la siat dusmon ïa ki Khun Hynñiewtrep ha Mukroh.
Kine ki dkhot ka seng ki la dawa na ka sorkar ba ka dei ban pynkhlaiñ ïa ki bor pahara ha baroh ki jaka khappud.
Ki la dawa ba dei ban pynkiew ïa ka jingïarap na ka 5 lak tyngka sha 50 lak tyngka bad ki la pynsngew tyngeh ba ka Meghalaya bad ka Assam ki dei ban ïapynbeit noh kloi ïa u pud u sam.
U Myntri uba dei peit ïa ka bha ka miat jong ki trai muluk ki trai jaka jong ka Arunachal Pradesh bad tip kum ka tnad Indigenous Affairs Arts & Culture, u Er.
Taba Tedir u la ong ba man kawei pa kawei ka jaitbynriew riewlum ka don la ka jong jingngeit bad ha u snem 2017 ka sorkar ka la wanrah sha ka jylla Arunachal Pradesh ïa ka tnad ban  pynneh pynsah ïa ka niam tynrai bapher bapher jong kane ka jylla.
U Er.
Taba Tedir uba long u kongsan ha ka jingrakhe Seng Kut Snem ba la pyllong da ka Seng Khasi Seng Kmie ha lympung Weiking ha Shillong.
U la ong ba ki niam tynrai ki don ka jingïasyriem hapdeng iwei pa iwei ka long ban burom ïa ka mei-ramew bad u la ong ruh ba ki kheiñ kyntang ïa ki lum ki wah, ki dieng ki siej kiba ai jingmyntoi ha kane ka sla pyrthei.
U la ong ba lyngba kane ka tnad la lah ban pynskhem ïa ka lariti jong ki paid riewlum kiba don ha Arunachal Pradesh bad lada klet ïa ka riti ka dustur, ka jingithuh kaba kyrpang ruh ka jah noh.
Lah ïoh ban pynphuh pynphieng ïa kane ka lympung Seng Kut Snem 2022 jong ki Khasi da ka jingshad ba I shongkun kata ka shad Chipiah na ka Seng Raij Niamtre Shillong, ka Shad Thma da ka Seng Khasi Mawlai.
Kumjuh na ka jylla Arunachal Pradesh ka la ïoh ban pyni ïa ka jingshad tynrai kumno ki leh ha ka por ot kba.
Ha ka por mynstep, ka la don ka jingïaid kjat na Madan Iewrynghep sha madan Weiking ha kaba la don 23 tylli kiba ïashim bynta ban wanrah Tablu.
Ha kane ka sngi na ka liang ka Seng Khasi Sengkmie ka la ïoh ban pynkup burom ïa ki arngut ki riew  rangbah kiba la noh u synñiang u bynhei ha ka imlang ka sahlang.
Shwa ïa kane, ha ka por mynstep ha ïing seng ha Mawkhar, ka la don ka jingsngap jar shim init bad ka jingduwai kum ka dak ka jingsngew lem ïa ki mynsiem jong kito kiba shah siat ïap ha ki pulit ka Assam ha Mukroh, West Jaiñtia Hills ha kane ka sngi Balang.
Ka Khasi Students’ Union (KSU) RIST-USTM unit hapoh ka jingïalam jong u President, samla Calvin Thongni ha ka janmiet jong ka 23 tarik, Naiwieng 2022, ka la pynlong ïa ka jingthang mobeti bad kumjuh ruh ka jingwah lama ïong ban pynpaw ïa ka dak jong ka jingsngewlem na ka bynta ki longïing jong ka shnong Mukroh West Jaiñtia Hills, kiba shah siat ïap ha ki pulit Assam ha ka step jong ka 22 tarik, Naiwieng.
Ha ka jingkren, u President ka Unit, u la pynpaw ïa ka jingsngew bitar ïa ka jingleh ki pulit Assam, kiba lah siat bad thombor ïa ki paradoh parasnam kiba sah ha ka shnong Mukroh, kumjuh ruh, u la dumok tyngeh ïa ka sorkar MDA, ‘kaba la pynkylla ‘langkñia’ ïa ki briew ha ki thaiñ khappud bad ruh ka jingbymlah ban pynbiang ïa u pud u sam ka jylla’.
La ïoh ruh ki kyntien sngewlem bad ki kyntien kyrsiew thiah na u Vice President bad u Publicity Secretary jong ka unit.
Ïa kane ka jingïalang la pynlong ha khmat ka khyrdop jong ka skul bah USTM ha kaba ka KSU Northern Border Area ka la wan ban ïashimbynta ryngkat ka jingdonlang ki samla pule jong ka skul bah USTM bad ki nongshong shnong jong ka shnong Kiling bad ka shnong Baridua.
Ka seng ka phah ruh ïa ka khubor sngewlem sha ki bahaïing hasem jong kiba la shah siat ïap.
Ka la ong ba wat lada kam lah ban ïadonlang bad ki ‘hynrei ka mynsiem ka don barabor bad ki bad ki la long kiba la khreh na ka bynta ka ri bad ka jaitbynriew’.
Ka seng ‘Mizo Zirlai Pawl’ (MZP) ka la pynpaw ïa ka jingsngewlem ïa ka jingshah siat ïap ki rangbah Khasi ha ka shnong Mukroh West Jaiñtia Hills hynnin ka sngi, ha ki pulit Assam.
Ka seng ka la ong ba ka ïadonryngkat lang bad kine ki longïing kiba mad ïa kane ka lanot ha ki jingduwai.
Ka seng ka la kyntu ruh ïa ka sorkar Assam bad ka sorkar Meghalaya ba kin pynshitom ïa kito kiba leh ïa kine ki kam pyntriem bad ba kito kiba mad ïa kine ki jingshem lanot kin ïoh ïa ka jingbishar ba hok.
Ka seng ka la pynrem jur ruh ïa kane ka jingjia bad ka la kyrpad ïa ki bor sorkar jong ka thaiñ shatei lammigngi ba ki dei ban shim ïa ki sienjam ba tyngeh ban ïada ïa kum kine ki jingjia nangne shakhmat.
Ka Naga Student’s Union, Shillong ka la pynpaw ïa ka jingsngewlem ïa ka jingjia ha ka shnong Mukroh ha kaba hynriew ngut ki mynsiem kiba kordor ki la duh lehnohei ïa la ka jong ka jingim.
Ka la ong ba dei ban pynrem jur ïa kum kine ki kam kai khlaw ba la leh da kine ki pulit kiba kieng atiar.
“Ngi pynrem jur ïa kane ka jingsiat ïap ki pulit Assam ïa ki rangbah Khasi ha Mukroh bad ki jingmut jingpyrkhat jong ngi, ki don lang bad kito kiba shem ïa kane ka lanot.
Ngi ïeng tylli bad kine ki longïing kiba mad ïa kane ka apot, ha kum kane ka por," la ong ka seng ha ka kyrwoh.
Wat la ngim tip thikna shuh naduh mynno ngi la shong la sah ha kine ki lum Khasi Jaintia baieit bathiang jong ngi hynrei bun kiba ngeit bad ba ki dang ïa kren ïa khana ba ngi la khih bad krih ha kine ki lum la palat shi hajar snem duna mynta.
La ong ba la seng ïa ka Hima Nongkhlaw da ki phra Lyngdoh kiba la synshar ha la ki kyntoit kyntoit ha ki thaiñ Nongkhlaw ha ka snem 1524 ha kaba u Shah jer u la long u Syiem ba nyngkong jong ka Hima bad la pynlong ruh ïa ka Nongkhlaw kum ka nongbah jong ka Hima bad la ïathuh ruh ba ka Law Lyngdoh Mawphlang ka la don ïa ka rta kaba la palat ïa ka 500 snem bad kaba la ieng kynjreng bad kup ïa ka “Nam" ka “Burom" haduh mynta mynne.
La seng ruh ïa ka niam (Nia ba-im) ka rukom kaba teh song ïa ka long bynriew ka manbynriew bad buh ïa u Thawlang ka Iawbei,ka kheiñ kur ka kheiñ kha bad ban tip hangno ka shong ka sang ka ma, bad kumne jai jai ka iaid jlih sani bha na kawei ka por sha kawei pat.
La don ki Dorbar Kur, Dorbar Shnong, Dorbar Raid bad Dorbar Hima kynthup ki Sordar, Rangbah Shnong, Sordar, Basan, Daloi, Lyngdoh, Myntri, Wahhadar bad ki Syiem.
Kumne ka ïaid ka Jaitbynriew ha ka tip briew ka tip Blei bad ka jingbhabriew ryntih ha ka rukom pynïaid ïa ki dorbar (Dorbar Blei).
Hynrei mynta hadien ba ka Ri bad ka Jaitbynriew jong ngi ka la rung hapoh ka Indian Dominion bad katkum ki riti shynshar India (Indian constitution) ngi la ioh tam sa ar tylli ki Dorbar bad kata ka dei ka Dorbar Jylla kaba ngi khot ka Meghalaya Legislative Assembly bad ka Dorbar Trai Ri Trai Muluk (Autonomous District council) ba la pynkup bor/ai bor da ka Sixth Schedule jong ka Indian Constitution.
Hangne ki ïa ïatai, ïakren ïa ka khia,ka eh ka shon jong ka Ri bad ka Jaitbynriew.
Hangne ngi don ki nongmihkhmat ba ngi la jied sha ka Dorbar Jylla jong ngi (State Government) bad sha ki Dorbar Trai Ri Trai Muluk (Dictrict Councils) ki seng saiñ pyrthei trai Ri (Regional Parties) kiba don la ki mat treikam (manisfesto) ban iada kyrpang ïa ka Ri bad Jaitbynriew,ki seng longkmie/kynthei ha ki Balang niam bapher bapher bad ha ki kyntoit shnong bapher bapher, ki seng bhalang ne ki seng trei mon sngewbha (N.G.Os) kiba dei na u doh u snam jong ngi hi hynrei sngewsih pat ba ngi hap ïa khih dukhi dukhait ban dawa ïa ki “HOK" jong ngi ryngkat bad ka jingwit jingmut,jingsheptieng bad ka jingartatien ïa ka lawei jong ka Ri bad ka jaitbynriew sha ka lawei ba phyrnai,ba don jingmut ha ka imlang ka sahlang ne kata kynhun bynriew kaba khraw,ba kup ïa ka burom bad khlaiñ ha kane ka snieh pyrthei.
Sngewsih ban ïathuh ba don napdeng ki riew tymmen kynthei bad shynrang kiba nga la ïa kynduh, ïasyllok ki la khlad noh na kane ka pyrthei ryngkat bad ka jingsahnud ïa la ka jong ka Ri bad ka Jaitbynriew.
Ka Jaitbynriew ha kine ki sngi kiba mynta ngi iohsngew ba ka dap tang ka ud ka lynïar bad khuslai bad ka lyngngoh kat shaba phai kum uto u briew ba pang swai pang khrew ryngkat ka kyiuh ka tieng kohtympan (fear psychosis) ïa kat u ba wan boi wan hap na ki saw lyer, la shu ïa lynïar shla kumba jlew rngai u ksew ha ka por lung bad ba ngen bnai.
Ym don hi ruh uwei/kawei ruh u/ka ban nym bynñiaw ïa la ka jong ka jait ka kynja.
Ngi la shu kren madei, leh madei leh ïa kano kano ruh shimet ha ka madei,ngi la nang ngam nang jngi sha ki thwei jong ka jinglong ma dei bad ngi la nang ïai pynngam ruh ïa ka Ri bad ka Jaitbynriew sha ka Hima jong ka jinglong Madei.
Ngi la shu ïa kren bynïaw ha ïew ha hat, ha ki jaka trei kam, ha ki dukan die sha/ja ba shaei ka thong jong ka lieng jong ka Jaitbynriew ba la ai bor pynkupbor/pynkhamti da u paidbah ïa ki maji (representatives) kiba long na u doh u snam jong ngi ba kin ñiah ne sha ka lawei kaba kumno kin saiñdur ïa ka Ri, ka Jaitbynriew bad ïa ka jylla hi baroh kawei.
Ha kine ki sngi kiba mynta ngi iohi kumba ka Jaitbynriew ka shah kynruh shakuriaw (enchanted),ka shah pynshad latom (mortgaged) ka shah pynbam ja khiew-ot (unemployed,not creating employment) kaba da ki phew hajar kiba pass ha ka shi snem naduh Matric haduh ki master degree bad kiwei kiwei ki kyrdan jingpule ki shu shong khlem kam khlem jam bad ka Jaitbynriew la sdang kyrthat kum ki dohkha ha ryngkew (slavery,foreiners) ha la ka jong ka Bri ka Muluk khamtam lei lei ha ka jingrem ki marbam mardih bad ki jingdonkam kiba man ka sngi haduh ba la i syrtok ïa ka jingim u ba duk ba rangli.
Ah!sngew sangsot sngewdukha mynsiem ba para mangi ngi ïaleh pyrshah markylliang bad ngi shet khun jakai ïa ka lawei/khet ba kyntang ka Jaitbynriew wat hapdeng jong ka jingshah thombor na baroh ki liang Mihngi, Sepngi, Shatei, Shathie khamtam lei lei ïa ka sor Shillong la sngew kumba kam dei shuh ka Ri jong ngi namar ba ngi la kylla rit paid.
Shaei keiñ kata ka TRANSPARENCY, ACCOUNTABILITY bad ka RESPONSIBILITY.La kumba ong mano-re ba ngi la shah thad jaiñjot bad byrni dem ksew ha surok thik kumba ki nongïew nonghat ki thad ïa ki byrni song ktung ha surok.
Ha kane ka pyrthei khleh khawlang ka Jaitbynriew ka shah hiar thma,shah thombor bad shah iuhroit da ka lynti kaba kum ka wahduid (silent invation) ha kiwei pat ki Jaitbynriew heh paid kiba shim kabu da ka jingbym janai jong ki aiñ bad ka jingbym lah ban thaw ïa ki aiñ ba janai kiba iaid katkum kane ka juk kaba mynta ban ai jingïada,ai jingshngaiñ ïa ngi kum ka Jaitbynriew kaba rit paid kiba dei ki trai Ri trai Muluk jong kane ka Ri Khasi baieid jong ngi bad ruh kumjuh ka jingbishar bymhok ka la sdang ban shongkulai ha kane ka Ri baieit jong ngi.
Sngew shyrkhei ban pyrkhat ba shaei ka pateng kan leit, teng teng la kum pyrkhat bieit katkum ka jinglong jingman kaba ngi iohi mynta ba imat ha kawei ka sngi ki longdien jong ngi da ka jingkyrduh kin die mraw ïalade.
Katkum ka jingïathuh pateng ba mynshwa ki longshwa jong ngi ki hiar thma ïa kiwei hynrei mynta pat ngi shah hiar thma ha la Ri la jong.
Ka Jaitbynriew kaba khlem ka Ri,ka khyndew ka shyiap ka long kum ka longïing kaba khlem ka ïing shong.
Don ba ïathuh ïa nga ba don ba la thoh ha ka kotkhubor ha Ri Germany kaba thoh Go to North East India there is a tribe needs to be preserved (leit shaphang shatei lam mihngi jong ka Ri India don ka kynhun Jaitbynriew kaba donkam ban ai jingïada kyrpang).
Teng teng nga la kum pyrkhat ba lehse ka dei kane ka Jaitbynriew jong ngi.
Nalor ka jingrung khlem shongthait jong u bar jylla bad bar ri kaba sngew shyrkhei dei sa ka jinglap/shem da ka National Mission for Empowerment of Women (NMEW) mynshem snem 2012 kaba la long ha Pinewood Hotel ba ka jingïapait tnga/ïing ka long palat liam ha ka Jaitbynriew jong ngi kaba tang shitroh ryngkat bad ka jingarmet khynnah,ka jingïap ki khyllung ha ka por kha (Infant Mortality),ka jingïap ha ka por kha khun (Maternal Mortality bad ka jingdih kiad khlem da thew.
Hooid ka “KIAD" kam don khmat, kti, kjat, skhor bad kumta ter ter kum ma ngi ki briew (ka ba dang thaw/shna da ma ngi u briew) bad ngim lah ban kynnoh ïa ka, ka dei u/ka briew bym nang ban pyndonkam ïa ka ne ban kyntait ïa ka (kaba sniew).
Don ha kawei ka shnong rit sngewbha map ngan nym jer kyrteng kaba nga la pynlut por kumba shiteng sngi hynrei nga khlem iohi ïa ki shynrang hynrei nga iohi bun tang ki longkmie,samla kynthei bad khynnah bad nga la kylli shaei lut ki rangbah ka shnong,ki longkmie ki la jubab ba bun ki rangbah ki la iap dih kiad lut hapoh ka rta ba saw phew san phew snem.
Nga la lyngngoh ngaiñ khlem nang kren bad hapoh ka mynsiem nga kren ba donkam ïa ki riew rangstad riew shemphang ban wad bniah ba balei ki dih ïap khlem jingthew.
Kumba pyndonkam bih ha kaba shna dawai kumta ruh ka Jaitbynriew ka donkam kyrkieh ïa ki riewstad riewshemphang ban lam lynti bad ban pynjanai sha ka jingryntih (discipline) bad jingmanbha (Unique).
Apot sepsngi ïa ki longkmie bapli hap trei shitom dukhi khait ban pynbiang ïa ki jingdonkam jong ki khun ki kti.
Lada ki rympei ïing jong ka Jaitbynriew ki tlot,ka shnong ka thaw ruh kan huri hura,ka shynshar khaddar ruh tang ka jingkulmar bad ki niam (Nia ba-im) Trai Ri Trai Muluk bad ki Balang Khristan ruh kin dap da ki jingtlot ha ka jingshakri Blei.
Lada ka Jaitbynriew ka sngap mynthi bad ka peitkai, ka Ri,ka khyndew ka shyiap kan sa hap shen shen ha ki kti ki bar jylla bad ki nongwei kin sa kiew paidbah sha kine ki lum Khasi Jaintia baieit bathiang jong ngi bad ngin sa kylla rit paid bad long ki mraw ha la ka jong ka Ri.
Ah! mano ban sngap ban suidñiew ïa ki jingud jingnam jong ki khun samla jong ngi bad ka Jaitbynriew hi baroh kawei khamtam lei lei ia kito ki para doh para snam kiba shong ha khappud kiba suhjer suh snier man ka khyllipmat ka jingim ha ka jingshah thombor runar bad dakhol jaka (enchroachment) ha ki briew/jylla ba marjan markhap jong ka jylla haduh ba don napdeng jong ki (khun dap shynrang ka kmie) ki la duh noh ia la ka jingim haba ki ieng rangbah ban ïaleh pyrshah ïa ki nongshun.
Ki samla ha ka jaka ba kin pynleit jingmut ha ka pule ka dangle pynban ki hap ban peit pyrman ïa ka Ri bad ka Jaitbynriew da ka jingrung kyrthep ki heh paid khlem sangeh jong u bar jylla bad u bar Ri.
Ka synshar paidbah kaba la kyllut ïa ka sur u paidbah.
La iam kynud pangnud da I Babu J.Darning Stone Lyngdoh (Bam kwai ha dwar u Blei) ha kawei na ki kot ka jong I lada ngam bakla ka kot “I THYMMEI KA LONGBYNRIEW" kumne harum:-Ah! Dur lanot balei sha haduh katne ba lynsher ka apot.
Ba ïa ka pliang bamja u barim U lai-phew ar u wan ban shim Na kylleng ki nongthoh phlang la ki rashi.
Ki dem hi diap ïa ki lum ka Ri ban khi.
Ha ka Ri synshar paidbah (democracy) khlem ka “POLITIC" ym lah ban saiñdur ïa ka lawei ka Ri bad ka Jaitbynriew.
Ka Jaitbynriew kaba kiar na ka politic bad ka bym iohi jngai ïa ka politic kam lah ban shan slem ha kane ka sla pyrthei.
Ka politic ka dei ka shlem ka ban saiñdur bad buh dor ïa ka lawei jong ka Ri bad ka Jaitbynriew,ka Jaitbynriew kaba kumno ngin saiñdur ban long la shai la shi sngi kynmaw ba dei ma ngi ki ban saiñdur mynta.
Ka Jaitbynriew ka bym sngewthuh ïa ka politic bad ka bym ieit ïa la ka jong ka Jaitbynriew ka lah ban duh jait syndon na kane ka sla pyrthei bad ha kajuh ka por ka politic ka lah ban pynduh jait ïa kano kano ka Jaitbynriew.
Ha Ri synshar paidbah ngi don ka “HOK" ban kren ban pynpaw ïa kiei kiei kiba ngi donkam na ka bynta ka jingshngaiñ, jingïada, jingbha bad ka jingmyntoi ka jong ngi na kawei ka por sha kawei pat.
Ha ka Ri synshar paidbah shisien ba ngi la kylla rit paid ngin duh ïa ka bor synshar bad kiwei ki Jaitbynriew heh paid kin synshar halor jong ngi.
Ka jylla Sikkim bad Tripura ki dei ki nuksa ba bha tam na ka bynta jong ngi.
Kumba ong ka ktien lada sloit noh ïa ka iktiar wat u Syiem ruh u kylla riew madan.
Long ka burom ïa I Bah Martin Narayan Majaw (bam kwai ha dwar u Blei) u nongmihkhmat ba stad bad ba iohi jngai bad ba dei ha ka por jong I ba la thaw ïa ka “LAND TRANSFER ACT" bad lada jin ym don/shym thaw ïa kane ka aiñ la thikna mynta la lut ka Ri Khasi Jaintia ha ki kti ki heh paid bad ka kyrdan jong ka Jaitbynriew la shah ñiewpoh da baroh.
Kum ka Jaitbynriew ka la dei ban ñiew kor bad ban buh ka sngi kyrpang/kynmaw burom na ka bynta une u Rangbah bastad ba shemphang bad ba iohi jngai.
Ha kine ki sngi la ioh sngew ba don napdeng ki paradoh para snam kiba shad ha ki “SUR KSAI JINGTEM" jong kiwei pat bad ban beiñ ban khoh ïa la ka jong ka Jaitbynriew khlem da pyrkhat ïa la ka lawei ki khun ki kti jong ki bad jong ka Ri bad ka Jaitbynriew khamtam eh ia u sem shiliang u kup shiliang u ba duk ba rangli.
Ngi iohi ruh ba ha kine ki sngi kiba mynta ba ka spah ka long kynrad bad ka Jaitbynriew ka long ka mraw bad ka la kylla long ka ahor bad ki thwei jong ki jingpyrkhat ba kynsha.
Ka jingim ka la tad dor bad ban im ka la long kaba rem dor bha.
Namarkata uno uno ne kano kano kiba kren pyrshah ïa ki “Hok" jong ka Ri bad ka Jaitbynriew ki dei ki nongshun basniew tam, ba poh jinglong jingim (ka longrynieng ryniot), nongdie Ri ne kita ki ingkhong shalangmat (traitor) kaba ki Jaitbynriew bakhraw ha ka pyrthei ki kheiñ ba ki dei ki khun ki ksiew jong u ksuid.
Te namarkata, na ka bynta ka burom ïa ki “LONGSHWA" bad ka lawei ba suhsieng ïa ki “LONGDIEN" to ngin shim ïa ka jingkit khlieh bad shim khia ban ïatei iwei ïa iwei bad ban long ki nongprat ïa ka lawei baphuh baphieng iwbih na ka bynta ki longdien hynrei ym ba ngin ïa wohkjatïia tan iwei ïa iwei.
Ngi dei ki longshwa ïa ka pateng ka ban sa wan bad ngi wan longbriew tang shisien bad hangno ngin buh ïa ka kyrdan ki longdien lada ma ngi ki longshwa ngim don kata ka rukom pyrkhat ban prat lynti sha kaba bha.
To ngin kyrmen, pynkhreh bad don lang kawei ka jingmut bad jingthrang ba kane ka “Pateng" kaba mynta kan dei kum u “DIENGKOT" u ban saiñdur ïa ka lawei bad ban buh dor sha kaba bha ïa ka “KYRDAN",ka “NAM" bad ka “BUROM" jong ka longrynieng longryniot jong ka Ri bad ka Jaitbynriew.
Kum ka Jaitbynriew lada ngi ïa wohkjat, ïa tan iwei ïa iwei, ngim ïa tylli sha ka thong jong ka jingsaiñdur sha ka lawei ba phyrnai bad sha ka jingbha bad lada ngi duh noh ïa la ki “HOK" ngin kylla long kum ki “KBER" ba lada her sha suiñ kin bam noh ki sim bad lada ngi hap sha sla khyndew kin puh noh ki syiar bad lada ngi hap pat ha sla um kin bam noh ki dohkha.
Sngew shyrkhei sngew par ñiang khriat ban pyrkhat ba ioh ka pateng ka ban sa wan kan duh ïa la ka jinglong kynrad ha la ka jong ka Bri ka Muluk ne ioh ki long kita ki nong India kiba khlem ka khyndew ka shyiap, khlem It khlem Hima.
Ka “MYNNOR" ka hikai, kyrsiew bad ai mynsiem ïa ngi, ka “MYNTA" ka khot, ka wer ïa ngi bad ka “LAWEI" ka ap kmang ïa kaei ka rai ka jong ngi ki “LONGMYNTA" da kaba ngi pyndonkam ïa la ki jabieng, jingryntih, jingïatylli bad ka jingaiti lut met bad mynsiem na ka bynta ki “LONGDIEN" ki jong ngi.
Ngi dei ban don ka script ïa khun (challenge) bad ki lyrics (vision) ba shem mynsiem, ba don jingkit khlieh na ka bynta ka jingmanbha, jingroi khamtam ha ka bor pyrkhat jabieng kumno ban kyntiew ïa ka Ri bad ka Jaitbynriew sha ka kyrdan ka “Nam", ka “Kyrteng",ka “Burom" bad ba ka pyrthei baroh shityllup kan tip ba ka Jaitbynriew Khasi ka dei ka Jaitbynriew kaba khraw ha baroh ki liang.
Lada ka Jaitbynriew jong ngi ka shah synshar ha ka “JINGBIEIT", la ha kano kano ka jingbieit khynthup ïa ka bieit kyrdan, bieit spah, bieit sbai bad ka jingbishar bym hok la thikna ba ka Jaitbynriew kan poi sha ka lyngngoh ngaiñ, ka jingshah ñiewpoh ha kiwei pat ki jaitbynriew bad ka jingiap duh noh na kane ka sla pyrthei.
To ngin sop ngin spaiñ ïa ka jingorpait, ka jot ka pei jong ka Jaitbynriew bad ngin kyndat sha khadar snem lynti ïa ka mynsiem khaw-eit bad ka sur jong ka jingduh jingkyrmen.
Ia u ba ïohthiah ngin pynkyndit thiah ïa u bad ïa u ba ar jingmut ai un dang pyrkhat namar kum ka Jaitbynriew kam don por shuh ban dang ïa dem ïa thiah bad ban ïai ap iwei ïa iwei.
Kane ka Ri, ka khyndew ka shyiap ka dei ka jong ki longshwa jong ngi, ngi hap sumar, ïada ïa ka bad ban pynlait ruh ïa ka na ki tyrsim jong ka jingshah teh mraw.
To ngin kyndit thiah noh,ngin khie thiah noh bad ngin ïeng ryntih lang noh ban ïaleh bad ban prat shaphrang ba ioh ngi lap ba jah dien trai.
Ha kti ki rang ki thei kiba donnam,Lyngba jingjop thma ba khlem da jaw snam;Rangbah, ka law, ki kro kin risa kmen,Ba lawei ka Ri b’la don jingkyrmen.
Kine ki jingmlien ki don bunjait bun rukom ïa kiba baroh na ngi, ngi la mlien naduh ba la kha briew sha pyrthei.
Ki don ki jingmlien kiba ïa dei bad ka met (physical) bad ki don kiba ïa dei bad ki jingmut jingpyrkhat (mind) bad ki don ruh kiba ia dei bad ka jinglong mynsiem (Spiritual).
Shisien ba la mlien ïa ki long kiba bha ne ba sniew, ka long kaba eh ban dkhat ïa ki lait sa tang ba ngi don ka bor ban synshar ïalade, ka mon kaba khlaiñ ban iehnoh lem bad ka JINGKUT JINGMUT RANGBAH.Lada ki dei ki jingmlien ba bha kin tei mot ïa ka jingim jongngi bad kin pynpoi ïa ngi sha ka jinglong briew manbriew kaba pura bha.
Lada ki dei ki jingmlien kiba sniew kin bam kruiñ ïa ka jingim jongngi suki pa suki bad kin pynkyllon ïa ngi khlem pep ha kawei ka sngi.
Ngin ïa pyrshang ban kdew tang katto katne na kine ki jingmlien basniew.
:Ka Monitoring Cum Implementation Committee (MCIC) 19th South Shillong ha ka jingïatreilang bad ka Jhalupara Village Council, Shillong Cantonment Development Committee bad ka Shillong Cantonment Lease Holders Association Organized ki la plie ïa ka park na ka bynta ki khynnah ha ka 20 tarik u Naiwieng 2022.
Ha ryngkat kane ka park, la plie ruh artylli ïa ka jaka lehkai Badminton, Basketball bad ka madan lehkai Cricket bad Football la plie da u kongsan ha kane ka sngi u Bah Sanbor Shullai-MLA uba dei ruh u myntri sorkar jylla bad ha kane ka park la shah ban lehkai tang ki khynnah kiba hapoh ka 12 snem ka rta, bad ha katei ka sngi la donlang da ki nongïalam jong ki kynhun bapher bapher, ki nonghikai, khynnah skul, ki seng trei mon sngewbha bapher bapher bad ki nongshong shnong jong ka Jhalupara.
Ryngkat bad kine la plie ruh ki kamra ba la pynkha ba kynthup ka hall ban pynlong jingïalang bad ka kamra shet ha Jhalupara community hall.
Ïa kitei ki jaka la shna hapoh ka jingbei jong ka sorkar pdeng lyngba ka Atal Mission for Rejuvenation and Urban Transformation (AMRUT) bad lyngba ka special Urban Work Programme State Scheme ha ka jinglut kaba kot RS.70,00,000/- (T.Hynñiew phew lak) kaba la ai jingmut, shimkhia, ai jingbit bad plie hi da u Bah Sanbor.
Ha katei ka program la wan ban donlang da u Mohan Limbu u nonglamkhmat jong ka Jhalupara village council, u Bah Ernest Mawrie uba dei u President ka BJP ha ka jylla, ki dkhot nongtrei jong ka seng bapher bapher bad ki don palat 1500 ngut ki briew kiba la wan ban donlang ha katei ka sngi.
Ïa kitei ki park bad madan la shna ha ka jaka ba la ai da ka Shillong Cantonment Board.
La pynpaw haba sdang kane ka kam ka dei kaba la kynduh shibun ki jingeh hynrei la lah ban pyndep bad poi sha ka thong kumba ka paw mynta.
Na ka liang u MLA u la ai khublei ïa ka Shillong cantonment board halor ka jingïatreilang bad ka sorkar jylla halor ka jingpyntreikam ïa ka skim jylla, katei ka jaka ba la ïoh ban pyndonkam ka dei ka jaka shong ki slum bad ka dei ruh ka jaka theh ñiut bad ka dei kaba dap da ki kam ba long pyrshah ha ka imlang ka sahlang hynrei mynta la lah ban pynkylla sha ka jaka lehkai kaba lah ban ai jingmyntoi na ka bynta ki khynnah, ki khynnah skul bad ki riewieid sports bad kumjuh ruh ki riewpaidbah bad kaba lah ban wanrah ka jingkylla ha ka jingmut jingpyrkhat jong ki samla ban kiar na ki kam ba kiba ktah ïa ka imlang ka sahlang bad na ka liang u Bah Sanbor u la pynthikna ruh ba un nang wanrah shuh ki skim na ka bynta ka imlang ka sahlang ha ki sngi ban wan.
Kiba bun ki nongkren ha katei ka sngi ki la ai jingïaroh halor ka jingtrei shitom u MLA ka thaiñ u Bah Sanbor Shullai ha ka jinglah ban wanrah kiba bun ki skim kiba ai jingmyntoi ha ka imlang ka sahlang jong ka Greater Cantonment Area bad khamtam na ka bynta ki paid nongshong shnong jong ka 19th South Shillong Constituency.
Ha ka jingai jingkren ha katei ka sngi U Bah Sanbor u la kyntu ïa ki paidbah ban pynkhlaiñ na ka bynta ka jingieid, ka jingburom ïa ka jinglong laitluid ha ka jingngeit bad ym dei ban don ka jinglong shiliang khmat ha ka jingpher jaidbynriew.
Ka Seng FKJGP South West Khasi Hills District mynta ka sngi ha ryngkat ki dkhot jong ka seng ki la leit ban teh lama ïong ïa ki kali ha ïew Mawkyrwat bad ha ki katto katne ki ophis sorkar bad ha baroh ki jaka ïew kiba hap hapoh ka South West Khasi Hills District.
Ka seng ka la leh ïa kane kum shibynta ban pynpaw ïa ka jingpynrem kaba jur ïa ka sorkar Assam bad ïa ki bor pulit halor ka jingshah siat ïap ki san ngut ki Khasi ha Mukroh, West Jaiñtia Hills District, hynnin ka sngi.
Ha ka jingkren sha ki lad pathai khubor, na ka liang ki nongïalam jong ka seng lyngba u D.K.Lyngdoh Nonglait uba long u President bad u bah Balse Kharbani, uba long u General Secretary jong ka FKJGP South West Khasi Hills District; ki la kren shai ba ka jingtohkit halor katei ka jingjia, dei ban leh da ka National Investigation Agency (NIA) lane ka CBI.Ka seng ka la ong ba mynta ka dang ïaid shakhmat ban lap ïa ki jingshisha halor ka tei ka jingshah siat ïap ki paradoh parasnam ha ka shnong Mukroh.
Ka la ong ba lada jia ba katei ka jingtohkit kam pynhun katkum ka jingkwah u paidbah; na ka liang ka seng FKJGP South West Khasi Hills District kan sa leh ïa kaba donkam bad ka la ong ba kam banse ban shim ïa ka rai ban sam da ka ‘Quit Notice’ ïa ki bar jylla kiba don hapoh jong ka South West Khasi Hills District.
Ka seng ka la ong ba ka jingmut kane ka Quit Notice ka long ba ki bar jylla, ki dei ban mih noh mardor na kane ka dong ka thaiñ kaba hap hapoh jong ka South West Khasi Hills District.
Ha kajuh ka por na ka liang ka seng ka la dap da ka mynsiem ba sngewsih bad ka la phah ka khubor sngewlem sha baroh ki longïing kiba la duh noh ïa la ki baieid bathoiñ ha katei ka jingjia ha ka shnong Mukroh.
:Ka kam ka dei hi ka kam la ka dei ka kam saitjaiñ nong ne kiwei ki kam kiba ngi ju trei.
Bun na ki nongshong shnong jong ka Mawlai Umthlong ki dei kiba im ja da kaba saitjaiñ nong.
Kum ka dak jong ka jingïarap bad kham pynsuk na ka bynta ki nong saitjaiñ u MDC ka Mawlai, u Bah Teiborlang Pathaw ula leit ban aiti ïa ka work order ba T.5lak na ka bynta ban shna bha ïa ka jaka saitjaiñ kaba don ha ka shnong Lum Mawnei, Umthlong.
Haba kren ha ka jingïalang na ka liang u Rangbah shnong jong ka Mawlai Umthlong u Bah Tyllilang Mylliem Umlong u la ong man ka por ki nongsaitjaiñ kila thoh da ka shithi sha ka shnong ban pynpaw ïa ka jingeh haba ïadei bad kane ka jaka, bad na ka liang ka EC jong ka shnong kala ïa kynduh ïa u MDC bad na ka liang u MDC u la wan hi ban peit ïa kane ka jaka bad mynta ka sngi ka dei ka sngi ba kala urlong bad shen kin sa sdang ban pyntrei noh ïa ka.
U la kyntu ïa ki nongsaitjaiñ ban don ka mynsiem ban pynpaw ïa ka jingsngew nguh la kadei ïano ïano ruh kiba la leh bha na ka bynta jong ki.
U Bah Tyllilang Mylliem Umlong ula ïathuh ruh ba ïa kane ka jaka kin sa kynroh bad hajrong ka kynroh kan don ka lynti ïaid kjat bad kin shna ruh ïa ka jaka ban wah jaiñ, u la ïathuh ruh ba ïa kane ka jaka kin tap da ka tnum ban lait na u slap bad kaba kham pher shuh shuh ka long ba kin pynbiang bording khnang ba ki paidbah nongshong shnong ki lah ban wan saitjaiñ ha ka por miet ruh.
Ha kane ka sngi la ïoh ruh ka jingkren na kawei ka longkmie kaba ka kam jong ka dei da kaba saitjaiñ nong ha katei ka wahduid ka la ai khublei ïa u MDC bad pynpaw ka jingkmen ba hadien ka jingwan jngoh jong u ha ki bnai ba la dep mynta kan sa urlong noh bad ka la pynpaw ruh ba kin nym don katta ka jingïaknieh jaka ban saitjaiñ, ynda la dep ban shna bha ïa katei ka jaka.
Ka la ong ruh ba ka long kaba donkam ban pynkiew kyrdan noh ïa u MDC namar ki kam kiba u la leh.
Na ka liang u Bah Teibor haba kren ha kane ka jingïalang ba lyngkot u la ong ba u la ïoh jingtip ba ki nongsaitjaiñ kila leit ban phai khmat sha kiba bun ki nongmihkhmat hynrei ka kam, kam shym la urlong satia bad hadien ba u la ïoh jingtip lyngba u Rangbah Shnong ka la pynlong ïa u ban leit peit ïa kane ka jaka, khamtam ban phaikhmat sha ki nongshong shnong ban biang ka kamai ka jih.
Ka seng Hynniewtrep National Liberation Council (HNLC) ka pynpaw ïa ka jingbitar halor ka jingleh mradkhlaw ki pulit Assam kiba lah siat pathar khlem jingisynei ïa ki Khasi ha Block-1.
Ha ka kyrwoh u bah Sainkupar Nongtraw u General secretary-cum-Publicity secretary, ka seng u la ong ba kane kam dei ka sien ba nyngkong ba ka Sorkar Assam kan thombor bad siat pynïap ïa ki briew ha khappud bad ka daw tynrai baroh ka dei namar ba ka Sorkar Meghalaya ka long kaba tlot.
Ha ka jaka ba ka Sorkar India kam don mon ne kam lah ban weng ïa ki jingeh ka jylla Meghalaya halor u pud u sam, ka sorkar Meghalaya ka dei ban sngewthuh ban leh la kajong ka kamram, da ka sngewthuh ba duna ha ki bor pulit, ka lah dei ban pynrung kam pulit ïa ki riew paidbah kumba pynrung kam shipai ha kiwei ki ri khnang ban wanrah ïa ka jingshongsuk shongshngain khamtam ha khappud lym kumta yn sa long kum ki nong Palestine ban shu kylla phetwir kha ma kha ha la ka jong ka ri.
Ka jingkam ka sorkar Assam ba ka Mukroh ka hap hapoh ka West Karbi Anglong ka pyni shai kdar ba kane ka jingjia ka dei ka kam kaba ki lah pynkhreh bha khnang ba ki paidbah kito ki thain kin sheptieng bad rung noh sha Assam haka kylla kaba ar haka jingpynbeit pud ki 2tylli ki Jylla.
Ka Jylla Meghalaya ka lah ïoh ïa ka ïing kaba khlem u pud u sam, bad ka jingmynthi ka Sorkar kmie ban pynbeit ïa u pud u sam ka lah wanrah pynban ïa ka jingïaumsnam ym tang ha Meghalaya hynrei ha kylleng ka thain shatei lam mihngi.
Kane imat ka lah dei lypa ka kam ïalehkai ha ka sain hima ka sorkar kmie khnang ban pyntlot bad ban khanglad ïaka jingïatylli ha kine ki Jylla ha Northeast.
Ka seng ka la ong ruh ba ka mat ban ïoh ïa ka jingithuh na bynta ka ïing lajong bad u pud u sam ba tikna ka bri u Hynniewtrep ka dei ka jingdawa kaba hakhmat eh jong ka HNLC.“Ngi kyrmen ba kane ka jingïakren ïasuk bad ka Sorkar kan long kaba seisoh khnang ba ngin lah noh ban weng ïaka jingeh ka Jaidbynriew", la ong ka kyrwoh ka seng.
Ka la bynrap ba lada jia ba kane ka jingïakren kam biang, ka jingïaleh jong ka HNLC kan dang ïai bteng wat lada kan shimpor sa 35 tylli ki snem.
“Lada ka jingsuk ka mut ba ngi hap ban kbum ïala ka shyntur ha ka saw ka sian, ngim kwah ïa kata.
Lada ka jingsuk ka mut ba ngi hap ban shu ieng pdeng halor ka jingleh bym hok  ïa kata ruh ngim kwah namar ka jingsuk kiba dang im ka pher na ka jingsuk kiba lah ïap", la ong ka HNLC.Shisngi hadien ka jingjia ha shnong Mukroh, West Jaiñtia Hills District, ba ki la don San ngut ki Khasi ki la khlad noh hadien ba ki la shah synreit kuli ha ki Pulit Assam, katei ka jingjia ka la ktah ïa ka jylla hi baroh kawei bad kawei na ki sakhi kaba shai eh, ka dei haba la ïohi ba wat ka surokbah NH-6, kaba dei ka surok ba donkam eh ha Northeast, ka la kynjah hi jak, namar baroh ki kali na Assam kim ïohlad shuh ban kiew Shillong bad kiba la shah khang lynti noh ha Jorabad.
Lah ruh ban kdew hangne, ba naduh hynnin ka sngi, ki Pulit Assam ki la khanglad ïa baroh ki kali Assam ba kin kiew sha Shillong, kata na ka bynta ka jingshngaiñ jong ki briew na Assam, hynrei kumba ka long mynta baroh ki kali Shillong ki ïoh beit ban leit sha Guwahati.
Na kaei kaba la lap ha Jorabad, ka long ba ki la don shibun ngut ki pulit Assam, kiba la ap ha katei ka jaka, na ka bynta ban kylli ïa baroh ki kali Assam kiba thmu kiew sha Shillong, hynrei na bynta jong kito kiba thmu kiew sha Shillong hi, kaba mut ba kim ailad hi tdot.
La ïoh jingtip ruh, ba ki la don shibun ki kali Assam bad kiba kit ïa ki nongshangkai pyrthei, ki la hap ban phai biang sha Assam, namar ba ki Pulit kim shym la ailad ïa kitei ki kali Assam ban kiew sha Shillong.
Na bynta jong kito kiba thmu ban leit donkam sha Shillong bad kiba la shong da ki kali Assam, ka la don ka jingïatreilang hapdeng ki nongñiah kali na Meghalaya bad Assam, ha kaba ïa kito kiba kiew na Guwahti bad kiba shong da ki kali Assam, ki la hiar noh tang ha Jorabad bad kiba la kiew noh pat da ki kali Meghalaya ban poi sha Shillong.
Ka Hynniewtrep Integrated Territorial Organisation (HITO) ka la pyntip ba kan sa rakhe ïa ka “Red Flag Day"kaba mut ka jingrah Lama Saw ha ka 26 tarik Naiwieng ban pyrshah halor ka jingshah siat ïap ki 5 ngut ki khasi hapoh ka shnong Mukroh, West Jaiñtia Hills.
U president ka HITO, u Bah Donbok Dkhar u la ong ba ha kane ka sngi kan don ka jingïaid paidbah ha ka por 3 baje janmiet ka ban sdang naduh na Madan Ïewrynghep ter ter sha Laitumkhrah bad yn pynkut ha Assam House ka ba don ha Dhankheti ha kaba ki dkhot ka HITO kin pynlong ïa ka jingthang mombati kum ka dak ka jingsngewlem ïa ki ba shah siat ïap ha Mukroh.
U Bah Dkhar u la pyntip ruh ba kan don ka jingthang ïa ka tyngshop jong u Conrad Sangma bad kumjuh ruh ïa ka tyngshop u Myntri Rangbah ka jylla Assam, u Himanta Biswa Sarma.
Ka Switzerland ka la ïoh ban khur ïa ka shi poiñ ha kane ka jingïakhun kaba nyngkong jong ki pyrshah ïa ka Cameroon kaba don ruh ha ka Group G.Hynrei katkum ka jingïalehkai ka Cameroon ka kham khlaiñ ïa ka Switzerland la ka long ha ka buit ïalehkai ne ka rukom thep kol.
Ki la ïoh haduh 5 tylli ki kabu ban thep kol katba ka Switzerland ka ïoh tang 3 tylli.
Hynrei ka jingtbit ban thep kol jong u Breel Embolo ha ka minit ba 48 ka la pynlong ba ka Switzerland kan khur ïa ka jingjop ha kane ka sngi.
Haba phai pat ka jingïakhun hapdeng ka South Korea bad Uraguay kaba la pynlong ha ka por 6:30 janmiet ka la kut noh da  0-0.
Ka jingïakhun jong kine ki 2 kynhun ka la kham ïakajuh bor hynrei ban bishar katkum ka jingkheiñ poin, ka Uraguay ka kham khlaiñ bad ka kham ïoh ïa ki kabu ban thep kol.
U Cavani bad u Saurez kiba dei ki rangthep kol jong kane ka kynhun ki khlem ïoh ïa ki kabu ba biang ban pynkhih jar ha kane ka sngi.
Ka jingïakhun lashai ka sngi kan long hapdeng ka Iran pyrshah ïa ka Wales ha ka por 3:30 janmiet, ka Qatar pyrshah ïa ka Senegal ha ka por 6:30 bad ka Netherland pyrshah ïa ka Ecuador ha ka por 9:30.
Ka sor Shillong sa shisien ka la mad ïa ka jingkynjah ki lynti ki synkien na ka jingmih madan biang ki seng ban dawa ïa ka hok ki briew kiba la shah pynïap ha ki pulit Assam ha Mukroh, West Jaintia ha ka 22 tarik Naiwieng.
Hadien ba kane ka jingïalum jong ki seng ha mot u Kiang Nangbah hajan Civil Hospital, Shillong, ka la don ka jingshah pynpra bad wiang ding ïa ka Police booth ne jaka ïeng ki pulit ban pynïaid kali, kawei ka bus riew shimet ba la pyndonkam da ki pulit bad ka jingpynjulor ïa kawei ka kali Gypsy pulit bad ka la don ruh ka jingshah kawang tear gas ki samla ha ki pulit hajan Civil Hospital.
Haba kren halor kine ki jingjia, u Chief Secretary ka jylla u bah u la ong ba mynta ka sngi ka la don ka jingjia ba ki la wiang ding ïa ka bus ki riew shimet kaba la pyndonkam da ki pulit, kawei ka Police booth, bad kawei kali Gypsy jong ki pulit.
“Ngi khlem ïoh kano kano ka jingujor ban don kano kano ka jingshah thombor jong       ki riew paidbah hynrei ka la don ka jingshah pynjulor ki katto katne ki tiar sorkar “, u la ong.
“Ngi kyntu ïa ki ban ym wanrah kano kano ka jingbym shnong shngain ha ka ka jylla, ngi sngewthuh ba ki samla ki don hapdeng ka jingbitar hynrei ngin ap bad khmih hadien habud", u la bynrap.
Haduh mynta ym pat don kano kano ka jingïakren halor ban pynjari korphiw bad ka dei ka District Magistrate ban peit bad ym pat lah ban ong eiei.
Ki Seng kiba pyllong ïa ka jingïalum ki kynthup ïa ka Khasi Student Union (KSU), Federation of Khasi Jaintia Garo People (FKJGP), Hynniewtrep National Youth Fornt (HNYF), Ri Bhoi Youth Forum (RBYF), Jaintia Student Union (JSU), Naga Student Union (JSU), ka STIEH, ki la pynlong ïa ka jingïalang sngewlem na ka bynta ki 5 ngut ki briew ki ba la shah pynïap ha ki pulit Assam ha ka 23 tarik mynta u bnai ha mot u Kiang Nangbah, hajan Civil Hospital, Shillong.
Kine ki sengbhalang ki la pynlong ruh ïa ka jingthang mombati, kum shibynta ban phah ka khubor sngewlem sha kiba haing ha sem jong kine kiba la duh ei ïa la ka jingim bad kumjuh ïa kiba haing ki ba la mynsaw jur ha kane ka jingshah thombor.
Hapoh ka jingïalam jong ka Northeast Students Organization (NESO), la pynlong ïa ka jingïalang hapdeng ka Khasi Students’ Union (KSU) bad ka All Assam Students Union (AASU) ha Tripura, ha kaba ïadei bad ka jingshah siat ki san ngut ki rangbah Khasi bad uwei u nongtrei ka tnad Forest jong ka sorkar Assam, ha ka shnong Mukroh West Jaiñtia Hills District, ha ka 22 tarik, Naiwieng, 2022.
Ha kane ka jingïalang, kine ki ar tylli ki seng ki la kyntu ïa ki paidbah jong ka jylla Assam bad ka Meghalaya ba kim dei ban ïakhihwin bad ki la ong ba kane ka jingjia kam dei kaba mih na ka jingïashun hapdeng ki jaitbynriew jong kine ki artylli ki jylla, ‘hynrei ka dei ka jingeh kaba lah slem kaba ïadei beit bad ka jingïakajia khappud hapdeng jong kine ki artylli ki jylla.
Kine ki ar seng ki la ong ba ka sorkar Assam bad ka sorkar Meghalaya, ki dei ban kitkhlieh bad ban pynbeit kloi ïa kane ka jingïakajia khappud’.
Kine ki ar tylli ki seng ki la dawa ruh na ka sorkar Assam bad ka sorkar Meghalaya ba ki dei ban ai jingïada ïa ki shnong kiba don ha ki khappud jong ka Assam bad ka Meghalaya.
Ki la ong ba watla kine ki sorkar jong kine ki ar tylli ki jylla ki dang don hapdeng ka jingïakren khappud, ‘hynrei ki dei ban pynthikna ba ki shnong kiba don ha ki khappud ki dei ban long shngaiñ.
“Kine ki artylli ki sorkar jylla ki dei ban peit ïa ka mat kaba kongsan bad kata ka long ka jingshngaiñ jong ki nongshong shnong ha kine ki ar tylli ki jylla khamtam ha kine ki por ba ïakajia; ka la don ka jingshongsyier jong ki nong Assam kiba don ha nongbah Shillong bad ki Khasi kiba don ha ka nongbah Guwahati Assam," la ong ka kyrwoh jong kine ki seng.
Ki dkhot jong kine ki artylli ki seng kiba ïadonlang ha kane ka jingïalang ki long u AASU President Dipanka Kr.
Nath, u President ka KSU u Bah Lambokstarwell Marngar, u Chairman ka NESO u Bah Samuel B.Jyrwa, u Sankor Jyoti Baruah bad u Sinam Prakash Singh.
:Ha ka jingialang kaba la long mynta ka janmiet ha Umroi, ki nongïalam ka National People’s Party (NPP) Mawhati Block, ki la ban jur eh halor ka jingshah kren bad shah kynthoh u Dasakhiatbha Lamare, MLA Mawhati, ha kaba u la shah kynthoh ba um shym la leh eiei na bynta ka Mawhati Constituency, hynrei ha ka jingshisha hi, u Dasakhiatbha u la leh shibun ki kam na bynta ka Mawhati.
Haba pynshai halor ki kam kaba u Dasakhiatbha u la lah ban leh, kitei ki nongialam ka NPP Mawhati, kiba kynthup ia u Bah Donbok Kharnaior, Secretary ka NPP bad u Bah RM Mukhim, ki la ong ba u MLA Mawhati, u la lah ban lehbha eh, ha kaba tang ki surok PMGSY u la lah ban wanrah haduh 13 tylli, nangta sa ka surok na Umsniang sha Sonidan kaba don ïa ka jingjrong kumba 40KM, kumjuh ruh ka surok na Liarbang sha Mawlasnai bad ka ban sa pynïasoh shaduh Jingkieng Umkhen, ki surok ki ban pyntrei noh shen, ha kaba lada khein tang ha ki surok, ka jingpynmang tyngka, ka la kot sha ka T.300 klur tam.
Nalor ki kam kaba u la leh bha ha ki lain surok, kitei ki nongialam ka NPP, ki la ong ruh ba u Dasakhiatbha Lamare, u la lah ban wanrah ia shibun ki kam pynroi, la ka long halor ki jaka pule, ki jaka sumar, nangta ki skim pynroi kiba dei na ka PHE, Water Resources, ka jingpyntrei hok ïa ki skim SRWP, ka jingwanrah ïa ki skim pynroi lyngba ka tnat ialahkai, ki skhim sha ki shnong khappud bad khamtam eh ka jinglah jong u ban sam tip sha ki 5000 tam ki longïing baduk hapoh katei ka Konstitwensi.
Ki la ong ruh, ba ka nongrim kaba la pynlong ia u Dasakhiatbha Lamare ba u shah kynthoh eh, ka dei namar ba um put turoi ïalade ne ban ai khubor, ïa ki kam kiba u la leh na bynta ka Konstitwensi, hynrei ka jingshisha hi u la leh bha palat bad haba kheiñ ïa ki kam pynroi, u Dasakhiatbha, u la tam ïa baroh ki nongmihkhmat barim ka Mawhati, haba iadei bad ka jinglah ban wanrah ia ki kam pynroi.
Namarkata, na ka liang kitei ki nongkitkam ka NPP Mawhati, ki la kyntu ruh ia ki paid ka Nongkrem, ba ha kane ka kynti kaba mynta ba ki dei ban ai ka jingkyrshan ïa u Dasakhiatbha Lamare, khang ba kin ioh ia shibun ki kam pynroi, kumba ka Mawhati ruh ka la dep ïoh.
U myntri rangbah ka sorkar jylla u Conrad K Sangma bad ka kynhun myntri mynta ka sngi ki la ïakynduh ïa u myntri ka sorkar pdeng uba dei khmih ïa ka tnad kam pohïing, u Amit Shah bad ki la batai bniah ïa ka jingjia kaba jia ha ka shnong Mukroh, West Jaiñtia Hills ha ka 22 tarik, Naiwieng 2022, ha kaba hynriew ngut ki mynsiem kiba kordor ki la duh lehnohei ïa la ka jong ka jingim.
Haba kren sha ki lad pathai khubor, u Conrad Sangma u la ïathuh ba ka sorkar jylla ka la kyrpad ïa u Amit Shah ba un kyntu ïa ki kynhun tohkit ba laitluid kum ka ‘CBI’ ne ka ‘NIA’ ba kan sdang ïa ka jingtohkit halor kane ka jingjia ha Mukroh.
U la ong ‘khnang ba yn lah ban ai ïa ka jingbishar ba hok bad kito kiba donkti ha kane ka jingïasiat ki dei ban shah pynshitom katkum ka aiñ’.
U Conrad u la pynpaw ka jingsngewnguh ïa u Amit Shah ba u la kohnguh ïa ki jingkyrpad jong ka sorkar jylla.
U la ïathuh ba ka sorkar Assam ruh ka la pan na ka sorkar pdeng ïa ka jingtohkit ba laitluid halor kane ka jingjia.
U Conrad u la ong ba ka jingkren kaba mih na u myntri rangbah ka Assam ka long ba kane ka jingjia kam dei kaba la pynshit, ‘hynrei ka dei ka jingleh palat ki pulit Assam’.
U Conrad u la ong ruh ba ka sorkar Meghalaya ka la ïatai bad u Amit Shah shaphang ki daw kiba dei ki thied bah jong kane ka jingïakynad, kaba lah rben bha, ha kine ki thaiñ naduh ki por kiba mynshuwa bad kata ka dei ka jingïakajia khappud.
“Kiba bun ki jingïakynad ki la jia naduh ka por mynshuwa haduh u pud ba kan da jia kum kane ha Mukroh," la bynrap u Conrad.
“Na kata ka daw ka long kaba donkam ba ngin shim ïa ki sienjam kiba tyngeh khnang ba ngin lah ban pynbeit ïa kine ki jaka khappud junom.
Kane ka jingjia ha Mukroh ka la pynthut bad ka la wanrah ïa ki diengpyngkiang ha ka jingïakren bad ka jylla Assam halor kane ka jingïapynbeit ïa ki jaka khappud.
Dang don bun ki jaka kiba dang donkam ïa ka jingïoh ka jingkyrshan na ka sorkar pdeng khnang ba yn lah ban pynbeit shisyndon ïa kine ki jaka ïakajia ha khappud," la ong u Conrad.
U Conrad u la ïathuh ba ka la don ka jingïakren bad u Amit Shah halor ka jingshongsuk jong ki paidbah ha kine ki jaka khappud.
U la ong ba ka sorkar jylla ka la kyntu ïa ka sorkar pdeng ba kan khot ïa ka sorkar Assam bad ka sorkar Meghalaya ban ïakren halor ka shongsuk shongshngaiñ khnang ba kum kine ki jingjia kin ym jia shuh ha ki sngi ki ban dang wan.
U Conrad u la ong ba ka sorkar Meghalaya ka la ban jur bad ong ïa u Amit Shah ba kam dei ban don kano kano ka jingduna ha ka jingpyllait ïa ki marbam mardih kiba wan na ka jylla Assam ‘bad ka jingïatreilang jong ka sorkar Meghalaya bad ka sorkar Assam ka long kaba donkam’.
U la ïathuh ba la don ka jingïakren bad u Amit Shah halor ka jingkynthup ïa ka ktien Khasi bad Garo ha ka khyrnit ba phra jong ka riti synshar ka ri nangta ka jingpyntreikam ïa ka ILP bad ban shah ïa ka sorkar jylla ba kan ïaid shakhmat ban pyntreikam ïa ka aiñ MRSSA.Ki Nongtrei jong ka World Bank ha ka 23 tarik u Naiwing 2022 ki la hiar ban jurip ïa kawei ka jingtrei ban pynneh pynsah ïa ka mei Mariang kaba don ha Raid Sawsymper ka East Khasi Hills District.
Ha kane ka jingleit jurip jongki, ki la lap ba ka jingpyntrei ka la i hun shisha bad kila ai ka jingïaroh ba kila trei  hok ïa ka skhim jong ka Meghalaya Community Led Landscape Project ba la bei pisa da ka World Bank ha ka jinglut kaba T.62 lak na bynta ki 12 tylli ki mat Treikam.
Ha kane kajuh ka sngi la plie ïa ar tylli ki lynti ïaid kjat ban kiew ha u lum Symper bad ban leit sha ka krem Symper kaba la pyn trei na kane ka project MCLLMP.U Pyush Draga ka Task Team Leader ryngkat ki nongtrei jong ka World Bank ki la ai ka jingïaroh ïa ki 15 tylli ki shnong kaba kila lah ban ïalong kawei ha ka kynhun jongki ban pyntrei ïa kine ki projek kaba la long kaba jop ïa kine ki skhim kiba la phiah ha ki ar bynta na ka bynta ka jaka jngohkai bad na ka bynta ka jaka ai jingtip.
Kane ka jingïatylli ban pyntrei hok ïa ki skhim kan long ka nuksa kaba bha tam na ka bynta kiwei pat ba kin shim ka nuksa na ka bynta jongki.
Kane ka jaka kan sa long ka jingmyntoi kaba khraw ïa ki namar ba ka dei ka jaka kaba itynnad na ka jingdon ki lum ba jrong, ki krem ki kynja jingthung kiba la pynneh pynsah kyrpang ha kane ka jaka, bad kumjuh ruh ki don ki jingden ïa ki wah ban pynlang um khnang ba ki doh um doh wah ki don ki sah ha kane ka jaka.
Nalor jong ka pisa kaba la bei ïa ki jingtrei bapher bapher na ka World Bank ka dang ai jingïarap shuh shuh na ka bynta jong ka 5 snem kaba long 27000 tyngka ha ka shi snem ban sumar ïa kane ka jaka kaba heh 83.0 Tam Hectare eiei.
Kila ai jingmut shuh shuh ba ki dei ban pynwandur shuh shuh ban pynitynnad ïa kane ka jaka da kaba buh ruh ki jaka kyrpang na ka bynta ki khynnah rit bad kiwei de khnang ba ki nongwan shang pyngngad shi ïing shi sem bad ki khun ki kti ki kham khring shuh shuh ïa ki.
Ha kane ka sngi la sakhi lang ka Miarolla Mridula, Co.
T.T.L.District project management unit, samla Pynshngain, u Team leader DPMU ryngkat ki nongkitkam jong ka State Project Management unit bad kiwei kiwei de ki riew rangbah.
Ka lympung ïalehkai Phutbol kaba ju pynïaid man ka snem da ka Seven United United Sports Social & Cultural Club Pyndeng-umiong Mairang kaba la tip kyrteng kum ka 3rd Tirot Sing Memorial Trophy Football Tournament 2022 ka la poi sha ka thup jong ka jingïakhun semi phainal ban ïa knieh rung sha ka  phainal kata ka kaba lah long hapdeng ka Rasong pyrshah ïa ka YBSC Shella.
Ha katei ka jingïaknieh rung phainal kaba ar jong ka lympung 3rd Tirot Sing Memorial Trophy Football Tournament 2022  kaba lah long ha Madan Dom Mawlum Pyndengumiong, Mairang hapdeng ka Rasong pyrshah ïa ka YBSC Shella , ka Rasong ka la pynliem noh ïa ka YBSC Shella da 2-1 ban rung syndon sha ka thup jong ka jingïakhun Phainal.
Ha katei ka jingïaknieh rung phainal hapdeng ka Shella pyrshah ïa ka Rasong ka jingïakhun ka long kaba itynnad bha ban ïa peit hapoh madan bad ka jingiapyni bor ka long mar katjuh watla ka Shella ka la ïoh ban thep nyngkong ïa ka kol haduh ban da kut ka kylla step hynrei pat ha ka kylla miet jong ka jingïalehkai ka Rasong ka la lehkai kham  bha shuh shuh bad ka la ïoh thep syndon ïa ar tylli ki kol ban ïoh ïa ka jingjop.
Ka jingïaknieh nam lahduh lane ka jingïalehkai Phainal jong katei ka lympung kan long hapdeng ka Rasong pyrshah ïa ka Blue Bomber ka ban sa long ha ka sngiiew Mairang kata ha ka 29 tarik u bnai Naiwieng 2022 bad ka jingïalehkai kan sdang ha ka por 2 shiteng noh phai sngi ha madan dom Mawlum Pyndengumiong Mairang.
Ka jingpynjari ka bor district ka East Khasi Hills ïa ka 144 CrPC ka la paw ba ka la pulom namar ba ka jingpynkheiñ ïa ka.
Ha ka jing-shisha, katkum ka hukum, ka DC ka la mana ban ïalum briew palat ïa ka san ngut ha kylleng ki jaka ha sor bad ha khapsor hadien ba ka la mih ka jinghuri hura na ka jingïaid paidbah ka FKJGP ha u bnai ba la dep halor ka jingïoh kam ïoh jam jong ki samla.
Mynta ka sngi, ki san seng kila pyllong ïa ka jingïalum bun paid ha phyllaw u mot u Kiang Nangbah ban pynrem jur ïa kane ka jingjia ha Mukroh.
Ka jingjia ha Mukroh haduh san ngut ki briew kila shah siat ïap ha ki pulit Assam, ka la dei ka jingjia kaba sngewsih haduh katta katta bad ka la pynpang mynsiem bym lah shuh ban batai khamtam ïa kiba haïing, ïa ki samla, bad ki paidbah.
Kane ka jingjia ka la pyllong ïa ki paidbah ban pynbitar ban ïohi ba ki para jait kin shah lehbeiñ shah lehsat.
Kumba ju long ka nongbah Shillong, ka dei ka ktem ban pyllong ïa kano kano ka jingïakhih ban pynsngew sha ka sorkar namar ba ka dei ka jaka shong ki khlieh nongsynshar ha ka jylla.
Kano kano kaba pynsngew ha ka nongbah Shillong, kan kham poi kloi sha ki tyngdong shkor ki nong-ïalam ka jylla halor kano kano ka mat.
Mar ïa mih ka jingjia ha Mukroh, ka nongbah ka la khih puk ha kaba ki kynhun bapher bapher kila mih ban pynrem jur, ka jingïalum, ka jingpyndeng lama bad sha kiwei ki district ruh kumjuh ïa kane ka jingleh riewkhlaw ki pulit ka Assam ban shu siat ïa ki mynsiem briew khlem da pyrkhat.
Ka sorkar Meghalaya wut wut ka la pynsted ban dawa tohkit da ka CBI ne ka NIA halor kane ka jingjia bad ka la pyntip ruh sha ka sorkar Assam halor kane, ha kaba ka Assam ruh ka la pdiang ban ïatreilang.
Ym tang katta, u Myntri Rangbah u Conrad K Sangma lem bad ki myntri sorkar, kila her wiaw sha Delhi ban ïakynduh ia u Amit Shah ban dawa ban tuklar halor ka jingjia ha Mukroh.
La sngewthuh ba kane ka jingjia, kan lah ban ïadei bad ka kam pynbeit pud hapdeng ka Meghalaya bad ka Assam namar ba katei ka jaka, ka dei kawei kaba don hapdeng ka jingïakajia.
Kumba ju sakhi, ki paidbah ka thain Jaintia Hills ne ka Block-I bad kumjuh ka Block-II kaba hap ha Ri-Bhoi ki kwah ban wan sha Meghalaya hadien ba kila shah kynthup da ki phew snem ha ka jaka ïakajia bad ka Assam bad ka la ju mih ruh bunsien ka jingjia ha katei ka thaiñ namar ki paidbah kim kwah ban leit sha Assam kumba la wan kyntur ka Assam man ka por.
Mynta ka sorkar MDA jong u Conrad, kan hap ban sngew-thuh ban seng ïa ka nongrim kaba khlaiñ bha ban ïasaid thma bad ka Assam halor u pud u sam, namar ba ka Assam kumba ka paw, ka ju pyneh beit triang ban kam ïa ki jaka ka Meghalaya watla ki paidbah kim kwah satia.
Don ki jaka ba ka pynshlur da kiwei ki jaitbynriew kumba jia sha Langpih tang ban ïoh wad daw ïa ka Meghalaya.
Ha ka jingpynbeit pud kaba ar, ka sorkar Meghalaya ka dei ban pynskhem ba ka Block-I bad Block-II ka dei ban wan kumba kwah ki Khasi-Pnar ym ban shah pynthame ha ka Assam.
Ïa ka seng Kut Snem ne Snem Ba Suit ba Shor ïa ka seng Khasi ban pynneh pynsah, ban ïada bad ban kyntiew ia ka jinglong tynrai, la seng ha u snem 1899 ha ka 23 tarik Naiwieng.
Ka Seng Khasi ka la ju rakhe ïa kane ka sngi kum ka Seng Kut Snem ne ha ka ktien phareng ki ong ka Foundation Day.
Ka la ïaid mynta sha ka 123 snem naduh ba la seng ïa ka, ban teh-lakam ïa ka jingshah ïalam bakla jong ki khun Khasi ha ka jingngeit jong kiwei, lyngba ka bor jong ki briew kiba wan nabar ri, ne ki Missionary ka balang Khristan.
Ha ki phew snem ba la leit noh, ka la don ka jingrit myn-siem ka jingsngew tlot ka jing-sngew syier bad ka jingshep-tieng jong kiba dang bat dang ksoh ïa ka niam tynrai namar ba ka jingkhlaiñ bor jong kiwei ban pynkylla ïa ki paidbah ka ri Khasi sha kawei ka rukom ngeit niam khamtam ha kane ka jylla kumba 70 percenr ki dei ki briew kiba la kylla sha ka jingngeit ka balang Khristan.
Ha ka por mynshwa, ka jingtreikam ka Seng Khasi kam pyiar hynrei ka shu sahkut ha ki katto katne ki bynta jong ka ri Khasi-Jaintia watla ki khlaiñ ha la ki rympei ïing jongki hapdeng ki jingshah tynjuh kiba har rukom ban kdat noh ïa ka jingngeit lajong jongki.
Ka la don ruh ka jingshah kren kynshi kyneh ha kiba bun ki rukom ha ki por mynshwa haba ki nongïalap na kiwei ki jing-ngeit ki leit sha ki shnong ki thaw ha ki jaka nongkyndong bad namar ka jinglong sahdien ha ka pule ka puthi, ka jingnang jingtip, bun kiba la ngop noh watla ki don kiba leit pynïasoh hi namar kino kino ma ki daw.
Ka jingseng ïa ka Seng Khasi 123 snem mynshwa, ka la ïarap shibun ha kane ka juk mynta ban kyndit ban pyrkhat ïa kiba dang bat ha ka niam tynrai na bynta ka lawei.
Ka jingïakhih jong kiba don ha ka tynrai ban pynkhie im ha kane rilum ka la sdang ha ki snem 80 eiei hadien ba ki la don kiba la kham nang kham stad ha ka pule puthi, bad ha ka jingshemphang bad ka jingiohi jngai.
Kane ka la ïalam sha ka jingseng ïa ka Seng Khih-lang, bad kumjuh ka jingthaw ïa ki tnat jong ka Seng Khasi ha ki byntam ka lum Khasi bad ka Sein Raj ha bynta ka lum Jaintia khnang ban ïada na kano kano ka jingshah ïalam bakla ïa ka jingngeit ha kiwei pat ki jait jingngeit.
Ka jingdon ki tnat ha ki shnong ki thaw, ki jaka ki thaiñ ka la ïarap shibun ban pyn-sngewthuh ban pynshai ïa kito kiba don ha ka jingngeit tynrai bad wat ïa kiba don sha kiwei ki rukom ngeit ban ym shah ïalam bakla ne ban shah kren kynthah ha kiwei hynrei ban pyni lem ba kano kano ka niam ka don la kajong ka dor bad kam dei ban beiñ ne ibeiñ ïa kiwei pat ki jait niam ne ki rukom ngeit.
Ka Lumparing Sports Club ka la lah ha kaban pynlong ïa ka lympung ïaleh phutbal jong ki khynnah kiba hapoh 17 snem kaba la tip kum ka U17 Knockout Football Tournament lem  bad ka Riat Laban Dorbar Pyllun Open Knock-out Badminton Championship badminton ka jong ka, ïa kaba la pynhap noh ïa ka pyrda jong kane ka jingïakob ha ka 30 tarik jong u bnai Nohprah 2022, ha Lumparing Indoor Hall bad kumjuh ha madan ïalehkai  ka LSC Ground Upper Lumparing, Shillong.
Ïa kine ki artylli ki ïakob ïalehkai, ka Lumparing SC ka la lah ha kaban pynlong ryngkat ka jingïarap ban kyrshan pisa jong ka District Sports Promotion Society Scheme  East Khasi Hills District, Shillong.
Ïa kine ki jingïakob ïalehkai, ka Lumparing Sports Club ka la sdang ïa ka naduh ka 18 tarik jong u Nohprah ha kaba la ïashim bynta da kiba bun ki kynhun.
Haba phai sha ki resol jong ka jingïakob, ha ka liang jong ka Phutbol ha  ka U-12, ki kynhun  ba la poi ïashim bynta haduh 14 tylli ki kynhun bad kaba la ïoh ban rah ïa ka nam lahduh dei ki khynnah rit jong ka Kickstart Football Academy hadien ba ki la lah ban pynliem noh ïa ka ki khynnah rit ka  PFR Academy, haba phai pat sha ka jingïakhun jong ka U-17 ki kynhun kiba la poi ban ïashim bynta ki long 12 tylli bad ka kynhun ba rah ïaka nam lahduh dei ka Guest Who’s Back FC hadien ba ka la lah ba kan pynliem noh ïa ka  PFR Academy, ha ka juh ka por ka la don ruh ka jingïalehkai.
Haba phai pat sha ka jingïakop ïalehkai jong ka badminton, ki nongwan ïashim bynta baroh ki long 8 ngut ha ka ïakob ba para marwei bad 4 kyhun ha ka jingïakhun ba shi jur ne ka doubles.
Lahduh ha ka ïakob ïalehkai kaba para marwei dei u Vivian laloo bad ba wan ba-ar dei u Steve Nongsiej, katba ha ka ïakob ïalehkai ba shi jur ki lahduh ha kane ka kynti kaba mynta dei Akash Lyngdoh bad Vivian Laloo bad ba wan ba-ar dei Mark Laloo bad  Jordan Myrphet.
U Bah Sanbor Shullai uba dei ruh u MLA ka South Shillong bad u Myntri ka sorkar jylla u la long kum u kongsan, ha kaba la synran lang da u Rangbah Shnong u Bah H.B Wahlang Secretary Shnong Bah S.Nongkynrih, President ka Lumparing Sports Club bah Bah F.B Khongsit bad ruh ki riew pawkhmat jong ka thaiñ, ki kmie ki kpa ki khynnah ba ïashim bynta bad kiwei kiwei.
Haba kren hakane ka sngi, na ka liang u Bah Sanbor, u la ong ba da ka jingïatreilang jong baroh,  ha kine ki san snem kiban wan, un trei shitom naka bynta ban pynïoh ïa ka NOC na ka tnat Forest, khnang ban ïoh ban shna pynheh noh ïa kane ka madan ne ban pynlong ïa ka kum ka standart ground ryngkat ka jingpynkhreh ban siang artad da u phlang plastikHa kane ka sngi la sam ïa ki takma bad ki trophy sha ki nongjop da u kongsan bad ki riew pawkhmat jong ka Riat Laban Dorbar.
Ka seng samla shnong Mawklot hapoh ka jingïalam jong u President samla Ricky Nongdhar ka la pynhap pyrda noh ïa ka 1st Seng Samla Shnong Mawklot Football Tournament.
Ha kane ka sngi pynhap pyrda la wan ban pynshngaiñ lang da u Bah Hamletson Dohling Myntri sorkar MLA Mylliem Constituency kum u kongsan, Daniel Thangkhiew OSD jong u Myntri Rangbah kum u Symbud kongsan, u Bah Kitboklang Nongphlang Vice President FKJGP seng kmie, bad u Bah A.Myrthong BDO Mylliem Block.
Ha kane ka sngi la ïadon lang ruh ki Rangbah shnong jong ka Shnong Mawklot Bah M.Nongneng lem bad u secretary jong ka shnong ki Rangbah dong bad ki nong shong shnong jong ka shnong hi baroh kawei.
Ha ka jingïalehkai ba nyngkong kaba long ban ïaknieh ïa ka kyrdan kaba lai ka la long hapdeng ka Kiewshaphrang Football Club pyrshah ïa ka Khlieh Shnong Football Club bad ka Kiewshaphrang FC ka lah ïoh ban pynliem noh ïa ka Khlieh Shnong FC lyngba ka tie breaker.
Katba ha ka jingïaknieh ïa ka nam lahduh ha kane ka lympung ïalehkai ka la long hapdeng ka Sohbir Football Club pyrshah ïa ka Pynbeitlang Football Club.
Ha kane ka jingïakhun ka Pynbeitlang Football Club ka la lah ban pynliem noh ïa ka Sohbir Football Club da 1 la 0.
Ka Pynbeitlang Football Club kaba long ka lahduh ka la ïoh ban rah ïa ka trophi bad ïa ka song pisa kaba long 10 hajar tyngka.
Ka Sohbir Football Club kaba la wan ha ka kyrdan ba lai ka la ïoh ban rah ïa ka song pisa kaba long 5 hajar tyngka ryngkat bad ka trophi.
Bad ka Kiewshaphrang Football Club kaba la ïoh ïa ka kyrdan ba lai ka la ïoh ban rah da u Syiar khasi artylli.
Ha ka jingïalehkai Tynrong Pliang ka Ïatreilang Self help group ka la wan ba nyngkong, ka La-i Jong self help group ka la wan ba-ar bad ka Nangïaikiew self help group ka la wan ba lai.
Ha ka jingïalehkai tyrong pliang individual, ka Banosha Kharbudnah ka la wan ba nyngkong, ka Kong Klitis Lyngdoh Marshillibg ka la wan ba ar, bad ka Kong Wanrilang Sohklet ka la wan ba lai.
U Kishan Lyngdoh u la ïoh ïa ka century kaba nyngkong eh na ka bynta jong u, ryngkat ha ka jingïalehkai lang bad la u paralok u Punit Bisht kiba la ïalehkai bha ha ka sngi ïalehkai kaba nyngkong jong ka Meghalaya Ranji Trophy plate group match pyrshah ïa ka Arunachal Pradesh kaba la long ha Anand, Gujarat.
Ha kane ka jingïakhun ka Meghalaya ka la ïoh 424/3 hadien 90 overs.
U Bisht u ka ïalehkai bha ha kaba u la pynkut ïa kane ka jingïalehkai da kaba kamai da 205 ron, uba la kamai na ki 193 tylli ki bol.
Ka ron kaba heh duh kaba u Punit Bisht u ka kamai ka dei 343 ron pyrshah ïa ka Sikkim bad u la ban tam ïa kane ka ron lashai ka sngi.
Na ka bynta u Kishan Lyngdoh, kane ka dang dei ka samoi ïalehkai kaba ar ka jong u ha kane ka first-class cricket.
Ha kaba u la lah ban kamai bun eh haduh 40 ron kaba u la ïoh pyrshah ïa ka Mizoram ha une bnai ba ka lah.
U la ïalehkai bha ruh ka ka sien mih madan ba nyngkong ka jong u ha ka samoi ïalehkai T20 jong ka Syed Mushtaq Ali Trophy ha une snem ba la leit bad uba la nang ïai pyni ïa ka sap tbit ïalehkai ka jong u.
Mynta ka sngi u Kishan u la lah ban kamai 128 ron na ki 223 bol kiba la kynthup ruh ïa ki 17 tylli ki saw ron.
U Kishan u long u nongïalehkai uba lai jong ka Meghalaya ban kamai ïa ka first-class century na bynta ka Meghalaya, hadien jong u Raj Biswa bad u Dippu Ch Sangma.
U la sdang da kaba kamai 81 ron ha ryngkat bad la u paralok u Raj Biswa hadien ba ka Arunachal ka la jop ïa ka jingkawang toss bad ka la jied ban ap bol shuwa nyngkong.
U Biswa u khlem da lah ban kot haduh ka 50 ron (half-century) ha kaba u la hap wiket noh da 49 ron bad u Swarajeet Das uba la mih hadien jong u, u la lah ban kamai tang 11 ron pyrshah ïa ka Bihar myn ha une bnai ba lah dep.
U Lyngdoh bad u Bisht ki la ïalehkai bha baroh arngut bad ki la lah ban kamai 212 ron na bynta ka wiket kaba lai.
U Bisht  uba la ïalehkai bha ha kane ka jingïakhun bad u la ïoh 35 tylli ki 4 ron bad kawei ka 6 ron.
Watla u la duh noh ïa u Lyngdoh ha ka sngi kaba kut, u la ïalehkai lang bad u Tarique Siddique, uba khlem shah pynhap wiket bad u la ïoh da 93 ron na bynta ka wiket kaba saw.
U President ka Hynniewtrep National Youth Front (HNYF) Bah Sadon K Blah u la ong ba ka jingleh donbor ka sorkar Assam ka ïai jia na ka por sha ka por bad ka jingbym lah jong ki sorkar ha Meghalaya la bun snem ban pynbeit ïa u pud u sam, ka la pyllong langknia ïa kiba bun ki paradoh parasnam.
“Ka jingshah siat ïap ki 5 ngut ha Mukroh kam dei shuh ka sien kaba nyngkong hynrei ka la jia teng ha Langpih bad ha kiwei kiwei ki jaka khappud", u la ong haba kren ha ka jingïalang ha mot u Kiang Nangbah ba pyllong ki san seng hajan Civil Hospital, Shillong mynta ka sngi ban pynrem ïa ka jingleh riewkhlaw ki pulit ka Assam ban shu siat ïap ïa 5 ngut ki Khasi ha Mukroh.
U Bah Sadon u la kyntu ïa ka sorkar Meghalaya bad sorkar Assam ba kim dei ban pyrshang ban pynbeit ïa u pud u sam da ka jingïaumsnam, kiba duk ba rangli kiba shong ha kitei ki thaiñ khappud ki tuid da ka snam na ka por sha ka por.
U la ong ba ka sorkar Assam mynta ka la kubur ban phah ïa ka jingtohkit lyngba ka Central Bureau of Investigation (CBI) lane ka NIA ha kaba ïadei bad kane ka jingjia.
Hynrei kum ki nong Meghalaya kiba la duh ei ïa ka mynsiem briew, haduh katno ba ka sorkar Assam kan wan pynshai paidbah halor ka jingwan thombor ki Pulit Assam ïa ki briew ka jylla Meghalaya.
U Bah Sadon u la ong ba ka kamram jong ka sorkar Meghalaya kam dei ban shu kut tang ha ka jingujor ejahar pyrshah ïa kine ki Pulit ka Assam hynrei kadei ka kamram jong ka ban leit kem mardor ïa ki.
U la ong ba ym lah ban ong ba ka sorkar Meghalaya kam lah ban kem ïa kine ki Pulit thombor hynrei ka lah ruh ban thung la ka jong ka jingtohkit.
U Bah Sadon u la maham ïa ki Pulit Assam bad Pulit Meghalaya kiba kloi ban siat ïa ki mynsiem ba lui lui bad kum ka jaitbynriew ruh ka nang ban siat da ka ktang suloi.
“Ngi ruh ngi nang ban pynsawa da ka ktang suloi bad ngi ruh ngi la ju pynsawa da ka ktang suloi ha kylleng ka Sor Shillong ka bri u Hynñiewtrep.
Kane ka jingpynbitar ka pynjia na ka por sha ka por bad lehse ktang suloi ka jaitbynriew kan sawa biang sha shisien pat", la ong u Bah Sadon.
Ha kawei pat ka liang ka nongïalam jong ka STIEH ka kong Purity Phawa ka la ther ïa ka jingbymler ka sorkar Meghalaya Democratic Alliance (MDA) ba la ïalam da ka National People’s Party (NPP) ha khmat ka jingdonlang u MLA ka Mawryngkneng konstitwensi u Bah Pyniaid Sing Syiem.
Ka kong Phawa ka la ong ba ka tnad Pulit ka jylla Meghalaya kam da dei eh kaba donbor hynrei ka leh donbor, ha ka jaka ban bun ïa ka Police Outpost ha Mukroh hynrei la leit rah pynban sha Borato.
Ka Kong Phawa ka la ong ba ka jingpyllong ïa ka jaitbynriew ban mih ka long namar ka jingbymler jong ki 60 ngut kiba don ha ka ïing Dorbar Thawaiñ jong ka Sorkar jylla.
Ka kynhun ki San Seng ka la kyntu ruh ïa baroh ban sangeh leit trei lashai ka sngi.
Ki saw tylli ki sengbhalang kiba don ha ka Ri Bhoi District kiba kynthup ïa ka Khasi Students Union (KSU), Federation of Khasi, Jaiñtia and Garo People (FKJGP), Ri Bhoi Youth Federation (RBYF) bad ka Hynñiewtrep National Youth Front (HNYF) ha ka 25 tarik Naiwieng, ki la pynlong ïa ka “Non Cooperation Movement", da kaba khang khyrdep lut ïa baroh ki ophis treikam jong ka sorkar.
Kane ka la pynthut ïa ka jingkhot interview kam ba la long hapoh ka ophis jong ka Superintendent Engineer jong ka Public Health Engineering (PHE) ha Nongpoh.
Kane ka ka jingïakhih jong kine ki sengbhalang ka long ban pyrshah ïa ka jingshah siat ïap ki khasi ha ki pulit Assam, kaba la jia ha ka 22 tarik Naiwieng, ha ka shnong Mukroh, West Jaiñtia Hills distrik.
Shuh shuh la ïohi ïa ka jingpynrung ïa ki babun ngut ki pulit hapoh ka phyllaw jong ka ophis u Deputy Commissioner Ri Bhoi District ban tehlakam ïa ka jingïoh rung ki dkhot ki sengbhalang hapoh ka ophis.
Ha kane ka jingjia, ka la don ka jingïakhluit hapdeng ki nongïalam sengbhalang bad ki magistrate kumjuh bad ki pulit.
Kumta ki sengbhalang ki la mih noh na kane ka jaka ryngkat ka jingbyrngem ba lada jia kaei kaei; ‘ka bor District ka dei ban shim ïa ka jingkitkhlieh’.
Ha ka janmiet jong ka 24 tarik Naiwieng la ïohi ïa ka jing khapngiah jong ki petrol pump ha kylleng jong ka nongbahShillong, hadien ka jingmih jong ka jingpynbna ba kan don ka jingpynsangeh ïa ka leit ka wan jong ka kali kit umphniang bad gas na Assam namar ki jingkynrum kynram ha ka leit ka wan jong ki kali Assam.
Ka la don ruh ka jingdheng kali kaba jur naba ki kali ki la tur puk kat shaba don ka petrol pump ban ïoh thep umphniang ha ki kali jong ki.
Shuh shuh wat ha ki thaiñ Nongstoiñ, kawei ka petrol pump kaba don hapoh ka shnong Upper New Nongstoiñ kala khang khyrdep noh namar bala lut umphniang kala nang pyntieng shuh shuh ïa ki paidbah ïoh ba ki duh umphniang, kumta kila ïa tur sha kiwei pat ka petrol ban ïoh rung bad thep umphniang ha ki kali jong ki.
Ka jingïalehkai phutbol phainal jong ka AL Hek Football Tournament 2022 ka la poi noh sha kaba kut mynta ka sngi ka 4 tarik Nohprah 2022, ïa kane ka lympung la pynlong kum shi bynta ban rakhe burom ïa ka jingdap 25 snem ka jingshakri paidbah jong u Bah A.L Hek 25 (silver jubilee celebration) jong ka Pynthorumkhrah Constituency kaba la pynlong bad pynïaid da ka Pynthorbah ha ka jingïalehkai semi phainal kaba lah long hapdeng ka Lawmali-A pyrshah ïa ka Mawpat Circle-3 ha ka jingïakhun kaba lah long hapoh madan ïalehkai jong ka MFA Turf Polo Ground Shillong.
Ha kane ka jingïalehkai ka Mawpat Circle-3 ka la pynliem noh ïa ka Lawmali-A da 4-3 ha ka jingïakhun phainal jong kane ka Football Tournament 2022.
U rangïalehkai jong ka Lawmali-A uba la ïoh ban thep ïa ki lai kol u long u Sheen Sohktung uba la ïoh ïa hat-trik ban thep ïa kine ki lai kol ha kane ka jingïakhun pyrshah ïa ka Mawpat Circle-3.
Da kane ka jing jop ka Mawpat Circle-3, ka la rah ïa ka nam lahduh ha kane ka lympung ïalehkai da kaba pynliem noh ïa ka Lawmali-A ha kane ka lympung ïalehkai jong ka AL Hek 25th Silver Jubilee Football Tournament 2022.
U Snem 2023 un dei uba kham pher ha kane ka jylla Meghalaya namar ba un dei u snem jong ka jing-pyllong ïa ka elekshon MLA 2023, kaba ju jia shisien haka san snem.
Kumba la sakhi ha kine ki snem ba la leit noh naduh ba la shimti ka sorkar Meghalaya Democratic Alliance (MDA), ym lah ban len ba ki don ki jingeh kiba bun jait kiba sahteng hynrei ki don ruh ki jingjop ba ka sorkar ka la leh ha kine ki san snem ba la leit.
Kawei ka jingeh kaba kham sohsat ïa kane ka sorkar MDA ka dei ka jingwan lynshop u Covid-19, kaba shah ktah haduh jin shisnem tam eiei bad kane ka la ktah jur ïa ka leit ka wan, ki kam ki jam, ka kamai kajih, ka trei ka ktah bad kumta ter ter hynrei kane kam dei ba ktah tang ha kane ka jylla hynrei ha ka pyrthei baroh kawei.
Klet noh ïa ka jinglynshop u Covid, haba kdat sha ki mat ba ka jylla ka la ïakynduh ha kine ki san snem, ka long kaba jrong bha bad bun ki mat kiba ki paidbah ki angnud ki shu sahkut ldui ha suiñ khlem pat urlong satia.
Ka jingwan ka Citizenship Amendment Act ka la pynking janor ïa ka MDA ha kaba ka la pyllong ban khot dorbar kyrpang ban shim da ka rai ban pyntreikam noh ïa ka Inner Line Permit (ILP) bad kumjuh ban dawa ïa ka ktien Khasi bad Garo ban pynrung noh ha ka khyrnit ba phra ka riti synshar ka ri.
Hynrei ka por ka la ïaid mynta sha ka san snem duna sa tang khyndiat bnai hynrei khlem urlong satia bad kumba ka paw, baroh ki kam kiba ka MDA ka la rah sha Delhi kim shym la urlong satia kawei ruh kumba la dawa ki paidbah.
Ha kato ka por, ka Congress kaba don ha ka liangpyrshah ruh ka la pyllong ban kyrshan lang ïa ka ILP watla kam kwah ban pyntreikam ïa ka ILP ha ki snem ba la leit ne ha ka por ba ka don ha ka sorkar watla ki paidbah ki la pyllong ïa ka jingïakhih kaba jur hapoh ka jingïalam ki sengbhalang.
Kawei pat ka mat kaba dang sahteng haduh mynta ka dei ka jingbyrngem ka sorkar ban pynkynriah noh ïa ki kharmetor na Themïewmawlong sha kawei pat ka jaka.
Kane ka mat ka la ïaid mynta sha ka snem eiei naduh ba ka la mih ka jingïakhih kaba jur bha ha kato ka por, kaba la leh kumba ar taïew eiei haduh ba ka sorkar ka la hap ban khang ïa ka kor internet ban tehlakam noh ïa ka jingthut ka shongsuk shongsaiñ ha ka jylla khamtam ha ka nongbah Shillong.
Kane ka mat ka dei kaba khluit bha bad ka dang ïai bteng bad rhem ha ka mynsiem kiba bun ba dei ban pynkynriah noh khnang ban lah ban shna ne pynwandur ïa katei ka jaka sha kiwei pat ki jingdonkam jong u paidbah namar ba ka dei hapdeng ïew.
Hynrei haduh mynta, watla ka sorkar ka la ïakhun daiñ shi daiñ, kam shym la poi sha kaba kut bad lada ka lah ban bteng ha kawei pat ka sorkar ban wan.
Hynrei kawei ka jingeh kaba ktah jur bha ïa ki paidbah ka jylla ka dei ka jinghiar ka ïoh ka kot bad ka jingkyrduh kam jong ki samla ka jylla, kaba la buh ing-tyrkhong bha ïa kane ka sorkar watla ka jingsam skhim ka lah ban pynhun shipor.
Kumta, ka sorkar kaba thymmai kaban shimti kan hap ban shut bha ïa ka jabieng namar ba kine ki jingeh kila ap lypa hakhmat.
U Kyrtong ka Voice of the People Party (VPP) na Mairang konstitwensi u Bah Shanlang Warjri u la ong ka daw bah ba ka jylla kam don ïa ki nongïalam kiba ïohi jngai ha ka jylla ka dei na ka daw ba ki nongjied kim pat sngewthuh kumno ban jied ïa ki nongmihkhmat.
“Lada ki paidbah ki dang shim por ban sngewthuh kumno ban jied ïa ki nongmihkhmat, ngin ym ïoh ïa ki nongïalam kiba don ka bor ban pyrkhat kumno ban kyntiew ïa ka jylla bad dei na kane ka daw ba ki kam pynroi kim don," ong u Bah Warjri.
U la ong ruh ba dei na kane ka daw ba ka jylla  Meghalaya ka dang dei ka jylla kaba duk tam.
U kyrtong ka VPP na Mairang u la ong ka jylla Meghalaya kam dei ka jylla kaba duk namar U Blei  u la kyrkhu  ïa ka da ki mar poh khyndew , ka jingitynnad ka mariang kiba lah ban dei ka lad ban ïoh jingmyntoi na ka bynta ki paidbah.
“Hynrei ka Meghalaya ka dang long hadien ha ki kam pynroi namar ka bamsap,kam don ki lynti kiba biang halor ka ïoh kam ïoh jam bad ym don nongïalam kiba ïohi jngai," u la ong.
U Bah Wajri u la ong ruh ba ka mat bym ïoh kam ïoh jam ka dei kaba mat kaba ha khmat ha ka jylla.
U la ong bun ki briew ki trei ki kam kat kaba ki ïoh bad ka ïoh ka kot kam neh.
Ha Mairang konstitwensi ruh ki don bun kiba duk bad kim don ka kam kaba biang, wat ha ka ban bylla nong sngi ruh dang shem jingeh, ynnai ïa kren ïa ka kam sorkar.
U la ong dei na ka jingduk, kaba ki paidbah ki ïa kynduh, ba ki politician kiba riewspah ki shim kabu bad pyndonkam ïa ki bad ïa ki wei pat.
U Bah Warjri u la ong ba lada ki paidbah kim lah ban aiti ïa ki jingïoh jingmyntoi ba shiteng por, kaba ki ïohpdiang  ha ki por ilekshon, katta kin sa duh ïa ka jingphyrnai ka ban sa wan.
“Ki briew jong ngi ki dei ban lah ban aiti noh ïa ki jingïoh na ki politician kiba ai ha shuwa ka ilekhson.
Ngi la ïohi ha ki por ba mynshuwa ba ki politician kim lah ne kim ïohi jngai ban weng ïa ki jingeh," ong u Bah Warjri.
Une u kyrtong ka VPP un dei u wei na ki kyrtong u ban ïakhun pyrshah ïa u kyrtong ka United Democratic Party (UDP) u ba dei ruh u president bad u Lamphang ka ïingdorbar thaw aiñ ka jylla u Bah Metbah Lyngdoh.
U Bah Warjri u la ong ruh ba ka jingkyrduh kam ka ktah ruh ïa ka koit ka khiah bad ïa ka pule ka puthi jong ki briew.
U la ong ka pule ka puthi ha Mairang konstitwensi ka don kam ban kyntiew shuh shuh.
U Bah Warjri u la ong ruh ba dei na ka daw jong ka jingbym biang ha ka ïoh kam ïoh jam bad ki jaka pule ki bym biang ka pynlong ïa ki briew na ki thaiñ nongkyndong ban leit sha sor.
U la ong ba u jied ïa ka seng VPP namar kane ka seng ka dei kaba ïakhun pyrshah ïa ka bamsap.
U Bah Warjri u la bynrap ruh da kaba ong ba ki national party kiba la synshar ïa ka jylla da bun bun snem ki la py lehraiñ ïa ka jylla da ka jingdon bynta ha ka bamsap bampong.
U ong ba lada u jop na Mairang un sa peit bniah ba hapoh ka konstitwensi lada don ki ophisar kiba don kti ha ka kam bamsap kin ïoh ïa ka jingpynshitom.
“Hynrei kane kan sdang shuwa na nga.
Lada nga bamsap bad kyntu ïa ki wei ban  ym don bynta ha ki kam sniew katta ka dei ka jingbakla," ong u kyrtong ka VPP na Mairang.
Haba ïa dei bad ka jingïakhun ilekhson ba ka dei jingïakhun ka ban lut bun ka spah ka phew, u Bah Warjri u la ong ba ym ngeit ba ki paidbah ki kwah pisa.
Katkum ka jingong jong u ba ka ilekshon 2023 kan pynshisha ïano ki paidbah ka Mairang konstitwensi kin jied , la kin jied ïa u nongkhaïi uba pyndon kam da ka pisa ne ïa ka jingshisha.
Haba kylli mano ba kyrshan ïa u ha kane ka ilekshon na ka liang u Bah Warjri u la ong ki briew kiba don ka mynsiem ban ïarap ki noh synñiang da ka pisa na ka bynta ban thep umphniang bad ki wei ki jinglut khlem da pyrkhat ban ïoh eiei.
U la ong lada ki kyrtong ki pdiang pisa na ki wei hangta u kyrtong u hap ban ban pynurlong ïa ka kular, ha kaba na ka liang ka jong u, u pyrshah jur.
U Bah Warjri uba dei u wei na ki Nongïalam niam jong ka Balang Presbyterian u la ong ba u la jied ban rung sha ka kam politik namar u lap ba ka long kumjuh ka kam.
“Ha kajuh ka lyngka ngi hap ban don kam ïa ki paidbah bad ki briew ki ieid bad sha niah ïa phi," u la ong.
U la ong ba kum u pastor u la ïakynduh Shibun ki briew kiba wan sha u ha ryngkat bad ki jingeh kiba ki ïa kynduh.
U la ong ba kum u nongïalam niam u sngewthuh ïa ka jingeh kaba ki paidbah ki ïa kynduh bad u ïoh ka jingtip kaba bun bha“Haba nga dang dei u Pastor nga Jan bha bad ki paidbah bad nga sngewthuh ïa ka jingeh kaba ki ïa kynduh bad nga pyrkhat ba ngan weng ïa kine ki jingeh, tang da kaba rung sha ka politik," u la ong.
U Kpa ka Riti Synshar India (Father of the Indian Constitution), U Dr.Ambedkar, 75 snem mynshuwa, ula batai lypa, “Lada ka state ka ri ka don ka bor, kadei ban pyntreikam mardor ïa ka Uniform Civil Code (UCC) ha baroh kawei ka ri".
Khnang ba ka ri kan khlaiñ kan ïatylli kawei; U la thrang eh ba ka UCC kadei ban bujli noh ïa kine ki aiñ jong ki niam bapher bapher ha kaba ïadei bad ka Marriage – ka kam shongkurim, Divorce – ka jingïapyllait tnga, Maintenance – ban ri ban pynheh pynsan ïa ki khun, Inheritance – ka jingïohpateng bad jinghiar pateng, Adoption – ban ting khun, bad Succession of Property – ban longtrai ïa ki jingdon jingem jong ki kmie ki kpa.
Kumno kane ka Uniformity ka treikam? Ka nuksa: lada mano mano ki leit shong leit sah noh kum ha ki ri Australia, Canada, Israel, bad kiwei kiwei ki ri, ki hap ban bud ïa ki aiñ jong kito ki ri lada ki kwah ban shong ban sah hangto.
Bad kito ki aiñ niam jong ki, kin nym treikam ei ei shuh ha kito ki ri.
Kane ka Uniformity hi ka thmu ba dei tang kawei ka aiñ jong ka ri ka ban teh lakam ha ki kam shongkha, bad ba dei ban hap register beit hakhmat ka aiñ, khlem bakla ïa ka jingïapoikha, bad tang da kawei hi ka aiñ sorkar ba lah ban ïa pyllait tnga.
Phi lah ban ïa poi kha la ha kino kino ki jing lehniam jong uto ne kato ka briew.
Hynrei baroh ki jingïa poikha hap ban da tip bad register hakhmat ka aiñ.
Bad lada don kino kino ki jingïakulmar halor kine ki phang, ki don ki Matrimonial Courts ha man la ki Civil Sub Division la ne ki district, ki ban ai ïa ka jingbishar kaba hok.
Kumjuh ruh, ïa ki certificate sngikha bad sngi ïap bad ïa ka jingïohpateng ki khun ki longdien (ba la ai jingthoh da ki kmie ki kpa ha ki por ba ki dang im), dei ban da record bad ioh jingithuh na ki bor ka sorkar.
Ha India hi haduh mynta, dei tang ka jylla Goa, ka Model State, kaba la pyntreikam ïa kane ka Uniform Civil Code.
Ha Goa hi, kiba bun ki nongshong shnong kidei ki Catholics bad ki Hindu bad khyndiat eh ki Muslim.
Kine hi baroh lai ki ïa pyndonkam da kawei kajuh ka aiñ UCC ha kaba ïadei bad ka kam shongkha bad ki kam ïing kam sem jong ki.
Kane ka aiñ ha Goa la pyntrei kam naduh u snem 1867 ha ka por ba dang synshar khlaiñbor ka ri Portugal, kiba dei ki Portuguese Catholics na Europe.
Wat hadien ba kane ka state kala pynïasoh noh bad ka India ha u snem 1961 ruh, kane ka aiñ ka dang treikam haduh mynta.
Lada ïathir ïa peit bniah bha, ngin lap ba Ki Aiñ Niam kiba don ha India, jong ki Hindu, ki Budhist, ki Parsi, ki Jain, ki Sikh, ki Jiw, ki Muslim bad ki Kristan, ki ïapher bak ly bak kawei na kawei, ha kaba ïadei bad ki kam Shongkurim, ïa pyllait tnga, ka jingioh pateng bad hiarpateng, ban ting khun, ban ri ban sumar ïa ki khun.
Ka aiñ ka khang pyrshah ruh ban don tnga palat na uwei/kawei.
Kiba kwah ri bun tnga kim lah shuh lada treikam kane ka aiñ UCC.Ka jingkylli kaba mih mynta, kane ka aiñ kan leh kumno bad kan treikam kumno ïa kito kiba shimjait naka kmie? Kum ki Khasi Jaiñtia bad Garo ha Meghalaya, ki Naiars ha Kerala, ki Bunts ha Karnataka, bad kiwei kiwei.
U Lat ka jylla u Brigadier (Dr.) B D Mishra (Retd.) u la bishar ïa ka jingïaid ki kam pynroi jong baroh ki tnad sorkar jong ka West Garo Hills District ha Circuit House, Tura ha ka 3 tarik Kyllalyngkot 2023.
Ha kane ka jingbishar kam, u Lat u la kyntu ïa ki ophisar ban trei da ka jingkitkhlieh, ka jinglenlade bad ka jingpynbiang ïa ka jingkhein jingdiah na bynta ka jingbha jingmiat jong ki paidbah ka jylla ban kyntiew ïa ka ioh ka kot bad ka kamih kajih jongki.
U la kyntu ïa ki ophisar ban trei ban kyntiew ïa ka rep ka riang ban lah ban pyndap ïa ka jingdonkam ki jhur ki jhep kiba hap ban wanrah nabar.
Ha kane ka sngi, u Lat u la ïakynduh ki MDC ka Garo Hills Autonomous District Council (GHADC), Tura bad u la ai jingmut ba kin pyndonkam hok ïa ka pisa ba kaba la mang bad ban pyntreikam katkum ba la mang.
Ha kajuh ka por, u Deputy Commissioner ka West Garo Hills District u Swapnil Tembe u la maitphang ïa ki kam bad ki jingjop ka Distric.
U Chief Executive Member, GHADC, u Albinush R Marak, ki Executive Member ka GHADC, u Superintendent of Police ka West Garo Hills, u V S Rathore, u Additional Deputy Commissioners ka West Garo Hills District, ki khlieh ki tnad bapher bapher jong ka West Garo Hills District kila ïashim bynta ha kane ka jingïalang.
Shwa ïa kane, u Lat u la ïadon bynta ruh ha ka jingïalang ka North Eastern Hill University (NEHU), Tura Campus bad u la leit jngoh ïa ka Governors’ House, Tura ban peit ïa ka jingïaid jong ki kam.
Ka MLA barim ka East Shillong konstitwensi ka Kong Ampareen Lyngdoh ka la ong ba lyngba ka MLA skhim ka la lah ban ïarap ïa kiba bun bah ki longïing khamtam kiba duna ka ïoh ka kot.
Ka jingïarap ka kynthup naduh ka jingïarap ïa kiba leit pule, kiba seng kam seng jam lajong khamtam ki longkmie, bad kumjuh ka jingpynpoi um sha ki tyngkong ïing.
Ka la lah ban pynbha ïa ki lynti shnong, ïa ki nala, bad kiwei ki jingdonkam ha ka konstitwensi.
Ka Kong Ampareen kaba la iehnoh kam MLA dang shen, kan leit biang sha u paidbah ha kane ka elekshon ban ïakhun na ka NPP.Haba kren bad ki nongthoh khubor, ka la ong ba ka sngew hun ba ka la lah ban ai ka jingshakri kaba paka sha ki paidbah nongshong shnong jong kane ka konstiwesi.
“Nga sngew hun shisha ïa ka jingshakri jong nga bad nga kyrmen ba u Blei un nang kyrkhu biang ïa nga sa shissien lyngba ka jingkyrshan ba ki paidbah nongshong shnong kin jied biang ïa nga ban long kawei na kita ki nongïasaid lem ha ka sain pyrthei ha ka jylla," la kam ka Kong Ampareen.
Ka la ïathuh ba na ka MLA skhim ka la lah ban ïarap ïa ki nongshong shnong kum ka baibam ne Scholarship na bynta ki khun samla kiba wan na ka longing baduk.
“Lyngba ka MLA Skhim nga la lah ban peit ïa ki lynti synkien, ban pynpoi ïa ki surok, ki nala kiba biang, ka um bam um umdih ha kine ki snem nga la pynlut bha," ka la ong.
Ka la ong ba namar ba ha ka konstiwensi kam don ka Jal Jeevan Mission (JJM) skhim, ka la hap ban ïarap lyngba ka MLA skhim  ban pynpoi um haduh ki tyngkong ïing jong ki longïing kiba kyrduh um.
Kumjuh ha ka por COVID, ka MHIS kam lah ban bah lut bad ka ïarap ïa ki longing lyngba ka MLA skhim khnang ba kin lait na ka jingshim ram.
Ka jingshah ieh beiñ bad kheiñ troiñ ha la ki nongmihkhmat paidbah ba kila jied tang namar ba ki dei ki shnong kiba rit bad duna ki nongthep vote ka dei borabor kaba ju jia ha bun tylli ki konstitwensi ha ka Jylla.
Ki nongmihkhmat kim pynsngap ïa ki jingeh kiba ki paidbah nongshong shnong ki pynsngew watla ki dei kiba ha khmat eh khamtam ki lade dei ki shnong kiba rit ha kaba bun ki nongshong shnong ki dei ki nongrep kiba ïakhun ban kyntiew ïa ka ïoh ka kot jong ki wat hapdeng ka jingbym biang ka surok ne lynti syngkien.
Ha ka 29 tarik u Nohprah, 2022 ki lad pathai khubor kila poi sha ka shnong Mawkyrdang kaba hap ha Mawthadraishan konstitwensi ban sakhi lang ïa ka jingplie ïa kawei ka jingkieng ïaid kjat kaba rit lyngba kawei ka wah ïa kaba la noh synñiang da u wei u riewshimet kata u Bah Estansing Jana Nongbet.
Katei ka jingkieng kan dei mynta ka jingmyntoi ïa ki nongrep na lai tylli ki shnong kata ka Mawkyrdang, ka Riangmang bad Mawsmai ha kaba kin lah ban kit ban bah ïa ki mar rep khlem da donkam shuh ban ïaid lyngba na ka wah.
La plie ïa kane ka jingkieng wat hapdeng ka jingïaid lynti kaba jngai naduh shnong Mawkyrdang da ka Kong P Mawblei, kaba ju ïatrei ïaktah lang bad u Bah Estansing ha ka jingïadonlang u Bah DD L Nongbri, Sordar katei ka shnong uba dei ruh u President ka Water User Farmers Association Them Marong Tirot Sing, Mairang, u Bah B Lyngdoh, President ka Mawkyrdang Sports Club nalor ki nongrep na kitei ki lai tylli ki shnong.
U Bah DD L Nongbri u la ïathuh ba kum ka kynhun nongrep kila leit ban pan jingïarap na ki nongïalam ki nongmihkhmat hynrei kam shym la don kano kano ka jingpynsngap ïa katei ka jingdonkam ban ïarap ïa ki nongrep kata ba kin ïoh ïaid ïoh wan kylluid mynsiem wat hapdeng u slap ha ka por lyiur.
“Namar tang shu slap ki nongrep na Riangmang bad Mawsmai kin hap ap haduh ban da hiar ka um katei ka wah ba kin ïoh leit ïoh wan sha ki jaka rep", u la ong.
U la ai khublei ïa u Bah Estansing, uba khlem lah ban ïa poi lang ha katei ka jingïalang plie jingkieng, na ka bynta ka jingïarap jong u watla um dei u nongmihkhmat hynrei tang u riewpaidbah.
Kham hadien ha ka por janmiet ha katei ka sngi, u Bah Estansing u la wan poi sha katei ka shnong ban ïa kynduh bad ki nongkitkam ka Sports bad aiti ruh ïa ka tiar pynsawa jingkren ha ka jingïalang ba lyngkot.
Kumba san spah tam ki paidbah nongshong shnong jong ka shnong Mawkarah Pyllun kiba la leit ban pynïasoh ïalade sha ka seng United Democratic Party (UDP) Mairang Circle ban ai ka jingkyrshan ïa u kyrtong ka seng na Mairang Konstitwensi u Bah Metbah Lyngdoh ha ka elekshon 2023.
Ïa kane la pyllong ha ka jingïalang ha ka 30 tarik u bnai Nohprah 2022 hapoh ka ïing dorbar hall jong ka shnong Mawkarah.
Ha katei ka jingïalang la wan ban pdiang sngewbha bad la pynskhem ruh ïa kitei ki Dkhot bad ki nongkitkam kiba thymmai jong ka Mawkarah Zone da u President rangbah ka seng u Bah Metbah Lyngdoh  ha ryngkat ka jingsakhi lang jong u President ka Zone bad ki nongkitkam jong ka seng.
Haba kren ha katei ka jingïalang u Bah Metbah ula ai khublei ïa ki nongkitkam jong ka seng ha kaba ki la trei bha ban pyntyllun ïa ki kam kiba da ihun shisha bad watla ka por ka long kaba khim hynrei  u dap da ka jingsngewkmen ban ïadon ryngkat lang bad ki dkhot lem bad ki nongkitkam kiba thymmai.
“Nga sngew lyngngoh ban ïohi ba ki don kiwei ki kyrtong kiba hap ban tyrwa da ka pisa ban ïoh ïa ka vote na ka bynta ka elekshon bad lada ngi ïai neh kane ka rukom ka jylla bad ka Konstitwensi baroh kawei shano kan poi"buh jingkylli u Bah Metbah bad Ula bynrap ruh " ba ka Mairang Konstitwensi ka long kaba kyrpang bad nga nud ban ong ba haduh mynta nga lah dep ban pyntrei shispah na ka shispah ïa baroh ki Skhim MLA bad ngan nang ïai bteng biang ban trei borbah ha kine ki snem ki ban wan bad ngan ym ailad ïa ki rukom lehkai politiks hapoh Mairang kiba pynbiej ïa ki paidbah kiba luilui.
"U Bah Metbah ula kyntu ïa ki Dkhot bad ki nongkitkam kiba thymmai ba kin trei shitom lang bad u bad ba kin ym don pat da kumwei ka jingpyrkhat, watla kin don ki ban sa wan ban pynbiej hynrei kum ki dkhot bad ki nongkitkam kiba la shah pynskhem  kim dei ban shah pynbiej lane shah ïalam bakla ha kiwei pat  hynrei ki dei ban ïeng beit ha la ka nongrim, ula ong ruh ba ym dei ba u kop hynrei  ïa kaba mynta hi ka long kaba phylla ha kane ka Konstitwensi ba kat sha ba leit ha ki thaiñ Laitdom, Mawkarah, Mawphaniew, Mawnai  bad kiwei ki jaka ka lyer ka beh jur ha ka lama jong ka UDP bad kum ki Dkhot,nongkitkam bad ki nongïalam kim dei ban kheiñ sting ïa kaba ka lyer ka beh hynrei ki dei ban shim ïa ka kabu ban trei ar shah khnang ba ka seng kan lah ban pynthikna ba kan jop  tam bun ki vote ban ïa kiwei ki kyrtong ha kane ka elekshon ka ban wan, shuh shuh “ula bynrap ruh da kaba ong to kyrshan bad treishitom na ka bynta jong nga sa tang san taiew tam haduh ba ngin ïoh thep Vote,  nga ngan trei shitom baroh san snem na ka bynta ki paidbah jong ka Konstitwensi".
Ka la mih ha ka kaiphod jong u Controller Auditor General (CAG) ba ka sorkar jylla Meghalaya ka la hap ban pynphai biang ïa ka pisa sha ka sorkar pdeng namar ba kam lah ban pyndonkam ha kane ka jylla.
Katkum ka jingkheiñ ba la paw ha ka kaiphod, ka pisa kaba hap ban pynphai ka la kot da ka 3000 klur eiei.
Ka 3000 klur kam dei shuh ka pisa kaba kai bad khamtam ïa ka jylla kaba rit kum ka Meghalaya la tap lep lut da ka pisa lada siang ha madan phutbol.
Ka la mih ka jingkylli, kumno ka sorkar jylla kam lah ban pyndonkam ïa ka pisa ba la ïoh na ka sorkar pdeng haba ka shim ram pat da ki spah klur.
Kane ka jingpynphai biang ïa ka pisa ka sorkar jylla sha ka sorkar pdeng kam dei shuh kaba jia shisien mynno hynrei ka ju jia man ka por bad man ka sorkar ka hap ban pynphai biang ïa ka pisa ba ka la pan lada kam lah ban pyndonkam ïa ka kumba ka la dei ban long.
Ha ki riew paidbah ka jingpynphai biang ïa ka pisa sha ka sorkar pdeng hadien ba la pan ban pyndonkam ïa ka, ka dei ka kam kaba lehraiñ briew namar ba haba la pan ban pyndonkam, hynrei khlem nang pat ban pyntreikam bad ka long tang ka jingpan kwah pisa khlem sngewthuh khlem tip kumno ban pyndon-kam.
Ym pat da sngewthuh bha balei ym lah ban pyndonkam ïa ka pisa ba la ïoh na ka sorkar pdeng haba la dep ban pan na bynta ka jingdonkam ruh, haba ki jingdonkam jong ki paidbah ha ka jylla  ki la shu long lut lyngkrang bad ki don kiba bym ktah eiei hynrei kiba donkam haduh katta katta.
Lada shim bad peit ïa ki jingdonkam jongka jylla, lada ai sa 10,000 klur ruh kam pat ban pynkylla ne pynbiang lut ïa ki jingdonkam ka jylla.
Kane ka jinghap ban pynphai ia ka pisa, ka dei ban ai ka jubab ne ka jingpynshai kaba shai sha ki paidbah khnang ban ïashai ban ïasngewthuh.
Ka sorkar kam dei ban shu ai daw ban pynksan ïa ka bym dei ruh namar ba haba ka pan pisa na ka bynta u paidbah, ka dei ka hok jong ki paidbah ban tip ïa ki ruh namar ba kumno kan ktah kumno kan wanrah jingmyntoi ïa uba bun balang.
Ka jinghap ban pynphai biang ïa ka pisa, ka paw ba ki heh sorkar ki shu mutdur na shuki hynrei sha madan kam ïadei dur eiei ruh em.
Kumno ka sorkar ka nud ban pan pisa khlem da tip ban pyntreikam ne ban pyndonkam.
Ha ka jingshisha, shwa ba kan pan pisa ka dei ban ïasyllok shwa ïa ki paidbah, ban kylli shwa na ki paidbah kiei ki jingdonkam, hangno donkam, shaei bad kumno ban pyntreikam na ka bynta u paidbah bad sa pan pisa ïa kine ki jingdonkam jong ki paidbah ym ban shu leit da kaba shna ïa ka project report ka DPR kaba tip top ha kot sada hynrei khlem ïadei eiei ha madan.
Sdang na tynrai sha kliar ym ban sdang na kliar sha tbian.
Ka jingtyllun jong ki shalyntem ka por ym lap ba ïohsngew ba ka jingwan jong u snem thymmai ka la jan bun na ki briew man la ki por ki ju ap khmih ïa u ba kin ïoh pyndonburom da ka jingïakmen lang baroh ba khnang ba un long u snem uba bha na ka bynta ka kam ka jam, ka kamai kajih ka bam ka dih ka kup ka sem bad kumta ter ter.
Nga lah ruh ban ong ba na baroh ki jinglehkmen dei tang ha ka jingwan u snem thymmai ba ka long ka jinglehkmen kaba heh tam kaba ha shityllup ka pyrthei ngi ju pyndonburom don kiba ap khmih lynti ba kin ïa kynduh ïa ki paralok kiba na jan bad na jngai bad kiwei kiwei de ki jingap khmih lynti kiba bha.
Don ruh kiba ap khmih lynti ïa u snem thymmai ha ki jingmut jingpyrkhat kiba thala kum ha kaba kin ïoh ïaleh shongshit da shibun ki jingkwah ba sniew kum ka ïa dih buaid ka ïaleh sngewbha bad la ki lok bad kiwei kiwei de.
Lada don ka jingïathuh na kine ki kam thala kaba mih ka long ka pynkulmar shnong kane ym ba tang ki khynnah samla ki leh hynrei wat haduh ki rangbah ruh nga shem ba ki don bun kiba leh.
Haba jia kum kine kiei kiei kiba hap mih ban tem dei ki longkmie.
Haba dang ap khmih ïa u snem thymmai bun na ki longkmie kim ju ioh ban lehkmen laitluid ba la ka ïing hynrei ki hap long ‘Security’ pynban ha ki lad shnong jong ki shnong jong ki ban lait na ki nongthaw jingkulmar.
Ïa ki shynrang hi la ju tip kum ki ‘Khadar bor’ hynrei ha kum kine ki por pat da peit ïa kiba bun ki shynrang i kum ki ‘Robot’ ba shah ‘Control’ ha ki jingsngewbha ki bym don tang khyndiat ruh ka ‘Bor halor lade’.
Lada u shynrang hi u pyndonkam hok ïa la ki bor nga ngeit skhem kaei kaei kaba sniew lane kaba sngewsih kan ym jia ha la shnong ne wat ha ka jingim jong u ne ka jong kiwei ruh.
Bun na ngi ki briew haba wan u snem thymmai ngi ju ap khmih lynti tang ïa ka spah ka phew ba ngin bit ngin biang, ngi ap khmih lynti ruh ïa ka jingkoit jingkhiah hynrei bun ngim ju khmih lynti ba ngin im noh ka jingim ba thymmai na ki jinglong barim jongngi kum ka nuksa lada dei u nongdih ha ka jaka ba un khmih lynti ba un pynduna lane iehnoh, phewse da poi kato ka sngi i kumba un nym lah khie shuh pynban namar ba la shukor u thiat.
Ha ka jingshisha haba ngi pdiang ïa u snem thymmai ngi ruh ngi dei ban pynthymmai noh ïa la ki jingmut jingpyrkhat kumjuh ruh ïa ka rukom im jongngi.
Lada ngi la im ka jingim kaba lyngkar ha ka mynnor hynrei shuwa ban jam sha u snem thymmai ngi dei ban long ki briew kiba pyrkhat thymmai khamtam ba ngin im noh ka jingim kaba thymmai ba khnang ngin long ka nuksa ïa kiwei khamtam ïa kiba hapoh jongngi ba kin long ki jingshai ïa kiwei pat ha ka lawei.
Kum ban shu pynkynmaw ba ïa ka jylla jongngi la tip kum ka jylla ba bun hi ki dei ki Khristan hynrei balei pat ki bun tang ki kam bymman suda? Hato kam dei seh ba ngin kyndit bynriew noh na kiei kiei ki jinglong bad jingmlien basniew?Bunsien haba nga dei iaid lynti lyngba ïa ka Ïewduh bad haba nga shong kali khamtam ha ki bus saw nga sngewsih bad teng teng nga i lehrain ban peit namar bun na ki rangbah kumjuh ruh ki samla tang ka sngi kam pat noh hynrei la ïa ïaid pawang bad lada ki ïa kiew ha bus lada kim ïoh jaka shong shuh ban ieng ruh kim lah shuh la ïa kohnguh samthiah.
Don lei shisien namar bym lah kyrda shuh imat nga i kum ban liat sa ka patlun jrong.
Nga ju pyrkhat tip ki khun jong ki, ki biang ne em ka bam ka dih haba dang shai ruh la ïa buaid.
Teng teng ruh nga sngewlehraiñ ban sngap ïa ki ktien ba ki kren khamtam lei lei lada ïohi ki nongwei kin kynnoh kumno tip ïa ka jaidbynriew jongngi?Tang kine ar tylli ba nga tip balei ki jia kine kiei kiei ka daw ka long ba kat bym pat poi ha ka saja ym ju kynmaw Blei bad sa kawei ka long ba kim don ka bor halor lade katba dang khlaiñ ka met ka phad bun ki ïa kwah ban pynsngewbha ïa la ka doh, i kumba kim donkam ïa u Nongthaw kumba kim donkam hi ruh ban don ka bor halor lade phewse ynda la kham noh ka met ïa ud ïa iam ha u Blei ba un map ïa ki palat ki ryngkang jong ki.
Ngan da iohi ïa kum kito ki briew nga shait pyrkhat imat ba ki la kdang ka ïa sngewbha ne ba kim sngewkhlaiñ bor shuh ne balei tip? Tangba ainguh pat ïa u Blei ba ki dang tip ban kylla haba ki dang don hangne ha sla pyrthei.
Namarkata nga kyrpad ïa baroh kiba ïoh pule ïa kane ka jingthoh ba kin da buh la ki kular ha la ka jingim jingim ba shimet ba ha une u snem ban wan ngin sdang noh ban pynthymmai ïa la ka jong ka jong ka jingim ba khnang haba ngi lah ban leh kumne kan pynlait ïa ngi na kiba bun ki jingbabe shuwa ban dier ka por.
Te shuwa ban pynkut nga don eiei ban ong ïa baroh ki nongpule khamtam ïa ki samla, “TO KYNMAW RUH ÏA LA U NONGTHAW HA KI SNGI KA JINGLONG SAMLA JONG ME, KATBA YM PAT WAN KITA KI SNGI BA SNIEW BAD BA LA JAN KITA KI SNEM HABA MEN ONG NGAM DON KA JINGSNGEWBHA HA KI" To PUSON ïa kane.
Ka Save Hynñiewtrep Mission (SHM) ba kynthup ïa ka East Jaiñtia National Council (EJNC), Hynñiewtrep Youth Council (HYC), Hynñiewtrep Achik National Movement (HANM), Coordination of Ribhoi Peoples’ (CORP) bad ka Jaiñtia Students’ Movement (JSM) ka la pynlong ïa ka jingïaid paidbah ban pyrshah ïa ka Standard Operation Protocol (SOP) halor ka jingtih dewïong kynthup ruh ïa 8 tylli ki mat jingdawa halor u pud u sam, ka jingkynthup ïa ka ktien Khasi, Jaiñtia bad Garo ha ka kyrnit ba 8 jong ka Ri, ka bhah kam bad kiwei kiwei.
U secretary ka SHM, u Bah Roikupar Synrem u la ong, “ Ngi dawa ïa ka jingithuhnoh ïa ka ktien Khasi, Jaiñtia bad Garo namar ngi tip ba kan myntoi shibun eh ïa ki pateng jong ngi".
Ha kane ka sngi da ki spah ngut ki la ïa shim bynta ha kane ka jingïaid paidbah ryngkat ka jingïadonlang u Bah Donbok Kharlyngdoh ba dei u nongïalam ka seng “Ka Sur Ka Bri u Hynñiewtrep" bad kiwei kiwei ki dkhot sengbhalang.
Wat haba ka Khasi Jaiñtia Christian Leaders Forum (KJCLF) ka ai ïa ki jingkhublei kutsnem 2022 bad sdang snem 2023, ka Forum ka don katto katne ki jingphalang ha ka jingïadei bad ka jingjied nongmihkhmat ha ka Jylla jong ngi ha kine ki khyndiat por ki ban wan.
Mynta ka la poi biang ka aïom ha kaba ka Jylla jong ngi ka la ïaid sha ka por Election – ban jied thymmai ïa ki nongmihkhmat jong ngi ki ban long ki dkhot jong ka Dorbar Thaw Aiñ ka Jylla ha kaba katto katne na ki kin thaw bad pynlong ïa ka Sorkar kaba thymmai ka ban bat ïa ka bor synshar ha kane ka Jylla ha ki san snem ki ban wan.
Nalor jong kane ka lyer election kaba la nang beh ha kylleng ki shnong ki thaw, ki la don ruh ki jingjia jingman ha kine ki khyndiat por kiba ktah ïa ka shongsuk shongsaiñ ha ka Jylla.
Kum kito ki jingjia ba sngewsih ha ka ‘Rally ha Shillong halor ka jingbymïohkam’ kiba la jia ha ka 28-tarik u Risaw 2022 kaba la pynshaïong ïa ngi kum ka jaitbynriew, bad tang hadien katto katne por pat sa ka jingjia ba sngew sangsot ha ka shnong Mukroh ha kaba ki jingim bakordor ki la shu duh noh kumto.
Toi, ngin ym ïaid shuh halor kine ki jingjia, namar ka Forum ryngkat bad kiwei de ngi la pynpaw ïa ki jingsngew jong ngi halor kine ki jingjia, bad kyntu de ïa ki samla ka ri kiba dei hok ban sngewbitar sngewkhia bha, ba kin ym leh ïa kino kino ki kam ki ban wanrah ïa ka jingpynthut ïa ka suk ka saiñ ba man ka sngi.
Ka Riti Synshar jong ka ri India ka don ki kyndon ba dei ban ai lad ïa u paidbah jong ka ri man la ka san snem, ban  jied thymmai ïa ki nongmihkhmat jong ngi sha ka Dorbar Thaw Aiñ jong ka ri hi baroh kawei (Parliament), bad ruh sha ki Dorbar Thaw Aiñ jong ki Jylla (State Assembly) ha kylleng ka ri.
Ngi tip ba mynta dang shen ki la  don kine ki election ha ki Jylla Gujarat, Himachal Pradesh, bad ruh ki election sha ki bor pynïaid Sor ha Delhi.
Sa tang khyndiat por, ha ban mih u snem thymmai, ka la dei ka pali jong ka Jylla Meghalaya, ha kaba u paidbah Garo, Khasi bad Jaiñtia kin jied ïa kita ki hynriew phew ngut ki dkhot jong ka Dorbar Thaw Aiñ, bad na kine, kin sa don kito ki ban lah ban thaw ïa ka sorkar thymmai.
Ka la juh long ka rukom ba ngi ïohi, ba kine ki political party ki pyrshang kat lah kat ïai ban lum pisa kham bun na ka bynta ka kam kanbas lane ïalap election – ban khring ïa ki paidbah nongthep vote ban kyrshan ïa u/ka kyrtong jong ki.
Ïa kane ruh, ki aiñ ki shah, tangba don da u pud haduh katno bad kumno ba ki seng bad ki kyrtong ruh ki lah ban pyndonkam ïa ka pisa.
Haba ka election ka la kut, baroh ki kyrtong bad ki seng saiñ hima ki hap ban ai jingkhein ïa ki jinglut jingsep kiba ki la pynlut ha ka election ryngkat bad ki jingpyntip kiba bniah ha kaba ïadei bad kane.
Hynrei kumba ka long ka man mynta, kaei kaba ngi juh ïohi na kawei ka election sha kawei pat ka long ba wat hapdeng ka jingdon jong kine ki kyndon ba pyrkhing, ym don kawei ruh ka party lane u/ka kyrtong ki bym wad ïa ki lad ki lynti kumno ban pynkheiñ ïa kine ki kyndon, ban pyrshang da ki lad baroh ban pynjop ïa ki kyrtong jong ki.
Bad kawei na kine ki lad kaba sniew eh, ka long ka jinglah jong ki ban pynlut kham bun shah ïa ka pisa na kaba ki ai jingkheiñ sha ki bor election, bad ki lah da kaba suk ban buhrieh ïa kine ki jinglut ba ki pynlut ha ki bynta ki ba long beaiñ.
Ngin pyrshang ban pyni hangne katto katne na kine ki buit ba ki pyndonkam.
Kawei kaba kiba bun na ki paidbah ki juh liat ka long ka jingai buhrieh da ka pisa ban thied ïa ka vote jong nga bad jong phi.
Baroh ngi sngewthuh ïa ka dor jong ka pisa.
Uba duk ne uba riewspah ruh un shem shitom ban kyrngah haba don ba ai pisa ei.
Kane ka rukom thied ïa ki paidbah ban kyrshan ïa uno uno u kyrtong ka la byrsieh haduh katta katta ha kane ka Jylla jong ngi.
Ha ka pisa, imat u nongai bad u nongpdiang ruh um don jingsang, ym don niam, ym don jingïatiplem shuh.
Ngi la ïohsngew ïa ki khubor ba pyndiaw shisha ba don ki kyrtong ki bym buhrieh shuh ïa kane, hynrei ki kop pynban ïa kine ki jingleh bymhok jong ki.
Nalor ka pisa, mynta ngi ïohi ba ki kyrtong ki pyndonkam sa da kawei ka buit: kata, ban ai da ki jingaisngewbha, kum ki jaiñ, ki tiar ki tar, ki blanket bad kiwei de.
Kum ki Khristan, ngi dei ban tip ba kane ka jingai bad jingpdiang ïa ka pisa ban thied bad ban die ïa ka vote jong ngi ka long ym tang kaba be-aiñ, hynrei ka long kaba ki jinghikai bad jingngeit Khristan ki mana pyrshah.
Ka dei namar kata ba kum kiba ngeit ngi donkam ban da puson bha bad ym dei ban shu tep eit miaw ia ka jingïatiplem jong ngi na ka bynta ban ïoh jingmyntoi kaba tang shipor.
Nalor kane, ngi dei ruh ban tip ba ka vote jong ngi ka long kaba don dor kham bun shah ban ïa kine ki jingtyrwa sbun jong ki kyrtong ne party.
Namar dei lyngba jong ka vote jong nga jong phi ba ngin lah ban pynwandur ïa ka lashai lashisngi jong ka jingsynshar ha ka Jylla.
Ngim artatien ba baroh hi ngi angnud ban ïoh ïa ki briew kiba khuid ka jinglong jingim bad ba donburom ban ïoh ban bat ïa ka synshar khadar ha ka Jylla.
Haba ngi lah ban jied ïa kum kita ki nongmihkhmat, katno ka wanrah burom ïa ka Jylla hi baroh kawei ryngkat bad ki jingkyrkhu.
Nalorkata, ka aiñ ka ai jingïada ïa ka vote jong ngi da ka jingdon ka aiñ kaba la tip kum ka ‘secret ballot’ lane ka jingthep vote kaba jar jar.
Ka mut aiu kane ka aiñ? Ka mut ba ïano bad kumno ngi ai ïa ka vote jong ngi  ha kato ka sngi thep vote, ym don ba lah ban tip la ngi thep sha u kyrtong A ne B, ne ïano ïano ruh, lait tang ha lade hi.
Kaba mut ruh ba lada ma ngi hi ngim phla ne ïathuh ïano ïano, ym don ba lah ban tip ïano ngi kyrshan da ka vote jong ngi.
Ki briew kiba stad bad ba sngewthuh ki bat pyrkhing bha ïa kane ka hok jingthep vote ba rieh, lane ka secret ballot.
Kawei pat ka rukom pah bad phon jong ki kyrtong bad ki party ka long da ki jingkular ha shuwa ka election ba lada ki jop kin leh ïa kane ne katai ka kam, lane ki kular ba kin ai ïa kiei kiei baroh.
Kum ka nuksa, don ki party kiba kular ba kin map noh ïa ki ram ba shim na bank, ne kin map ïa ka bai elektrik, ne kin siew bai skul ïa ki khun bad kumta ter ter.
Ban da ïa jer kyrteng lut ym kut trai shuh.
Kum ki paidbah nongthep vote kiba sian, ngi dei ban pyrkhat ba, ha kaba khatduh, ym dei kato ka party ne u kyrtong ki ban ai na pla jong  ki, hynrei, dei ka pisa kaba nga bad phi ngi ïa siew lyngba ki khajna halor ka ïoh ka kot, ki khajna halor ki mar ki mata – kaba mut ba dei hi ma ngi ki paidbah kiba siew ïa kine ki jingkular ba kine ki kyrtong bad ki party ki ai.
Nang heh ki jingkular, nang khia ka ram sorkar kaba manga bad maphi ngi hap ban buria, la mynta hi ne kham slem.
Ka long hi ha ka juh ka rukom ïa ki kyrtong ruh: ym juh don u kyrtong nongïaleh election u ban siew na pla la jong ïa kaei kaei ruh ba ki ai sha u paidbah.
Khamtam ki kyrtong, naei kin buria ïa ki jingai jong ki sha u paidbah, sha ka constituency lymda ki dei kiba bamsap.
Bamsap naei? Na ka khung u paidbah keiñ.
Kum ka nuksa, haba ai contract ïa ki kam ne jingtrei ha constituency, ki lah buh lupa ka jingdawa ïa ka bhah ba ki mang.
Kaba mut ba, ha ka jaka ba u contractor un ai estimate 100 tyngka ïa ka kam ba u trei, un buh dor lupa lehse 150 tyngka, namar hap ai ïa ka bhah jong ki nongïalam, bad lehse ki ophisar ruh.
Kumta, ha ka jaka ba ka pisa u paidbah kan lut 100/- la hap kiew ka jinglut 150/- bad kane ka dei ka pisa ba ma nga bad maphi ngi bei lyngba ki khajna.
Hynrei lada ngi nang ban jied ïa ki briew kiba hok ba shida, kan ym don kum kane ka jingbamsap.
Ine i dei tang i nuksa i barit eh halor ka jyrsieh bamsap kaba la kjit kum u thlen shisha ïa ka ri bad ka jaitbynriew.
Katba nang heh ka contract, katta nang heh ka bhah bamsap jong kiba don ha ka bor.
La hap ban kren pyrshah hangne halor kane, namar, ban shu ïakren buhrieh ym long shuh, bad ha ki por ki ban wan, lehse kan nang jyrsieh shuh shuh.
Mynta ym ïakren shuh ïa ki contract kiba da ki lakh ne phew lakh, hynrei da ki phew ki spah klur bad ki hajar klur ruh.
Sa kawei ka jingpah jingphon ba ngi juh mad ka long ba ki kyrtong kin pan ïa ka vote jong ngi halor ka  jingïalong niam – na ka juh ka niam, lane na ka juh ka balang.
Kane ruh ka long kawei kaba ngi kum ki nongjied ba la sngewthuh ngi dei ban husiar bha, bad ban ym ngop ha kum kine ki jingpah.
Don ki kyrtong bad party ruh kiba nud haduh ban phai khmat sha ki nongïalam niam ba kin ai jingbthah ïa ki kynhun jong ki ban ïanoh sha u ‘lajong’.
Kane ka la paw bha ha kane ka Jylla jong ngi ha kine ki election kiba la dep.
Sngewbha da husiar ban ym ïakhleh khaw lang ïa ka niam ne balang bad ka jingkyrshan jong ngi.
Ngim mut ban ong ba ym dei ban kyrshan ïa ki para niam ne para balang, lada ha ka jingbishar jingïatiplem jong ngi ngi shem ba uta u kyrtong u long uba bit ba ngin ïa kyrshan.
Kaba ngi mut ban ong ka long ba, to ngin da ïit da bishar bha ïano ngin ai ia ka vote jong ngi.
Kumba ngi ong, baroh hi ngi kwah ïa ka jingkhuid jingsuba ha ka synshar khadar.
Bad kum kata ka “Christian majority State" ngi don ka jingkitkhlieh ïa ki nongshong shnong, ïa ka ri bad ïa U Blei jong ngi ban pynwan ïa ka synshar tip briew tip blei, namar ka pyrthei, khamtam ha kine ki por mynta, ka peit hi dngong ban ïoh lad tang kumno ban kdew kti bad pynthoh bria ïa ngi ki riewngeit Khristan.
Lehse kine kim thew tang ïa ki Khristan hynrei ïa baroh u paid nongshong shnong ha kane ka ri tip briew tip blei baieit jong ngi.
Ki dang don shibun kiei kiei kiba ngi kwah ban pynpaw sha ki paidbah jong ngi, kiba, lada ngi don ïa ka jingïatiplem bad lada ngi pyrkhat ruh ïa ka ‘source’ ne ka tynrai ba kita ki pisa ki wan, ngin shem ba kim wan satia na ka lynti ba hok bad ba khuid.
Te hynrei lehse kine kin kham don jingmyntoi ban ïakren pat hadien ka election, ynda ngi la ïoh ïa kita ki nongmihkhmat bad nongsynshar.
Ïa mynta hi, lehse ngi dei ban ïaphai khmat shuwa tang halor ki mat ba dei bynta bad ka jingjied jong ngi ïa ki nongmihkhmat sha ka Dorbar Thawaiñ, bad ki nongbat ïa ka synshar khadar.
Ngi kwah eh dikdik ban ïoh ïa ki briew kiba biang ha ka jingstad, ha ka maiñ bad khamtam eh ha ka longbriew manbriew jong ki.
Ngi kwah eh ban lait na ka jingjyrsieh kaba ngi ïohi ha kine ki sngi ki por.
Ngi kwah eh ban lait noh na ka jinglehraiñ kaba ngi ïa mad ha khmat ka pyrthei namar ka jinglong lyngkar, bymtieng blei shuh jong ki nongsynshar.
Katba nang mih bun ki kynhun synshar, katta nang jur ka jyrsieh, ka bamsap.
Bun bun sien ki juh shi ki juh ki dur khmat ki wan, kylla tang ka kyrteng kynhun.
Ki paidbah baieit, hato ngi hun halor kane ka jinglong jingman? Ka bor ban pynkylla ka don ha ki kti jong ngi, ha ka “secret ballot" lane ka vote ba jarjar jong ngi.
Don ka jingong, ‘Be the change you want to see’, lane long dalade kita ki nongpynkylla lada ngi kwah ïa ka jingkylla.
To ngin plie ïa ki khmat jong ngi mynta ka kynti, ban kiar horkit hordang na kine ki jingpynshoi pisa bad kiwei kiwei ki rukom pah rukom phon sianti jong kito kiba wad ïa ka jingkyrshan jong ngi; hynrei ban durïap ban puson bha, ba napdeng ki kyrtong kiba ïeng ha ka constituency jong nga jong phi, mano na ki kiba don ïa ki sap long nongïalam ba shisha, bahok bad babeit ha ka jingim bad jingtrei jong ki.
Ha kajuh ka por ruh ngi kyntu ïa ki party saiñ hima bad ki kyrtong, ba bun naphi phi ïa dei ki nongmane ïa ujuh une U Blei uba im, uba dawa na phi ruh ïa ka jinglong tip briew tip blei.
Phi ruh phi don ïa ka jingkitkhlieh halor kaba kumno ka synshar khadar phi kwah ban ïohi ha kane ka Jylla baieit jong ngi.
Ngi juh ïohi ba, haba don ha ka kynhun liang synshar, phi khapbrip beit ïa ki khmat halor ki jingleh bymhok bad jingbamsap.
Phi ïa pyrshang kat ba lah ka bor ban buhrieh, bad haba ym lah buhrieh shuh, phi ïa said ban pynksan lane ban ong ba kam long kaba shisha.
Kane ka jinglong bad kum kine ki kam, i kumba ki la long doh long snam ha ka kolshor-politik jong ngi.
Nangta, ynda la don pat sha ka liang pyrshah, kynnoh kylla ba ki liang synshar ki leh ïa kine ki juh ki kam ba maphi ruh phi la ïaleh haba phi ïa bat ïa ka bor synshar.
Ka khaïi dewïong ka dei ka wei ka nuksa kaba ha khmat eh jong ngi.
Lano phin ïakyndit thiah bad ban khmih noh da kumno ngin pyndon burom ïa u Blei jong ngi da ki kam ki jong ngi? Dei tang ynda ngi la ïoh shisha ïa ki kynhun saiñ hima bad ki nongmihkhmat ki ban trei hok khlem da khmih lynti kumno ban lum spah-bymhok, ba ngin sa ïoh mad ïa ki jingkyrkhu ba theh shlei na U Blei uba ngi mane ha kane ka ri bad jaitbynriew baieit jong ngi.
Shah ïa nga ban sdang da kumne, “ha ka imlang sahlang kaba leh donbor bad ba jyllei da ka jingbamsap, ka jingsngap jar  ka dei ha lade ka jingleh donbor : ha ka imlang sahlang ka ba kynrei ka jingleh bym hok, ka jingsngap jar hi ka dei ka jingleh bym hok: Kumta lada phi dei u ba shu sngap jar, bym don bynta ei ei ha ka politiks, phi dei hi u politishian, namar lada phi shu sngap jar bad sngap mynthi, phi ïashah ïa u nongban beiñ bad u riew shim kabu.
Ban long ne ban ym long u pilitishian kam dei ka mat ïatai.
Ka Jingkylli bakongsan hangne ka long: “maphi phi don sha kano ka liang? “Ka Ilekshon ka dei ka jingshim bynta da ka jingkmen bad ka jingrakhe ïa ka jingjied ïa ki nongmihkhmat (MLA) jong ki paidbah da ki paidbah, ban thaw ïa ka sorkar kaba synshar ïa ki paidbah (Festival of Democracy).
Don kiba khot ïa ka, ka Tamasa Ilekshon.
Bun ki paidbah ki kmen ba la wan biang ka ilekshon na ka bynta ar tylli ki daw, kawei ka dei ba ki ïoh peisa ei khlem pan bad kawei pat ka dei ka kabu ban jied noh da u ba larkam.
Ka jingthep-vote ban jied ïa ki 60 ngut ki dkhot (MLA) jong ka Iingdorbar thaw Aiñ kaba 12 jong ka Meghalaya ka la jan wan biang.
Kane kan long malu mala ha ka taïew bakut jong u bnai Rymphang, 2023.
Ïa ka sorkar thymmai dei ban thaw hashuwa ka 6 tarik u bnai Lber, 2023.
Dei na kane ka daw ba ka jingpynkhreh na ka bynta kane ka kam bah, kaba dei ka kam im kam ïap jong ki paidbah ka Jylla na ka bynta ki 5 snem ban wan.
Kane ka long kaba kongsan bha na ka bynta ka Nongpynïaid ïa ka ilekshon (Election Commission) lyngba u Bah Fredrick Roy Kharkongor, Chief Electoral Officer, ryngkat ka jingïatreilang jong ki Returning Officer jong baroh ki District.
Ka jingpynkhreh na ka bynta kane ka kham khia ïa ki Party bapher bapher ban ïoh ïa ki Kandidet kiba kynsai bad batbit tam ban jop ha ka jingïakhun.
Kaba pynkhuslai jingmut tam bad ka lyngkor kaba khia ka long na ka bynta ki Kandidet kiba mih madan ban tyrwa ïalade hakhmat ki paidbah ban ïoh long MLA.Hynrei kaba kham kongsan tam ka long ïa ki Nongjied Nongthep-vote ba kin da pynlut por ban da khan bha, da peit-thuh bad bishar bniah ïa kum kino ki briew, kynthei lane shynrang, ki ban long kiba bitdor ban ïoh long kiba la shah jied sha ka Iingdorbar thaw Aiñ jong ka Jylla, ym ban shu leit pynsyrwa kai ïa ka por bakordor bad ka iktiar bakhraw ba la pynkhamti da ki 21,11,000 ngut ki Nongthep-vote ka Jylla.
Baroh ki Nongthep-vote kiba don ha ki Electoral Roll ki dei kiba la biang rta, tipbriew bha, kiba la nang pyrkhat hi, kiba laitluid, kiba la shemphang bha ïa ka jingkordor jong ka longrynïeng lajong, ïa  ka jingkordor jong ka shi bod (vote) jong ki ban ïoh ïa sorkar ka ban synshar 5 snem lynter ha ka jylla.
Lada la thied ïa ka vote jong ngi ngin ïoh ïa ka sorkar bajaboh bamsap baroh San snem, kumta wat khmih lynti ei ei shuh na ki MLA ba phi la jied.
Lada kyrtiang dien ia ka mynnor ngi la ioh ia ki MLA kiba la paw ha ka jingtbit bad kiba kynsai.
Ka mynta ka don ha kti jong ngi bad ka shong ha ngi ban leh kumno rai kumno  ban ioh ia ki MLA kiba bitdor katkum ka por bad ka juk, ym ki riewkai ki bymlarkam bad kiba pynlong business kamai ia ka kam MLA kaba kyntang ban shakri ia ki paidbah bad ban thaw Aiñ na ka bynta ka jingbit jingbiang jong ka Jylla.
Ka lashai lashisngi kan long kumno lada ngim kheinkor ia kane ka ilekshon kaba mynta.
Kaba shu iajied lymmuh lymmain ha ka hui hui hui hai hai ba shongshit ka peisa tyngka bad ka bam ka dih ba shu ioh ei ka don jingmut aiu? Hato kine ki Kandidet ne ki Agent jong ki ioh nangno ban pynsngewbha katne? Kam dei na ka pla lajong, ka dei na ka peisa ba la klop ne tuh na ka hok jong ki paidbah jong ka Jylla hi.
Peit bad bishar bha, kaei kaba la jia ia ka Jylla? Hato kiba duk ki la nang duk bad kiba riewspah ki la nang bthei ka kpoh! Uei uba salia, niewkor sngewlem bad iarap lem ia ki baduk, ki rit ki ria, ki thap ki dab (marginalised)? Shano kita ki MLA, ki Minister, ki MP, MDC ia kiba ki paidbah ki la jied? Hato ki dei tang jong ki leader ba ki la thung, kiba iadei kam bad ki (ne) kiba iajuh iajem bad ki lane bad kiba ieid bathoin jong ki?Ha ka jingsngewthuh jong nga hi ki MLA kiba dei ki Nongthaw Aiñ-ki Nongsynshar ki dei ban paw bha ia  kine ki sap ki phong ha ki: ka jingtipbriew tipblei, tiphok tipsot (jingtieng burom ia U Blei), bym don dak siew bad jingshah pynbud nam: ka jingshemphang bapura bad ka kyrdan pule kaba biang: ki dak ki shin bapaw ha ki kam shakri bad iarap salonsar khlem lehshiliang ne nohshiliang khmat: ki bym buaid kiad, buaid niam, buaid party, buaid bor, buaid spah: u/ka briew ba lah ban shaniah bad bym kylla jutang bad khamtam u balait na ka jaboh jabain (high moral integrity).
Kaba sngewkthang eh ka long ba ki Kandidet ki shalai myrsiang, ki pynbiej, ki pyndonkam da ki buit poh, ki kroh ki kjor da ki jingai babun jait bad thong da ka peisa ia ki nongvote, ia ki seng Samla, ki Seng Longkmie, ki Seng Rangbah, ki Pastor, ki Phadar, ki Sister, ki Bishop, ki Tymmen Basan, nongtrei Balang, ia ki Balang ne niam bad lada ki pynbam peisa kumne ia ki nongjied, ialade ki ruh kin shah thied ne shah thong peisa ha ki Party heh spah ne ki Agent jong ki ban iathaw sorkar bad hadien kata kin iaklop ia ka peisa tyngka ka ban leit sha ki kam pynroi jong ki nongshongshnong.
Haba jia kumne kam dei ba ka politiks kaba jaklia ne ka Jylla kaba pyut hynrei dei ki briew kiba don ha ka party politiks bad kiba synshar ia ka Jylla ki jaklia jaboh.
Ka la jia aiu ia kane ka sorkar hapoh Ka jingialam jong ka NPP? Kane ka sorkar ba mynta ka la paw nam tam na baroh ki sorkar ba la dep ha ka jingkyrniom ha ka bamsap bampong.
Ka la leh aiu ha baroh kine ki 5 snem? Ka lapmiet ban pynlong ia kita ki jait-pa-ki jait festival aiu re tang ban ioh thep pla! Shano kita ki kam tei Jylla? Ki Samla khlem kam ki jyllei hynrei ki kam ha ki ophis bapher ki lait da ki hajar hynrei kane ka sorkar kam thepkam ia bun ki Samla wad kam bad balei ka nohshiliang khmat palat ha ki kam kontrak ne leh business ha ki department haduh ba ha ki kam kontrak ki don ki Minister kiba trei hi? Kane ka sorkar ka pynbiej da ki Skhim ai khunsniang ne ki Skhim khyllah Kyrteng ki barit baria ban pynthame bad khwai  paidbah ba la jan eh ka ilekshon !Ka synshar khadar ka la jyllei da ka synrum jong ka jingijli kein namar ym ai jaka ia U Blei Nongbuh Nongthaw la ha Assembli lane ha Secretariat jong ka Jylla.
Kaba ym lah ban pyrkhat bad pyndum buit ngain ka long ba la jan 100 na ka 100 na ki MLA bad Nongsynshar ki dei ki Khristan ne ki ba kam Khristan ialade, hynrei ki kam pyniaid kam synshar pat ki long ki kam jong u soitan.
Kumta la khot la wer ia ki paidbah Nongthep-vote bad ia kito baroh ki Kandidet, khamtam kiba dang eh dang khlain ki Samla rangbah,  ban pyndem ialade hakhmat U Trai, pan hukum na U ban don ryngkat lang ha kane ilekshon baroh shilynter bad ha ka kam synshar khadar.
“Ki briew jong nga ki la jied ia ki Syiem (MLA) hynrei ki khlem da kylli ia Nga.
Ki la thung ia ki nongialam (MLA) hynrei khlem ka jingmynjur jong Nga.
Da ka rupa bad ka ksiar (ka peisa bad jingai sngewbha) ki la thaw ia ki bleithaw-tang ban jot ialade" (Hosia 8:4).
Buh ia U hapdeng duh bad baroh kin iaid beit iaid ryntih ban lait na ka jingbymman baroh khoit.
Kiba angnud ia kane ka kam shakri paidbah bakyntang “.
ki dei ban shimti ia kane ka kam (MLA) khlem ka jingkhmih  lynti ban myntoi shimet ne kum ka kam ban  ioh shim kabu" (they should seek to practice this art without regard for their own interest or for their material advantages" (Gaudium et Spes 75) kaba dei ka kam shakri ia U Blei ruh.
Hadien ba la jop ki dei ban duwai kumne, “To mynta ko Trai ko Blei jong nga Me la pynlong Syiem (MLA) ia u shakri jong Me… to ai namarkata ia u shakri jong Me ka jingmut kaba shemphang ban (shakri) synshar ia u paid jong Me, khnang ba ngan dup nang ban pyniapher hapdeng kaba bha bad ka basniew, namar uei kein u ba lah ban (shakri)  synshar kat une u paid jong Me u bakhraw?".
(1 Syiem: 3:7-9).
Lai ngut ki briew kiba don ha kawei ka ïing hapoh ka shnong 10mer ha Ri Bhoi, ki la shu lait thaw na ka jingjia ba sngewsih ne mynsaw, kata ka la jia ba hadien ba uwei u Mawheh, u la hap kynsan hapoh ka ïing bad kaba la pynkyndit eh ïa ki briew kiba don hapoh katei ka ïing.
Ki tyllong khubor, ki ïathuh ba katei ka ïing ka dei ka jong u Durga Pourel bad la ong ba ha katei ka por ba hap kynsan utei u Mawheh, ki don 3 ngut ki briew kiba don hapoh katei ka ïing, hynrei ki la shu lait thaw na ka jingmynsaw, wat haba utei u Mawheh u la hap hapoh katei ka ïing.
La ong ruh ba utei u Mawheh uba la hap ha katei ka ïing, u dei u maw uba la hap na kawei ka jaka tih khyndew kaba don hajan jong katei ka ïing, haba ïadei bad katei ka jingjia hap maw ha katei ka ïing, ki pulit ka Khanapara Police Station kin dang pynlong ïa ka jingtohkit.
Ha ka janmiet jong ka 29 tarik Nohprah ha ka por 5:30 baje ei ei, ki nongïaid nongïeng ha sor Nongpoh, ki la kyndit eh na ka jingjia bthei ki bom pataka ha kawei ka jaka kaba shait die ïa ki tiar pynbthei kum ki bom pataka bad ki bom bula.
Haba ïadei bad katei ka jingjia, u briew uba die ïa kitei ki tiar pynbthei, u la ong ba u la u wan die ïa kitei ki tiar pynbthei ban lehkmen ha kino kino ki jinglehkmen da ka Kali Maruti Van bad ha kane ka janmiet pat da ka jingbakla ban pyrshang ban thang ïa u bom ka la pur lang ruh sha kiwei kiwei ki bom kaba mih ka jingbthei kaba jur.
Ha katei ka jingjia, ym shem la don mano mano ba mynsaw bad hadien ba la bthei bad la mih ka ding la wan ïarap da ki paidbah ban synreit da ka um bad kiba la lah ban pynlip noh ïa katei ka ding.
Ka Syntu Ksiar kaba pawnam bha, kaba long ka bynta jong ka wah Myntdu ha kaba u Kiang Nangbah u la ngam shapoh bad u la mih ryngkat ki tnad dieng sla kiba im, ban pynshisha ba u long u nongïalam ba U Blei u la jied bad ïaleh pyrshah ïa ka jingsynshar ki phareng ha Jaiñtia Hills.
U Kiang Nangbah, uba la tip kum u Khlawait ki Pnar bad u nongïalam ka Ri Khad-ar- dolloi jong ka hima Jaiñtia, u la shah jied kum u nongïalam ha ka jingïalang ba la pynlong ha Madan madiah kmai Blai ban ïaleh pyrshah ïa ka jingsynshar ki phareng.
La kem bad la sdien phasi ïa u da ki phareng ha ka 30 tarik Nohprah 1862.
Kumta ka sorkar jong ka Ri India ka la pynbna ïa u kum uwei na ki nongïaleh laitluid bad la ju kynmaw ïa ka 30 tarik Nohprah kum ka sngi u Kiang Nangbah.
La tei ïa u mot sah jingkynmaw ïa u Kiang Nangbah ha Madan madiah Kmai Blai, ka jaka ha kaba la pynlong nyngkong ïa ka jingïalang ban ïaleh ïa ki phareng.
Ka Pradesh Election Committee (PEC) jong ka Congress ha ka 29 tarik Nohprah ka la  mynjur ïa ki kyrteng jong ki 40 ngut ki kyrtong ki ban aireng na ka Congress ha u snem 2023bad kumba 20 % na ki kyrtong ki dei ki longkmie.
Kine ki kyrteng kiba la ai jingmynjur da ka PEC yn sa phah sha Delhi ban ïoh ïa ka jingmynjur ka ba khadduh na ki nongïalam ka All India Congress Committee (AITC).
Haba kren ha kane ka sngi, u Bah Vincent H Pala u President ka MPCC u la ong ba ka Congress ka don jingthmu ban pynïakhun ïa ki kyrtong na baroh 60 tylli ki konstitwensi bad mynta ka sngi ka la pynpaw shwa ïa ki kyrteng jong ki 40 ngut ki kyrtong ki ba ka la mynjur ïa ki kyrteng ban phah sha Delhi.
“Ki 40 tylli ki konstitwensi, ki kynthup ïa ki 26 ngut na Rilum Khasi bad Jaiñtia bad 14 ngut na Rilum Garo bad na kine ki 40 tylli ki kyrteng bad 8 ngut kin dei ki longkmie", u la ong.
Ki 26 ngut ki kyrteng kiba ka PEC ka la ai ka jingmynjur na rilum Khasi Jaiñtia ki kynthup u Bah Emlang Laloo na  Nartiang , na Mokaiaw u Bah Nehemayah Tyngkan , na Sutnga Saipung u Bah Vincent H Pala, na Mawhati u Bah Charles Marngar , na Nongpoh ka Kong Rina Khymdeit , na Jirang u Bah Adrian Lambert Chyne Mylliem , na Umsning u Dr Celestine Lyngdoh, na Pynthorumkhrah u Bah Pynshngainlang Syiem, na Mawlai u Bah Marbud Dkhar, na East Shillong u Bah Manuel Badwar, na North Shillong u Bah John Antonius Lyngdoh, na South Shillong ka Kong Venetia Pearl Mawlong, na Mylliem u Bah Ronnie V Lyngdoh, na Nongthymmai ka Dr Banidashisha Kharkongor, na Nongkrem u Bah Sardonik Nongkhlaw, na Sohiong u Bah S.Osborne Kharjna , na Mawphlang u Bah Dannyson Kurbah, na Mawsynram u Bah Gopal Stone Hynniewta.
Na Pynursla u Bah Nehru Suting, na Sohra  ka Kong Lakyntiew Sohklet , na Mawkynrew ka Kong Pynhunlang Nongrum, na Mairang u Bah Batskhem Ryntathiang, na Nongstoiñ u Bah Gabriel Wahlang, na Rambrai Jyrngam u Bah Goldenstar Nonglang , na Ranikor ka Kong Victorealness Syiemlieh, na Mawkyrwat u Bah Carnes Sohshang.
Ka PEC ka la mynjur ruh ia ki kyrteng jong ki 14 ngut ki kyrteng na Rilum Garo ki ba kynthup na Mendipathar u Timjim K Momin, na Bajengdoba u Brigady Napak Marak, na Songsak u Champion R Sangma , na Williamnagar ka Deborah N Marak , na Raksamgre u Frederick Sangma , na Tikrikilla u Dr Kapin Ch Boro, na Dadenggre u Agustine D Marak , na North Tura u Billykid N Sangma ,  na Rangsakona u Edmund S Sangma , na Ampati  ka Uttira G Sangma , na Mahendraganj u Sayeeddullah Nongrum, na Dallu u Roger Benny N Sangma, na Ronggara Siju u Rophul S Marak bad na Chokpot u Karak R Sangma.
Ka Meghalaya State Skill Development Society lem bad ka ophis jong ka tnad Labour ha ryngkat ka jingïatreilang bad ka District Skill Committee (DSC) ha ka 21 tarik u Naiwieng kala ïoh ban pynlong ïa ka Skill Development Programme hapoh Trysem Hall Dc ophis Nongstoiñ.
Na ka liang jong ka kong Memorial Khongngain Skill Development Officer jong ka Meghalaya State Skill Development Society (MSSDS) kala ïathuh ba ka MSSDS kadei kaba peit bad pyntreikam ïa ki skhim ka sorkar pdeng kaba kyrteng ka SANKALP bad kumjuh ïa ki skhim ka sorkar Jylla da kaba pynlong ïa ki prokram ban ai jinghikai ban pyntbit ïa ki samla ha ki jait jinghikai bapher bapher.
Katba na ka liang jong u Bah V.Byrsat u nongseng jong ka Centre of Learning Knowledge and Servives (COLKS) u la ong ba haduh mynta ha ka bynta jong ka Food Processing kila don haduh 27 ngut ki samla kiba la shah hikai bad pyntbit bad lyngba kane ka prokram la ïoh ruh ban sam ïa ki syrnot sh kitei ki samla.
Ha kane ka jingïalang la ïadon ryngkat lang ruh u Bah H.K Thabah ADC ka WKHD, ki ophisar na ki tnad treikam bapher bapher, ki Principal, ki samla bad kiwei kiwei.
U MLA ka Bharatiya Janata Party (BJP) u ba long ruh u myntri ka Sorkar MDA u Bah Sanbor Shullai, u la ther tyngeh ïa ki nongïalam ka All India Trinamool Congress (AITC) bad ki nongïalam ka Congress party halor ka jingwanrah ïa ka mat ban pynïapher niam ha ka jylla.
U Bah Sanbor  u la kyntu ïa ki nongïalam ka All India Trinamool Congress (AITC) bad ki nongïalam ka Congress ba kin pan tiket noh na ka BJP lada kim sngew thikna ba kin lah ban jop ïa ka elekshon MLA-2023 na ki party lade.
“Ki nongïalam ka Congress bad ki nongïalam ka AITC, mynta  kila kulmar jingmut namar ba kim thikna ban jop kumta ki wanrah ïa kane ka mat khnang ba kin lah ban ïoh Vote na ki Khristan ha ki konstitwensi bapher bapher", u la kynnoh.
U Bah Sanbor ula ther tyngeh ïa kine ki party ba ki la wanrah ïa kine ki mat ïa pher niam namar ba ki tip ba kin ym lah ban jop satia na ka ticket ka Congress bad na ka tiket AITC ha ki konstitwensi jong ki.
U la bynrap, “kine ki  ar tylli ki party kila kulmar jingmut namar kim don lynti pat da kumwei lait na ka jingpynsngew pher niam, ïa kaba ngi tip baroh ba ka dei ka kam ka bym dei, ki dei ban ïakhun ïa ka elekshon halor ka mat jong ka roi ka par ban ïa kaba wanrah ïa ka jingsngew ïapher niam".
U Bah Sanbor ula ong ba haduh mynta ym pat don satia na ki seng niam ne ki Khristan ka Jylla Meghalaya lane ki nongïalam niam lane ki dkhot ki ba la pynpaw ba ki la shah byrngem ha ka BJP.U la ong ba 80%  na ki nongkitkam jong ka BJP ki dei ki Khristan,  Ka Nagaland kaba don 98% ki vote khristan kala jied haduh 12 ngut ki MLA ka BJP, ka Manipur mynta u snem kala jied ia 7 ngut ki MLA Khristan jong ka BJP, ha South Goa ruh ka BJP kala jop haduh 9 ngut ha u 2022, ha Mizoram kaba bun eh ki Khristan, u M Laikaw jong ka BJP ula bam smai kum u CEM ka Mara Autonomous District Council, ha Gujarat ka BJP kala pynïeng ïa u kyrtong Khristan ba nyngkong eh u Mohan Konkani na Vyara bad ula jop haduh saw shah ïa u MLA ka Congress u Punaji Gamit".
U Bah Shullai u la ai jingmut ruh ïa ki nongïalam ka Congress bad AITC ba ki dei ban da wad jingtip bniah bha shwa ban kynnoh  bad lada kim lah ban pynurlong ïa ki jingkular por elekshon, kim dei satia ban pyrshang ban rah kum kine ki mat tang ban  pynbiej ïa ki nongthep vote ha ka kyrteng jong ka niam.
U la ong ruh “Kila dei ban wan pynïasoh noh sha ka BJP na ka bynta ka roi ka par.
Wat u Arvind Kejriwal ula kam shwa ka elekshon Gujarat, ba ka IB kala antad ba ka AAP kan khur ïa ka jingjop.
Lehse kane ka juh ka IB kala ïathuh ïa ka AITC ba ki Nongialam Khristan kila shah peit pyrman".
U la bynrap, “Ki briew kiba ïakhun elekshon bad kiba kren shaphang ka niam, kim dei satia ban shah jied ha kane ka Riti Synshar paidbah ban burom ïa baroh ki jait niam bad ka long kaba donkam ban kynmaw ba baroh ki skhim ka Sorkar Pdeng kam shym la pynïapher hapdeng ki jaidbynriew ne ka niam hynrei la mang ryntih ïa baroh" ula ong.
Ka jingïalehkai kynjatbol ka World Cup ka dei ka tamasa kaba heh tam ha ka pyrthei napdeng kiwei pat ki jingïalehkai bapher bapher.
Ka World Cup 2022 ka long mynta ha ri Qatar, kaba don sha bynta sepngi duh ka dewbah Asia.
Ka Qatar ka dei ka ri kaba riew spah bha na ka jingdon ka umphniang petroleum bad ka natural gas ha kaba ka la ai kam da ki lak ngut ki briew nabar ri ha ki karkhana umphniang.
Namar ba ka don ka spah umphniang, ki nongshong shnong ki long kiba riew spah bad ka don ruh ka rukom pynïaid kaba ryntih bha.
Ka FIFA World Cup 2022 ka la sdang ha kane ka sngi u Blei hapdeng ki jingshah kynnoh bamsap ba ka Qatar kan ïoh ïa kane ka kabu ban pdiang ïa ka lympung bah ba heh tam ha ka pyrthei.
Ki don ki jingkynnoh ba ka Qatar ka la pynbam pisa ban ïoh pdiang ïa ka World Cup bad kumjuh ki don ki jingkynnoh ba ka dei ka ri kaba pynkheiñ ïa ki hok briew man briew jong ki nongtrei kiba wan nabar ri.
Hynrei halor kane, kam pat don kano kano ka jingpynshai na ka Qatar ne ka FIFA.Ka la don ruh ka jingkynthah hadien ba ka Qatar kam shah ban rah beer hapoh madan ïalehkai ïa ki nong-peitkai.
Kumba la ju ïohi bad la ïa tip paidbah, ka jingïalehkai kynjat-bol World Cup ka dei kawei kaba la khring lut ïa ki paidbah satlak ka pyrthei naduh u luk u lak, u paidbhur paidkar ruh ki ïapmat bad ïapbiej ia ka jingialehkai haduh uba riew spah tam ruh kumjuh.
Ka jingïalehkai kynjat-bol ka khring ia ki briew namar ba ka dei kaba lah ban bad ithuh lut nadong shadong bad kam don jingkyllaiñ kumba long lem kiwei ki jait jingïalehkai.
Ha ka kynjat-bol, ka kol ka dei kaba kongsan tam na baroh.
Ha kane ka jylla Meghalaya kumba ju long, kane ka jingïalehkai ka khring bun tam ïa ki paidbah baroh ban ïa kiwei pat ki jait jingïalehkai.
Kiwei kiwei ki jingïalehkai ha kane ka jylla kim pat long kiba paw wat ka Kriket kaba pawnam bha ha India hynrei ha kane ka jylla kam pat ïoh ïa ka jingithuh kaba jur na ki paidbah.
Haba kano kano ka kynhun ka ïaleh-kai, ki paidbah kin ïashah ia la kajong kajong ka kynhun bad kumjuh ka jia ïa ka shnong ha kaba u trai shnong un kyrshan ïala kajong ka shnong.
Hynrei ha kane ka World Cup, la jied tang 32 tylli kiba lah ban ïaknieh ïa ka nam lahduh ban rah ïa ka khusnam sha la ïing, pynban ki paidbah ki shongshit ban kyr-shan ïa ka ri kaba ki ieid bad ityn-nad namar ba ha ka kynjatbol ym tip pud, ym don ktien, hynrei ka kynjatbol ka dei ka ktien kaba kren ïa baroh.
U nong-India u ieid ïa ka Argentina, ïa ka Brazil, ïa Italy, ïa ka Spain ne ïa kano kano kaba u sngew tynnad ïa ka jingïalehkai.
Ka World Cup ka la khring ïa u paidbah khlem kano kano ka jingkah pud, bad dei hangne ba ka ju don ka jingong ba ka jingïa-lehkai ka wanrah ïa ka jingïatylli, ka jingieid khlem ka jingisih jaitbynriew.
U President ka seng ki nongshad ka All Meghalaya Dancers Association u Bah Kitbok Thabah marwei dngong ula shong kyllaiñ myngor ha khmat ka khyrdop jong ka Secretariat namar ka jingleh bym suitñiew jong ka sorkar ïa ki khynnah samla donsap kiba hapoh ka AMDA.U Bah Kitbok Thabah haba kren sha ki lad pathai khubor halor kane ka jingwan jong u ban shong marwei ha khmat ka Secretariat ula ong, “Kum u nongïalam ba hikai shad ïa ki khynnah ngam ju mutdur ba hap ban wan shong bad rah placard ha Secretariat, hynrei tang ha ki por ba shynshar u Dr Mukul bad mynta ba shynshar u Conrad Sangma.
"Ula ong ba ka AMDA kala buh ïa ki mat jingdawa ha khmat ka sorkar naduh u snem 2019, ban thaw noh da ka bhah kyrpang ïa ki samla nongshad bad ki samla nongrwai ne kata ka (Finance Assistant) bad ban wanrah ïa ka jaka ai jingpyntbit ïa ki samla donsap ne ka (Institute).
Hynrei haduh namar ka jingbym seisoh kumta ha ka kut lad, u Bah Kitbok u la mih madan ban dawa ïa ka sorkar MDA kaba mynta ba ka dei ban leh eiei noh.
“Ka long kaba sngew myllung ïa la ka jong ka kynhun AMDA watla kala jam haduh 22 tylli ki snem ym pat don kano kano ka jingïarap na ka sorkar ne la kadei na ki nongmih khmat, namar la katta ki snem ka seng AMDA kala ïaid lynti bun ki khynnah kiba la wanrah ïa ka nam ha ka jylla haba ki wan ïa khun ïa ki sap bapher bapher ha ki International bad National Level", la ong u Bah Kitbok.
U la ong ruh ym baroh ki samla kidei kiba mih na ki longïing ba don ba em, hynrei bun ki samla khynthei bad shynrang naduh ki hep kiba rit ki wan na ka long ïing long sem kaba duna ka jingïoh.
U la bynrap ba shibun ki samla kiba thrang ban leit ïa shimbynta ha ki ryngsan la kadei ka rwai ka shad ki kmie ki kpa kim lah ban kyrshah namar ka jingduk, hynrei kim shem la kynrandien ki ïeng ha la ki jong ki kjat ban leit bylla la kadei kano kano ka kam tang ban ïoh kyrshan ïa la ki khun bad ban pynjanai ïa ka sap ka phong kaba ki don.
“Bunsien lada ki khynnah ki thmu ban leit ïa khun sha kiwei ki jylla kim banse ban phai khmat sha ka jingïarap jong ki nongmih khmat, hynrei sngew artatatien ban shim ïa kata ka pisa ruh namar ki pynkham kti tang 2000 tyngka, hato kane ka 2000 tyngka kan lah ban kyrshan? Tang ka bai shong rel ruh ym dap", u la ong.
Haba phai sha ki kam tamasa ki Festival bapher bapher ba ka sorkar ka pynsyrwa ei da ki lak da ki klur ban khot ki nongrwai nongshad kiba nabar, u la buh jing kylli balei ka sorkar kala matlah ïa la ki jong ki khun lajong kiba hapoh jong ka jylla Meghalaya.
U la ong ba kane ka pynpaw ïa ka jingïehbeiñ jong ka sorkar ïa ki samla don sap kiba wanrah nam ïa ka jylla bad ka Ri hi baroh kawei.
U Bah Kitbok ula ong ba kane ka jingshong kyllaiñ myngor jong u ha khmat ka khyrdop Secretetiat kam pat kut tat haduh ba ka sorkar kan khot ban ïa kren un sa shim pat ïa ka rai haduh ban da urlong ka jingdawa jong ka AMDA.I riewtymmen, Nalak Sing Iangblah I la long uwei na ki khat hynriew ngut iba la don bynta ha kaba seng ïa ka Seng Khasi ha ka snem 1899.
Ka synniang ba i la noh sha ka seng, ki long kiba kordor shisha.
I la long u nongthoh ha ki katto katne ki jingrwai kiba la pynmih ha ka kot jingrwai seng Khasi.
Kine ki jingrwai ki don baroh haduh 7 (hynñiew) tylli.
Kum ban ïa tip lang ïa u synniang jingrwai jong i la pashat kumne:-“To sngew to sngap ka sneng tymmen’ (Jingrwai No.1) – Ka pasoh jong kane ka jingrwai ka kren shaphang ka jingkyntu jingsneng ha ka longbriew kum u Khasi ban don ka jingsngewrit ha la ka mynsiem bad ban da pynkordor ïa la ka long rynieng kaba u Nongbuh Nongthaw u la sei bad pynhiar hukum ha la ka jingim briew ban biang ha la ka longbriew pyrthei.
Ka kdew ruh ïa ka jingpynkynmaw kyndit jingsneng ha la ki longïing longsem ïa ka sneng ka kraw na u kpa ka ïing bad ki puramit syllok sylliang na ka kmie jong ka ïing.
Ka jingrwai ka hikai ruh ban kiar na ki mangkarong thala: kaba mut ban kiar na kino kino ki jingpynpaw rah rong na la ka tynrai khasi ban ym shah ngop shah phon ha la ka longbriew kiba long kamkai pynstingdor ia la ka longbriew.
Da kaba leh bad long kumta kan wanrah ïa ka burom ha la ka jingim kum ka jingïaroh na ki briew ha khmat ka pyrthei.
Ka jingrwai ba ka Seng Khasi kan nang roi (No.3) ka pasoh jong kane ka long ka jingduwai ïa pan na u LongBlei ne ka kyrpad kyrpon ban pynkyrsieh bad kyntiew jingsngew khasi katba nang iaid ki sngi ki por da kaba bat skhem la ka tynrai longbriew kum u khasi ban sah ban neh la ka hok longbriew khasi kaba u Long Blei u la sam la buh bynta ha ka longjait bynriew khasi kumba la buh la seng bad pynkhamti da ki longshuwa manshuwa naduh myndang long ka pyrthei u khasi.
