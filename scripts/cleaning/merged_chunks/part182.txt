Lada ngi don ne ngim don hapoh ka EC ruh ngin peit ba ka District Council bad khamtam eh ïa ka jingkordor bad ka jingkongsan jong ka Khyrnit Bahynriew.
".
Shillong, Jylliew 19: Kan dei kawei na ki jingleit on tep ba pynmyllung tam ha ka thaiñ West Khasi Hills bad wat ha ka jylla hi ri baroh kawei.
Kane kadei ka jingleit on tep ïa i Caffinia Nongsiej, 15 snem bad i Maianylla Nongsiej 10 snem, ki arngut ki shipara kiba la ïap ha ka jingshah ban ka ïing ha ka khyndew ha Nongstoiñ myn ha ka 17 tarik mynta u bnai.
Kaba pynmyllung ïa kiba bun kadei namar ba kine ki arngut kidei kiba la duh noh ïa la jingim napdeng ki arngut kiwei pat ki shipara ryngkat bad u kpa ha ka sngi ba jia ka jingtwa khyndew.
Kawei pat kaba long ka daw jong ka jingmyllung kadei ba i Caffinia idei ki nongrwai jong ka Kids’ Tarari Choir, ka kynhun nongrwai ki heprit na Nongstoiñ kaba ym dei ba kadei kaba pawnam, hynrei kadei kaba la ïoh ïa ka jingieit jong ki paidbah namar ki sur, ka rukom rwai jong i Caffinia bad kiwei pat ki dkhot kane ka kynhun.
Ha ka sngi leit on tep mynta ka sngi, da ki spah ngut ki paidbah na kylleng kylleng, kynthup ia ki khynnah skul bad ki nonghikai ka St.Peter, Pyndengrei, ki nonghikai bad ki dkhot ka Kids Tarari Choir bad dei ha ka por ba ki rwai ma ki ba ka la mih ka jingïam paitdohnud na ki nongrwai bad kaba la pynlung mynsiem ruh ïa loba wan on tep kiba kiba bun kim leh khlem da kun shuh bad ki la ïa ïam lang.
La pynïaid ia ka jingïaseng leit on tep da u Rev.JT Khardewsaw bad la ïadon lang ruh kiwei pat ki Pastor, nangta ki Tymmen Basan, ki Rangbah Balang, ki Sister ka St.Peter bad kiwei kiwei.
La ïoh ban pule ïa ka histori ka jingim jong ki, ha kaba la pynsngew ba ki long ki khynnah kiba tip sngi bad kiba kohnguh sneng ïa ki kmie ki kpa.
La pynsngew ruh ba i Caffinia i thmu ban pynmih hi ïa ka jingrwai Ribaibal ba i kwah ban rwai ryngkat kiba haïing hasem.
La ïoh jingkren ruh na i Khynnah Class X bad Khynnah Class IV jong ka St.Peter, nangta na i Leader jong ka Kid Tarari Choir bad kumjuh ruh ka jingrwai kyrpang na kiba haïing.
Shillong Jylliew, 19: “Kita kiba nga shaniah, kita ki dung ïa nga nadien," ong u Bah Titostarwell Chyne da ka durkhmat ba sngewsih bad da ka jingjaw ummat katba u dang jubab halor ka No Confidence Motion ba la wanrah da u MDC jong ka Rambrai-Jyrngam Constituency u Bah Bajop Pyngrope ha ka sngi sdang jong ka Dorbar Lyiur ka Khasi Hills Autonomous District Council (KHADC) ha ka Lah Sngi U Blei.
“Lada para Nongmihkhmat dang ïa shet kylla sa ïa u paidbah lei katno tam, katno sien phin shet kylla ïa ki, hangne tang hapoh 30 ngut dang ïa shet kylla sa ïa u paidbah lei katno sien phin shet kylla" ong u Bah Chyne hapoh ka Ingdorbar hadienba la shah pynkhyllem kum u Chief Executive Member (CEM) jong ka Khasi Hills Autonomous District Council (KHADC).
U la kren siat ruh ïa la ki jong ki paralok kiba don ha syndah jong u da kaba kynnoh ba ki dei ki nongshet kylla ïa u bad u ñiew ba kane ka jingleh jong ki ka long kumba ki doh nakhmat ki dung pat nadien.
“Ki paralok kiba nga ieid tam, kiba nga la theh lut mynta ki dung ïa nga nadien.
Nga duwai ba u Blei un pynkylla ïa ka dohnud jong ki paralok ki bym don shuh ïa ka jingïatip lem, ka jingïatiplem jong ki ka la ïap mynta ka sngi hangne, nga u briew ngam lah ban leh eiei hynrei nga la pyndep la ka kamram," la bynrap u Bah Chyne.
U la kyntu ruh ïa u ban sa shimti thymmai kum u Chief Executive Member (CEM) ba un shim ïa kane ka jingshah shet kum ka jinghikai bad ba un long uba husiar namarba kita kiba doh ki lah ban dei ki ban dung nadien.
“Wat shaniah ïano ïano ruh, kin sa dung ïa phi nadien" la maham u Bah Chyne ïa u CEM bathymmai u ban sa shimti.
U da ong ruh ba uta u CEM ba thymmai ruh u dei u paralok ba ïa jan jong u (khlem da pynmih kyrteng).
Halor ka jingkylla jong ka saiñpyrthei, u Bah Titos u la pynpaw ïa ka jingsngewlyngngoh ba u MDC na Mylliem Constituency u Bah Ronnie V.Lyngdoh uba dei u Nongïalam jong ka Liang Pyrshah ha Iingdorbar Thawaiñ jong ka Jylla uba pyrshah ïa ka NPP hynrei ha District Council u ai ïa ka jingïatreilang bad ka NPP.Ha kum kane ka por, u Bah Ronnie V.Lyngdoh u la ieng joit naba shong bad dawa ba ïa kane ka jingkren jong u Bah Chyne dei ban weng na ka rekod jong ka Ingdorbar bad shuh shuh u la kynnoh ba ka jingkren jong u Bah Chyne ka dei ka jingkynthah shimet ïa u.
U Bah Chyne u la pynphai nia da kaba ong, “ka dei ka jingshisha kaba ym lah ban buhrieh.
"Shwa ban pynkut ïa ka jingkren, u la bteng sa shisien da kaba ong, “nga khlem mut ban pynmong ïa phi (Bah Ronnie) hynrei nga shu kren ïa ka jingshisha khnang ba u paidbah un tip ka mut aiu kane ka politik hangne.
".
Shillong, Jylliew 20 : Ka Meghalaya State Olympic Association (MSOA), kan sa pynlong biang ïa ka jingpynïakob mareh da ka 4th Shillong 10k Run kum shi bynta ban rakhe ïa ka Olympci Day ha ka 24 tarik Jylliew 2023.
Ka tarik ba khatduh ban pynrung kyrteng na ka bynta katei ka jingïakob mareh kan long ha ka 22 tarik Jylliew 2023, yn ai ei ruh ïa ki sopti sha kiba ïashim bynta bad ïa ki cest number yn sam ha ka 21 tarik bad 23 tarik Jylliew ha ka ophis treikam jong ka MSOA ha ka por 1 baje nohphai sngi.
Shillong, Jylliew 19 : Ka National People’s Party (NPP) da ka jingïatrei lang bad ka Congress ki la pynkhyllem kyndit ïa ka Executive Committee (EC) ba ïalam da ka United Democratic Party (UDP) ha Khasi Hills Autonomous District Council (KHADC) hynne ka sngi Nyngkong.
Ia kane ka Executive Committee ba ïalam da u MDC ka UDP na Sohra Bah Titostarwell Chyne kum u Chief Executive Member (CEM) la pynkhyllem lyngba ka No Confidence Motion (NCM) ba la wanrah da u MDC ka NPP na Rambrai-Jyrngam Bah Bajop Pyngrope pyrshah ïa u ha ka sngi sdang jong ka Dorbar Lyiur ka Council mynta ka sngi.
Ka No-Confidence-Motion ka la ïoh ïa ka jingkyrshan jong ki 17 ngut ki Dkhot ka ïingdorbar ba don 30 ngut ki MDC, kaba la biang pura u nombor ban pynkhyllem ïa ka Executive Committee.
U Lamphang ka Iingdorbar Bah Lamphrang Blah ula wanrah ïa ka NC sha ka jingïavote bad pynbna syndon ba ka EC hapoh ka jingïalam u Bah Titosstarwell Chyne kala khyllem mynta ka sngi hadien ba 17 ngut ki Dkhot ki la kyrshan ïa ka NC pyrshah ïa u.
Kine ki 17 ngut ki MDC ba kyrshan ki kynthup ïa 11 ngut ki MDC ka NPP bad 6 ngut ki MDC ka CongressU Bah Lamphrang ula pynbna ruh ba ïa ka elekshon ban jied thymmai ïa u Chief Executive Member (CEM) yn sa pynlong lashai ka sngi ba-ar ka 20 tarik Jylliew ha ka por 11 baje mynstep.
Ula bthah ruh ïa ki dkhot ba kwah ïakhun ïa ka elekshon ba kin leit thep kyrteng noh mynta hi ka sngi sha u Secretary ka Tnad Legislative bad ïa ka jingbishar kyrteng yn sa pynlong mynta hi ka sngi.
U MDC ka Sohryngkham Bah Pynïaid Sing Syiem u la leit thep kyrteng kum u kyrtong ka NPP ban ïakhun ïa kane ka elekshon CEM ba thymmai jong ka Council.
Shuwa ia kane, u Bah Titos ula ñiew ïa kane ka No Confidence Motion kum ka kam shet kylla jong ka NPP.Shillong, Jylliew 20 : Ka kynhun ki thei ïalehkai kynjat bol jong ka Lumparing SC bad Mawlai SC ki la khur jingjop ha ka jingïalehkai Women Football League 2023 ba pynïaid da ka Shillong Sports Association (SSA).
Ha ka jingïalehkai ha ka sngi Ba ar, ka Lumparing SC ka la khur jingjop da kaba pynliem da 6-0 pyrshah ïa ka Kharang SC katba ka Mawlai SC ka la pynliem da 5-0 kol pyrshah ïa ka Ïasnohktilang SC.Haba phai sha ka jingïalehkai kaba nyngkong, ha madan MFA Third Ground, hapdeng ka Lumparing SC bad ka Kharang SC, ha kaba ka Lumparing SC ka la khr ïa ka jingjop, ha kaba ka I.Marbaniang ka la ïoh ban thep haduh saw kol.
Ïa kitei ki saw kol ka I.Marbaniang ka la ïoh ban thep ha ka minit ïalehkai ba 34, 37, 41 bad 57, katba ka C.Khongwet ka la thep ar kol ha ka minit ïalehkai ba 26 bad 50 minit, katba ka B.Synrem ka la thep shi kol ha ka minit ba 70 jong ka jingïalehkai.
Ha ka jingïalehkai kaba ar, ka Mawlai SC kaba la pynliem da 5-0 kol pyrshah ïa ka Ïasnohktilang SC, ha kaba ki san ngut ki thei ïalehkai ki ïoh ban thep mar shi kol, ba kynthup ka C.Nongtdu (10min), M.Nongrum (13), W.Marweiñ (23), ka M.Songthiang (29) bad ka F.Sympli (58min).
Ka jingïalehkai mynta ka sngi (21-06-2023), ha ka jingïalehkai kaba nyngkong kan long hapdeng ka Kick Start Academy pyrshah ïa ka Laei Smit SC ha ka por 2:30 baje bad ka Synroplang 77 pyrshah ïa ka Maw U Tieng SC ha ka jingïalehkai kaba ar ha ka por 4:15 baje janmiet.
Nongpoh, Jylliew 20: Uwei u heprit ba dang 9 snem ka rta mynta ka sngi u la duh noh syndon ïala ka jong ka jingim hadien ba u la ngam jyllop ha Wah Umtrew, kaba hap haka shnong Amtola Byrnihat.
Katkum ka khubor bala ioh lum la ong ba kane ka jingjia kala jia mynta ka step haka por 10 baje eiei, ha kaba utei u heprit bala tip kyrteng kum u Asabul Ali u dang ïalehkai bad ki para bad paralok harud jong katei ka Wah Umtrew hynrei, kyndit kynsan namar ka jingbtuid utei u hepritu la hap syndon shapoh Wah, bad watla ki don ki nongtong dohkha ha katei ka wah kim lah shuh ban ïarap namar ka jingheh bad jingkhlaiñ ka um.
Shuh shuh halor katei ka jingjia ka para jong utei u heprit kala mareh bran bran ban leit pyntip bad ïathuh shala iing ïa katei ka jingjia, bad mar mar kila pyntip sha ki pulit Assam kiba la phah ïaki Emergency and Rescue Team ban ïarap ïa utei u heprit hynrei namar ka jingslem, ki pulit kim lah shuh ban leh eiei haduh ba utei u heprit ula duh noh syndon ïala ka jingim bad ki pulit kila ioh ban sei ïaka met tad haduh ka por 1 baje noh phai sngi bad ban pyndep ïaki jingdonkam baroh hadien bala aiti noh ïaka met utei u heprit sha ki bahaiing.
Ka jingïoh kem ki pulit ka jylla ïa kiba bun ki nongkhaïi drok ha kine ki khyndiat sngi bad ka jingïoh kurup ïa uba bun bah ki drok ka long kaei kaei kaba pyndiaw, pynsngewsih bad pynsngewkhia mynsiem shibun ïa ki kmie ki kpa bad ïa ki paidbah ruh baroh.
Ym pat ju don ka jingïoh kurup droks kaba jur haduh katne katne ha ka jylla,wat lada ki Pulit ki ju ïoh kurup drok ha ki por kiba la leit ruh.
Kane ka jingbun ka jingïoh kem droks ka pyni ba kiba dih ruh ki la bun bha, namar lada ym don ki nongdih, kumno pat ki nongkhaïi kin bun.
Kane kadei ka por ba ka imlang sahlang, ki kmie ki kpa, ki bor shnong, ki Balang haduh ki bor sorkar kidei ban shong pyrkhat khia bha ïa kane ka kam, namar ka don ka jingima kaba jur haduh katta katta.
Ki Pulit kiba ïohkem ïa ki nongkhaïi droks, kim dei ban kut tang ha ka jingpynshitom katkum ka aiñ, hynrei ki dei ban pynïar ïa ka jingtreikam jong ki da kaba thaw ki lynti kumno ban ïasyllok bad ki briew kiba donkti ha kane ka kam.
Kawei na ki lad kiba donkam bha ban leh, ka long ka jingïasyllok nyngkong eh ha ïing hasem, ha kaba ki kmie ki kpa kin hap shim ka jingkitkhlieh kaba khraw bha halor kane, namar ba ka por kaba bun eh kaba ki khun ki kti ki pyllut por ka dei bad ki kmie ki kpa.
Ki kmie ki kpa kidei ban don ka por kaba kylluid na ka bynta ki khun,khamtam haba ki la sdang ban khie samla bad sdang ban ïa ïaid paralok bad kiba bun.
Kane kadei ka por kaba ki khun ki ngat ruh ha kiba bun ki jingpynshoi na ki paralok bad ka dei ruh ka por ba ki dang shongshit bad kwah ban mad ïa kiei kiei kiba pynsngewtynnad ïa ka jingim jong ki.
Kane kadei ruh ka por kaba ki kmie ki kpa kin hap ban ïalong paralok bad ki khun khnang ba kan wanrah ka jingïajan.
Ka jingpoi kiba bun ki samla sha ka jingdih droks ka dei namar ba ki kmie ki kpa kim don por ban ïashongkai ne ban ïakren ïakhana bad ki.
Kine ruh ki dei ki sngi ha kaba ki samla ki don hapdeng ka jinglynga bad ka jingpisa kaba jur ha ka jingïaid lynti jong ki.
Ka jingbym ïohkam ïohjam, ka jingbym don ki opportunities ha ka jingim jong ki.
Kiba bun ki samla kiba don jingkyrmen ban ïoh ka kam ka jam kaba biang hadien ba ki la dep ka jingpule, ki ngat ha ka jingdih droks, namar ka jingangnud bad ka jingkhmih lynti jong ki kam poi shano shano ruh.
Ka rukom thungkam thungjam ha kine ki sngi ba mynta ka ïaid da ka lynti kaba kynriang, kiba dei hok ban ïoh kim ïoh bad ki bym dei hok ban ïoh ki ïoh.
Dei ha kaba kum kane ka khep ba ki samla ki duh jingkyrmen bad ki phai sha u Droks.
Nalor ki kmie ki kpa, ki bor shnong, ki bor Balang ruh kin hap ban shimlang ka jingkitkhlieh na ka bynta ki samla.
Ki bor shnong kin hap ban pyrkhing bad long phikir bha ïa ka ïaid ka ïeng bad ka rung ka mih ki samla hapoh shnong.
Kam kut tang ha kaba buh ki adong ba ym bit ban shongmiet ha ki surok, ym bit ban shongkai ha ki jaka ba dum bad kumta ter ter.
Hynrei donkam ban don ka jingpeitngor shisien ba ïohi ïa ka jingpher ha ka ïaid ka ïeng jong ki samla.
Ki bor Balang lei lei ki don ka bynta kaba kongsan bha, namar ka jingsdang dih droks ka mih na ka jingpyrkhat ba bakla jong ki samla.
Ki bor Balang ki don ka bor ha kaba ïasyllok ne ka Counselling ïa kiba bun ki samla kiba don hapoh ka Balang.
Dei ban don ki topic halor ka jingsniew jong u droks ha ki lynnong Skul pynpaw ne ki Sunday School, khnang ban lah ban pynsngewthuh ïa ki.
Nangta ki skul ki kolej, kidei ban don ka jingpeit kaba jan bha ïa ki khynnah skul ne kolej, namar kaba bun ka por ki don ha ki jaka pule.
Ki bor skul kim dei ban riej ne sheptieng ban pyntip sha ki bor ka aiñ haba ki don ka jingsuba ïa ki samla kiba kum kine.
La ïohi ba kiba bun ki Awareness Programme lapynlong halor ka jingsniew jong u droks bad kaei kaba la ïohi ba ha kiba bun ki prokram kiba kum kine, la pynlong ryngkat bad ki Concert ki jingshad jingbatai bad ter ter.
Kaei kaba la ïohi ka long ba kane kam shym la ïarap satia.
Lehse ka por ka la dei ban pynkylla noh ïa ka rukom ïalap halor ka jingsniew ki droks.
Khliehriat jylliew 20: U Addl.Superintendent of Police ka East Jaiñtia Hills, U bah B.Jyrwa, MPS hynne ka sngi ba ar u pyntip ba ki dkhot ka kynhun ïakhun pyrshah drok ka ANTF bad ki pulit ka district ki la ioh ban kurup ïa u kynja uba don ka jingkhia kaba 251.30 kilo, ïa une u ganjs la kurup na kawei ka kali Tata Tigor kaba don ïa u Regn.
No.TR-01-BT-0265 najan Khliehriat PS ha kaba la kem noh ruh ïa lai ngut ki briew kiba donkti.
Une u heh pulit u ïathuh ba katei ka kali ka la phet krad bad pynher stet bha na Nongsing Naka kaba la buh jingma ruh ïa ki dkhot ka ANTF kumjuh ïa ki bor pulit ha Naka ha Ningsning, hynrei dri ha ka por 5:45 jan miet ïa kane ka kali la ioh ban bat noh hajan Khliehriat PS bad hadien ka jingkhynra la lapdien ïa ki 57 tylli ki song ba la buhrieh bha.
Hadien ba la leh ïa ka test hakhmat ki sakhi ba laitluid la pynthikna ba u dei u kynja.
Hadien ka jingtohkit, la shem ruh ba u trai jong kane ka kali bad une u kynja lem bad laingut ki paralok jong u ki la shong da kawei pat ka kali kaba don ïa u Regn No.TR-01-BW-0231 (Hyundai i20), bad hadien ba la ioh ban bat noh ïa kane ka kali hapoh Kongong, EJHD bad wanlam ïa ki shapoh Khliehriat PS ha kaba la rejistar case bad sdang ban pynlong ka jingtohkit ban lapksai shuh shuh ha kaba ïadei bad kane ka kam khaiï beaiñ.
Kine ki briew kiba la shah kem noh ki kynthup ïa u Joyel Das, Pronoy Mazumdar, Gaurav Gupta, Karnajit Sarkar, Sujit Sarkar, Sunil Sarkar, Tutan Sarkar, Sanjit Sarkar baroh kiba dei na South Tripura.
Nongpoh, Jylliew 20 : Uwei na na u nongïalam niam ka Evangelical Free Church of India, u Deacon S.Chinpu mynta ka sngi u la kyntu ïa ki paidbah ka jylla Manipur ba ki dei ban sangeh noh ïa ka jingïaumsnam kaba dei tang na ka daw ka jingsngew ïapher jaid bynriew hapdeng ki jaid bynriew Kuki bad ka jaid bynriew Meitei.
Une u Deacon S.Chinpu, u dei uwei na u riewniam ba la wan ban phet rieh ïa lade ha ka Shnong Pilangkata ha Ri Bhoi, kaba dei tang namar ka jinglong jingman ha ka jylla Manipur ba la poi shaduh u pud jong ka jingïaumsnam bad kaba la ktah ruh ïa ka shongsuk shongsaiñ shongsain ki paidbah haka jylla Manipur.
Haba ïa kren mynta ka sngi bad ki Nongthoh Khubor ha ka shnong Pilangkata ha Ri Bhoi, u Deacon ka Balang Evangelical Free Church of India, u S.Chinpu, u la ong ba kane ka jingïakhih bad ka jingïakynad ha ka jylla Manipur tang na ka daw ka jingïapher jaid bynriew hapdeng ki jaid bynriew Kuki bad Meitei ka la ktah shisha ïa ka shongsuk shongsain ki paidbah bad u la ong ruh ba kim poi pyrkhat ba kane ka jingïakhih kan poi shaduh u pud jong ka jingïaumsnam kaba ym don shuh kata ka mynsiem jingsngew para briew.
U la ong ruh ba kane ka jingïakhih bad ka jingïakynad ka la ktah shisha ïa ki paidbah ha baroh ki liang bad bun na ki nongshong shnong ki la kylla phetwir tang ban ioh ïa ka jingïada jong ka jingim bad ki don ruh kiba la ktah haduh ka trei ka ktah ka rep ka riang ha kaba kane ka jingïakhih la dei ban sangeh noh khnang ba ka shongsuk shong shongsain kan wan biang ha ka jylla Manipur.
Shuh shuh, u la bynrap ruh da kaba ong, ba bun ki nongshong shnong ha katei ka jylla ki la kylla nongphetwir na ka jingïakynad bad ban wan biang ka shongsuk shongsain, u la buh ruh kata ka jingkyrpad ban sangeh noh ïa kane ka kam ïa umsnam bad ban poi noh sha ka jingïasuk khnang ba ka shongsuk shongsain kan wan phai biang ha ka jylla Manipur, u la bynrap.
Na ka liang ki nonglam jong ka ZOMI Welfare Association hapoh ka jingïalam u Secretary, u S.K Mung bad ka HMAR Community, halor ka jingkloi ka dorbar shnong ban pdiang ïa ki ban sah shipor ha Pilangkata, ki la ai khublei kyrpang ïa ka Dorbar Shnong bad ïa ki bor pulit kiba la ailad ïaki ban ai jaka rieh ba shipor naka bynta ki briew ki jong ki bad naka liang jong ki ruh ki kwah ba kane ka jingïakynad kan poi noh sha ka jingïasuk namar la isynei ïala ki jong ki paidbah bad kim kwah ba ka jylla Manipur kan long ka jylla kaba ïa um snam.
Khliehriat jylliew 20: Ka jinglong jingman ka surok hajan ka tunel ha Sonapyrdi ka dang buh jingma hi ïa ki nongleit nongwan, kumba long mynta ki kali ki la lait ban ïaid tangba ki ïaid da kaba husiar bad peitngor bha namar ka jinghap ka um ktieh bad ki maw ka dang don hi ha katei ka jaka.
Ki thymmei khubor, ki iathuh ba lada ka jinghap slap ka dang bteng ka lah ban jia biang ka jingtwa ka khyndew ktieh bad ka jinghap maw kaba jur ha katei ka jaka ha Sonapyrdi.
Kumta na ka liang ki bor district bad ki bor pulit jong ka East Jaiñtia Hills District, ki kyntu ïa ki nongleit nongwan ba kin kiar ban iaid na kane ka surok NH-6 na Narpuh namar ka surok dang buh jingma bad buh jingeh ïa ki kali ban iaid na katei ka jaka bad la kyntu ruh ba kin wad noh da kiwei pat ki lynti ban iaid.
Ha kajuh ka por, na ka liang ki nongtrei jong ka NHAI ki dang trei shaid shaid ban pynkhuid ïa ka surok bad ka jingtrei ka long ha baroh 24 kynta khlem sangeh.
Jowai, Jylliew 20: U Chief Executive Member (CEM) ka Jaiñtia Hills Autonomous District Council (JHADC) ma Thombor Shiwat mynta ka sngi ula wanrah ïa ka aiñ rew (Bill) ban pynkup bor ïa ki Dorbar shnong ba kin thaw ïa ki ‘Village Development Council bad ki Town Development Council’ ban pyntreikam ïa ki kam pynroi kiba wan beit na ka sorkar kaba la tip kum ka “The Jaiñtia Hills Autonomous District (Village and Town Development Council) Bill, 2023.
Ka Dorbar hadien ka jingïatai ban peit bniah ïa kane ka aiñ rew da ki katto ngut ki liang pyrshah kiba kynthup ïa u ma Lakhon Biam bad u ma A.A Shullai, ki la rai ban pdiang ïa kane ka aiñ (Bill) da ka jingmynjur lang jong ki MDC jong ka ïing Dorbar mynta ka sngi 20 tarik u Jylliew 2023.
Katkum kane ka Bill kino kino ki kam pynroi hapoh ka jingpeit jong ka Autonomous District Council na ka liang ki Village Development Council bad ki Town Development Council kin long ki nongpyntrei kam ïa ka lyngba ki Dorbar Shnong jong ki.
Ka Committee ba ha khlieh duh ban peit ïa kane dei ka Executive Committee jong ka Jaiñtia Hills Autonomous District Council, ha kaba ka Executive Body jong ka dei ka Dorbar shnong kaba kynthup ïa baroh ki nongkitkam jong ka Dorbar Shnong ym duna ïa ka 6 ngut lane haduh 12 ngut napdeng kine lai ngut dei ban don ki kynthei ban pyntrei ïa kine ki kam pynroi.
Ha ka ki Village Development Council bad ki Town Development Council kin kynthup ia u Chairman, Vice Chairman, Secretary, Asst.Secretary Treasurer, yn duna ïa ki shiphew ngut ne ym duna 3 ngut ki kynthei kum ki member.
Ha kaba u Waheh Shnong un dei u Chairman.
Ban long dkhot (member) ha kane ka Council ki dei ban long ki trai shnong, ym duna ïa ka 25 snem shaneng, ym dei kiba shong patok palat ïa ka 6 bnai bad ym dei ki Member jong ka District Council.
Ka kam ban long dkhot kam dei kaba duna ïa ka shisnem ne palat ïa ka lai snem.
Ïa ki member dei ban pynpoi shwa sha ka Executive Committee ha shwa ban ai appointment ïa ki bad ki jaitbynriew kiba don ha kane ka Council ki kynthup naduh ki Pnar, Khasi, War, Bhoi, Biate bad Hmar.
Na ka bynta ki kam pynroi ki ban trei kin kynthup naduh ka jingshna ïa ki jingtei, ki surok, ki nala, dams, ki jaka tan um, ki tyllong umbam, jaka pyllang um bad kiwei de ki kam pynroi ha ka imlang ka sahlang.
Kumjuh ruh ki kam rep ban kyntiew ia ka rep ka riang, ki jingri nalor ki lad ban wanrah ïa ka khuid ka suba, ban ïada ïa ka mei mariang bad kiwei de.
Ki dei ruh ban buh jingthoh (record) ïa ka fund jong ka Development Council kaba don lang ïa ka Cash Book, Received Book, ka Register jong ka jingïoh bad jingpynlut.
Ïa ki jingkheiñ jingdiah yn hap ban Audit da ki Auditor ki bym dei ki dkhot ka Village Development Committee.
Na liang ka Ececutive Committee kan kynthup ruh ïa ka District Development Planning Council kata naduh u CEM kum u Chairman, Deputy CEM, EM i/c Finance, Civil Works Department, Planning bad kiwei de ki member yn jied da ka EC.ïa ka Social Audit dei ban leh shi sien ha ka shisnem, ka Development Council kan thung ruh ïa u Public Information Officer (PIO) na ka bynta kane ka skim katkum ka RTI Act.2005, ha ka juh ka por ka EC kan thung ïa u Officer jong ka District Council kum u Appellate authority ha kaba u PIO un ai copy lada don kiba pan RTI.Hadien ka jingpeit bniah ïa kane ka Bill ka Dorbar mynta hi ka sngi kala shim ïaka rai ban pdiang ïa ka, hynrei lada don ki bynta ba dei ban pynbha shuh shuh ka EC kan sa leh ïa kaba donkam hashwa ban phah ïa ka sha u Lat ka jylla ban ïoh ïa ka jingmonjur.
Nongpoh, Jylliew 20 : Kum ba ka jingïakynad jaid bynriew hapdeng ki jaid bynriew Meitei bad ki jaid bynriew Kuki ha ka jylla Manipur ka la ktah ïa ka shongsuk shongsaiñ bad la poi ruh u pud haduh ba ïa kylla umsnam hapdeng kitei ki jaid byrniew ha Manipur, u Rangbah Shnong ka Shnong Pilangkata ha Ri Bhoi mynta ka sngi u la kyntu ïa kino kino ki jaid byrniew na Manipur kiba wan ban phet rieh sha katei ka shnong ki dei ban pyntip sha ka bor shnong bad khamtam sha ki bor pulit khnang ban nym mih kano kano ka jingktah ïa ka shongsuk shongsain ki paidbah nongshong shnong.
Kum ban pynpaw paidbah ruh, na ka daw ka jingdon katei ka jingïakynad hapho ka jylla Manipur, kiba bun ki nongshong shnong na katei ka jylla ki la wan phet rieh sha katei ka shnong ban sah shuwa shi por bad kiba haing hasem jong kiba kiba shong basah ha Pilangkata bad kiwei kiwei ki shnong ba marjan, kaba dei na ka daw ba ki la wan phet ruh na ka daw ka jingjur ka jingïakynad jaid bynriew ha ka jylla Manipur.
Haba ïa kren bad ki Nongthoh Khubor mynta ka sngi, u Rangbah Shnong ka Shnong Pilangkata ha Ri Bhoi, u Bah Besterfield Shylla, u la ong ba ha kine ki sngi la don ki jaid byrriew na Manipur ki la wan ban rieh tngen shipor ha katei ka shnong bad kum ka shnong pat kam shym la pyrshah bad ka kyntu ba ki dei ban pyntip sha ki bor shnong bad ki bor pulit khnang ban nym mih kano kano ka huri hura halor katei ka jingwan poi jong ki ban phet rieh ïa lade na ka ka jingïakynad ha ka jylla Manipur.
U la ong ruh ba kum u Rangbah Shnong ka Shnong Pilangkata, u Bah Besterfield Shylla u la ïathuh ba u la dep ruh ban ïa kynduh ïa ki nongïalam ka HMAR Community bad ka Zomi Welfare Association ban ïa kren halor ka shongsuk shongsain ki paidbah na ka jingwan poi jong ki ha katei ka shnong bad kane ka jingwan sah jong ki ha katei ka shnong kam dei ban ktah ïa ka shongsuk shongsain ki paidbah nongshong shnong ha kaba ki hap ban pyntip shuwa sha ka bor shnong bad ki bor pulit khnang ban lah ban leh ïa kaba donkam hapoh ka shnong ka thaw.
U la buh ruh ïa ka jingmana ïa ki nongshong shnong ba kim dei ban ai jaka rieh ne khot ïa kino kino kiba wan na katei ka jylla khlem ka jingtip ka bor shnong bad ki bor pulit bad lada ki leh ïa kata lada jia ba mih kano kano ka huri hura ki hap hi ban shim ïa ka jingkitkhlieh.
Namar kata, u la bynrap ruh ba kum ka bor shnong halor kane ka jingwan poi kitei ki jaid bynriew sha ka shnong ki la pynlong ïa ka jingpeitngor bad u buh ruh ka jingkyrpad ba kan nym dei ban don kano kano ka huri hura ha shnong ha thaw bad tang kito kiba la ioh bor na ka shnong bad na ki bor pulit ki lah ban wan sah shipor katba dang bteng katei ka jingïakynad ha ka jylla Manipur, u la bynrap.
Nongstoiñ, Jylliew 20: Ha kine ki sngi ki nongrep biskot ki la kmen bha namar ka dang dei ka por ba ki dang shu sdang pynmih biskot ha kaba ka dor ka la kiew haduh laiphew tyngka shi kilo.
Hynrei, wat la ka dor ïew dor hat ka kiew ruh, ka jingpynmih biskot ka dang duna bha namar ka jing rang rkhiang palat ka suiñ bneng ha kine ki bnai ba la dep bad u jyntang biskot um da san bha.
U bah Dlingshon Marweiñ uwei na ki nongrep biskot na shnong Nongkasen haba ïakren bad u nongthoh khubor, u la ong ba ha ki snem ba la dep naduh ka taïew ba nyngkong jong u bnai Jylliew, u la ju ïoh ban kheit ar sien ha ka shi taïew bad ha ka sien kheit ba nyngkong, lah ban pynmih kumba saw haduh san spah kilo.
Haba nujor ïa ka dor ka kham lah ha kiwei ki snem, namar ha ka por ba dang pynmih nyngkong dang lah ban die ha ka dor sawphew haduh sawphew san tyngka shi kilo.
Hynrei mynta u snem ha ka sien kheit ba nyngkong lah ban pynmih tang kumba ar haduh laispah kilo namar ka jingsan u jyntang ka suki palat.
U bah Marweiñ u la ong ruh ba ha ki snem ba la dep ha ka taiew ba ar bad ba lai jong u bnai Jylliew, da ki phew tylli ki Mahindra Pickup ki ïeng laiñ arsien shitaïew ha Nongkasen, Laitkseh, Marngor bad Markasa, ban thep biskot na ka bynta ban shalan sha kylleng ki jaka.
Hynrei mynta u snem pat man ka sngi ba pynmih biskot ha surok tang kumba saw haduh san tylli ki Mahindra ki ïeng ban thep.
U la ong ruh ba imat mynta u snem wat tang haduh ka taïew ban wan ruh, ka dor biskot ka lah ban hiar sha ka arphew tyngka shi kilo.
Namar kumba ka long baroh shi katta katba nang bun kiba pynmih biskot ka dor ka nang hiar man ka sngi bad haduh ban da poi u bnai Nailar lei lei ka dor ka hiar wat haduh ar tyngka shi kilo.
Nalor kata u la ong ba kaba lyngngoh ka long ban u biskot u la dei lypa u mar rep, hynrei ka sorkar kam khlem shimkhia satia ban bthah ïa ki nongkhaïi ba kin pynneh ïa ka dor bad lada ka long kum ha ki snem ba la dep ba ka dor ka hiar man la ka sngi ka jingtrei shitom ki nongrep ka shu sep ei.
Nongstoiñ, Jylliew 20: U MLA bad MDC ka seng Congress na Nongstoiñ Constituency Bah Gabriel Wahlang, hynne ka sngi ba ar u la ong ba ka Indian National Congress kan ai jingkyrshan ïa ka seng National People’s Party (NPP) tang ha Khasi Hills Autonomous District Council (KHADC) ym ïa ka Sorkar MDA-II kaba ïalam da ka NPP ha ka jylla.
Haba ïakren bad ki nongthoh khubor u Bah Gabriel Wahlang u la ong, ba ka Congress ka kyrshan ïa ka NPP tang ha District Council na ka bynta ka bha ka miat ha kaba ïadei bad ka kolshor.
“Ka District Council ka ïapher na ka sorkar jylla, ha ka District Council ngi peit ïa ka bynta jong ka kolshor ki paidbah, kumta kam don satia kano kano ka lad ba ngin leit ai jingkyrshan ïa ka sorkar MDA", u la ong.
Haba kylli la u Myntri Rangbah bad u President ka NPP ki la pan ïa kano kano ka jingjyrshan, u Bah Gabriel u la ong ba u Myntri Rangbah um shym la ai ktien eiei ha kaba ïadei bad ka jingpan jingkyrshan na ka Congress.
U MLA bad MDC ka seng Congress Nongstoiñ u la pyntip ruh ba ka seng Congress kan sa lum ïa ka jingïalang ha ka sngi Balang.
Mawkyrwat, Jylliew 20: Ryngkat ka jingthmu ban rat dyngkhong ïa ka jingsniew jong u drok hapoh ka Ri India, ka jylla bad ki distrik, na ka liang ka ophis jong u Superintendent jong ki Pulit ka South West Khasi Hills District ka la ïoh ban pynlong ïa ka Awareness Program halor ka phang, “Fight Against Drugs Abuse" kaba la sdang naduh ka 13 tarik bad pynkut ha ka 26 tarik u Jylliew, 2023.
Ka jingthmu jong kane ka program ka long ban pynsngewthuh ha ki khynnah skul bad ki paidbah nongshong shnong ba kim dei ban ai lad ba u drok un kharoi ne un jyllei hynrei ki dei ban ïeng tylli ban pyrshah ïa ka jingpyndonkam ne jingkhaïi ïa u drok.
Shuh shuh ki mat ba kongsan jong kane ka program ki long, ka jingktah u drok ïa ka koit ka khiah ha ka met bad ha ka jingmut jingpyrkhat ïa ki ‘riew shimet ba pyndonkam ïa u drok, ka jingktah ïa ka imlang sahlang, ka ïing ka sem bad ka shnong baroh kawei bad kumjuh ruh ki lad jingïarap kiba lah ban ïoh lada don kiba ngop kum ha kane ka apot.
Ïa kane ka program la dep ban pynlong hapoh Ranikor Sub Division ïa kane ka program la pynlong hapoh Shnong Pamdaba bad Shnong Dirang ha kaba ki nongkren ki long u Insp C.Ch.
Marak, C.I.South bad ABSI A.Syiemlieh jong ka Ranikor Police Station.
Katba hapoh Mawkyrwat, ïa kane ka program la pynlong hapoh Little Star Secondary School, Mawkyrwat ha kaba ki nongkren ki long u bah D.Mawlein, MPS, Deputy Superintendent of Police, u Insp W.Sangma, C.I.North bad ka WPSI Moon moon Arengh.
Mawkyrwat, Jylliew 20: Ka Khasi Students Union jong ka South West Khasi Hills District lyngba ka Education Cell da ka mynsiem jong ka jingsngewkhia badsngewkitkhlieh halor ki jingeh kiba lah ban ktah ïa ka pule puthi, ka la leit ban ai jingpyntip bad kyrpad iaphi halor ka jingjia ha ka miet bad ka step 13 – 14 tarik mynta u bnai Jylliew, 2023 ha kaba kawei ka ïingskul sorkar ïa kaba la tipkum ka Khlur Rit Government Lower Primary School kaba don ha shnong Mawpud ka la mad ïa ka jingshah pynjot na ka daw ka jingtwa khyndew kaba la mih na ka daw ka jingther jong u slap.
Haba ïadei bad kane ka jingjia, la sakhi ïa kane ka khubor ha ki rynsan Social Media bad kumjuh ruh lyngba ki tnad pathai khubor, ong ka kyrwoh khubor.
Shuh shuh la ong ruh ba kane ka skul hadien kane ka jingjia bad kumba ka long mynta ka la hap ban mad ïa ki jingeh kaba la long ka jingduh kaba khraw khamtam ïa ki khynnah skul namar kam long shuh ban pynlong skul.
“Ym tang katta, ka seng ka la ïoh jingtip ruh ba namar ka eksamin ka la jan, na ka liang ki nongpynïaid skul bad ki Nonghikai kim banse ban pan kamra na ki ïing briew bad na ka ïing Anganwadi Centre ban ïoh pynlong skul ïa ki khynnah", ïathuh u samla Episcopal.
Namarkata, ka Education Cell jong ka KSU South West Khasi Hills District lyngba ka jingthoh bad hadien ba ka la ïoh ïa ka jingud jingnam jong ki nongshong shnong, ka la sngewdei ban kyrpad ïa ophis u Deputy Commissioner bad u Chairman jong ka District Disasters Management Authority jong ka South West Khasi Hills District ba un thaw ki lad jinïarap kloi katba lah na ka bynta ka skul lyngba ka Disasters Relief Fund lane kino kino ki mang tyngka (Schemes) ïa kane ka skul khnang ba ki khynnah kim nym duh ban leit skul bad ban thoh ïa ka eksamin jong ki bad khnang ban weng ïa kane kawei ka jingeh ha ka pule puthi hapoh katei ka shnong.
Mairang, Jylliew 20: Kum shibynta jong ka jingpyrman halor ki kam ïada mariang bad ka jingpyntreikam ïa kiba bun ki aiñ ïada mariang kiba kynthup ïa ka aiñ Environment Protection Act bad ka aiñ Biodiversity Act, ka ophis jong u Range Forest Officer, Mairang Range ha ryngkat ka jingsynranlang jong ki bor pulit ka Eastern West Khasi Hills District, ha ka 16 tarik u Jylliew 2023, ki la leit ban jurip ïa ki kam thang rnga beaiñ ha ki katto katne ki bynta jong ka distrik.
Ha kane ka jingleit jurip la lap ïa ka jingthang rnga beaiñ, ka jingkhaïi bad kit rnga beaiñ ha kiba bun ki jaka, khamtam ha ki thaiñ Sohjarang bad Pathar Lyndan na ka bynta ban pynpoi sha ki kharkana kiba don ha Ribhoi distrik.
Ha kane ka sngi la ïoh ruh ban pynpra noh ïa katto katne ki jaka thang bad ki jaka ha kaba la lum thup ïa u rnga beaiñ bad la ïoh ruh ban kurup ïa u rnga ba la thang beaiñ.
Wat hapdeng kiba bun ki dieng pyngkiang kiba ka ophis ka ïakynduh na ka por sha ka por, ka ophis jong u Range Forest Officer, Mairang Range lyngba ki snem, ka la ïai bteng ban pynlong ïa ka jingjurip bad jingkhynra ïa kiba kum kine ki jait kam beaiñ.
Kane ka ophis ka kyntu ruh ïa ki nongïalam shnong ka thaiñ ba kin ïatreilang ryngkat ryngkat bad ka tnat Forest, ban pakhang ïa kiba kum kine ki kam pynjot mariang.
U Range Forest Officer ka Mairang Range u la ong ruh ba ka ophis kan ïai bteng ban pynlong ïa ki prokram pynshai paidbah halor kiba bun ki aiñ ïada mariang na ka bynta ki paidbah jong ka dong ka thaiñ.
Shillong, Jylliew 20 : Ka sorkar kan sa shong bishar halor ki jingai jingmut bad jingkylli ba la buh da ki Seng Saiñ Pyrthei bapher bapher ha kaba ïadei bad Reservation Policy ka ban sa bishar bniah bha bin pa bin da ka Expert Committee.
Haba kren sha ki lad pathai khubor ka Chairperson jongka Committee jong baroh ki Seng Saiñ Pyrthei I Dr M Ampareen Lyngdoh I la ong “ Ngi la ai por ïa ki Seng Saiñ Pyrthei ban pynpoi lut baroh ki jingai jingmut bad jingkylli jongki kat haduh mynta ka sngi la ka long sha i kum ka Chairperson, sha u Myntri Rangbah ka jylla u Conrad K Sangma ne sha u Chief Secretary ka jylla bah D.P Wahlang khnang ba ka sorkar kan ïoh suh lang ïa ki bad ban shong bishar kawei hadien kawei pat.
Ngin sa bishar bad pule bniah kiei ki jingkylli, ki jingpan jignpynshai, ki jingai jingmut ba ki seng saiñ pyrthei, ki seng bhalang, ki MLA bad ter ter namar shwa ba ka Expert Committee kan shong ngi dei ban tip hi kiei ki jingkwah jong ki shwa ban bishar bniah halor ka jingdawa ban wanrah ka jingpynkylla ha ka policy".
Da kaba ong ba kane ka kam kan kham shimpor “ Hynrei ngi kyrmen ba ka Committee kan sa lah ban bishar bniah bad pynshai ruh ïa ki jingkwah jong ki seng saiñ pyrthei, seng bhalang, ki MLA ad kiwei kiwei ban lait na kino kino ki jingshah ktah ha ki kyndon aiñ.
Nga ngeit ba kaei kaba ngin leh kan long da kaba bishar bniah bad ïa kiei kiei ki ban rai ruh yn pyntip sha ki paidbah lyngba ki lad pathai khubor" ong I Dr Ampareen.
I la ïathuh ruh ba ka Kynhun Myntri ka shu shim rai ban pynmih ïa ka Office Memorandum (OM) ba thymmai halor ka jingpyntreikam ïa ka roster system khnang ba ka jingthung kam kan ïaid beit shakhmat kaba long ka jingmyntoi jong kiba bun ba lang hi ki khun samla.
Shuh shuh I la ïathuh ba ka Committee ban wad ïa ki san ngut ki dkhot jongka Expert Committee ba la khlieh da u Chief Secretary ruh ka la leh la ka kam bad ngeit skhem ba kin ïoh ïa ki dkhot kiba don ka jingtip bad jingproh ka jingmut jingpyrkhat ha kiba bun ki liang.
Shillong, Jylliew 20: Ka Nongaiktien jong ka National People’s Party (NPP) kaba dei ruh ka myntri ha ka sorkar MDA II ka la kam ba ka jingkyrshan ka Congress ïa ka NPP ban thaw ïa ka EC kaba thymmai ha KHADC da ka jingpynkhyllem noh ïa ka EC ba la ïalam da ka UDP ba ki dei ki jingjia kiba sngew tynnad.
“Nga kem ba ki paralok na ka Congress ki poi ban ïatreilang bad ngi ka NPP namar nga ruh kum ka dkhot barim ka Congress ngi don bun ki paralok ha katei ka party barim jong ngi bad ki paralok Congress ruh ki don bun ki paralok ha ka NPP," ka la ong.
“Mynta ba nga la don ha ka NPP ka jingtreikam ka long kaba sngewtynnad haduh katta katta bad na ka liang jong ngi kum ka party ruh ngi pdiang sngewbha ïa kito kiba kwah ban ïatreilang bad ngi na bynta ka roi ka par ka jylla bad ha kaba ïadei bad ka jingwan kyrshan ka Congress ïa ka NPP ha KHADC kyrmen kan sei ïa u soh uba thiang ha ka saiñ pyrthei", ka la bynrap.
Haba iadei bad kane ka jingkyrshan ka Congress ïa ka NPP ban pynkhyllem ïa ka EC ka UDP ban pynshong syndon ha ka ben ka liang pyrshah, ka Kong Ampareen ka ong ba ka jingïatreilang hapdeng ka Congress bad NPP ka dei kaba ka la ïohi lupa naduh ki snem kiba kham mynshuwa.
Ka la ong ruh ba ka jingpynshong noh ka NPP sha ka ben liang pyrshah ka dei kaba na ka liang jong ka kam lah ban jubab hynrei dei ki MDC kiba lah ban ai ka jubab kaba biang tam.
Haba la kylli la ka NPP ka long ba la kloi ne em ban ïatreilang bad ka Congress ha ka sorkar, “Naduh ki snem ba kham mynshuwa ka NPP ka la pyni ïa ki dak ki shin ba ka kloi ban ïatreilang bad ka Congress", jubab ka Kong Ampareen.
“Ha ka por kaba ka NPP ka la wer ïa ngi ki 5 ngut ki MLA ka Congress ha kato ka por ban ïatreilang ha ka MDA I ka la dei ka dak ba ka kwah ba ka Congress kan don lang ha ka kynhun ka MDA, ha ka jingshisha ka MPCC ka la dei ban mynjur lang bad ka jingsdang jong ngi ki 5 ngut ha kato ka por ngam artatien kan dei hi na ka bynta ka jingmyntoi u paidbah nongshong shnong ka jylla", ka la bynrap.
Shuh shuh ka la ong ruh ba ka khot ka wer ïa baroh ki seng saiñ pyrthei ba kin wan snohkti lang kum kawei ka kynhun haba mih kino kino ki jingeh kiba dawa ba ngin ïakhun da kawei ka buit bad kawei ka bor.
Haba iadei bad ka jingsngewthut ka UDP ïa ka jingleh ka NPP ka Kong Ampareen ka la ong ba na ka liang jong ka kan ym kwah ban kynthoh eiei ïa kane.
Shillong, Jylliew 20 : Ka Sorkar Jylla ka la dep ban aiti ïa ki jaka sha ka National Highways and Infrastructure Development Corporation Limited (NHIDCL) bad ka National Highways Authority of India (NHAI) ba kin sdang pyntrei noh ïa ka Shillong-Dawki Road Project.
ïa kane la pyntip da u Symbud Myntri Rangbah ka jylla ba khmih ïa ka Tnad PWD (Roads) bah Prestone Tynsong uba la ïathuh ruh ba ka ka dei ka kamram jong ka NHIDCL ban buddien bad ka tnat kam Pohïing ka Sorkar Kmie ban ïoh ïa ki jaka ha Contonment (jaka shipai ha Upper Shillong) na ka bynta ban sdang trei noh ïa ka surok 4-Lane na Rilbong sha Upper Shillong.
“Ngam tip hynrei ka dei ka kamram jong ka NHIDCL ban buddien bad ki Shipai ban ïoh ïa ki jaka ba kan sdang noh ïa ka surok 4-Lane na Rilbong sha Upper Shillong namar katkum ka jingïoh jingtip ka Sorkar Pdeng (Delhi) kala mynjur ban ai jaka ban shna surok" ong u bah Prestone haba ïakren bad ki nongthoh khubor.
U bah Prestone u ïathuh ba ïa kane ka Project la aiti sha ka NHIDCL bad ïa ka surok naduh Guwahati, Jorabat, Shillong bad Sonapur la aiti sha ka tnat NHAI bad kine ki tnat kin sa jubab sha ka tnat Ministry of Road Transport ka sorkar pdeng.
U bah Prestone ula ïathuh ba ka sorkar jylla ka la ïatreilang bad ka Ministry of Road Transport ka sorkar pdeng haba ïadei bad ka jingpyntrei ïa kine ki surok bad na ka liang ka sorkar jylla ka la shim khia ruh ban ïakren bad ka NHIDCL bad NHAI ban pynthikna ba ka jingpyntrei ïa kine ki surok kam dei ban wanrah jingthut haka ïaid ka ïeng ki kali bad paidbah.
Haba kylli halor ka jingtwa khyndew ha Sonapur Tunnel, u Symbud Myntri Rangbah ka jylla ula ïathuh ba mynta ka kynti ki stad na nongbah Delhi bad na IIT ki la wan eksamin ïa ka Sonapur Tunnel na ka bynta ban shim rai kumno ban pynbeit ïa kine ki jingshah ktah ha ka twa khyndew jan man ka por ba ther u lapbah.
“Ka don ka jingthmu ban wemh ïa kane ka jingtwa ha ka Sonapur Tunnel bad dei namar kane ka sorkar pdeng kala phah da ki stad na Delhi bad IIT ba kin wad bniah bad ban bishar kumno ban pyllait ïa kane ka Tunnel na ka jingshah ktah haka jingtwa khyndew" ula ong.
Nalor kane u Symbud Myntri Rangbah ula ïathuh ruh baka sorkar kala bthah ïa ki ophisar ka tnat NHIDCL ban long kiba phikir bad ban pynbiang ïa ki lad jingïada bad ba kin treikam baroh 24 kynta hapoh ka thaiñ surok Rngain ka ba dang mad ka jingtwa khyndew dang shen.
“Ka jingtohkit ba khlad 2 ngut ki rangbah ba twa khyndew ha Rngain ka dang ïaid bad na ka liang ki Pulit bad u IO shen kin sa phah ïa ka kaiphod sha ka sorkar ban leh ïa kaba donkam" la ïathuh u bah Prestone.
Shillong, Jylliew 20 : U Symbud Myntri Rangbah ka jylla uba dei khmih ïa ka tnad PWD u bah Prestone Tynsong u la ong mynta ka sngi Ba ar ba u la dep bthah ïa ki engineer ka tnad jongu ba kin phah pynbha ïaki surok kiba shah ktah na ka jingjur u lapbah.
“ Nga la bthah ïa ki bor pynïaid ka tnad , ïa u Commissioner bad Secretary, Secretary bad baroh ki engineer ba kin long kiba la pynkhreh lypa khnang ba lada don kano kano ka jingdonkam ban shna pynbha kyrkieh ïa ki surok ba shah ktah na ka jingjur slap kin ïoh ban leh kloi kloi" ong u bah Prestone.
Ha kaba ïadei bad ka jingtwa ba dang shen ha riat Rngain kaba hap hapoh ka Pynursla Civil Sub Division, u Symbud Myntri Rangbah u la ong “ Nga la dep bthah ïa ki briew ka NHIDCL ba kin long peitngor baroh 24 x 7 bad ban pynkhreh ruh ïaki mashin ki kor ki bor khnang ba lada jia biang ka jingtwa kin ïoh ban pynkynriah ïa ka jingtwa mar mar ba kan ym thut slem ka leit ka wan".
Halor ka FIR ba la ujor mynshwa namar ka jingduh noh arngut ki mynsiem briew na ka jingtwa ha kane ka juh ka jaka u la ong ka jingtohkit ki pulit ka dang ïaid shakhmat bad tang shu dep kin sa aiti ïa ka kaiphod sha ka sorkar ba kan bishar bniah bad leh ïa kaba donkam.
Halor ka jingkylli kumno ka tnad kan leh na ka bynta ban ïada ïa ka jingtwa ka khyndew ha ka surok bah ( tunnel) kaba ha Sonapur, NH-6 u la ong na ka bynta ki surok bah ( national high way) kim hap hapoh ka jingpeit jong nga hynrei hapoh ka jingpeit jongka sorkar pdeng.
“ ïa ka surok naduh Shillong haduh Dawki la dep aiti sha ka NHIDCL bad ïa ka surok naduh Shillong-Guwahati-Jorabat haduh Sonapur la dep aiti sha ka NHAI.Kumta kine ki dei kiba peit ïa kine ki surok tangba namar ba ka surok ka hap hapoh ka jylla Meghalaya nga la ïakren bad ki bad kyntu ïaki ba kin pyrshang ban thaw lad kloi khnang ban ym thut slem ka leit ka wan.
La pyrshang ruh ban pynkhreh ïa ki lad ki ban pynkut syndon ïa ka jingtwa ha katei ka jaka bad na ka liang ka IIT Delhi ka la wan ban leh ïa ka sorjamin bad ka dang bishar bniah kumno ban leh ban khang lad ïa ka jingtwa ha katei ka jaka kaba ju jia man la u snem tang shu la jur u lapbah" ong u Symbud Myntri Rangbah.
Shillong, Jylliew 20: Kum ka dak ban ai khublei ïa kam ba krah bad ka jingtrei shitom ki pulit pynïaid kali ha ka Nongbah, ka Frank Motors ha ka sngi ka la ai sngewbha da 300 tylli ki sopti kup slap (Rain-Suits) sha ka tnat Shillong Traffic Police ban ïada ïa ki na u slap ha ka por ba ki trei ïa la ka kam.
“Namar baka aiom lyiur ka la wan, ki Pulit pynïaid kali ruh ki hap ban shah ïa u slap, lyer bad kane ka pynthut ïa ka kamram jong ki Pulit pynïaid kali bad ban pyllait ïa ki naka jingjhieh bad shimtom por ki trei ïa la ka kam, ka Frank Motor ka la ai sngewbha da 300 tylli ki sopti kum slap sha ki pulit kiba la trei shitom ban pynïaid ïa ka kam jong ki," ong u Bah Indonlang Passah u badei ruh u CEO.U Bah Indonlang ula ong ba ka kam jong ki Pulit pynïaid kali ka long ka ba eh bha bad dei namar kane donkam ban ai khublei ïa ka jingtrei shitom jong ki.
“Ngi la jied kyrpang daki IGNYTE Rain Coat kiba 10,000 mm bad kine ki Rain Coat ym tang ki ïada na u slap hynrei ki ïada ruh naka lyer khnang ba ki Pulit kin lah ban trei ïa ka kam," ula ong.
U la iathuh ba kine ki IGNYTE Rain Coat ki don ruh ka jingshai ban ïada ia ki Pulit ha ka por mynmietIa kine ki IGNYTE Rain Coat, la aiti da u CEO ka Frank Yamaha sha u Superintendent of Police u Bah Sylvester Nongtyngnger ha ka jingïadonlang u SP Traffic u Dr.Dara Aswaghosh bad ruh u Deputy SP (Traffic) u bah Mac Joel Marngar.
Shillong, Jylliew 20: U MLA bad MDC jong ka Congress na Nongstoiñ u Bah Gabriel Wahlang ha ka sngi Ba-ar u la ïathuh ba ka seng Congress kan ai jingkyrshan ïa ka seng National People’s Party (NPP) tang ha Khasi Hills Autonomous District Council (KHADC) ym ïa ka Sorkar MDA-II kaba ïalam da ka NPP hi.
Ha ka jingïakren bad ki nongthoh khubor u Bah Gabriel Wahlang ula ong, ba ka Congress kat haduh mynta kam pat shym la ïoh satia ïa kano kano ka jingtyrwa na u Myntri Rangbah ka jylla uba dei ruh u President ka NPP u Conrad K Sangma ban don lang noh ha ka sorkar.
“Kat haduh mynta ngim pat ïoh kano kano ka jingtyrwa ba ngin don ha ka MDA",u la ong.
U la ïathuh ruh ba ka jingai jingkyrshan ka Congress ïa ka NPP ka dei beit tang ha District Council ym ha ka sorkar jylla namar u ong ba ka daw hi ka jingai jingkyrshan ka dei beit na bynta ka bha ka miat ka jaidbynriew.
“Ka District Council ka ïapher na ka sorkar jylla, ha ka District Council ngi peit ïa ka bynta jong ka kolshor ki paidbah kumta kam don satia kano kano ka lad ba ngin leit ai jingkyrshan ïa ka sorkar MDA", ula ong.
Shillong, Jylliew 20 : U Symbud Myntri Rangbah ba khmih ïa ka Tnad kam Pohïing u Bah Prestone Tynsong mynta ka sngi Ba-ar ula pyntip ba u lah ban khot mynta ka taiew ïaka jingïalang jong ka Regional Committee ka Ri-Bhoi District ban ïakren halor ka kam ïapynbeit pud.
“Lehse myta ka taiew, ngan sa buh ïa ka jingïalang bad ki Dkhot jong ka Regional Committee" ong u Bah Prestone uba dei u Chairman ka Committee haba ïakren bad ki nongthoh khubor.
Ula bynrap “Hadien kane, ngin sa shong ïa ka jingïalang bad ka Regional Committee jongka Assam bad ban leit jurip lang ruh sha ki bynta khappud".
Shillong, Jylliew 20: U Bah Bindo Mathew Lanong, Nominated MDC ka KHADC, u la ong ba ha ki Autonomous District Council hi lada phi nang phi stad, phi tbit treikam katno katno ruh, ynda la dei ka por ban khyllem phin khyllem beit.
Haba ïashim bynta ha ka jingïakren ai khublei ïa ka jingshah jied CEM u Bah Pynïaid Sing Syiem mynta ka sngi, u MDC ba la rangbah duh jong ka KHADC, u la ong ba ym lah leh eiei namar ba ka la ju jia kumne na ka por sha ka por.
U la pynpaw ruh ka jingsngew kyndit haba u wan rung hapoh ïingdorbar ba ka jaka shong jong u kam don shuh hajuh, hynrei ka la don shawei.
U la pynkynmaw ba u ïalade ruh u ïoh long CEM tang phra bnai bad shah pynkhyllem noh bad u Bah Pynïaid ruh katkum ka samoi un ïoh bat ïa kane ka shukim kumba phra bnai.
Haba kren ai khublei ïa u CEM thymmai, u Bah Bindo u la ong ba u ithuh bha ïa ki kmie ki kpa u Bah Pynïaid bad kadei ka ïing kaba ïa kit ïa bah ïa ka imlang sahlang.
U la ong ruh ba u Bah Pynïaid udei ruh u briew uba biang ban shimti ïa kane ka shuki namar ba u la bat bun ki kam kum u MDC.U CEM barim, u la pynkynmaw ïa ka jingdonkam ka District Council ha kaba wat ki briew kiba na shabar, kynthup ïa kiba na shabar ri ruh ki tip bad ki ithuh ïa ka District Council hangne, namar kadei kaba nyngkong eh ban don ha ri India.
U la ai burom ruh ïa u Rev.JJM Nichols Roy uba la ïasaid tyngeh ha ka Committee jong ka Constituent Assembly ban thaw ïa ki District Council ban ïada ïa ki Riewlum, wat hapdeng ka jingpyrshah kaba jur na ki nongmihkhmat ha Assembly.
“Nga ai ka jingïaroh ïa ka jingïohi jngai jong u Bah Joy bad nga nud ban ong ba ym pat don uno uno u nongïalam na ka jylla uban kham khraw ban ïa u Bah Joy.
Shillong, Jylliew 20 : Ki Pulit Anti Narcotics Task Force (ANTF) ka West Garo Hills, ki la ïoh kem ïa arngut ki Nongkhaïi drok bad kurup ïa u droks ba khor 1.51 gram.
Kine ki arngut ki kyrteng u Abinash Lohar ba 37 snem ba na Beldapara, Tura, bad u Jabarul Hussain ba 35 snem na Kakripara, Mankachar, South Salmara, Assam.
Kat kum ka khubor, ki Pulit ANTF ki la ïoh kurup 1.51 gram u droks, 2 tylli ki mobile phone, ka pisa ba T.11,600 bad kawei ka Auto Rickshaw ba ki pyndonkam, kaba don u nombor ML08-J-0131.
Ki Pulit kila register case ïa kine arngut ha Tura Police Station bad ka jingtohkit mynta ka la ïaid shakhmat.
Shillong, Jylliew 20 : U Myntri ka tnad Animal Husbandary & Veterinary, Bah AL Hek u la ong ba ka jingtest formalin ïa ki dohkha kadei ban long ha ka jaka ba don ka cold storage bad ruh ka jaka pynieng kali kaba biang.
Kane ka jingkren u Myntri kadei hadien ka jingkynduh bad ki nongïalam jong ka Khasi Jaiñtia Fish Wholesaler and Retailer Association (KJFWRA) kiba la wan ban kyrpad ïa u ban buh noh da ka testing centre ha Khlieh Iewduh ban test formalin ïa ki dohkha kiba wanrah na shabar jylla.
“Ka jaka ba test ïa ki dohkha kadei ban long ha ka jaka kaba don bad ka cold storage bad ruh ka jaka ieng kali kaba biang," ong u Myntri.
U ong ruh ba lada ïa ka Khlieh Iewduh kan ym ïahap satia namar hangtei kam don satia ka cold storage.
Shuh shuh u la ïathuh ruh ba u la dep ban tyrwa ha ki nongïalam jong ka Association ba ha Saiden ka don ka jaka kaba biang kaba ki lah ban buh ïa ka testing centre.
“Mynta ka shong sa ha ka Association kumno kin rai halor katei ka jingtyrwa.
"Shwa kane, u President ka Association, Bah Mitchel Wankhar u la ong ba kin hap ban syllok shwa bad ki para nongkhaïi ban shim rai halor katei ka jingtyrwa ban buh ïa ka testing centre ha Saiden.
“Kam long kaba suk ban pynhiar arsien ïa ka dohkha ha shiteng lynti nalor ba tang ha lynti la shimpor lypa bunsngi," ong u Bah Mitchel haba kren bad ki lad pathai khubor hadien ka jingkynduh ïa u Myntri.
Na ka liang jong u, u pynpaw ruh ba ki kwah ba ka jaka test formalin kadei ban long beit ha Khlieh Iewduh namar kadei ka jaka pdeng kaba ki kali kit dohkha nabar jylla ki poi lut.
Shillong, Jylliew 20 : U Chief Executive Member ba thymmai ka KHADC, Bah Pynïaid Sing Syiem ha ka sngi Ba-ar u la byrngem ba un leh da kaba tyngeh ïa ki bar jylla ki pynïaid ïa ka khaii pateng jong ki khlem da bud pyrkhing ïa ki kyndon jong ka District Council.
“Nga kwah ban ai ka khubor kaba tyngeh sha ki nongkhaïi bar jylla ba kim dei satia ban khmih lynti ba kin lah ban bteng ïa ka khaïi pateng jong ki ha u pud u sam jong ka Council khlem ka Trading License.
Ngin bteng ban khynra ïa ki nongkhaii bym don trading license katkum ki kyndon jong ka Trading by Non-Tribal Regulation Act bad ngin khang wat ïa ka kam khaii pateng jong ki ruh," la bynrap shuh shuh u Bah Pynïaid haba kren bad ki lad pathai khubor hadien ba la shimti kum u CEM.Nalorkata, u CEM u la ong ruh ba ka EC kan sa shim ïa ka rai kaba khatduh lada ka por ka por ban rai la kin ai ne kin ym ai shuh ïa ki trading license sha kito kiba aplai ne kwah ban pynthymmai biang ïa ki license jong ki.
U Bah Pynïaid u ong ruh ba kane ka EC ba thymmai kan ym ai No Objection Certificate (NoC) na ka bynta ka jingshna ïa ka lynti rel ha Ri Bhoi.
Lah ban kdew hangne ba ki sengbhalang ki ieng pyneh triang ban wanrah ïa ka lynti rel katba ym pat don ïa ki ain ki kyndon kiba biang ban ïada na ka jingrung kyrthlep ki mynder sha ka jylla.
Shillong, Jylliew 20: U Chief Executive Member (CEM) ba thymmai ka KHADC Bah Pynïaid Sing Syiem, ha ka sngi Ba-ar, ula phah ïa ka thup kyrteng jong ki Executive Member ka Executive Committee ka KHDF ba ïalam da ka NPP sha u Lat ka Jylla Phagu Chauhan ban ïoh ïa ka jingmynjur.
Ha ka jingïakren bad ki lad pathai khubor, u Bah Pynïaid ula pynbna ba ïa ka shuki Deputy Chief Executive Member, ka shuki Vice Chairamn bad kawei ka shuki Executive Member, kan leit sha ka seng Congress.
Ka kyrteng jong u CEM barim ka KHADC uba la long teng ruh u Chairman ka KHADC u MDC ka Mawkhar-Pynthorumkhrah u Bah Pynshngain N Syiem, la tyrwa ban long u Dy CEM ba thymmai ka Council.
Ha kajuh ka por, u MDC ka Congress na Mawhati u Bah Charles Marngar, ula khreh ban shimti ïa ka shuki Deputy Chairman jong ka Council hadien ba u MDC ka NPP na Mawsynram Bah Alvin K Sawkmie, ula iehnoh ïa ka kam ha ka sngi Nyngkong khnang ban ailad ïa ka Congress ban ïoh ïa kane ka shuki.
Ka elekshon sha ka shuki Dy Chairman kan long mynta ka sngi Balang ha kaba u Bah Charles Marngar u dei u kyrtong ba marwei uba la thep kyrteng ban ïakhun ïa ka elekshonU CEM ula pyntip ruh ba kito ki bym don ha ka EC kin sa ïoh ïa ka bhah kum ki Chairman jong ki Advisory Committee bapher bapher ka Council, ïa kiban sa thaw ba kin ai jingmut sha ka EC halor ki kam bapher bapher.
Shillong, Jylliew 20: U Symbud Myntri Rangbah ka jylla uba peit ruh ïa ka tnat ka District Council Affair ka jylla u Bah Prestone Tyngsong u la kyntait war ïa ka jingdonkti ka sorkar ne ma u kum u Myntri ka tnat ban pynkyllem ïa ka Executive Committee ha Khasi Hills Autonomous District Council hynrei u la ong ba ka dei beit ka rai laitluid jong ki MDC jong ka NPP namar ka jingtreikam ki MDC ki laitluid khlem shah teh ha ka sorkar.
“Ka saiñ pyrthei ha KHADC ka dei ka bym donkano kano ka party ruh namar ki MDC ki lah ban rung ban mih party katba ki mon," ong u Bah Prestone ha ka jingïakren bad ki lad pathai khubor.
Kane ka jingkren jong u Bah Prestone ka long shisngi hadien ba National People’s Party (NPP) lyngba jingkyrshan ka Congress ka la pynkhyllem ïa ka Executive Committee ba la ïalam da ka UDP lyngba u Bah Titos Chyne.
Haba ïadei bad ka daw ba ki MDC ka la pynkhyllem ïa ka EC u Bah Prestone u la ong ba um tip na ka daw aiu.
“Hooid nga dei u myntri jong ka tnat DCA bad ka kamram jong nga ka dei ban peit ïa ka bit ka biang jong baroh lai tylli ki district coincil ha ka jylla bad kam dei ka kamram jong nga kum u myntri ban pynkhyllem ïa kano kano ka EC hynrei ka dei ka hok ki MDC jong kine kine ki District Council ban jied ïano ki kwah ban thung nongïalam," u la ong.
Na ka liang u President ka UDP hynnin ka sngi u la pynpaw ïa ka jingbym sngewtynnad ïa kane ka jingleh ka NPP ban pynhap ïa ka EC ba la ïalam da ka UDP haba ïadei bad kane.
Haba kylli ïa u Bah Prestone la kane kan ktah ne em ïa ka jingïadei hapdeng ka UDP bad ka NPP ha ka sorkar, u Bah Prestone u la ong ba kane kan ym ktah eiei.
“Ka jingïatreilang kan ym ktah eiei namar kam don jingïadei eiei hapdeng ka District Council bad ka sorkar jylla namar ki don la ki bor treikam ba laitluid," u la ong.
Shillong, Jylliew 20: U Bah Pynïaid Sing Syiem, MDC ba la ar samoi jong ka Sohryngkham, mynta ka sngi, u la shimti kum u Chief Executive Member (CEM) ba sawphew wei jong ka KHADC.Kane la long hadien ba u Chairman ka ïingdorbar u Bah Lamphrang Blah, u la pynbna ba u Bah Pynïaid u la jop khlem don nongïaleh pyrshah ïa u.
U Bah Pynïaid u la jop nyngkong eh kum u MDC ha ka snem 2014 na ka Seng HSPDP ha ka por ba u Bah Ardent Miller Basaïawmoit, u dang long President.
Ha katei ka snem ba u jop nyngkong u la bat ïa ka shuki Deputy Chairman bad i Kong Teilinia Thangkhiew kum ka Chairman.
U Bah Ardent u la long kum u CEM.Ha ka snem 2019 u la jop MDC na ka Seng NPP bad ha ka elekshon shiteng samoi sha Assembly ha u snem 2021, hadien ka jingkhlad noh u Bah David Nongrum, u la jop na ka Seng NPP.Hynrei u la shah rem noh ha ka elekshon MLA 2023.
U la bat ruh ïa ka shuki Chairman bad kumjuh ruh kum u Deputy CEM ka KHADC.Haba kren ai khublei ïa ki dkhot hapoh ïingdorbar hadien ba ki dkhot ki ladep kren ai khublei ïa u, u Bah Pynïaid, ula ong ba u dap ka jingsngewkmen ban shimti ïa kane ka shuki CEM, namar ba u la ïoh lad ban ïatreilang bad ki hynriew ngut ki CEM ha shuwa jong u.
“Nga la ioh lad ban ïatreilang kum u MDC naduh ba long CEM i Bah Ardent Basaïawmoit, Bah Adelbert Nongrum, Bah Pynshngaiñ Syiem, (L) Bah HS Shylla, Bah Teiñwell Dkhar bad kumjuh ruh i Bah Titosstarwell Chyne", la ong u MDC Sohryngkham.
U la ong ba lyngba kane ka jingïatreilang bad ki, kan long ka jingmyntoi kaba khraw ïa u ha ka jingtreikam namar ba kidei ki nongïalam kiba la tbit ha ka kam.
U la ong ba ka kam kaba hakhmat eh ïa ka EC ba thymmai ka long ban pynkhreh ïa ka mangtyngka kaba dang sah jong une u snem mang tyngka ba mynta.
U la ong ruh ba ka EC kan shimkhia ïa ka jingpynrung ïa ka ktien Khasi ha ka Khyrnit kaba phra jong ka riti synshar ka ri India, ka jingshongsuk ha ki shnong khappud, ha kaba i la phone ruh ïa u CEM ka Karbi Anglong ban kyntu ïa u ban peit ba ki paidbah ha Raid Nongtung kin nym shah pyndik.
“Shuwa ban wan sha District Council, nga la phone ïa u CEM ka KAAC ban peit ba ki paidbah ha Raid Nongtung kim dei ban shah pyndik", u la ong , da kaba bynrap ba shen un sa leit jngoh ïa kane ka thaiñ ryngkat ki MDC.U la ai ruh ka jingïaroh ïa ka sorkar MDA kaba la thung da ka Expert Committee ban peit bniah ïa ki BIl ba ju phah da ka District Council, namar baroh shi katta ki Bill na District Council kat shaba phah sha Secretariat ki shu long tang ki kot jot ha District Council Affairs.
“Hynrei lyngba kane ka Committee, nga ngeit ngin lah ban phah ïa ki Bill sha u Lat ha kaba un shu soi beit khlem da don jingartatien", u la ong.
Ha shuwa jong kane, kiba bun dkhot ki la ïeng ban ai khublei kitbok kitrwiang ïa u Bah Pynïaid ha ka jingshimti jong u ïa ka kam Chief Executive Member jong ka KHADC.Ha shuwa ba un shimti ban shong ha ka shuki CEM ha kamra treikam, u Bah Charles Marngar, MDC- MLA ka Mawhati na ka Seng Congress u la ïalam ïa ka jingduwai ha kaba la ïadon ryngkat lang ki MDC jong ka Liang Synshar, nangta u Bah Bindo M.Lanong, ki ophisar bad ki nongtrei ka District Council.
Shillong, Jylliew 22: Ki ar tylli ki kynhun napoh ka Group A, kiba kynthup ïa ka PFR Academy bad ka Laitkor SC ki la ïoh ban khur ïa ka namjop kaba suk ha ka jingïakhun jong ka lympumg Shillong Sports Association’s Women’s League kaba la pynlong ha madan MFA Turf ha Third Ground, Polo, hynnin ka Sngi Palei.
Na ka liang jong ki thei ïalehkai ka PFR ki la ïoh ban khylliap ïa ka jingïalehkai da ka namjop kaba suk, da kaba pynbam haduh 7-0 ïa ki thei ka Umpling, ha ka jingïalehkai kaba nyngkong, bud sa ka namjop jong ka Laitkor kaba la thep kput haduh 16-0 kol ïa ka Mawkriah West.
Ka kynhun ki thei ka Mawkriah ki la ïakynduh mawsiang lypa shuwa ban jam sha kane ka jingïakhun pyrshah ïa ka Laitkor kaba don ïa ki player kiba tbit, bad kam shimpor katto katne minit ïa ka Laitkor, ka kynhun ba wan ba ar ha u snem 2022 (runners-up) ban pynkhyllem ïa ki bak jong ka Mawkriah.
Ka Laitkor ka la ïoh ban thep ïa shibun ki kol tang hapoh ka 10 minit ba la ïaid ka por jong ka kylla haba nujor haduh da ka kut ka jingïalehkai.
Ka Mawkriah ka jin da la shah thep bun kol lymda ym dei na ka jingtbit ka thei ap kol jong ka kynhun, ka Ridalin Kharkongor, kaba la ïoh ban tehlakam ïa katto katne ki kabu ban ïada ïa ka kynhun.
ïa ka namtam ha kane ka jingïakhun ka la leit sha ka Nisilia Majaw, kaba la khyrwit haduh hynriew kol (double hat trick) kaba la ïarap ïa ka kynhun ban khur ïa ka namjop da kaba suk.
Ki kol kiba ka la ïoh ban thep ki long ha ka 35′, 41′, 42′, 59′, 63′, 64′, bad bun na kine ki kol ka la ïoh ban thep da ka kjat kadiang.
Shuh shuh, ha kane ka jingïalehkai, ka Tracy Rympei (10′, 19′, 29′) ryngkat bad ka Iaraplang Nongrum (25′, 68′, 69′, 70′, 70’+2) kiba la khyrwit hat trick, katba ka Iawanlang Nongbet (22′) bad ka Ibakordor Wahlang (34′) ki la ïoh ban thep mar shi kol.
Kane ka dei ka sien kaba ar na ka bynta ka Laitkor ban khur ïa ka namjop, kumjuh ruh na ka bynta ki thei ka PFR.Na ka bynta jong ka PFR Academy, ki hynñiew la thep da ka J Lyngdoh kaba la ïoh hat trick (20′, 25′, 46′), ryngkat bad ka B Kharsyntiew kaba la thep ar kol (19′, 70′) bad ka shi kol na ka D Khongwet (21′) bad ka R Suting (51′).
Ka jingïakhun mynta ka Sngi kan long hapdeng ki kynhun na ka Group B – ha kaba ki thei ka Mawlai SC kin ïa aireng pyrshah ïa ka Kharang SC ha ka por 2:30pm, bad ka Iasnohktilang FC kan aireng bad ka Lumparing SC ha ka por 4:15pm.
Ha ka 22 tarik u Jylliew ka snem 1841, kata 181 snem mynshuwa, iwei i lieng kynda i la poi tiap ha ki bynta jong ka Pandua, kawei na ki Shnong Khasi kaba ïeng rasong bha ha ka khaïi pateng ha ki thaiñ Shilot.
Na ine i lieng la hiar uwei u Sahep ba bhabriew bad ba don ka maiñ ba i khaiñ bad ka met kaba i shait i khlaiñ bha bad ka jingmut jingpyrkhat kaba skhem, uba hadien u la kylla long u nongpynkylla dur ïa ka jaidbynriew Khasi.
Une udei u Sahep Rev.Thomas Jones, uba la wan ryngkat bad i kurim jong u, i Mem Anne Jones.
Na Pandua, u Sahep Jones bad Mem ki la kiew ïa ki thiep jong ka Riwar hapdeng ka jingther u lapbah lapsan bad u la poi tiap ha Sohra hapdeng ka jingjur u lapbah Sohra bad hapdeng ka jingdum lyoh tliw tliw.
Kumba ka ong ka kyntieh phareng, the rest is history, u Thomas Jones, u la thaw histori ha ka jaidbynriew Khasi, ha kaba u la thaw ïa ki dak thoh Khasi ABKD….
bad u la plie ne pynkhie im biang ïa ki skul LP, kiba la ïap noh bun bun snem hadien ka jingleit phai noh u Alexander B.Lish, u Missionary ba la phah da ka Baptist Mission na Kolkata.
Ka khana u Sahep Thomas Jones, kam kut tang ha kam jong u kum u Nongïalap Gospel uba tbit bad uba lah ban pynsngewthuh bad pynkylla ïa ka jingmut jingpyrkhat kiba bun, hynrei ka khana ka bteng kum uta u nongïarap ba khrw ka jaidbynriew Khasi, khamtam ha ka jingïaksaid jong ki na ka jingshah thombor ha ha ki khar Shilot bad ki bor ka East India Company ha Sylhet ha kaba iadei bad ka khaïi ka pateng.
La tip ruh ïa u kum u nongpynmih kot Khasi ba nyngkong eh ha kaba U la pynkylla ktien ia ka kot Rodham bad ka Gospel u Matha?os bad pynmih ia ki ha ki snem 1842 bad 1846.
Kumjuh ruh u Thomas Jones u la ai ka kot pule skul kaba nyngkong, ka First Khasi Reader bad kiwei.
Ki bym pule bha ïa ka histori ka jingim jong u, ki kynnoh ba udei u Missionary uba la kylla nongkhaïi.
Pynban ki jingwad bniah da ki nongthoh kot bad kumjuh ruh ki historian ki ïathuh ba u Thomas Jones namar ka jingieit bad ka jingïadei kaba jan jong u bad ki Khasi bad khamtam eh ka jingtrei jong u ban kyntiew ïa ka ïoh ka kot bad kamai kajih ki Khasi, u la hap ban tuklar ïa ka jingthombor ki khar Shilot bad ki bor sorkar phareng lyngba ka East India Company ïa ki nongkhaïi Khasi sha Sylhet.
Kadei kane ka jingïaleh pyrshah jong u ïa ki bor sorkar phareng kaba la bet ïa u symbai jong ka jingbym shaniah ne ka jingwit na ki bor pynïaid ka Welsh Foreign Mission Board ne ka bor Balang na ri Wales, kaba la pynlong ïa u Thomas Jones ban iehnoh noh ïa ka jingtrei Mission.
Hynrei shuwa jong kata, u la wanrah ka jingkylla dur kaba bun ha Ri Khasi khamtam ha Sohra.
Na ka jingstah dieng da ka wait sha ka jingot da ka kurat.
Na ka jingthang shun da ka dieng sha ka jingthang shun da u dewïong, na ka jingshet kyiad kaba jaboh sha ka rukom shet kyiad kaba kham khuid bad kumta ter ter.
Kumta, ka la dei ka bynta jongngi pat kum ki nongshong shnong jong kane ka jylla kiba pyndonkam ia ki dak thoh Khasi ban kynmaw burom ia une u riewkhraw ym dei eh tang ha kane ka sngi, ka 22tarik u Jylliew hynrei ba kan long ruh ka jingkynmaw burom kaba kham janai bad kaba kham paka da kaba ïa trei lang bad ka sorkar.
Nongpoh, Jylliew 22: Namar ka jingbym burom ki Bank ïa ka sngi kyrpang ba la tip kum ka Thomas Jones Day ha ka jylla Meghalaya ban burom ïa u kum uta u Kpa jong ki Alphabet Khasi, Ka HYC Umïam Circle mynta ka sngi ka la leit ban khang ïa ki ar tylli ki Bank jongka State Bank of India halor ka jingplie ïa ki bank khlem da burom ïa kane ka sngi kyrpang ba la pynbna kum sngi Shuti ha ka jylla Meghalaya.
Kine ki ar tylli ki Bank ba la leit khang da ka HYC Umïam Circle ki kynthup ïa ka Bank SBI ha Umïam bad kawei pat ka bank jong ka SBI ha ICAR, Umïam kiba khlem ai shuti ïa ki Nongtrei bad ki pynlong trei beit mynta ka sngi kaba dei ka sngi kyrpang ba la tip kum ka Thomas Jones Day.
Ki Nongïalam ka HYC Umïam Circle ha ka jingïalam u General Secretary, u Bah Dondor Thabah ryngkat u Environment Secretary, u Bah Paraban Kharwanjah lem bad ki dkhot ki leit ban phah khang ïa kitei ki ar tylli ki bank jong ka SBI, ka dei hadien ba ki la ioh jingtip ba ki bor pynïaid kitei ki Bank ki pynlong trei beit mynta ka sngi ba la tip kum ka Thomas Jones Day, ba la pynbna shuti ha ka jylla Meghalaya ban burom ïa utei u rangbah uba dei u Kpa jong ki Alphabet Khasi ba la wan bet ïa u symbai jong ka jingnang jingstad ha ka jylla Meghalaya.
Haba pyntip sha ki Lad Pathai Khubor, kitei ki nongïalam ka HYC, ki la ong ba ka daw kaba la pynlong ïa ki nongïalam ka seng ban leit phah khang ïa kitei ki Bank, ka dei halor ka nongrim ba kim burom satia ïa ki sngi Shuti hapoh ka jylla Meghalaya khamtam ki sngi kyrpang ba ka Bri u Hynnñiewtrep ka burom khamtam kane ka sngi ba ka jylla ka burom ïa une u Kpa jong ki Alphabet Khasi uba la wan na shiliang duriaw ban wan rah jingshai da kaba kyntiew ïa ka pule ka puthi bad ban kyntiew ïa ka jingnang jingstad ha ka jylla Meghalaya.
Shuh shuh, u la ong ruh ha kane ka jingleit phah khang ka seng ka sngewkmen ruh ba ki bor pynïaid kitei ki bank kim shym la ai ñia ne pyrshah bad ki la kloi ban ïa snoh kti lang ban khang noh ïa kine ki Bank ha kane ka sngi shuti ba kum ka seng ruh nangne shakhmat ka kyntu ïa kino kino ki ophis sorkar ne ki bank ba ki dei ban burom beit ïa kano kano ka sngi shuti hapoh ka Bri u Hynñiewtrep, u la bynrap.
Khliehriat jylliew 22: Ki dkhot jong ka East Jaiñtia National Council, mynta ka sngi ki la leit ban khang khyrdep ïa ki ar tylli ki bank kiba don ha Khlierhiat ba kynthup ka Axis Bank bad ka ICICI Bank, namar ba kine ki bank ki pynlong trei ha ka sngi shuti ba la pynbna da ka sorkar jylla kaba dei ka sngi u Thomas Jones.
Na ka liang ka seng ka la maham ruh ba nangne shakhmat ki dei ban tip ban burom ïa ki sngi shuti kiba dei ki sngi kyrpang jong ka jylla hi baroh kawei.
Jowai, Jylliew 22: Ka Khasi Authors’ Society, Shnat Jowai ha ryngkat ka jingïatrei lang bad ka Thomas Jones Synod College, Jowai mynta ka sngi rakhe ïa ka sngi u Thomas Jones ne U kpa ki dak thoh Khasi, da kaba pynlong ïa ka ‘Lympung-ïamir-Jingtip" halor ka phang “U Synñiang U Thomas Jones sha ka Jaitbynriew Khasi" ha katei hi ka jaka pule.
Hashwa ban sdang jong kane ka Lympung-ïamir-Jingtip ha ki ar bynta la don ka jingïalang ba la pynïaid da ka shongknor kaba dei ka nonghikai (Lecturer) jong ka Khasi Department ka kong Renda Manla Khonglah, Jt.
Secretary KASSJ, la ïoh ruh ka jingkren pdiang na u Principal jong ka College Dr.D.G.Lyngdoh, ki nongkitkam jong ka KAS, Shnat Jowai, ki nonghikai (Lecturer) jong ka College, ki samla pule, ki nongthoh kot nalor kiwei de.
Ha kane ka sngi u Rev.K.Pariat, Senior Executive Secretary KJP Synod Mihngi ula long kum u kongsan uba la pynpaw ka jingsngewkmen ban ïadon bynta lang ha kane ka sngi kyrpang ban rakhe ïa ka sngi u Thomas Jones.
Ula ai ka jingïaroh ba kyrpang ïa ki nongthoh kot ka Ri-Lum Khasi Jaiñtia kiba long shisha kita ki nongbat skhem ïa ka riti ka dustur ha ka liang ka thoh ka tar jong u Khasi.
Kane ka lyngkhuh snem ba 182 jong u Thomas Jones la kymmaw burom ïa ka sien ba nyngkong jong ka jingwan ïuhkjat jong u ha Ri Khasi (Sohra) ha ka 22 Jylliew, 1841 haka por jong ka aiom slap kaba jur bha bad la pdiang burom ïa u da ka sorkar.
Ula pynkymmaw ba u Thomas Jones u dei u nongprad lynti ïa ka Jaitbynriew Khasi ban lait na ka jingsah dum, u Rev.Pariat ula pynsngew haka por ba une u Missionary na Ri Weles ula wan sha Ri Khasi ula ïohi ïa ka jinglong jingman jong ka Jaitbynriew Khasi kaba sah umdum naduh ka ktien ka thylliej, ka thoh ka tar, ka jingleh khuid bad ki briew kiba don ha ka jingngeit beit.
Hadien kane u Thomas Jones ula pyrshang ban wanrah ïa ka thoh ka tar da ki dak Roman kiba don 12 tylli ki dak da kaba ula thoh shwa ïa ka kot Khasi, ka jingduwai u Trai, ka Kot Tikir nalor kiwei de.
Ha ka juh ka por ula sdang ban plie ïa ki skul ban ïoh ïa ka jingnang jingstad kum ha Mawsmai, Mawbluh bad Sohra ha ka snem 1842, wat lada u don tang 8 snem 2 bnai hapoh ka Ri Khasi ula synñiah shibun ki kam ba khraw.
La ïoh ruh ka jingkren na u Phrikshon Kharshiing, Finance Secretary KAS uba la pynsngew shaphang ka Khasi Authors Society (KAS) ïa kaba la seng naduh ka snem 11 Nailur, 1979 da ki 9 ngut ki riew rangbah bad kaba la ïaid lynti la 44 snem bad mynta ka dang treishitom ban ïoh pynrung noh ïa ka Ktien Khasi ha ka khyrnit kaba phra jong ka Riti shynshar ka Ri.
Shuh shuh ula ong kum ka jait bynriew kadei ban im ka Riti ka Dustur, ka jait ka kynja bad ka burom ka akor.
U la pynkymmaw ba ïa kane ka sngi kynmaw burom ïa u Thomas Jones la pynbna shuti hapoh Ri Khasi Jaiñtia da ka sorkar ha ka por ba ïalam u Dr.Mukul Sangma kum ka dak ban burom ïa u Thomas Jones.
Uwei na ki nongthoh kot Khasi ba paw u K.W.Nongrum uba la sam ruh ïa ki kot kiba ula dep thoh sha ka KAS Shnat Jowai, kumjuh sha kane ka jaka pule, ha ka juh ka por ula pyllait hi ruh ïa ka kot kaba u dang shu dep ban thoh.
La pynphuh shuh shuh ïa kane ka sngi da ka jingrwai tynrai shaphang u Thomas Jones da ki samla pule jong kane ka College.
Katba ïa ki kyntien ai khublei la ïoh na ka kong I.DkharHa ka Lympung-ïamir-jingtip ha ka bynta ba nyngkong la pynïaid da ka kong Renewbiang Dkhar, Dkhot KASSJ, ha kaba la ïoh ka jingbatai bniah na u riewshemphang Dr.D.R.L Nonglait, President ka KAS Shillong halor ka phang “U Synñiang u Thomas Jones sha ka thoh ka tar" bad la ïa shim bynta lang ha ka jingïaphylliew jingmut lang.
Katba ha ka bynta kaba ar jong ka sienshon la pynïaid da u ma M.M.Thaiang, Vice President, Shnat Jowai, KAS bad la ïoh ka jingbatai na u riewshemphang Rev.H.C.T Sumer halor ka phang “U Synñiang u Thomas Jones sha ka imlang ka sahlang.
Ha kaba la ïoh ruh ïa ka jingïaphylliew jingmut bad ka jingpynwai.
Mairang, Jylliew 21: San ngut ki briew na kajuh ka longing kiba kynthup ïa lai ngut ki khun, ka kmie bad u kpa ki la kem pang bad poi sha Hospital tang namarba ki la kum bam ïa u tit buid uba kim ithuh.
Kane ka la jia ha ka sngi Balang ha ka shnong Wahliewlong, Mawthad-raishan Constituency.
Katkum ka jingïathuh jong u Admitstar Marweiñ u kpa jong ki lai ngut ki khun uba la kem pang na ka jingbam tit u la ong ba ka kurim jong u ka Kong Delphina Pariong ka la leit kheit ïa u tit ha ka 20 tarik mynta u bnai bad ka la shet pat hynin mynstep.
U la ïathuh hadien ba ki ladep bam ïa une u tit ba la shetlang bad u phan ki la sdang ban suh kpoh, prie bad kieng ka khlieh.
Markumta la pynkit noh ïa ki baroh san ngut sha Pariong PHC ban ïoh ïa ka jingsumar hynrei kham hadien la pynkynriah noh sha Tirot Sing Memorial Civil Hospital, Mairang ban ïoh ïa ka jingsumar kaba kham paka.
U Bah Marwein u la ïathuh ruh kaba la pynlong ïa ka kurim jong u ban shet ïa u tit bym ithuh ka dei hadien ba ka ladep ban bam im shwa ïa u bad namarba um don jingktah eiei ka la shet jyntah hynrei khlem poi pyrkhat pat ba kin ïohpang.
Mawkyrwat, Jylliew, 22: Ka Federation of Khasi Jaiñtia & Garo Peoples (FKJGP) jong ka South East Khasi Border Circle mynta ka sngi da ka mynsiem jong ka jingsngewkitram bad don jingkitkhlieh ïa sngi burom jong u uwei na ki ‘riew khraw u Thomas Junes, ka la leit ban phah khang ïa ki ophis treikam kiba don hapoh Mawsynram C&RD Block.
Ha ka khubor na u President jong ka FKJGP, South East Khasi Border Circle, u bah Kyrmen Shangdiar u la ong ba ka jingleit phah khang jong ka seng ïa ki ophis treikam kiba hapoh ka Mawsynram Block ki long kynthup ka State Bank of India (SBI), ka Post office, ka Meghalaya Co-operative Apex Bank (MCAB) bad ka FEDCO Ltd.
, Office bad ka jingphah khang jong ka seng ïa kine ki ophis treikam ka long namar ka jingbym burom jong ki ïa ka sngi kyrpang u Thomas Jones Day.
Shuh shuh u la ong bad pynpaw ba ïa ka ophis treikam jong ka FEDCO Ltd.
, kaba ka seng naduh ki snem ba la dep shwa ban shimti kane ka company ïa ka kam bording ka la pyrshang ban khanglad namar kam kwah ban ai sha ki company hynrei mynta haba ki nongtrei ki dei ki khasi pynban kim shym la burom lem ïa kaei ba ka jaidbynriew ka don bad burom ïa ki briew kiba la noh synñiang sha ka jaitbynriew.
Namarkata, u la kyntu ruh ïa ka sorkar bad ki bor ba halor ba nangne shakhmat ki dei ban ai jingtip sha baroh ki tnad trei kam ba ki dei ban burom ïa ka sngi kyrpang une u ‘riew khraw uba ka jaidbynriew ka tip ïa u kum u kpa ki dak thoh khasi lane Father of the Khasi Alphabet.
Ha kajuh ka por la kyrpad ïa ki jaka pynlang pisa (bank) lane ophis treikam ba nangne shakhmat kim dei shuh ban dang ïai leh bym suidñiew ïa kaei ba ka Jaidbynriew Hynñiewtrep ka leh bad burom kyrpang ïa kane ka sngi.
Mawkyrwat, Jylliew, 22: Ka lympung ïalehkai kynjatbol kaba la tip kum ka “Inter-Dong Football Tournament 2023" ba la pynïaid da ka Marshilong Sports & Cultural Club ka la poi noh sha kaba kut ha kaba ka Mawhiang B ka la long ka lahduh bad jop pyrshah ïa ka Mawhiang A da 7 – 6 kol ha madan Mawhiang, Marshilong, South West Khasi Hills District.
Haba phai ha ka jingïalehkai, ka la long ka jingïalehkai kaba itynnad bha watla ka la don ka jingthut ha ka madan namar ka jingdon jong u slap.
Kumta katba ki minit ki la nang ïaid shakhmat na ka liang ka Mawhiang A ka la ïoh ban pynkhih ïa ka jar kaba nyngkong eh ha ka minit kaba 27 lyngba u Builderson Lyngkhoi bad ïa kane ka kol u la ïoh thep ha ka jingïalehkai jong ka kyllastep.
Haba wan biang ha ka jingïalehkai jong ka kyllamiet pat, ka jingïakhun ka la nangkham pyni-tynnad shuh shuh namar ki ‘rangïalehkai jong ka Mawhiang B ruh ki la sdang ban ïa khun tyngeh khnang ban ïoh ban pynphai ïa ka shi kol hynrei bun ki jingpyrshang jong ka ki la long leh noh ei, hynrei da ka jingïakhun kaba tyngeh ka Mawhiang B ka la ïoh ïa ka kabu ksiar ban pynrung ïa ka bol hapoh ka kol ha ka minit kaba 68 lyngba u Rockfulstar Lyngdoh.
Hadien ba ki la ïa khaid mar shikol, ki ‘rangïalehkai jong baroh ar kynhun, ka Mawhiang A bad Mawhiang B ki la sdang ban don ka mynsiem jong ka jingïakhun kaba tyngeh shuh shuh bad ban ïoh ban ïa pyntam ïa ki kol khnang ban pynpoi ïa la ka kynhun sha ka thong jong ka jingjop hynrei hapdeng kata ka por ïalehkai ka la shu kut noh ha kaba baroh ar ki la ïa khaid mar shikol.
Kumta ban rai ïa ka kynhun kaba jop ne kaba rem, ki nongpynïaid ki la shu pynïaleh noh da ka Tie Breaker ha kaba ka Mawhiang B ka la tam noh da 7 – 6 kol pyrshah ïa ka Mawhiang B, bad ha kane ka kynhun jong ka Mawhiang B ka la rah ïa ka nam jingjop.
U kongsan uba la wan ban pynhap pyrda ïa kane ka “Inter-Dong Football Tournament 2023" u dei u bah J.Nongsiej na ki ‘riew rangbah jong ka dong ka thaiñ bad bynrap ïa ka jingkren kum u kongsan u la ong ba kane ka lympung ïalehkai kam dei tang ka rynsan ban pyni ïa ki sap ki phong ba ki ‘rangïalehkai ki lah ha ka ban pashad ïa ka bol hynrei ban don ruh ka jingïatreilang ryngkat ka jingïatylli hapdeng ka jingïalehkai namar lada ym don ïa kane ka bynta kumm ka kynhun kan nym lah ban poi sha ka thong jong ka jingjop.
Ha kawei ka phang, u la ong ruh ba kum ki khun samla ka dei ka jingkitkhlieh ïa ka mei mariang sawdong sawkun namar lada ki leh pathar ïa ka mei mariang ma ka ruh ka don ka la jong ka bynta bad u la ban jur ba ka kam jngohkai pyrthei ka dei kawei na ki lad ba kum ki khun samla ki dei ban phai khmat ha kum kane ka juk kaba mynta.
Haba kren ai mynsiem na ka bynta ki ‘rangïalehkai, u bah J.Nongsiej u la ong ba kum ki ‘rangïalehkai ki dei ban long kiba trei shitom ryngkat ka jingki lanmet khnang ba kin nangkiew ha kane ka kam.
U la ban jur ruh ba kum ki ‘rangïalehkai lad ki kwah ban kiew ha kane ka kam ki dei ban kiar na ki kam sniew kum u drok, ka kyiad bad kiwei kiwei ki jingdih kiba pynduh bor bad pyntroiñ ïa ka met u briew.
Ha kane ka sngi ïadonlang naduh ki nongkitkam jong ka Marshilong Sports & Cultural Club, ki ‘riew rangbah, ki longkmie longkpa, ki khun samla, ki hep kiba rit.
Nongstoiñ, Jylliew, 22: Ka West Khasi Students Union (WKSU) hynnin ka miet sngi Balang, ka la leit ban pynsangeh kyndit noh ïa ka jingleh screening jong ka Ophis ka DSO ïa ki khynnah skul ki ban ïalehkai ha ka Subroto Cup.
Kane ka jingleit pynsangeh ka dei tang halor ka nongrim ba ïa kane ka jingleh screening la pynlong wat haduh ka por mynmiet ba la palat ïa ka 9 baje.
Ka WKSU hapoh ka jingïalam u Secretary Banshanlang Syiemlieh, ka la leit ban pynsangeh ïa kane ka jingleh screening ha ka por 9:30 baje mynmiet bad pynpaw ba ka seng kam sngew ïahap shuh ba ka Ophis ka DSO kan bat sah ïa ki Khynnah kat haduh kane ka por mynmiet.
Ka WKSU ka la kyntu ïa ki skul bad ki khynnah kiba wan screening bad ki bym pat sngewhun ïa ka jingleh screening hynnin ka sngi, ba kin ïawan biang ha ka 23 tarik ha ophis ka Tnad Sports ha ka jingïadonlang ka WKSU ban ïoh peit bha ryntih ïa ka rukom leh screening.
Kane ka seng ka la kyntu ruh ïa ka DSO ba kum kine ki jingjia kim dei ban nang jia biang hapoh ka District, ha kaba ka la maham ruh ba lada jia eiei ïa ki Khynnah skul kiba wan screening haduh ka por 9:30 baje mynmiet, ka DSO ka dei ban shim ïa ka jingbynta jong ka jingkitkhlieh.
Shillong, Jylliew, 22: Ki shipai BSF kiba ap pahara ha khappud jong ka East Jaiñtia Hills District ha ka sngi Palei ki la ïoh kurup 36 tylli ki masi na khappud ka West bad East Jaiñtia Hills, Meghalaya ïa kiba la thmu ban shalan be-aiñ sha ka ri Bangladesh.
Ïa kine ki masi la aiti noh sha ki Pulit ba kin leh ïa kaba donkam.
Nongstoiñ, Jylliew, 22: Tang mar shu khyllem noh ka Executive Committee jong ka Khasi Hills Autonomous District Council, ba la ïalam da u bah Titostarwell Chyne kum u CEM u ba dei na ka United Democratic Party bad u bah Pynïaidsingh Syiem na ka National Peoples Party u la sha jied kum u CEM ba thymmai, u bah Winly Thongni u ba bat kum u president jong ka NPP jong ki shiphew shnong kiba hap ha ka Mawshynrut consti-tuency, u la ong ba kum uwei na ki nongïalam jong ka NPP, u dawa ba dei ban weng noh ïa u bah Bindo M.Lanong na ka kam kum u MDC shu sieh bad ban thung noh da uwei pat ha ka jaka jong u.
U bah Thongni u la ong ruh ba baroh shi katta la ju ïohi ba na ki 29 ngut ki MDC ba la jied da ki paitbah ban pyndap laiphew ngut, la hap ban pyndap laiphew da kaba shu sieh da uno uno u rangbah ha kawei na ki shuki ba thylli bad ba dei ban shah jied kum u MDC shu sieh u dei u briew uba don ha ka party kaba don ha ka sorkar.
U la ong ruh ba baroh shi katta ki MDC shu sieh ki dei ki briew kiba na ki jaka sor, hynrei na ki jaka kyndong pat ym pat ju don u rangbah u ba shah thung kum u MDC shu sieh.
U bah Thongni u la ong ruh ba ki rangbah na nongkyndong ruh ki dei ban ïoh bynta lem ban shah thung kum u MDC shu sieh, khnang ba ki nongkyndong ruh ki ïa ïoh bynta lem ha ki kam kiba ïadei bad ka roi ka par bad u la ong ruh ba wat lada un shah jied kum u MDC shu sieh ruh u kloi ban shimti.
Ha ka jingshisha hangne ha rilum Khasi bad Jaiñtia ka election ban jied ïa ki MDC ka kham khraw ban ïa ka election ban jied ïa ki MLA namar ba ïa ka District Council la pynkup bor kyrpang ba kan thaw ïa ki aiñ na ka bynta ka khyndew ka shyiap, ka riti ka dustur, ka kheiñ kur kheiñ kha lyngba ka Schedule bad la pynkup bor kyrpang ruh ba kan don la ka jong ka Ïingbishar bad ki Nongbishar kiba peit ïa ki mokotduma kiba ïadei bad ka ki kam khyndew kam shyiap, ka jingpynskhem ïa ki aiñ jong kiba ïthoh shongkurim kiba la mynjur bad ithuh da ka Indian Marriage Act bad ruh ha kaba ïbad ka jingïapyllait sanshyieng jong u tnga bad ka tnga.
Ym lah ruh ban len ba ka jingbym skhem jong ki Executive Committee jong ka KHADC ha man la ki samoi trei kam ka dei namar ba ki paitbah ki jied MDC da ki briew kiba dei ki kruiñ bam duh ïa ka thymmei jong ka jaitbynriew Khasi Pnar.
Ki MDC ba ki paitbah ki jied ki long thik kum ki puit tangkuli kynjih mawsiang lane ki panshandi dem lor khah ki bym sngewthuh satia ïa ka dor jong ka riti ka dustur, ka kheiñ kur kheiñ jait bad ïa ka hok longtrai halor ka khyndew ka shyiap.
Shillong, Jylliew, 22: Ka Hynñiewtrep National Youth Front (HNYF) ha ka step sngi Palei ka la leit phah khang ïa ki shlem treikam jong ki Bank kiba don naduh ka thaiñ Motphran, ter ter shaduh Police Bazar kiba la plie watla ka Sorkar ka la pynbna shuti kum ka jingkynmaw burom ïa ka jingwan iuhkjat jong u Rev.Thomas Jones, ïa uba la tip kum u Kpa ki Khasi Alphabet, ha ka shnong Saitsohpen Sohra ha u snem 1841.
Ha ka jingïakren bad ki lad pathai khubor u President jong ka HNYF East Khasi Hills u Bah Bless Dkhar u la ong, “lada ngi ka sngi burom kyrpang ïa ka lyngkhuh sngi kha jong u Mahatma Gandhi, kum ka jaitbynriew Hynñiewtrep ka donkam ba kan burom ïa kane ka sngi kyrpang jong u Rev.Thomas Jones.
"“Kan myntoi aiu ka jingdawa ban pynrung ïa ka Ktien Khasi ha ka Khyrnit Baphra jong ka Riti Synshar ka ri India lada ngim burom ïa kane ka sngi kyrpang jong u Rev.Thomas Jones," u la ong.
Shillong, Jylliew 22: Kum shi bynta ban snohkti bd ki nongshong shnong ka jylla Manipur ha kaban dawa ban wanrah jingsuk biang sha kane ka jylla ba jia ka jingïaumsnam kaba shyrkhei na ka daw ka jingïakynad jaidbynriew hapdeng ki Kuki bad Meitei, ka North East Students Organisation (NESO) ha ka sngi Palei ka la pynbna ban pynlong da ka jingïathang mombiti ha manla ki Nongbah jong ki Jylla ka thaiñ, ka ban long la 28 tarik Jylliew, na ka bynta ban kyrpad ha kaban wanrah noh ïa ka jingsuk ha Manipur haba kyntu ruh ïa u Myntri Rangbah Duh ban kein noh ïa ka jingsngap jar jar halor kane ka jingjia.
“Ka NESO ka dap da ka jingkyndit bad jing sngew lyngngoh ïa ka jingsngap jar jar jong u Myntri Rangbahduh ka ri halor ka jingjia ha Manipur.
Kane ka jingsngap jar ka jongu kan nang pynjngai shuh shuh ïa ki riewlum jong ka thaiñ shatei lam mihngi.
Ka NESO ka kyntu ïa u Myntri Rangbahduh ka ri ba yn kren eiei, lem kumta ka sorkar pdeng ka don ïa ka jingthmu sha lyndet halor kane ka jingbym kren eiei" ong ki nongïalam ka NESO.Ha ka kyrwoh sha ki lad pathai khubor, ka NESO ka la pyntip ba kan pynlong ïa kane ka jingthang mombiti khnang ban kyrpad ïa baroh ba kin sangeh noh ïa ka jingïaumsnam khnang ba ka jingshongsuk shongsaiñ kan wan phai ha Manipur.
Ka NESO pynpaw ïa ka jingsngewsih halor ka jingïai bteng ka jingïaumsnam hapoh ka jylla Manipur ha kaba ki iing ki sem ki la shah pynjulor bad kumjuh ruh ka jingduh da ruh ei ki mynsiem briew la palat ïa ka 100 ngut.
Katkum ka kyrwoh khubor na u Chairman ka NESO u Bah Samuel B Jyrwa bad u General Secretary u M Thobu ki la pynpaw ïa ka jingsngewlem ïa ka jingmad jingjynjar ki paidbah ka jylla Manipur bad kila wer ban pynneh noh ïa ka shongsuk shongsaiñ bad ban pynsangeh noh ïa ki kam ïaumsnam ne jingpynjulor ïa ki jingdon jingem.
“Ka NESO ka kyntu ïa baroh ki nongshong shnong jongka Manipur ba kim dei ban ngeit bad ban pynsaphriang ïa ki khubor thok ne ïa kino kino ki jingpyntip kiba nang pynsniew shuh shuh ïa ka jinglomng jingman kaba don mynta" ong ki nongïalam ka NESO.Ka NESO ka kynnoh ïa ka sorkar jylla bad ïa ka sorkar pdeng halor ka jingbym ler ka jongki ban tehlakam bad ban pynsangeh ïa ki kam ïaumsnam wat la ka la don palat ïa ka 45 sngi bad wat la u Myntri Kam Pohiing ka ri u Amit Shah u la leit iuhkjat ha katei ka jylla bad ki la don ruh ki shipai palat ïa 40,000 ngut.
Shillong, Jylliew 22 : Ka kynhun jong ki jaidbynriew riewlum ritpaid ha ka jylla hapoh ka shatri ka Meghalaya Indigenous Minority Tribes’ Forum (MIMTF) ka la dawa ïa ka Sorkar Jylla ba kan ai 15% ka bhah sha ki na ka Job Reservation Policy jong ka jylla.
Kine ki jaidbynriew riewlum kiba dawa ïa kane ka bhah ki kynthup ka jaidbynriew Rabha, Boro, Koch, Hajong bad ki Man ka Ri-lum Garo na ka State Reservation Policy ka Jylla.
Ha ka dorkhas ba la aiti sha u Myntri Rangbah ka Jylla Conrad K Sangma, ka Forum ka la ong “Ngi da kyrpad rit ïa phi ban sngewbha mynjur lem ban ai ïa ka bhah ba 15%, ynda la bishar bad pynkylla thymmai ïa ka Reservation Policy ka Jylla, sha ki riewlum ritpaid ka Meghalaya khamtam ki Hajong, Koch, Rabha, Boro-Kacharies bad ki Man, kum ka jingailad ba kin kiew bad ïa kot kyrdan bad ki Khasi, Jaiñtia bad Garo".
Kane ka dorkhas ka dei kaba la soi da ka Meghalaya Hajong Welfare Association, Meghalaya Rabha Jatio Sewa Sangha (MRJSS), Meghalaya Koch Association, Meghalaya Boro Sahitya Sabha bad ka All Mann Tai Speaking Welfare Association.
“Lada mynjur, ngi sngew, kane kan khyllie noh ïa baroh ki jingduhnong kaba ngi la mad ha kine ki 51 snem haba phai sha ka jingïohkam Sorkar bad ruh ha kiwei kiwei ki bynta kum ha ka pule ka dangle, ka ïoh ka kot bad kiwei kiwei" ka la ong.
Haba pynpaw ba ki dei ki Nongshongshnong ba pura ka Jylla Meghalaya, ka Forum ka la ong ba kum ki Khasi, Jaiñtia bad ki Garo, ki ruh ki dei ki “paid riewlum trai ri" haba bynrap ba ki Karb/Marngar (Dimasa) ba sah ha Ri-Bhoi District ruh ki dei ki paid riewlum trai ri jong ka Jylla.
“Ha kane ka Job Reservation Policy ba mynta, kaba long 40 % ïa ki Khasi bad Jaiñtia, 40% ïa ki Garo, 15 ïa ki General bad 5% ïa ki Other schedule Tribes bad Schedule Caste, wat la ka bhah jong ngi ka long 5% hynrei ka jingshisha pat ka long tang 2% lada ym duna namar ngi hap ban ïasam lang bad ki Scheduled Caste bad kiwei kiwei ki riewlum na shabar ka Jylla kum ki Naga, Mizo bad kiwei kiwei" ka la ong.
Shillong, Jylliew 22 : Ka kam leh sbun kaba rit ka ai jingkyrmen ïa ka mynsiem ba don ka mon ban ïakhun kumta ym dei ban shu phohsniew hynrei dei ban da trei shitom ban ïoh ïa ka thong ka jingjop, ki la long ki kyntien symboh pyrkhat na ka Dr Amanda Pakynteiñ, Ph.
D, ka nonghikai skul step ha Seiñ Jaiñtia Morning Secondary School, Shillong, kaba la ïoh pdiang ïa ka khusnam ‘Best Woman Guru Award’ na ka 4th International Inspirational Women Awards (IIWA) 2023 kaba la long myn ha ka 17 tarik u Jylliew ha Noida, Uttar Pradesh.
Kane ka lympung sam khusnam ka dei kaba la pynlong da ka GISR Foundation ban ai jingithuh bad ka burom napdeng ki kynthei ha ka Ri India baroh kawei bad sha bad shabar Rj kiba trei shit rhem bad aiti lut ïalade ha ka kam ba ki trei, ka jingtrei bha, ka jingdon sap kum ki nongwad bniah, ki riewshemphang ha ka pule puthi, ki nonglam lynti, ki nongai-jingmut, ki nongai jinghikai bad ki ‘riewtbit ha ka pyrkhat pyrdaiñ.
Ka Dr.Amanda, kaba dei ruh ka kurim u Bah Banteidor Lyngdoh, MLA na Mawkynrew Constituency, ka la ïoh pdiang ïa kane ka khusnam namar ka phang jingthoh lane ka ‘thesis’ halor ka ‘Khana bad jingkyntiew ïa ka rukom ai jinghikai skul ei sha ki khynnah kiba shah jynjar, kiba shah ban bein bad ki bym don lad’ da kaba kdew nuksa ïa ka skul kaba ma ka hi ka hikai kaba don Qualapaty.
Kane phang jingthoh ka dei ruh kaba la pynlong ïa ka Dr.Amanda ban ïoh pdiang ïa ka kyrdan Doctor of Philosophy (Ph.
D) ha ka tnad pule na ka skul bah Mahatma Gandhi University, Meghalaya ha ka 27 tarik u Jymmang, 2022.
Kane ka skul la sdang ha u snem 2008 da ka Dr.Billiancy Lamare, ka ophisar ba la shongthait na ka tnad Education da ka jingmynjur ka Seiñ Jaiñtia ryngkat ka jingthmu ban ai ka jingshakri ei ïa ki khynnah pule ki ym ïoh lad, kiba shah ban bein bad kiba kyrshan dalade ïalade.
Kane ka skul ka la don haduh ka Class X hynrei ki nonghikai hangne ki hap ban ïa phiah lang ïa ka tulop SSA ba la mang na bynta tang lai ngut katba don pat kiwei ki nonghikai kum ka Dr Amanda bad katto katne ngut kiba shu hikai mon sngewbha khlem kano kano ka jingsiew eiei.
Ki don ruh ki nonghikai kiba dang dei ruh ki samla pule kolej kiba don mynsiem ban hikai ha kane ka skul.
Ki don hapdeng 250-300 ngut ki khynnah ha kane ka skul bad ki longkmie kiba la kham heh rta ruh kiba dei na kiwei ki jaidbynriew kiba pule ha kane ka skul.
Ki don lai ngut napdeng kum kine ki longkmie kiba thrang ban nang ban thoh kiba dang pule Class II bad ïaleh ïa ka eksam shiteng snem jong ki bad kiba angnud ban pyndep haduh ka Class X.Kawei kaba ki nonghikai ki shem jingeh ka long ha ka ktien ka thylliej namar ha kane ka skul ki wan skul ki khynnah na ki jaidbynriew bapher bapher naduh ki snem ba la sdang ïa ka.
Haba ïakren bad ka Dr Biliancy Lamare, nongseng bad principal kane ka skul, ka la ong ba ka jingseng ïa kane ka skul ka long ban ïarap ban weng ïa ka jingpep skul shiteng por ki khynnah.
Ka la ong ba ka jingmut kham ha shwa ka long ban buh tang kum ka Coaching Centre hynrei ynda plie ïa ka skul wat ha ka Class I ne Class II ruh ki wan pynrung skul bad ym banse ban sdang ïa ka skul.
Shuh ka la ong ba ka thong ka long ban ïa sam ïa ka jingnang jingstad sha ki bym don lad bad ki khynnah kiba hap ban kyrshan dalade ïalade kiba wan skul mynstep bad bylla pat mynsngi.
Ka la ong ba wat hapdeng ki jingeh ki bun ki khynnah pule na kane ka skul kiba la kylla long ki nongshong shnong kiba don ka jingkitkhlieh ha ka imlang sahlang wat hapdeng ka jingbym don jingkyrmen shuh bad pass ruh ki kyrdan bapher bapher.
Shillong, Jylliew 22: U Chief Executive Member ka Khasi Hills Autonomous District Council (KHADC) u Bah Pynïaid Sing Syiem ula pyrshah jur ïa ki Bank kiba la plie ha kane ka sngi Palei kaba dei ka sngi shuti kum ka jingkynmaw burom ïa u Kpa ki Dak Thoh Khasi u Rev Thomas Jones.
“Nga pynpaw ïa ka jingsngewkhia halor ki khubor kiba ngi ïohi ba ki don katto katne tylli ki Bank kiba la plie ïa ki jingtreikam jongki mynta ka sngi, ka 22tarik u Jylliew kaba long ka sngi shuti ban kynmaw burom ïa u (L) Thomas Jones uba long u Kpa ka ktien Khasi bad uba wanrah ïa ki dak pule.
Haba ïadei bad kane ka jingplie jong ki bank ban treikam ha kane ka sngi shuti jong une u riewkhraw na ka liang jongngi kum ka Council ngi sngew ban pynpaw ïa ka jingpyrshah jur bad shimkhia ïa kane ka kam ryngkat bad ka sorkar jylla ban pyntikna ba ha ki por ban wan ba kan ym jia shuh kumne.
" u la ong ha ka kyrwoh.
Nongstoiñ, Jylliew, 22: Ka jingjur u slap ba khlem sangeh ka la pynkdut mynta mar shiteng ïa ka surok Nongstoiñ-Wahkaji ha ka thaiñ Nongkynjang West Khasi Hills, namar ka jingshah rong noh ka surok subway, kaba la shna ban pyndonkam shipor katba ka kompani Vozrozhdenie kaba na Russia, kam pat pyndep ïa ka jingkieng jong ka surok Double Lane.
Kane ka surok ba shah rong ka dei ka surok Subway ba la shna ban pynïaid kali shipor, namar ka jingpyntrei ïa ka surok double lane ka dang ïaid shakhmat.
Kane ka surok kaba twa ka dei kaba pynïaid na ka kynroh jong ka jingkieng kaba don hajan ka Sub Centre Nongkynjang.
Kane ka surok ka dei kaba pynïasoh ïa kiba bun tylli ki shnong ka thaiñ Lai Lyngdoh bad ïa ka South West Khasi Hills baroh kawei bad ka dei ruh ka surok ba ju pyndonkam manla ka sngi da ki paidbah ka thaiñ.
Halor kane, na ka liang ka seng Federation of Khasi Jaiñtia & Garo People (FKJGP)-Lai Lyngdoh Unit, ka la pynpaw ba kane ka jingdkut ka surok subway, ka la buh hapdeng ki jingeh kiba bun ïa ki paidbah ka thaiñ, khamtam ha ka leit ka wan namar ka jingbym don lynti shuh.
Ka seng ka la pynpaw ïa ka jingsngew bynñiaw kaba jur halor ka jingsuki palat jong ka kompani Vozrozhdenie, ban pyntrei ïa ka jingkieng ha kane ka thaiñ ba twa ka surok subway.
Katkum ka jingong u President Bah Nestor Nongkseh, kane ka kompani ka la dei ban shna wut wut ïa kane ka jingkieng ban lah pyndep tang hapoh u bnai Lber.
Hynrei, la kynnoh ba dei namar ka jingkheiñ sting palat kane ka kompani, mynta ka la wanrah ïa ka jingeh ïa ki paidbah ba leit ba wan man ka sngi.
U la pyntip ba kane ka kompani ka la dep ban thaiñ nar rot ïa kane ka jingkieng mynta la palat shibnai, hynrei ka la shu ieh noh khlem da pyndep ban siang dewbilat.
Ka FKJGP ka dawa ïa ka tnad PWD ba ka dei ban shimkhia mardor halor kane ka jingdkut ka surok bad ban bthah ruh ïa kane ka kompani na Russia, ba kan pynshna mardor ïa ka surok ba la shah pynjulor ha ka um slap ban lait ki paidbah na ka jingsohsat.
Shillong, Jylliew 22 : Ka seng ki nongkhaii bad nongdie syiar hapoh ka shatri ka All Meghalaya Poultry Supplier and Retailer Association ha ka sngi Palei ka la kyntait ba ka don ka jingpang ha ki syiar kumba la kynnoh ha ki rynsan Social Media.
Haba kren sha ki lad pathai khubor u President ka AMPSRA u Bah Wanshai Kharchandy u la ong ba kanre ka jingkynnoh ka dei ka khubor lamler kabym don jingshisha haei haei ruh.
“Hadien ba ngi ïohi ïa ka jingsphriang kato ka khubor ngi la leit mardor ban ïakynduh ïa ki Doctor jong ka tnad Animal Husbandary and Veterinary ban wad jingshisha ïa kane bad na ka liang jong ki ki la pynthikna ba kam shym la don satia kano kano ka jingpang ki syiar ha ka jylla", ong u Bah Wanshai.
U la ong ba ki briew ki la shu shna thok ïa ki dur ki dar bad pynsaphriang ïa ki khubor ba ki syiar ki la ïohpang bad kane ka la pyntieng bad pynsyier ïa ki paidbah ban bam ïa ka doh syiar.
U la ïathuh ba ka seng ka la leit ïakynduh ruh ïa ki pulit ka Lumdiengjri Police Station ban shim khia lem halor ka jingpynsaphriang khubor thok ban pyntieng ne pynsyier ïa ki paidbah.
Ula ong ba ka seng ka sngew ruh ba dei ban pynshitom ïa ki briew kiba donkti ha kaban pynsaphriang ïa ki khubor lamler ki bym don satia ïa kano kano ka jingshisha.
Nongpoh, Jylliew 22: Watla ka jingtei ïaka Entry Point ha Umling kaba dei ruh ka jingdawa jong kiba bun ki sengbhalang haka jylla kala urlong ban peit pyrman bad tehlakam ïaki bar jylla kiba rung sha ka jylla bala plie paidbah ruh ïaka ha u snem 2020 ha Umling, kumba ki sengbhalang haka jylla kila ïai dawa ruh sha ka sorkar ban pyntreikam ïaka Inner Line Permit ban khanglad ïaki bar jylla ban rung laitlan katba mon sha ka jylla, hynrei katei ka jaka ban talasi ïaki mynder kala shu long tang shipor tang kum ka jaka ban peitbñiah haka por ka jingpur sted ka khlam Covid-19, bad naduh ba kut katei ka khlam Covid-19 katei ka Entry Point bala mang ban talasi ïaki mynder ba rung shaka jylla kala khang tala syndon bad khyrdep noh.
Kum ban pynkynmaw, kane ka jingthmu ka sorkar jylla ban pyntreikam noh ïa ka entry point kaba don ha Umling, ka dei ruh ki mat jingdawa ki sengbhalang bapher bapher haka jylla ha kaba kine ki seng haduh mynta ki dang dawa ruh ban pyntreikam ïa ka Inner Line Permit kum ka thong ban khanglad na ka jingwan rung beaiñ ki briew kiba na shabar ka jylla, ha kaba u Bah Prestone Tynsong kum u symbud Myntri Rangbah u ba la plie ïa katei ka Entry Point u la kren shai ruh ba ka jingplie ïa katei ka Entry Point bad Facilitation Center ka dei tang ka jingsdang jong ka sorkar ban pyntreikam watla ki dang don shibun ki jingduna hynrei naka liang ka sorkar ka kloi ban pdiang ïaki jingai jingmut ban pynbha shuh ïa katei ka khyrdop khnang ban dang pynsuk ïaki paidbah ba leit ba wan, bad ba ki briew ba wan nabar kim dei ban don kano kano ka jingtieng ha ba ki rung sha ka jylla, hynrei donkam tang ba kin register ïalade bad ban pynbiang ïaki kot ki slaba donkam.
Hynrei katei ka Entry Point ha Umling la shu thaw ïaka tang ka jaka ban tehlakam bad peit pyrman ïaki bar jylla haka por ba jur bha ka khlam Covid-19, katba mynta la shu khang khyrdep ïaka khlem don briew shuh kiba trei ha katei ka jaka ha kaba ka jingrung jong ki bar jylla kala long biang kumjuh watla ka don ka Infiltration Check Gate ha Byrnihat hynrei ki sengbhalang naka por shaka por ki ju ïoh bat ïaki bar jylla kiba rung sha ka jylla khlem ki kot ki sla kiba biang ban pynshisha ba ki dei ki nongshong shnong jong ka ri India bad kaei ka jingthmu jong ki ban rung sha ka jylla.
Halor katei ka jingkhang khyrdep noh ka Entry Point ha Umling naka liang ka CoRP Central Body ruh hynnin ka sngi hapoh ka jingïalam jong u Bah Bandari Ryntathiang kum u President kala leit ban jurip ïa katei ka jaka namar ka jingbun jong ki bar jylla kiba rung khlem kot khlem sla, bad pan ruh ka jingpynshai naka sorkar balei ba khang ïa katei ka Entry Point ha Umling, bad haduh mynta ka ILP bala ju iai dawa da ki sengbhalang kam pat urlong watla ka kynhun jong ki nongmihkhmat haka jylla kila ai rai ban kyrshan ïaka ILP ha iing Dorbar thawaiñ ka jylla ha u snem 2019, hynrei haduh mynta katei ka jingdawa kam pat urlong.
Shillong, Jylliew 22 : Ki bor Pynïaid District jong ka East Khasi Hills ha ka sngi Palei ki la phah kynrïah noh ïa baroh ki briew kiba sah ha ka Iing jong u Dr ML Deb ha kaba don hajan ka Hotel Heiga, Lachumiere namar ka jingshong synjor na ka jingtwa.
Na ka daw kane ka jingtwa khyndew la ïohi ba ki maw bad khyndew ki la hap lut sha ka surok bah hapdeng ka Malki bad Dhankheti bad marmar ki kali puh shilum ki la bunkam baroh shi miet bad weng ïa ka khyndew bad ïa ki maw khnang ba ki kali kin ïoh ïaid biang na kane ka surokbah.
Ki bor pynïaid District namar ka jingsakhi ba ka iing jong u Dr ML Deb kala shong synjor bad ka don jingma, ba ka khyndew ka lah ban twa biang na ka jingslap kumta ki la bthah ïa ki arngut kiba shong basah ha kane ka iing ba kin mih noh ha ka miet jong ka sngi Balang ban lait na kano kano ka jingma bad jingmynsaw.
Ïa kane ka bynta kaba twa ka khyndew la sop noh da ka tarpaulin khnang ba kan ïada na u u slap.
Shillong, Jylliew, 22: Ka President jong ka ri, ka Droupadi Murmu ha ka sngi Palei ka la sam ïa ka khusnam National Florence Nightingale Award na ka bynta u snem 2022 bad 2023 sha ki Nurse kiba shakri ha kylleng ki bynta jong ka ri ha ka jingïalang kaba la long ha Rashtrapati Bhavan, New Delhi.
Ka Kong Reliance Pyrngap na jylla Meghalaya ka la ïohpdiang ïa ka khusnam National Florence Nightingale Award na ka bynta u snem 2022 halor ka jingtrei shitom kaba la palat 35 snem kum ka Auxiliary Nurse Mid-wifery (ANM) bad kum ka Lady Health Visitor (LHV).
Ka Kong Pyrngap ka la ai jingshakri ïa ki paidbah ha Saipung Primary Health Centre bad mynta ka la trei ha Sutnga Community Health Centre, East Jaiñtia Hills.
Ka long kaba tbit ha ka kam bad kaba kloi ban ïarap haba don kano kano ka jingeh ha ka imlang sahlang.
Dei ban ai jingïaroh ïa ka jinglong nongïalam, ka jingtrei shitom bad ka jingsngewlem jong ka.
Ka Kong Pyrngap ka la pyllait im ïa shibun ki mynsiem briew ha ka por ba ki longkmie ba armet ki leit ban kha khunlung.
Ka la pyntbit ïalade da kaba ïashim bynta ha ki prokram CNE bapher bapher ba la pynlong ha ka ri, ha jylla bad ki distrik.
Ki paidbah bad ki bor pynïaid distrik ki la ai jingïaroh ïa ka jingai jingshakri jong ka Kong Reliance Pyrngap sha ka imlang sahlang.
Ha ka jingïakren bad ka PIB Shillong, ka Kong Pyrngap ka la pynpaw ka jingkmen da kaba ong, “nga sngewkmen bad sngewhun ban ïoh ïa kane ka jingithuh na ka bynta ka jingtrei shitom jong nga bad nga la pyrshang ban ai shispah na ka shispah naduh ba sdang haduh ba kut u snem.
Ka long kaba eh ban ai shispah na ka shispah hynrei kane kam shym la pynsangeh ïa nga na ka jingtrei shitom kaba la pynpoi ïa nga sha une u pud ban ïoh ïa kane ka khusnam.
"“Nga kwah ban kyrpad ïa ki paralok jong nga kiba dang trei ba kin trei minot ban kynjoh sha kane ka thong jong ka jingjop na ka bynta kane ka kam kaba kongsan kaba ngi ai jingshakri sha ka imlang sahlang," ka la bynrap.
Haba pynpaw ka jingsngewnguh ïa ka Sorkar India bad ka Sorkar Meghalaya kiba la jied ïa ka na ka bynta kane ka khusnam, ka Kong Pyrngap ka la ong, “kane ka ka jingithuh jong ka Sorkar ïa ka jingtrei shitom jong nga.
"Ka tnat ka Koit ka Khiah jong ka Sorkar India ka la sdang ïa ka khusnam National Florence Nightingale Award ha u snem 1973 kum ka dak ka jingithuh ïa ki jingai jingshakri jong ki Nurse sha ka imlang sahlang.
Ka Myntri ka tnat ka Koit ka Khiah ka sorkar Meghalaya, ka Dr.AmpareenLyngdoh ka la ai khublei ïa ka Kong Pyrngap da kaba ong, “nga kitbok kitrwiang bad nga ai khublei ïa i Kong Reliance Pyrngap, Lady Health Visitor na Sutnga CHC, East Jaiñtia Hills iba la ïoh ïa ka khusnam National Florence Nightingale Award.
Kane ka jingai jingithuh ka pyni ïa ka bynta kaba khraw ba i la don kum i nurse badka dei ka dak jong ka jingshim khia bad ka jingtrei shitom jong i ha ka jingai jingsumar ïa kibriew.
"“Ngi ai jingburom ïa i kong Reliance Pyrngap bad baroh ki nongaijingsumar kiba ai jingshakri ïa ka imlang sahlang, kiba kyntiew ïa ka jingim jong ki briewbad kiba wanrah ïa ka jingbha kaba neh," ka la bynrap.
’“Ka jingbahkhlieh bad ka jingsngewlem jong i ka aimynsiem ïa ngi baroh bad ka Sorkar ka pynpaw ïa ka jingsngewnguh ïa ki kam kiba i la lehha ka jingai jingsumar," ong shuh shuh ka Dr.Lyngdoh.
Ka tnat ka koit ka khiah jong ka Sorkar Pdeng ka la sdang ïa ka khusnamNational Florence Nightingale Award ha u snem 1973 kum ka dak ka jingithuh ïa ki jingaijingshakri jong ki nurse sha ka imlang sahlang.
Ha kajuh ka por, ka Khasi Students Union (KSU) East Jaiñtia Hills District Unin ka la pynpaw ïa ka jingsngewkmen bad ai ka jingïaroh ïa ki kam babha jong ka Kong Reliance Pyrngap kaba la shah pynkup burom da ka National Florence Nightingale Award.
Lyngba u kyrwoh ba la phahd da u Publicity Secretary ka seng u samla Hamewanpynhun Ryngkhlem ka seng ka la ong, “kane ka jingïoh pdiang ka Kong Reliance Pyrngap ïa ka khusnam kan dei ka nuksa kaba bha ïa ki Nurse bad kumjuh ruh ïa ki samla bad ïa baroh ki paidbah jong ka jaitbynriew ban sngewthuh kumno ba kin shakri kham bha ïa ka ri bad ka jaitbynriew la ha kano kano ka bynta ba ki trei, watla ka dei ka kam kaba rit ne ki kam kiba sawa jam.
Khublei shibun Kong Reliance Phyrngap ïa ka nuksa ba phi la ai kan long ruh ka nuksa ïa ki pateng ki ban wan.
".
Shillong, Rymphang 13 : Ka ïingbishar High Court jong ka Meghalaya ka la pynwai noh ïa ka mukotduma pyrshah ïa u kyrtong ka NPP na Mawlai, u Bah Teiborlang Pathaw, bad hadien ba la ïoh ïa ka rai na ka Ïingbishar na ka liang u Bah Teibor u la leit ban pyntip ruh sha ka returning officer hynne ka lah Sngi u Blei.
Kane ka jingleit u Bah Teibor ban pyntip sha ki bor pynïaid election halor ka jingbym don mukotduma shuh ka long hadien ba ki kyndon jong ka election commission of India ki la bthah ïa ki seng saiñpyrthei ban pynbna paidbah ïa ki kyrtong kiba don mukotduma ne kino kino ki kam sniew, bad lyngba ka jingpyntip noh sha ki bor pynïaid election ka mut ba u kyrtong ka NPP na Mawlai u la khuid na baroh ki jingshah kynnoh na ka mukotduma hashwa jong ka election.
“Nga wan ban pyntip sha ka returning officer (RO) mynta ba ngam don mukotduma shuh kumba la pynbna hashwa, hadien ba ka ïingbishar ba don burom ka la pyllait ïa nga na kane ka mukotduma," u la ong.
Katkum ka jingïathuh u Bah Teibor Pathaw kane kadei ka mukotduma halor ka Employee Provident Fund (EPF) jong ki nongtrei ha ka por ba u dang pynïaid ïa kawei ka agency.
“Kane ka mukotduma kadei naduh u snem 2017, ha kaba la kynnoh ba ka don ka jingbakla ha ka rukom siew ïa ka EPF jong ki nongtrei, kadei ka jingïapynbeit bad ka ophis ba peit ïa ka EPF bad na ka liang jong ngi ngi la dep siew ïa kaba dei ban siew kumba la bthah naduh u snem 2018," la ïathuh u Bah Teibor bad bynrap ba ka jingslem pat ban bishar ïa kane ka mukotduma kadei namar ka jingwan noh jong ka khlam COVID-19 ïa kaba ka ïingbishar ka la pyndep ïa ka rai ha ka 10 tarik mynta u bnai.
“Namar ba ka High Court ba don burom ka la pynkut ïa kane ka mukotduma namar ba ngam don eiei, nga kyrpad ïa ki paralok ba ïakhun pyrshah ba kin sngewthuh ïa kane, bad katkum ka kyndon model code of conduct lada kynthah ne kynthoh khlem tip ka lah ban leit kylla ka jingujor pyrshah ïa kiba kynthoh," la ong u Bah Teibor bad bynrap shuh shuh ba lada ki dang bteng ban kynthoh hadien kane ka rai jong ka Ïingbishar un sa leh ïa kaba dei ban leh.
Shillong, Rymphang 13 : U kyrtong ka KAM na North Shillong constituency bah Kyrsoi Pyrthuh hynne ka sngi ula pyllait paidbah ïaka Manifesto lane ïaki mat treikam lada u shah jied ha kane ka elekshon ban wan.
Haba kren ha kane ka sngi u bah Kyrsoi ula ïathuh ba ïa kane ka mat (Manifesto) la thaw katkum ka jingai jingmut na ki paidbah ka North Shillong constituency ba kynthup naduh ki paidbah ba shong dukan, ki samla pule, ki stad ha ki liang bapher bapher.
“Kane ka Manifesto kam dei jong u bah Kyrsoi hynrei kadei jong ki paidbah, bala thoh hi da ki paidbah ka North Shillong naka bynta ki paidbah ka constituency bad ïa kine ki mat yn pyntreikam hapoh 90 sngi lada nga u shah jied kum u MLA" la ong u bah Kyrsoi.
U bah Kyrsoi ula ong ba lada u shah jied kum u MLA ka North Shillong, un pynkylla ïaka ophis MLA kum ka ophis paidbah ka ban hap hapoh ka RTI Act khnang ba ki paidbah kin tip kumno la pyntreikam ïaki MLA skhim hapoh kla constituency.
Ula ong ba lada u shah jied kum u MLA um treh ban shim tulop kumba ïoh ki kumba shim kiwei ki MLA hynrei un shim ka jingsiew kumba ïoh ki nongbylla sngi tad haduh ba ka sorkar ka ithuh ïaka jingsiew ki nongbylla sngi.
Shuh shuh ula bynrap ba ka KAM Meghalaya lada ka shah jied kum ki MLA kan ïaleh katba lah ban wanrah ki Polisi naka bynta ban pynbha ïaka ïoh kam ïoh jam, ban kyntiew ïaka koit ka khiah, ban tei ki jingtei kam pynroi bad kan ïaleh ruh ban pynlong aiñ iaka Meghalaya Fairness in Government Contract Bill, Meghalaya Rights to Grievance Redress Accountability and Transparency Act, Public Health Act, ka Meghalaya Social Security Act bad kiwei kiwei de.
U bah Kyrsoi ula kular ruh ban pynbiang um bam um dih naka bynta ki paidbah ka North Shillong bad un ïaleh ruh ban kyntiew ïaka jingpyntreikam ïaka buit ‘Community Rain Water Harvesting’.
Nalor kane u bah Kyrsoi u pyntip ruh ba u don jingthmu ban thaw daka jaka hikai skul lane ka Community Learning Centre naka bynta ki khynnah skul klas I-VIII, klas VIII-XII bad ban tei ïaka Skill Training and Community Rehabilitation Centre.
Shillong, Rymphang 13 : Kawei ka samla lud kaba dang 19 snem ka rta ka ujor da ka ejahar pyrshah ïa u trai pynïaid ïalehkai kilan met ne ka Gym ïa uba la tip kyrteng u Raju Baruah halor ka jingkynnoh ba ula jrong kti ïaka.
Haka ejahar kane ka samla kala ïathuh ba kane ka la jia ha ka 10 tarik mynta u bnai haka por 4:15 janmiet haka ba u Raju Baruah ula pynbor ïa kane ka samla ban tah umphniang ïa kamet namar ka lah bun tang da ka khleiñ.
Kane ka samla kala ïathuh ka la kyntait ban tah umphniang da u Raju ne hynrei u la pynthiah jubor ban kyllan umphñiang ïa ka met, bad tan ïa ka patlun bad jrongkti ïaka bad hadien ka jingïaksaid ka la lait bad ka la phet noh sha surok bad kala phone ïa ka kmie kaba la wan mar mar ban ïarap ïaka.
Kala kam ruh ba une u Raju Baruah u la ju mlien ban leh ïa kine ki kam ïa kiwei pat ki kynthei hynrei kiba bun ki tieng ban pynpaw pyrthei.
Na ka liang jong kane ka samla ha ryngkat ki ba ha ïing hasem baroh ki kwah ba ïa une u briew kim dei shuh ban pyllait na phatok hynrei dei ban set beit ïa u shi jingim.
Halor kane ka jingjia mynta hi ka sngi ka Khasi Students Union (KSU) Shillong Mihngi Circle ka la leit ban khang tala shisyndon ïa ka jaka kilan met bala tip kyrteng ka ‘Muscle Blaster Gym’ kaba don ha Thana Road hadien ba uwei u trai jong kane u Raju Baruah, u la shah kynnoh jrong kti ïa kawei ka thei samla kaba 19 snem.
Haba kren sha ki lad pathai khubor u Vice president ka KSU Shillong Mihngi Circle u Alquiz Kharbani ula pynrem jur ïa kane ka jingjia bad dawa naki bor jong ka aiñ ba dei ban pynshitom tyngeh kat kum ki kyndon aiñ pyrshah ïa une u trai kane ka GymUla ong ba ki trai jong ka jaka kilan met kidei ban shim ïa ki lad ki lynti na ka bynta ban ai ka jingïada ba kyrpang na bynta ki kynthei.
Pynursla, Rymphang 13: U President jong ka Voice of the People Party (VPP) u Bah Ardent M Basa iawmoit u la ong ba lada ki paidbah ki pynjop ïa ki kyrtong kiba ka party ka pynïakhun bad lada ka don ha ka bor ym tang ba ki Khasi kiba shong ha ka jylla hynrei kiba sha bar jylla bad bar ri ruh kin shngaiñ namar kum ka sorkar kin leit jngoh ban ai mynsiem ban pyni ruh ba ka jaidbynriew nagnge ka kynmaw ïa ki.
Haba kren ha ka jingïalang pynshai paidbah ïa ki nongrim ka party ha ka shnong Lyngkyrdem kaba hap ha Pynursla Constituency u Bah Ardent u la ong ba lada kiwei pat ki sorkar jylla kiba don ha kane ka thaiñ Lam Mih ‘Ngi ki nud ban pyni bor haba don kiba ktah kti bad pynshong syier ïa ki doh ki snam jong ki ka daw ka dei beit namar ki la sei da ki nongïalam kiba kynsai ym ki khawpud.
“Lada u Mizo u nud, u Naga u nud ban pyni bor haba don ka jingshah pynshong syier ki doh ki sam jong ki balei ngi ngim nud namar ka daw ka dei ba ngim pat sei ïa kita ki nongïalam kiba shlur ban leh kumta.
Lada u paidbah u pynkhamti ïa ngi ïa ka bor lada donkam ban pyni bor bad ka sorkar India ngi nud ban leh kumta haba dawa ka kam bad nga kwah ruh ban ong ba ym tang ki doh ki snam jong ngi kiba shong ha kine ki lum Khasi bad ha ri India kin sngaiñ hynrei wat kiba shong sha Bangladesh ruh namar kum ka sorkar ngin leit jngoh ïa ki ban ngin ai mynsiem ba kum ka jaidbynriew nangne ngin pyni ba ngi long kawei lang bad ki," u la ong.
U la ong ruh ba ha ka khana pateng ka jylla ym pat ju don uwei ruh u Myntri sorkar ne ka sorkar kaba la nud ban ong ba ki jaka ha Block I bad Block II kim dei shuh ki jong ngi hynrei dei tang kane ka sorkar kaba mynta kaba don kiba kum kita.
“Ym pat ju jia koit ban don ka sorkar ne ki myntri sorkar ban ong ba ka Block I bad Block II kim dei shuh ki jong ka jylla Meghalaya lait noh u Symbud Myntri Rangbah ba mynta uba dei ruh u MLA jong phi uba la ong kumtei.
Hato phi ïohi ba ki long kmie ki ïam kthang ban ïohsngew ïa katei ka kyntien na u MLA jong phi hato phim don jingsngew synei mo ïa ki ban shah kyntiat sha ka jylla Assam bad lada phi don ka jinsgnew synei ïa la ki para ri ai ka jubab jong phi lyngba ka shi vote da kaba pynjop ïa u Bah Manbhalang Thabah na Pynursla bad ïa baroh ki kyrtong kiba kum ka party ngi pynïakhun," u la ong.
U la ong ruh ba kumba la seng nongrim ïa ka VPP ban pynbha pat ban ban pynim pat ïa ka burom ba la duh ban ban pynkylla dur sha kaba kham bha yn lah ban pynurlong tang lada ki paidbah ki pynjop bun ngut ki kyrtong na ka VPP.“Sangeh noh ka jingpyrkhat tang ïa ka ma lade ba tang ba la biang ka Pynursla la biang beit lada ha ka jylla ki leh niew katto katno ruh hynrei kynmaw lada ka jylla ka ngam ka Pynursla ruh kan ngam lang bad na kata ka daw ka VPP kam ïakhun tang ban jop na Pynursla hynrei ban jop lang i para doh para snam na kylleng ka jaka," la bynrap u bah Ardent.
Haba kren ha kane ka sngi na ka liang u Kyrtong ka VPP u bah Manbhalang u la ong ba kumba ka party ka don ka thong ban wanrah jingkylla na bynta ka lawei ki pateng yn lah ban kynjoh shata tang da ka jinsgnoh kti lang da baroh ban pynjop ïa u Prah ym tang na Pynursla hynrei na baroh ki constituency ba u Prah u ïakhun.
“Ngi (kyrtong) long kum ki rishot ha ka ïing paki bad ki paidbah ki dei ki tnum bad lada phi pynjop tang ïa u Bah Ardent tang marwei un ym lah ban kit ïa ka tnum donkam lang shibun ki rishot ka VPP ba kin jop ba kin ïoh tynrong lang," u la ong.
Shillong, Rymphang 14: Ka Seng Congress mynta ka sngi ka la khyrwit (Chargesheet) da ki 10 tylli ki kam bamsap kiba la leh da ka sorkar MDA.Kine ki 10 tylli ki kam bamsap ba la kynnoh da ka Seng Congress lyngba u Chairman ka AICC Media and Publicity Chairman, u Pawan Khera, ka kynthup ïa ka jingbamsap halor ka jingkhyllem u tnum pyllun (dome) ha ka ïingdorbar Thawaiñ ba dang shna ha New Shillong, ka bamsap Covid, ka bamsap MUDA, ka jyrsieh khaïi dewïong tuh, , ka jyrsieh Saubhagya scheme, ka bamsap die tuh ïa u khaw, ka bamsap ai jingbit dukan kyiad die lang, ka jyrsieh khalai Casino, ka jysrieh kam kontrak bad ka sorkar bad ka jyrsieh thied kali ha ka tnad Pulit.
“Ka tnum pyllun jong ka ïingdorbar ba dang shna, ka la khyllem kynsan kynsan jraiñ shiteng miet na ka daw ka jingtrei tortibad ka jingaiwai ban trei sha kawei ka kompeni bym ler na Uttar Pradesh", la ong u Khera haba ïakren bad ki nongthoh khubor ha Shillong.
Une u heh ka All India Congress Committee, u la ong ba kaei kaba la nang kham pynsniew dur shuh shuh ïa kame ka jyrsieh ka long ba ka ai ticket ban ïakhun na ka NPP ïa u Executive Engineer ka PWD(B) uba dei u briew uba dei peit dei khmih ïa ka jingtei ïa kane ka ïingdorbar.
“Lada ym dei ka kam buhrieh ïa ki kam bamsap, kan dei ka ei pat ban ai ticket ïa une u Emgineer na ka NPP", u la ong.
Halor ka jyrsieh ïakhun jing pang COVID, u heh ka AICC, u la ong ba ka Meghalaya ka la pyllut tam 8 shah na kaba pyllut ka Manipur, wat lada ka jingïap bad ka jingdon ki nongpang COVID ka kham duna ban ïa ka Manipur.
“Ka Meghalaya kala pyllut 816 Klur na ka bynta ki 96,785 ngut kiba pang COVID bad ai jingïarap na ka bynta ki 1624 kiba ïap.
Katba ka Manipur pat ka pyllut tang hapoh 100 klur na ka bynta 1.4 lak ngut kiba pang bad 2149 ngut kiba ïap.
Shuh shuh u Khera u la kynnoh ba ak don ka jyrsieh ha MUDA ruh, namar ba la mang pisa 500 klur tyngka hynrei haduh mynta ym shym la ai Utilisation Certificate kumno la pyllut ïa kane ka pisa bad ym tip shano ruh ka don.
U la ong ruh ba ka jingthmu ban tei ïa ka Shopping Complex ha jaka jong ka Meghalaya Transport Corporation (MTC) kadei kaba hap hap ban ïa peitngor, namar ka sorkar ka thmu ban pyllut haduh 200 klur tyngka ha kane ka jaka kaba ka jingheh jong ka long duna ïa ka 50,000 sq ft.
U nongïalam ka Congress u la ong ruh ba ka CAG Report ha u snem 2021, ka la kdew ba ka don ka jingpyndonkam bakla kaba haduh 149 klur tyngka ha kaba ïadei bad ka jingpyntreikam ïa ka Saubhagya Scheme ne ka skhim ai bording elektrik ïa kiba duk sha nongkyndong.
U la kdew ruh halor ka jingïoh kem kumba 1 lak byrni u khaw reshon na Boko, Assam,uba dei u khaw ban sam sha ki paidbah bad ka sorkar kala ïada tyngeh ïa une u khaw uba ka Congress ka la kynnoh ba kadei ka jingdie tuh ïa u khaw paidbah.
Ka Congress ka la khyrwit tyngeh ïa ki Kompeni jong ki Dhar ne ka Dhar Construction Company (DCC, da kaba kynnoh ba la jan baroh ki jingtrei kontrak jong ka sorkar la ai lut sha kane ka Kompeni namar ba ki don arngut ki Minister kiba dei ki nongpynïaid jong kane ka Kompeni.
Ka Party ka la ther tyngeh ruh halor ka jyrsieh kaba shyrkhei tam jong ka sorkar MDA bad kata ka jingkhaïi tuh ïa u dewïong ,ha kaba ka khajna kaba dei ban ïoh ka sorkar ka la poi pynban sha ki riewshimet kiba pynïaid ïa ka sorkar da ki spah bad hajar klur tyngka.
Shillong, Rymphang 13 : U National Vice President ka NPP ba dei ruh u Symbud Myntri Rangbah ka jylla, Bah Prestone Tynsong ha ka sngi Nyngkong u la ong ba watla mynta baroh ki party ki ïa beiñ ïa khoh ïa ka NPP hynrei ha kaba khatduh hadien ka 2tarik u Lber, kin sa wan ban pan lyngknot lang na ka NPP ban donlang ha ka sorkar.
“Ki paralok na UDP ym dei ba ngi ïa thew, ngi la treilang san snem bad phi hynrei phi thad ïangi mynta arbnai shwa ka elekshon.
Kynmaw bha ha ka 02tarik janmiet phin sa phone ïa u Conrad ïa u Bah Prestone phin sa ong to seh ai lem i lyngknot iba rit ba ria," la ong u Bah Prestone ha ka jingïalang ïalap elekshon kaba long ha Rangshken na ka bynta u kyrtong ka NPP na Sohïong Bah Samlin Malngiang.
Utei u nongïalam ka NPP u la ong ruh ba lada don kiba wan tyrwa pisa ki paidbah ki dei ban shim beit hynrei kim dei ban ai vote hynrei ban pynjop biang ïa u Bah Samlin.
“Por ba dang jngai ka elekshon phi leh bym ithuh por elekshon pat phi wan khroh phi bat bad kti bad kjat hynrei u paidbah ka Sohiong u la sngewthuh bha mynta," la bynrap biang u Bah Prestone.
Shwa kane, u la ong ruh baroh ki party kiba donlang bad ka NPP ha ka sorkar ha ki san snem ha ka eh ka shitom ki ju ong, “Kat u Conrad u Prestone ym ïoh shuh hynrei mynta pat ki dro dur bula ïangi tang ban shu pynbiej ïa u paidbah.
Hynrei ka jingshisha kan sa paw ha ka 02tarik namar ngi aiti met bad mynsiem na ka bynta ka jylla.
"Nalorkata, u ong ruh ba baroh ki nongïalap elekshon jong u Bah HDR Lyngdoh ki la shu kynthoh beit kumba lynthem da ki maw ïa ka NPP.“Tangba hadien ka 2tarik bad 3tarik shajrong ngin thaw sorkar bad u Bah Samlin un don biang ha Secretariat bad un don ha syndah u Prestone ha syndah u Conrad Sangma.
Bad lada phi kwah to pyntam noh mynta ka kynti 6000 – 7000 vote," u la ong da kaba kyntu ïa ki paidbah nongkyrshan ka UDP ban kylla noh katba ka por ka dang don.
U la ïathuh ruh ba dang shu wanphai ha kine ki khyndiat sngi na rilum Garo bad don ka jingkyrmen ba ka party kan ïoh kumba 14 ngut ei ei ki MLA na katei ka thaiñ katba na ka rilum Khasi – Jaiñtia pat kin ïoh kumba 22 ngut ei ei kaba mut baroh 36 ngut.
“Kumta ngin ym donkam shuh ïano ïano ruh ban thaw ïa ka sorkar hadien ka 02tarik," u la ong.
Nongpoh, Rymphang 13: Palat 40 ngut ki paidbah naduh ki shynrang bad kynthei kumjuh ruh ki khyllung naka shnong Nongkhrah ha Ri Bhoi kila poi Hospital naduh ka sngi Saitjaiñ hadien ba kila ïoh kem pang kynsan bad ïoh ruh ïaka pang prie pynhiar bala suba ba dei naka jingbam ïaka dohsñiang ba ki leit bam ha kawei ka ïing khawai ha katei ka shnong.
Katkum ka khubor bala ïoh lum la ïathuh ba kala don ka jing ïa bam khawai ha kawei ka ïing ha katei ka shnong haka miet sngi thohdieng jong ka 10 tarik, hynrei kaba sngew lyngngoh ba kitei ki paidbah kiba leit bam kila ïoh kem pang kynsan haka step jong ka Sngi Saitjaiñ bad la pynkit noh mar mar sha ki jaka sumar ba kynthup ha Bethany Hospital bad ha Civil Hospital naduh ki kynthei shynrang bad kumjuh ruh ki khyllung.
Katto katne ki paidbah kiba leit bam ha katei ka ïing khawai kila suba ruh ba dei naka dohsniang ba ki bam kaba lah ban dei kaba la sniew namar kiba ïoh pang ki dei tang kiba bam ïaka doh sniang katba kiwei ki lait.
Naka liang ki doctor hadien ka jingtohkit kila suba jur ba ka dei naka bam bala sniew (Food Poisoning) katkum ka jingïathuh jong ki paidbah bad naka liang ka tnad ka koit ka khiah jong ka Ri Bhoi ki dang leit sha katei ka jaka ban pynlong ka jingwad bñiah ban lap ïaka daw tynrai bad kumjuh ruh ban shim ïaki nuksa naki paidbah ban phah leh ïaki test shabar jylla.
Kumba la ïoh jingtip naki doctor kila ïathuh ba kitei kiba kem pang bun napdeng jong ki kila ïoh ïaka jingsumar kaba kloi bad don ruh kiba la sdang ban koit, bad kyrpad ruh ïa kito ki paidbah kiba la leit ban bam ha katei ka ïing bad kiba la sngew kem pang ki dei ban leit mar mar sha ki jaka sumar ban ïoh ïaka jingsumar kaba kloi.
Kin sa wan pan lyngknot ha ka 02tarik janmiet.
Ong u Bah Prestone ha ka jingīalang ha Sohïong.
Ka rukom kanbas ne ïalap election ha ki por ba mynshwa bad mynta ka la ïapher bak ly bak namar ha ki por ba mynshwa haba u kyrtong u leit ïalap ha kano kano ka shnong ne ka dong ki ban mih bad sngap ïa u kin dei tang kito ki nongshong shnong ha kato ka jaka hynrei mynta pat haba u kyrtong u leit ban ïalap election sha kano kano ka shnong ne jaka la khih win lut ki shnong ki thaw namar ki la ïakhreh ïa khrum ban ïamih ban leit synran bad pynshngaiñ ïa u kyrtong.
Ka jingkylli kaba mih balei kane ka jia kumne hato ka dei shisha thik kumba la kynnoh da mano re ba mynta haba ki leit synran lang ïa u kyrtong ki ïoh beit da ka bai nong sngi kaba long ar haduh lai shah ïa kaba ki ïoh lada ki leit bylla sngi.
Dei na kane ka daw ba wat la ki hap ban duh ka trei ka ktah ruh kim salia ban leit bud beit ïa ki kyrtong ba ki kyrshan.
Nalor kata ha ki por ba mynshwa haba uno uno u kyrtong u ïakhun ne ïa aireng bunsien dei ki paidbah kin ban kyrshan ïa u ne ka.
Don kiba leit ai da ka pisa, don kiba leit ai da ki mar rep mar riang kum u khaw u kba, ki jhur ki jhep bad da kine ki ïashet bad ïatiew ban ïabam ja lang ha ka sngi ba jop ne rem ne ha ki sngi ba dang ïaid ka jingleit ïalap election kylleng kylleng.
Namar ki ban bud ïa ki kyrtong kin dei tang ki nongïalam ym ki paidbah.
Kane ka jingkylla ka long dang ha kine ki ar ne lai samoi ei ei bad ka daw ka long ruh ba la sdang jur ka jingïatheh tyngka.
Mynta ban ïakhun ïa ka election donkam da ki klur tyngka la ka dei ha sor ne ha nongkyndong ruh hynrei mynshwa lada don tang ka bai umphniang ban leit kanbas kylleng ki jaka tang katta la biang.
Namar ka bam ka dih la pynkhreh lypa hi kito ki shnong kiba leit ban kanbas ne ïalap election.
Hynrei mynta pat tang ka bai bam ban pynkhreh ïa ki nongwan synran ruh ka long da ki phew phew lak tyngka.
Kumba long mynta ka VPP bad ka KAM ki la sdang ban phai sha ka juk kaba rim ban pan ka jingkyrshan bad jingïarap na ki paidbah ban ïakhun ïa ka election.
Hynrei hato kane kan dang lah ne em ban pynkylla ïa kaei kaba la jia ha kine ki por ba mynta namar mynta kiba bun ki ïabeh beit sa tang ïaka pisa.
Lada dei naduh ki samla haduh ki rangbah ruh, tang shu ber pisa la klet bad matlah lut.
Dei na kane ka daw ba bunsien ki kyrtong haba ki la jop ki hap ban pyrkhat da kiei ki lad ki lynti ban lum bad ban kynshew khnang ban pynmih ïakaei kaba la pynlut bad kumno ban lum ban pynkhreh pat na ka bynta ka san snem ban wan.
Imat na kane ka daw kumba long mynta ym da don than shuh kita ki nongmihhmat ki ban pyrkhat sani kumno ban wanrah ïa ki aiñ ki kanun ki ban ïada ïa ka ri bad ka jaidbynriew bad kiei ki polisi treikam ki ban ai kam ai jam ïa ki khun samla.
Ka por ka dawa ba la donkam ïa kita ki nongmihkhmat kiba ïohi jngai kiba lah ban thaw aiñ, kiba lah ban thaw ïa ki polisi treikam jongka sorkar ym shuh ban shaniah tang ha ki ophisar sorkar namar ki ophisar ki wan bad ki leit kim shym don ka mynsiem ban shim khia na ka bynta ka jylla.
Namar ki tip shai ba kaba kut jongki kam dei ha kane ka jylla hynrei kin leit phai bad pynkut sha la ki jong ki jong ki jylla.
Kumta ka jingkhot ïa ki paidba ka long to kyndit bynriew ban bishar bniah bha ka por ka dang don kiba kum kino ki nongmihkhmat phin jied ym kito ki ban shu leit bad shong ha Assembly shi kyntien ruh ym lait ang san snem lynter.
Jied da kiba nang ban kren, ban thaw aiñ, thaw polisi bad kiba don ka jingïohi jngai na ka bynta ka bha ka miat ka ri bad ka jaidbynriew.
Shillong, Rymphang 14 : Kum shi bynta ban lehkmen ïa ka sngi jong ka jingïa ieit mar kylliang ne ke valentine’s Day kaba la ju pynlong ha ka 14 tarik Rymphang manla u snem, ka Mawsna Sports & Cultural Club ha ka sngi Ba ar ka la pynlong da ka jingpynïakob shad bad rwai ha ka shnong Ïewrynghep, Mawkynrew C&RD Block, EKHD.Ha kane ka prokram la ïadonlang u Bah Olet Kharsahnoh uba dei u Sordar jong ka Shnong Jongksha kum u Kongsan, ka Kong Amanda Pakynteiñ kaba dei ka Chairperson jong ka Mawkynrew Cup Committee kum ka Symbud Kongsan, Bah Kordor Pyngrope Sordar Shnong Ïewrynghep, ki riew rangbah longkmie longkpa, ki samla kynthei bad shynrang haduh ki hep kiba rit.
Ka Mawsna S&CC ka la ïoh ban pynlong ïa kane ka prokram lyngba ka jingkyrshan pisa da ka Yess Meghalaya ha ryngkat ka phang pdeng kaba ong “Ka sngi jong ka jingai jingieit Mar kylliang".
Ha kane ka jingïakob ki la don 12 ngut kiba la ïashim bynta kynthup naduh ki samla haduh ki hep kiba rit.
Ïa ka nam jop ba nyngkong la ïoh da u samla Dawadhok Pyngrope, ïa ka nam ba ar la ïoh da Darimeka Mynsong, u Conbestar Mynsong ïa ka nam ba lai bad ïa ka nam ba saw la ïoh da u Rahul Mynsong.
Dr.M.Chauba Ao, uba long u National Vice President jong ka BJP bad uba long ruh u nongpeit ïa ka Jylla Meghalaya u la pynpaw ka jinglyngngoh ban lap hi dalade ïa ka jingsahdien jong ka Shella Constituency ha ka jingleit iuhkjat jong u sha ka shnong Shella ha ka 12 tarik u Rymphang, 2023 ban pan jingkyrshan na ki paidbah na ka bynta ka kyrtong jong ka BJP ka Kong Arena Hynniewta.
Ha ka jingïakren bad ki lad pathai khubor, u Chauba Ao, u la ong ba watla ka Shella Constituency ka dei kaba kiew bha ha ka jingpynmih ïa u mawshun ba la shalan sha ka Ri Bangladesh hynrei kane ka thain ka dang long kaba sahdien bha ha baroh ki liang.
“Lada peit ïa ka jingshalan mawshun, ngam lah ban ong la ka long beaiñ lane ka long katkum ka aiñ hynrei ka jingmih khajna ka duna bha.
Hynrei lada ka BJP kan ioh bat ïa u lakam synshar kan kyntiew ïa ka jingïoh khajna kaba kot da 60-70 klur na ka jingshalan ïa u mawshun na kane ka thaiñ," u la ong.
U la kynthoh ruh ïa ka jingbym leh eiei jong ki MLA ha ki 40 snem ba la leit noh namarba kane ka Constituency kam don satia wat tang kawei ruh ka Hospital, ka skul kaba bha bad khamtam eh ka surok kaba bha kiba long ki jingdonkam bakongsan eh jong ki paidbah nongshong shnong.
“Nga iohi ba ha ki 40 snem ba la leit noh, ki nogmihkhmat ki khlei ïa ki jingkular kawei hadien kawei pat hynrei kim shym la leh eiei.
Ym don hospital, ym don skul, ym don kolej.
Ngi donkam ban jied ïa ka kyrtong jong ka BJP na kane ka jaka khnang ba ngin dup lah ban tei ïa ki hospital, ki skul bad kolej nalor ba ka surok ruh ka long kaba sniew," u la ong bad bynrap, “ka thong jong ka BJP ka long beit tang ïa ka roi ka par.
".
Nongstoiñ, Rymphang, 14: Ka Nongstoiñ Block Trinamool Congress, kan pynlong biang ïa ka jingïalap election paitbah ha Nongstoiñ ha ka 20 tarik kaba dei ka sngi ïew Nongstoiñ.
U bah Macmillan Kharbani u ba dei u kyrtong bad u President ka Nongstoiñ Block Trinamool Congress, ha u kyrwoh khubor u la ong ba ha katei ka sngi, ki nongïalam ba hakhmat duh jong ka party kin wan ban ai ka jingpynshai paitbah.
Hynrei um pat lah ban pynthikna haduh katno ngut kin wan, namar haduh mynta na ka liang ka Meghalaya State TMC ka dang pynbeit ïa ki prokram bapher bapher bad ïa ki jaka ba ki nongïalam ba hakhmat duh ki dei ban lei tai jngpynshai paitbah.
U la ong ruh ba na ka liang ki paitbah jong ka Nongstoiñ ha kine ki sngi, ki la phaikhmat bha sha ka TMC khamtam ki longkmie, namar ki mat treikam ba ka party ka la pynsngew sha ki paitbah ka la khring bad ktik ïa ki jingmut jingpyrkhat jong ki.
U bah Kharbani u la ong ba ha ka jingïaleh ym ju don u ba kwah ban rem, bad baroh ki kwah jop suda.
Hynrei ha ka election pat ka jingjop jingrem ka shong ha ki paitbah.
Kumba long haduh mynta ki paitbah jong ka Nongstoiñ constituency ki la pdiang bad phai khmat bha sha ka TMC.Kumba ka long mynta, shwa ba ki sngi ki la jan tied jingkhang artat ba ka elekshon sha ka iingdorbar thawain ka Jylla ka la hajan ka TMC ka la wanrah ruh ia ki nongialam bahakhmat jong ka party na West Bengal bad ia ki MP khnang ban khring bad ban khroh vote na ki paidbah da kaba buh ruh hakhmat ia ka thong ba kane ka party kan ioh ia ka jingjop ha ki constituency jong ka rilum Khasi bad Jaiñtia nalor ka rilum Garo.
Mawkyrwat, Rymphang, 14: Ka ophis jong u Deputy Commissioner (Excise), South West Khasi Hills District, Mawkyrwat ka la ai ïa kane ka hukum kaba ïa dei bad ka General Election ha ki ar tylli ki Constituencies kata ka 36 – Mawkyrwat bad ka 35 – Ranikor ba la pynbna kum ki Sngi Tyrkhong Kyiad ne Dry Day ha baroh kawei ka South West Khasi Hills District naduh ka 25, 26, bad 27 tarik u Rymphang, 2023 kiba dei ki sngi ba la pynbeit kum ki sngi ban thep vote bad kumjuh ruh ha ka 2 tarik u Lber, 2023 kaba dei ka sngi ñiew vote ha kaba la bthah ïa baroh ki dukan kyiad (kane kan kynthup ïa baroh ki jait kyiad kum ki country, spirit ne foreign), ki dukan die madan, ki bar, bad baroh ki dukan ba la ïoh license ba ki dei ban khang ha kitei ki sngi.
Namarkata, yn pyntreikam ïa katei ka hukum lyngba ka jingtalasi, ka jingkhynra bad kiwei kiwei.
Kane ka hukum kan treikam ruh ha ka sngi ba don Re-Poll, lada don.
Nongstoiñ, Rymphang: Ki paidbah ka thaiñ Rambrai ki dawa na ka sorkar ba ka dei ban pynbha noh ïa ki surok ha ka thaiñ, khamtam ka surok na Rambrai sha Mawlangsu kaba ïaid lyngba ïa ka shnong Phudumbah, Domkohmen bad kiwei kiwei.
Halor kane ka juh ka phang, ki nongïalam ka Federation of Khasi Jaiñtia & Garo People Phudumbah area unit, ki la pynpaw ba ïa katei ka surok la shna naduh u snem 1996, hynrei haduh mynta ka sorkar kam shym la lah satia ban pynbha.
Ki la ong ruh ba katba nang mih ki sngi katei ka surok ka la nang sniew nang sniew, kat haduh ba ki paitbah nongleit nongwan ha ki por lyiur, ki la hap ban kyrsum ktieh man la ka sngi kum ki sniang.
Ki la ong ruh ba bunsien ki longkmie kiba ar met kiba la kit na ka bynta ban leit kha khun sha Rambrai PHC, ki la kha noh ha shiteng lynti.
Ha kajuh ka por ki la ong ba kaba kham sngewsih ka long ba ki don kiba pang ba shitom kiba la kit ban leit phah sumar, hynrei na ka daw jong ka jingsniew palat ka surok ki khlad noh ha shiteng lynti khlem pat poi ha ki jaka sumar.
Na ka liang ki nongïalam ka seng ki la ong ba lada ka sorkar jylla kam sngew lah ban thaw lad ban pynbha ïa katei ka surok, ka la dei ban aiti noh sha ka sorkar pdeng ba kan pyntrei lyngba ka PMGSY skhim kumba la leh ïa baroh ki surok ha kylleng ki jaka.
Ki la ong ba lada ka sorkar kam pyni kano kano ka dak ban pynbha ïa katei ka surok, na ka liang ka seng kam banse ban ïaid da kawei pat ka lynti.
Mawkyrwat, Rymphang, 14: Ka Khasi Students’ Union (KSU) jong ka Mawkyrwat Circle ryngkat ka KSU Mawkyllut Unit mynta ka sngi ki la leit ban hiar jurip ïa ka jaka sumar ba 100 jingthiah kaba don ha South West Khasi Hills District bad ha kane ka jingjurip kum ka seng ka la lap bun ki jingduna.
Ïa kane ka kynhun la lamkhmat da u Plosbor Kharjahrin, Finance Secretary jong ka KSU Mawkyrwat Circle bad u Bennyson Shangdiar, General Secretary KSU Mawkyllut Unit ha ryngkat ka jingsynranlang ki dkhot jong ka KSU.Haba kren ha ki lad pathai khubor hadien ka jingjurip, u Plosbor Kharjahrin, Finance Secretary jong ka KSU Mawkyrwat Circle u la ïathuh ba kane ka jingleit jurip jong ki long hadien ka jingud jingnam jong ki paidbah na kylleng ki jaka kiba wan ban shim jingïarap ban ïoh ki jingpynkhiah na ki jingpang ba ki ki don.
Namarkata, ka seng hadien kata khlem da pynslem ka la shim ïa ka rai ban leit jurip bad ban ïa kynduh ruh mar khmat bad ki briew kiba thiah pang ha kaba kum ka seng ka la ïoh ruh ban ïa kren.
“Haba la ïoh ban ïa kren bad ki nongthiah pang, ma ki hi da lade ki la pynsngew ha ka seng ba wat hadien ar bnai duna ba la plie bad la pynïaid ïa ki jingtrei kam ha kane ka jaka sumar shibun bah ki jingduna ki don", ïathuh u Plosbor.
Namarkata, u la kyntu ïa ki bor ba dei jong ka tnad ka koit ka khiah ba ka dei ban pynbiang ïa ki jingdonkam baroh khnang ba ka jingplie ïa kane ka jaka sumar ba 100 jingthiah kan long ka jingmyntoi ïa ki paidbah jong ka dong thaiñ.
Ha kajuh ka por u la kyrpad ruh ïa ki nongmihkhmat bad ïa ka sorkar ka ban sa wan ba ka dei ban leh phai khmat mardor ha kane ka jaka sumar ym ban shu plie bad ieh khunswet namar ka koit ka khiah ka long kaba donkam ïa baroh.
Ha kajuh ka sngi na ka liang ka KSU ka la ïoh ruh ka lad ban ïa kynduh markhmat ruh bad u Dr.W.Sutnga bad ïoh ruh ka lad ban ïa phylliew jingmut ïa shibun bah ki kam kiba ïa dei bad ki jingdonkam hapoh kane ka jaka sumar ba 100 jingthiah.
Nongstoiñ, Rymphang, 14: Ka elekshon MLA 2023 ka la hakhmut bad na ki phra ngut ki kyrtong, saw ngut ki kham paw khmat eh ba kynthup ïa u kyrtong ka NPP bah Macmillan Byrsat, na ka Congress bah Gabriel Wahlang, na ka HSPDP bah Sanjied Kynsai Shangrit bad u bah Polestar Nongsiej na ka UDP.Kiwei pat ba kynthup ïa u kyrtong ba thymmai na ka party ba dang shu kha thymmai ha ka jylla, u dei u bah Bobby Kharshandi jong ka VPP, u kyrtong thymmai na ka party thymmai ha ka jylla bah Macmillan Kharbani, u ex MLA bah Diostarness Jyndiang kyrtong BJP bad u Bah S.Wanniang u ban ïakhun kum u kyrtong shimet.
Kumba long haduh kane ka khyllipmat hi, ka lyer ka kham don sha kitei ki saw ngut ki kyrtong, kata u bah Macmillan Byrsat sitting MLA na ka party NPP, u ba ki paidbah ka Nongstoiñ hi ki la ïohi bad sakhi khambha ïa ki kam bad ki jingtreikam ba u la leh ha ki san snem kum u MLA ba don burom jong ka dong ka thaiñ.
Nangta kumjuh ruh ka lyer sha u bah Gabriel Wahlang sitting MDC na ka seng Congress ka beh bha, ha kaba la sakhi ruh dang shen ha ka jingialang bah jong ka party ha Bishop Hall.
Kum ban pynkynmaw ba watla u la shah rem noh tang 60 vote pyrshah ïa u bah Macmillan Byrsat ha ka elekshon MLA 2018.
Hynrei ha ka MDC elekshon 2019 u la jop kput pyrshah ïa u kyrtong ka NPP.Kumjuh ruh watla ka dang dei ka sien ba nyngkong na ka bynta u bah Sanjied Kynsai Shangrit, hynrei ka party ba u ieng ka dei kaba la rim tam bad kaba la jop bun bun phew snem ha Nongstoiñ da u (L) Ma Hoping Stone Lyngdoh, ha kaba ki paidbah hi ki dang pynpaw ba watla u nongïalam um don shuh, hynrei kiba bun ki dang kyndeh mynsiem ïa kane ka party, la ka long ha sor ne nongkyndong, haba ïohi bad ïoh sngew ïa ka sur bad ka kyrteng Maieit Hoping.
Nangta u bah Polestar Nongsiej pat u dei uwei u rangbah u ba lah ban thaw history ha Nongstoiñ na ka party UDP, lada u poi sha ka jingjop ha ka jingïaleh elekshon kaba nyngkong eh ha ka jingim jong u.
Kumba long mynta ka lyer ka beh bha sha kane ka party naduh kine ki khyndiat bnai bad ka la sdang na ki jaka sor ka Nongstoiñ.
Ha kine ki taiew ba la lah lei lei ka lyer ka la beh wat sha ki jaka kyndong ruh.
Ban ong lypa mano ba jop lane ba kham don jingkyrmen hapdeng kine saw ngut, kam dei satia kaba suk bad batai lypa.
Hynrei ban kylli na ki briew jong ki party te kam don jingmut namar ma ki lei lei te wat ki sniang ruh ki la khreh lypa.
Kumta haba pyrshang ban lum jingtip kylleng ki jaka, la ha sor ne nongkyndong, kham bun hi na kito kiba shu peit kai, ki bym da don bynta than, ne kyrsum ha ki kam politik, ki pynpaw ba ka jingïaleh hi ka long kaba jwat bha bad ym lah satïa ban ong mano ban poi sha ka thong.
Don ruh kiba ong ba katkum ka lyer kaba beh, kine kiwei pat kum ka VPP, TMC, BJP bad u kyrtong shimet ruh, ki don la ka jong ka bynta bad ka jinglah jong ki ban pynjop pynrem ïa kitei ki saw party saw kyrtong ba kham don lyer.
Uwei rangbah bym kwah pynpaw kyrteng u ong ba kumba long mynta u snem 2023, ki don palat 40 hajar ngut ki nongthep vote na kane ka Constituency.
Lehse ki ban poi thep vote ha ka 27 tarik ki lah ban poi tang hapoh 35 hajar lane tam.
Kumta lada shu ïa kheiñ thohmut thohmat, imat u ba ïoh palat 7000 lane 8000 u la jop.
Ka jingkylli ka long shano ki paidbah kin phai ban jied ïa u ban mihkhmat na ka Nongstoiñ sha ïing dorbar thawaiñ ka jylla mynta ka kynti.
Da kano ka sur kin jied, hato kin jied da ka sur jong ka Pisa ne da ka sur Blei…?.
Nongstoiñ, Rymphang, 14: Ki nongïalam ka Hill State People Democratic Party ha ka sngi hatmajai ka 14 tarik Rymphang, ki la pdiang burom pat ïa u bah R.R.Marbaniang na ka shnong Nginïong kaba hap hapoh ka 33 Rambrai Jyrngam Constituency, u ba long uwei u nongïalam barim jong ka party u ba la mih noh naduh u bnai Nailur jong u snem ba ladep.
Ïa utei u rangbah la pdiang burom da u bah Blesstar K.Budnah Secretary ka Election Committee jong ka HSPDP West Khasi Hills ha ka ophis ka jong u kaba don ha Nongkasen, ha ryngkat ka jingïadon lang jong ki nongïalam ba ha khmat jong ka party na ka 33 Rambrai Jyrngam.
U bah R.R.Marbañiang u la ong ba katto katne taïew hadien ba u la iehnoh noh ïa ka kam kum u nongïalam ka party, u la pyrshang ban wad ïa kiwei pat ki seng saiñ pyrthei ban ïatreilang na ka bynta ka election, hynrei um sngew ïahap jingmut satia.
U la ong ruh ba u la pyrshang ban ïatrei lem ïa ki kam election bad ka NPP hynrei um sngew ïahap satia.
Haba u la pyrshang ban ïatrei lem bad ka Congress, hynrei ha katei ka party ruh um sngew ïahap satia bad ka la pynklumar ïa ka jingmut jingpyrkhat jong bad u la sangeh noh shisyndon.
Nalor kata u la ong ba haba u la pyrshang phai sha kiwei pat ki seng saiñ pyrthei, ki don la ki jong ki jong ki nongrim bad ki mat treikam.
Hynrei, na baroh ki seng saiñ pyrthei, dei tang ka HSPDP kaba don ïa ki nongrim kiba skhem kiba ka ri bad ka Jaitbynriew ka donkam.
U la ong ba ha kane ka sien kaba mynta ba u la wanphai biang sha ka party, u don ïa ka thong ban trei shitom kham palat ban ïa kaba u trei mynshuwa, na ka bynta ba ka party ka khie im bad kan ïeng rasong sa shisien pat.
Nongpoh, Rymphang 14: Katba ka sngi ka la nangjan sha ka jingjied nongmihkhmat sha ïing dorbar thaw aiñ jong ka jylla, ka Bharatiya Janata Party (BJP) Mawhati constituency ka la pynsawa jam ïaka sur treikam bad ïaka jingthmu jong kane ka Party ban wan rah kata ka jingkylla ha Mawhati Constituency lada kum ka party kan poi sha ka thong ka jingjop ha kane ka election 2023 na MawhatiKa BJP Mawhati Madan mynta ka sngi ruh ka la pynlong ïa ka jingïalang paidbah ha ka Shnong Khyndewso, ha kaba ha kane ka jingïalang kiba bun ki nongïalam bad ki nongkyrshan na kiwei ki party ki la wan ban pynïasoh sha ka party BJP da ka jingthmu ban wan kata ka jingkylla hadien ka election kumba ka party BJP ka dei ruh ka party kaba bat ïa ka jingsynshar ha ka ri India hi baroh kawei.
U National Vice President ka BJP, u Dr.M Chuba Ao uba dei ruh u in-charge jong ka BJP Meghalaya lyngba jong kane ka sngi u la pdiang burom ruh ïa kitei ki nongkyrshan bad ki nongïalam na kiwei ki party kiba la wan ban pynïasoh sha ka BJP ban kyrshan ïa u kyrtong ka BJP, u Dr.Evarist Myrsing har yngkat ka jigndon lang u Bah Shanbor Rympei,President BJP Mawhati Mondal, Bah Hilarious Lynshiang, Secretary BJP Mawhati Mondal bad kiwei kiwei ki nongkitkam jong ka BJP.Kitei ki kiba la wan ban pynïasoh ïalade sha ka BJP ki kynthup ïaki nongïalam kiba la mih noh naka party HSPDP, Congress, UDP bad NPP.U Dr.Evarist Myrsing kum u kyrtong ka BJP na Mawhati Constituency haba kren ha kane ka sngi u la pynpaw ïaka jingkmen kaba khraw ban iohi ba ki nongïalam naki kynhun saiñ pyrthei bapher bapher ba kin wan ban pynïasoh bad ka BJP bad kane ka pypaw shai ba kum ki nongïalam bad ki nongkyrshan ki la sdang ban sgnewthuh ba dei tang ka party BJP kaba don ha ka bor bad kaba lah ruh ban wan rah kata ka jingkylla ha Mawhati Constiteuncy.
Shuh shuh, lyngba jong kane ka sngi haba pan ka jingkyrshan na ki paidbah, u Dr.Evarist Myrsing u la kren shai ba lada ki paidbah ka Mawhati ki kloi ban pynjop ïa u kum u MLA katei ka thaiñ, u la kular ruh ban pynurlong ïa shibun ki jingdonkam jong ki paidbah kiba u la dep ban pynpaw pyrthei sha ki paidbah ka Mawhati ban leh hakhmat eh lada u la wan ha ka bor.
Ki katto katne ki mat kiba u la dep ban kren ki long ban kyntiew ïa u Maw ïambei kum ka jaka jngohkai pyrthei, ban kyntiew kyrpang ïa ka kam rep ka kam riang, ban kyntiew kyrdan noh ïa ka PHC sha ka CHC, u pud u sam, ka jaka pule kaba biang ïa ki samla, ban pynneh pynsah ïa ki riti ki dustur, ki lynti ki synkien, ki umbam ki umdih bad kynthup kiwei kiwei kiba donkam hakmat eh ban kyntiew ïa ka roi ka par bad ka ioh ka kot jong ki paidbah hapoh ka Mawhati Constituency.
Nongpoh, Rymphang 14: Kum kawei na ka seng kaba ai ka jingshakri na ka bynta ki paidbah hapoh ka jylla Meghalaya, ka seng Hynniewtrep Youth Council (HYC) mynta ka sngi ka la pynlong da kata ka ‘Clean and Responsible politics campaign’ lyngba ka ‘Rai Eh Daw Campaign’ ha Patharkhmah na kabynta ban pynshai sha ki paidbah halor ka jingjied ïa ki nongmihkhmat da kaba ki hap ban bishar ban pyrkhat sani bad ym ban shu jied matlah ïano ïano kaba ktah kylla pat ïa ki paidbah lada kim ioh shisha ïa kita ki nongmihkhmat kiba don ïa ka jingbor kum kita ki nongmihkhmat paidbah.
Ïa kane ka jingïalap election ban jied janai ïa ki nongmihkhmat la pynlong ha Iew Patharkhmah kaba hap ha Jirang Constituency ha Ri Bhoi District.
Ïa kane ka jingïalap election ban jied ïa kita ki nongmihkhmat kiba don kata ka jingkitkhlieh la ïalam da u President ba rangbah ka HYC, u Bah Robert June Kharjarin, u General Secretary, u Bah Roy Kupar Synrem, u President ka HYC Ri Bhoi, u Bah Hercules Suting bad kynthup ruh kiwei kiwei ki nongïalam na ka District bad ka seng kmie bad na ka District.
Haba kren ha kane ka jingïalang, kitei nongïalam ka HYC ki la pynpaw ba kane ka jingwan ïalap election jongki kam dei satia ba ki ïalap na ka bynta kano kano ka political party ne ki kyrtong bad la pynlong ïa kane ka jingïalang ban ïalap election ka long ban pynsngewthuh ïa ki nongshong shnong ka jylla ba haba ki jied ïa ki nongmihkhmat ha kane ka election ban wan ki dei ban jied da kata ka mynsiem jong ka jingkitkhlieh bad ka jingbishar bniah bad ym ban shu jied ne rai matlah.
Kitei ki nongïalam ka HYC ki la pynpaw ruh sha ki paidbah ba ka bor jong ka pisa ka lah ban treikam bha ha kane ka election 2023 bad kum ki nongshong shnong kiba la shai bad kiba don ka jingkitkhlieh ïa la ka ri bad ka jaid bynriew kim dei ban shu biej tang ha ka bor ka pisa bad ki dei ban da bishar sani ïa u kyrtong uba don shisha kata ka bor kum uta u nongmihkhmat uba lah ban kit ban ban ïa ka eh ka shon jong ka jaid bynriew.
Shuh shuh, ki la pynshai ruh ba kum ki paidbah kiba la don ïa ka hok ban thep vote kim dei ban shu ban beij ïa ki kyrtong kiba wan tang ha ka por election da kaba pyrshang ban shu leh ïa kam isynei ne sam da ka bor jong ka pisa, namar kane ka dei kawei na ka daw kaba ka jingbamsap ka jur bha ha ka jylla, namar naduh ka por ba ki wan ban ïalap election ki shu thied da ka pisa bad ynda ki la jop ruh ki hap ban bamsap ban puroi ïa kaei kaba ki la pynlut ha ka por ba ïalap election, ong kitei ki nongïalam ka HYC.Jowai, Rymphang 13: Ka Lympungba 3 jong ka Seng Samla Sengkhihlang kan long ha ka 18 bad 19 tarik u Rymphang 2023 ha ka Seiñ Raij Padu War Jaiñtia naduh kapor 10 baje mynstep.
Kumta ka Seng Samla Sengkhihlang ka khot sngewbha ïa ki khun ka bri u Hynñiewtrep Hynñiewskum na ka Ri 12-Daloi bad ki 30 Syiem bad kumjuh ruh ïa ki tnad Seng Khasi Seiñ Raij na ki tnad Seiñ bapher bapher ba kin ïawan sha kane ka Lympung khnang ban ïoh shibun ki jingsneng jingkraw ban Kyntiew ïaka ñiam Khasi bad ban pynneh ïaka dustur ka Riti.
Kumta ka Seng ka khot ruh ïa ki President/Secretary na ki tnad Seng Khasi bad Seiñ Raij, ki Langdoh Niam bad ki Pa Daloi na ki Elaka bapher bapher ban ïawan sha kane ka lympung.
Ha kane ka sngi kan don ruh jingai ïaki Jingsneng tymmen bad ïaka jingpyni ïaka lariti shad tynrai na ki khun ka Seiñ bad Seng Khasi bapher bapher.
Kane ka long katkum ka jingpyllait khubor u ma S.Sari Publicity Secretary Sengkhihlang.
Amlarem, Rymphang 14: Ka ophis u Sub-Divisional Officer (Supply) jong ka Amlarem Sub–Division kala pynbna paidbah ïa ka bhah jong u Khaw rashon uba hap hapoh NFSA (AAY, PHH) bad Non-NFSA jong u bnai Rymphang, 2023 la dep pyllait sha ki dukan Fair Price Shop haduh ka 15 tarik u bnai Rymphang, 2023.
Na ka bynta ka bhah jong u khaw AAY yn sam 35 kilo shi sha manla kawei ka thliew ïing, ïa ka bhah jong u khaw PHH – yn sam ha ka jingthew kaba 5 kilo shi khlieh khlem donkam ban siew pisa, katba ïa u khaw Non-NFSA yn sam ha ka dor kaba ym dei ban palat ïa ka Rs.14.00 tyngka shi kilo.
Lada don kino kino kiba shim tam ïa ka pisa ne ki bym ïoh ïa ki tei ki mar jong ki, ki lah ban ujor sha ka ophis jong u S.D.O.(Supply) da ka ba thoh shai ïa ka kyrteng bad ka shnong jong ki khnang ba yn lah ban pynshitom ïa ki, ha ka juh ka por lah ruh ban ujor ha kine ki Number harum.
SDO – +918822922422, Sub-Inspectors- 9436110184/8731025753 lane Email: sdo_amlarem@outlook.
com.
Khliehriat rymphang 14: Da ki phew hajar ngut ki paidbah jong ka Khliehriat Constituency kiba kyrshan ïa u kyrtong jong ka United Democratic Party, u bah Kyrmen Shylla, mynta ka sngi la wan tuid sha ka jingïalang ïalap election ba la pynlong ha shnong Sohkymphor, ha kane ka jingïalang, u MLA barim u bah Justine Dkhar, u la pynshai ruh ïa kiei kiei, halor ka jingkynnoh pyrshah u bah Nehlang Lyngdoh uba la ong ba shiphew snem aiti ha kiba stad hynrei sahdien ka constituency.
U bah Kyrmen Shylla, kum u kyrtong u la ong ïa ki paidbah nongkyrshan jong u ba um duh jingkyrmen namar da kajuh ka jingieid bad kajuh ka jingshaniah kumba ki paidbah ki la pynpaw ha u snem 2018, mynta ruh un jop ha kane ka election “Phi la ieid, phi la shaniah ïa nga bad ngin ïatreilang kumba ju long, ki kam baroh kiba nga la trei, baroh ki dei ki hok jong phi kum ki paidbah" ong u bah Kyrmen.
U la kyrpad ruh ïa ki paidbah nongkyrshan ba ki dei ban long kiba skhem jingmut bad ruh ban long kiba kheiñ burom ïala ka jong ka vote, namar ka shi vote ka lah ban wahrah ïa ka jingkylla, u la ai ka jingkhublei sngew nguh namar ka jingieid bad jinsganiah ki paidbah ha kaba ma u ruh u ieid ïa ki paidbah baroh solonsar, u la pynpaw ruh katto katne ki kam kiba radbah kiba u la dep leh hapoh ka constituency, u la ong ba ha ka por ba u dang bat ïa ka kam kum u myntri jong ka tnat Social welfare, u la wanrah ïa ki Aganwadi Centre kiba bit ba biang, u la ïakhun haduh ba la lah ban kyntiew ïa ka jingsiew ba ju siew bai bnai ïa ki tymmen, ki khynnah ba don jingduna ha ki dkhot met, kumjuh ruh u la kyntiew ïa ki jaka ri khun swet bad shibun kiei kiei ki kam ba bha u la lah ban leh kum ki surok, ki lynti ki syngkien, ki skim bapher bapher kiba long ka jingmyntoi ïa ki paidbah, kumjuh ruh ha kaba ïadei bad ki kam ialahkai sport ban kyntiew ïa ki samla don sap, u la kyntu ïa ki paidbah nongkyrshan ba dei ban long kiba skhem jingmut bad kiba ïeng ha ka nongrim.
U MLA barim jong ka Khliehriat Constituency, u bah Justine Dkhar, u la pynshai paidbah shibun kiei kiei ki jingkylla kiba la lah ban wanrah hapoh ka constituency naduh ka por ba u dang long kum u MLA bad haduh ka por jong u bah Kyrmen Shylla, u la pynshai ruh halor ka jingkynnoh u bah Nehlang Lyngdoh, uba la ong ba shiphew snem u la aiti ha kiba stad, kaba mut san snem ha u bah Justine Dkhar bad san snem ha u bah Kyrmen Shylla, sahdien ka constituency khlem ka jingkylla “Mar ïa ioh District, haduh 65 percent ki ophis treikam nga la wanrah hapoh ka district, nga la wanrah ïa ka ophis (Building) jong u Deputy Commissioner, ka District Court (building), hato kane kam dei ka jingkylla? kumno nud ban ong ba aiti ha kiba stad shi phew snem ym don jingkylla? ka jingkieng ba iehnoh u bah Nehlang Lyngdoh nga pyndep ma nga, hato kam dei ka jingkylla? Na ka por sha ka por ngi wanrah ïa ki jingkylla ha ka imlang ka sahlang, mar ïa jop nga la shna ïa ka surok na Wapung sha Sohkymphor, kane kam dei mo ka jingkylla? ha ka por jong u bah Kyrmen Shylla pat, u la shna ïa ka surok u naduh Ladrymbai haduh Rymbai, na Kongong sha Lumshyrmit, na Rymbai sha Moolamanoh, u la wanrah ïa ki madam ïalehkai kiba bit ba biang, ha ka kam jngohkai pyrthei pat kum ha Sahksaw, ha Lumshyrmit, hato ym don ka jingkylla? ha ka por jong u bah Kyrmen Shylla pat, u la shna ïa ka surok naduh Ladrymbai haduh Rymbai, na Kongong sha Lumshyrmit, na Rymbai sha Moolamanoh, u la wanrah ïa ki madam ialehkai kiba bit ba biang, ha ka kam jngohkai pyrthei kum ha Sahksaw, ha Lumshyrmit, hato ym don ka jingkylla?" ong u bah Justine Dkhar.
U la kyntu ruh ïa ki paidbah nongkyrshan ba ki dei ban long kiba ïaineh ha ka nongrim, ban long kiba skhem jingmut, kumjuh ruh ba long kiba iatylli lang kawei.
Kiba la ai jingkren ki kynthup ruh u Deputy CEM jong ka JHADC, u ba dei u MDC Tuber, u bah Lasky Rymbai, u Waheh Shnong Wapungskur, u bah Deo Dkhar, u Waheh Shnong Sohkynphor Poh Mission, u bah L.Langstang, u Secretary UDP Youth, u bah Heipormi Bang , u samla Shnalad Rymbai bad kiwei kiwei.
Nongpoh, Rymphang 14: Haba kren haka jingïalang paidbah jong ka party NPP mynta ka sngi haka shnong Mawlasnai, u Bah Shemphang Lyngdoh kyrtong ka NPP Mawhati u la pynshai ba ka Mawhati Constituency ka dang donkam shibun ki kam pynroi nalor kiba la dep pynioh da u Bah Dasakhiat Lamare kum u MLA ka Mawhati.
Kum u kyrtong ka NPP na Mawhati, u Bah Shemphang Lyngdoh u la pypaw ruh ha kane ka jingïalang paidbah ka NPP ba ka thong kaba hakhmeh eh ba nongmihkhmat un leh lada ki paidbah ki ailad ha kane ka kynti ka long ban wanrah ïaka roi ka par naduh ka Civil Hospital ha Mawhati, ki jaka pule ba kynthup ïa ki College, ban peit kyrpang ïaka jingeh ki samla bad khamtam ïa u pud u sam kumba ka Mawhati kadei kawei na kiba dang sahkut haka jingpynïabeit pud.
Kum u kyrtong u ba la aireng ha kane ka elekshon u Bah Shemphang u la pynshai ruh ba u don shibun ki jingangnud ban thawdur bad pynkylla ïaka Mawhati Constituency khamtam u dei u briew u ba iohi jngai ban peit ïaka jingeh ki paidbah namar kumba long mynta ki samla ki dei kiba khlem kam khlem jam bad yn sa thaw ruh da ki Youth Policy ne ki Youth Development Programme, ban peit kyrpang ïaka jingeh ki nongrep, ban kyntiew ïaka koit ka khiah, ki jaka pule namar kumba long mynta bun naki samla pule na ka thaiñ Mawhati ki hap ban beh shaduh nongbah Shillong bad kiwei kiwei ki jaka bad hap ban jngai nala iing wat haka rta ba dang rit.
U la ong ruh ba hadien ka jingmih ban aireng ha kane ka elekshon kila don ruh ki briew kiba la pyrshang ban ber bih ba u dei u nongwei, hynrei u Bah Shemphang u la pynshai ba u dei u khun jong ka them Ri Bhoi bad katei ka jingkynthoh ka dei tang ban ber bih bad pynthohbria, hynrei kum ki paidbah kim dei ban ngeit biej namar u don ka thong shibun lada wan haka bor bad kyrpang ruh ïaki paidbah ban ai ka jingkyrshan ha kane ka kynti ba mynta.
Ha katei ka sngi la sakhi ruh da ki hajar ngut ki paidbah naki shnong Shilliang Umiam, ryngkat ka jingwan pynshit pynshngaiñ da ka kong Ampareen Lyngdoh, Ma Ngaitlang Dhar, ki nongïalam ka NPP Mawhati bad kiwei kiwei ki riew rangbah.
Shillong, Rymphang, 14: Ka Congress ha ka sngi Baar ka la dawa ba dei ban weng noh mardor ïa ki poster na ki nongkynti u paidbah ba la pynïeng khlem ïoh jingbit jong u Myntri Rangbahduh ka ri u Narendra Modi, u Myntri ka tnat Kam Pohing u Amit Shah bad ki nongïalam ka BJP.Ha ka shithi ba la phah sha u District Election Officer jong ka East Khasi Hills, u General Secretary jong ka Meghalaya Pradesh Congress Committee (MPCC) u Sanjay Das u la ong ba kine ki poster jong u Myntri Rangbahduh ka ri, u Myntri ka tnat Kam Pohing bad u National President ka BJP la shu pyndait ha ki nongkynti u paidbah kum ha ki Electric Pole bad ha ki bynta bapher bapher jong ka nongbah Shillong bad kaba la pynsniewdur ïa ka nongbah Shillong da ki poster ba khlem ïoh jingbit.
U la ong ba kane ka dei ka jingpynkheiñ ïa ka Model Code of Conduct.
“Ngi dawa ïa phi ban weng lut kham kloi ïa kine ki poster na ki nongkynti ka Sorkar," ong u Das ha ka jingujor.
Shillong, Rymphang 14 : Ki Pulit kila kem ïa u trai jong ka Muscle Master Gym ha Thana Road, u Raju Barua halor ka ejahar bala mudui pyrshah ïa u da kawei ka samla, kaba kynnoh ba u jrong kti ïa ka ha ka 10 tarik Rymphang.
Kane ka samla kala pyntip ba ka dang shu leit sha kane ka Gym dang lai sngi hynrei u Raju Barua ula khot ïa ka sha ka kamra treikam jong u bad hukum ba ka dei ban kyllan umphniang namar kan ïarap ban pynum ïa ka khleiñ.
Namar ka jingkyntait, une u briew ula thmu ban pynkyllan jubor dalade ïa ka umphniang hynrei dei haka por ba u dang thet kti, kane ka samla kala ïohlad ban phet naka Gym.
Une u briew u don mynta hapdeng ka jingtohkit jong ki Pulit.
Shillong, Rymphang 13: U kyrtong ka National People’s Party (NPP) na Mawshynrut, u Bah Gigur Myrthong uba dei ruh u MLA bad MDC u la ai khublei ïa ki briew kiba jer kyrteng ïa ka NPP da ka ‘high level’, bad kynnoh da kita ki nongtuh nongshukor.
“Hooid ngi dei ki ‘high level’ ban wanrah ïa ka roi ka par, ngi dei ‘high level’ ban wanrah ïa ki skhim bapher bapher," la ong u Bah Gigur haba kren ha ka jingïalang ïalap election ha ka shnong Nongtrai.
U kyrtong ka NPP u la pynpaw ka jingkyrmen ba ki paidbah kin stad bad kim dei shuh ban shah pynbiej ha ka jingbang jong ka ktien.
“Kiwei ki bang shisha ka ktien, nga te ka ktien ngam bang, nga bang da ka kam," u la ong.
“Nga ai khublei ïa kito kiba ong ‘high level’ namar ki stad bha ban ai ïa ka kyrteng ba wat ngi ki trai ym pat bna ïa kata ka kyrteng, hynrei ma ki ki la ai ïa kata ka burom ba ngi stad ban wanrah ïa ki kam pynroi," la ong u Bah Gigur.
Ha kane ka jingïalang kaba la poi da ki hajar ngut ki paidbah jong ka thaiñ, u kyrtong ka NPP u la ong ba kum u MLA u la leit ban wad ïa ki lad ki lynti na ki tnat Sorkar bapher bapher.
U la ong ba ha u snem 2018 ha ka por ba u leit ban pan jingkyrshan ha ka election, ki paidbah ki la kren shai tang kawei ba lada u pynïoh ïa ka surok kin ïathep bad kti bad kjat sha u.
“Nga kyrmen skhem mynta ba kin ïathep tang ka kti kata ka lah biang," u la ong shuh shuh.
Shillong, Rymphang 14: U President ka Bharatiya Janata Party (BJP) u JP Nadda ha ka sngi ba-ar u la kular ba ka party kan pynlong ïa ka jylla Meghalaya kaba lait na ka bamsap bampong namar ka la long ki maw jynthut ka roi ka par jong ka jylla.
“Dei na ka bamsap ba ka Meghalaya kam lah ban kiew shakhmat kumba ka dei ban kiew ha ka roi ka par, namarkata ka BJP ka wan hangne ban pynlong ïa ka jylla kaba lait na ka bamsap," u Nadda haba ïalap elekshon na bynta ka party ha Mawbah, Shillong.
“Lada phi nang ban ñion ïa u budam ha ka sngi thep vote kan ïalam sha ka roi ka par bad ka jinglait na ka bamsap hynrei lada phi bakla kan ïalam sha ka jingsahdein bad ka jingbamsap ba shyrkhei," u la bynrap.
U la kam ruh ba ha kine ki 8 snem kiba la leit la lah ban sakhi ïa ka jingpahuh ki kam pynroi kiba ym ju jia koit shuwa ba ka BJP kan syshar ha Delhi.
“Ka Meghalaya ka don la ka jong ka pakit ki mynnor, la ka jong ka lariti bad ka don ruh ka jingpyrshang ban kynjoh sha ka roi ka par hynrei kam ju lah satia ban kynjoh wat tang shisapit shuwa ban wan u modi ha ka bor," u la ong.
U la kam ruh ba ka sorkar pdeng ka la mang haduh kumba 9 lak klur tyngka ha kine ki 8 snem na bynta ki kam pynroi bad 3,400 klur tyngka la mang lyngba ka North East Special Infrastructure Development Scheme (NESIDS).
shuh shuh u la ong ba ka India ka la kylla long ka ri kaba sted tam ha ka jingkiew ka ïoh ka kot namar ki policy kiba dei kiba u Modi u wanrah ym kum kiwei pat ki ri ba marjan kiba wanrah ki policy kiba pynhiar syndon ïa ka ïoh ka kot da kaba u ai nuksa ïa ka Sri Lanka bad Pakistan.
Na ka liang ka BJP ka kyrmen ba ha kane ka kynti kaba mynta ka kynti kan ïoh MLA palat ïa ki khat ngut namar ki paidbah ki la sngewthuh ïa ki kam kiba ka sorkar u Modi ka leh na bynta u paidbah.
Lah ban kdew hangne u Nadda u la wan poi ha ka sngi Ba-ar sha ka jylla ban wan jngoh na bynta ar sngi ban ïa kynduh ïa ki nongtrei ka party ban ïakren na bynta kane ka elekshon kaban sa long ha ka 27 Rymphang.
Shillong, Rymphang 14: Ka Hynniewtrep Youths’ Council- Shella Area Unit (HYC-SAU) ha ka 13 tarik mynta u bnai, ka lah ïoh ban noh synniang da ki kopi ïa ki khynnah skul kiba pule naduh Class V haduh Class X ha ki skul kiba don hapoh ka Shnong Shella.
Ïa kane ka prokram lah ioh ban pynlong ha ïing Dorbar Kher Sohlap-Umdoh-Mawpot, Shella.
Lyngba ka jingïarap na ki Kher kiba don ha ka Shnong Shella, lah ioh ban jied ia 5 Ngut ki khynnah pule na kawei pa kawei ka Kher katkum ka jingibit jong ki Nongialam Kher da kaba peit ïa ki longing kiba donkam bha ka jingïarap.
Ki Nongïalam bad ki dkhot ka Seng ha ka jingiadon ryngkat ki kmie ki kpa, ki lah ïoh ban sam jingiarap ia ki 45 ngut ki khynnah pule ka Shnong da ki kopi katkum ka jingdonkam ka jong ki bad katkum ka Class kaba ki pule.
Na ka liang ka Seng ka kyntu ïa kine ki khynnah pule napoh Shnong ba kidei ban minot thop ha ki jingpule ki jong ki bad ban nym ailad ïa ka jingduk ban long u diengpynkiang bad ban pynbor ïa ki ba kin pep skul noh shipor.
Ka Seng ka ngeit ba lyngba kine ki jingai barit kan long kum ka jing kyrshan ïa ki khynnah pule bad ki kmie ki kpa ha kum kane ka por kaba hiran bad ka kular ruh ban namg iarap katba lah la i bor barit ha man ka khep ba ki khynnah pule napoh Shnong ne ki parashnong parathaw ki donkam ïa ka jingiarap na ka Seng.
Ha kajuh ka por ka kitbok kitrwiang ruh ba kin nang kiew shaphrang ha ki jingpule ki jong ki bad kitbok ruh ïa ki kmie ki kpa ba kin biang ka kamai kajih khnang ba kin lah ban phah pule ïa la ki khun ki kti ha ki kyrdan kiba kham hajrong.
Shillong, Rymphang 14 : U kyrtong ka UDP na Shillong North, Dr.Aman War ha ka sngi Ba-ar u la sdang ïa ka jingïalap elekshon paidbah na Lad Jaïaw Shyiap, Lumpyllon bad Upper Lansonalane kaba dei ka pdeng jong ka constituency ha shwa ba un ïaid pat sha kiwei ki bynta jong ka constituency.
Haba kren ha katei ka jingïalang, u Dr.War u la ong, “Ngim wan hangne ban pynbiej lane ban kren jali jaum bad ruh ban ïam ha khmat jongphi hynrei ngi wan namar ngi ïohsngew ïa ka jingud ka jingnam jong ki para shnong kat shaba ngi ïaid la ka long naduh ki longkmie longkpa bad haduh ki samla.
"Ha katei ka jingïalang kaba la donlang ruh da ki nongïalam ka UDP kynthup naduh u Bah Paul Lyngdoh, u Bah Allantry F Dkhar bad Bah Joe Marweiñ, u kyrtong u la ong ruh ha ka jingïaid jong ki kylleng ki la ïohsngew ba baroh ki ud ba ka synshar khadar ha ki san snem ka la wanrah ïa ka shitom ka jynjar bad ka jingduk jingshitom.
Nalorkata, u la ong ruh ba ki don bun ki nongshong shnong, la ka long naduh kiba la nang la stad haduh kiba trei kam ba rit kiba la pynpaw ba kim don shuh ka jingshaniah ha kane ka sorkar ba mynta.
“Wat ha ki jaka ba shong kiwei ki jaidbynriew ruh ki la ud ïa ka jinghiran ka shitom bad kine baroh ki la wan ban donlang bad ka bom namar ki kwah ïa ka synshar khadar kaba khuid ba suba," u la bynrap biang.
Shuh shuh u ong ruh ba lada kren halor u drok baroh ki shu kut tang ha ki jingïalang pynshai hynrei ym don pat ba shimkhia ban leh pyrshah.
“Ka UDP ka ieng ban rat dyngkhong ïa ki jingsniew kiba buh jingma ïa ki paidbah.
"U ong ruh ba sa shisien ki kwah ban kyntiew biang ïa katei ka constituency kaba tip kum ka Jabieng jong ka Ri Khasi.
Shwa kane, u kyrtong u la ong ruh ba lada ka UDP kam lah ha kane ka khep ban wan ha ka bor, khlem pep kan sa poi sha ka jynjar namar ki seng kiba thymmai ki wan sha kane ka jylla namar ki ïohi ba ki lah ban pynbiej.
“Ka UDP ka don ar tylli ki nongrim, kata ban synshar katkum ka jingkwah jong u paidbah bad kawei pat ban pynurlong ïa ka jingsynshar kaba khuid kaba suba.
Ngi kwah ban pynmih ïa ka Meghalaya Model kaban sdang na Shillong North bad kiwei pat kin sa bud lang," u la bynrap biang.
Ha kane ka jingïalang, u Dr.Aman u la ïathuh ruh ba kiwei ynda ki la ïohi ba ka UDP Shillong North ka la kiew bha ki la sdang pynjur ïa ka jingkawang ktieh pyrshah ïa ki.
“Hynrei 2tarik ngin kynther lut ïa ka ktieh kaba rkhiang," u la ong da kaba bynrap ba mynta ka Shillong North ka la sdang ban khihwin bad kumta ki don ka jingkyrmen ba ki nongshong shnong ka constituency kin mih paidbah ha ka 27tarik ban ai ka jingkyrshan ïa ka party.
Shillong, Rymphang, 14: “Nga don ka jingngeit, ka jingkyrmen bad ka jingshaniah ba ki paidbah kin ym pat iehnoh khamtam ba ngam pat ju pynkheiñ ïa ka kular, ngam pat ju kynran dien watla nga dei ban ïeng rangbah marwei ban kren ïa ki mat ki jingdonkam ym tang ha ka Konstitwensi bad ïa ka jylla bad ngam pat ju kynriah na ka nongrim bad ngam pat ju ïapeiñ bad ki mat ka jaitbynriew," ong u Bah Adelbert Nongrum.
U Bah Adelbert Nongrum uba long ruh u MLA barim jong ka North Shillong Constituency u la bynrap da kaba ong, “Namar kane kadei ka ilekshon kaba san jong nga kynthup lang kum u MDC bad MLA, nga ngeit ki paidbah ki sngewthuh ba ka jingïakhun kam dei tang bad ki party hynrei na ka bynta ka pateng ba mynta bad kiba dangwan.
"“Kiei kiei kiba nga la dep kum ka jingpyrshang ki long tang kiba rit hynrei kiba dangsah kiba nga hap ban bteng ban pyrshang ki long kiei kiei kiba khraw na ka bynta ka lashai," ong biang u Bah Adelbert Nongrum kyrtong ka VPP na North Shillong Konstitwensi.
U la ong ba halor ka jingrung jong u sha ka Voice of People Party ka long ba u ïohi ba ka don ka jingkyrmen, ka jingpyrshang ban pyndep ïa ki jingangnud ki paidbah.
Ka jingïakhun kaba long ruh ka jingdonkam, lyngba ka jingrai jong uwei pa uwei uba la ïoh ka hok ban thep ïa ka vote, kumta ka jingkyrpad bad kyntu, khamtam ïa kito kiba la ïoh ïa ka hok ban thep ïa ki bad sngewbha ba kin leit thep vote naba ka shi vote jong ki ka long ka hok ban rai ïa ka lawei ka Ri.
“Sngewbha nga kyrpad ïa ki paidbah kin ym artatien ha kane ka kynti sngewbha ailad lem ïa ka VPP hapoh ka jingïalam u Bah Ardent, ngi kular wat la ki kyrtong na ka VPP ki ba bun kidei kiba thymmai bym pat ithuh, ngi kular skhem ba lada ka jingjop ka wan, u paidbah un shaniah ha ki, ngin pynithuh da ki kam sha ka Jylla bad sha kiwei pat ki Ri namar ïa ka VPP la pynkha na ka bynta ban wanrah ïa ka synshar khadar kaba khuid," ong u Bah Adelbert.
Haba ïadei pat bad ka North Shillong Konstitwensi u Bah Adelbert u la ong ba ka jingïakhun kam pat dei eh bad ki para kyrtong hynrei bad ki dawbah kiba la ïaisah teng jong ka jaitbynriew bad ka jylla.
Haba kren shaphang ka Konstitwensi u la ong, “Kiba bun hi ki dangdei ki longïing ba duna ka ïoh ka kot namar kata ka daw ym dei ban beij ïa ka 5 ne 10 hajar, wat hapdeng ki 5 tylli ki snem kiba dap da ki jingïakhih kum ka mat Them Ïew Mawlong, CAB, CAA, ILP bad COVID-19.
"Haba ïadei bad ki thaiñ kiba dei bad kiba shong da kiwei ki jaitbynriew u la ong, “ka shong ha ka jingstad jong ki, hynrei nga dei u briew u ban nym pynbor lane khroh tang na ka daw ban shu jop ilekshon.
".
Shillong, Rymphang 14 : Ka sorkar jylla kal a dep pynwai ïa ka Meghalaya State Commission for Women (MSCW) naduh ka 18 tarik Kyllalyngkot 2023.
ïa kane la pyntip da u Commissioner bad Secretary ba peit ïa ka tnad Social Welfare u Pravin Bakshi ha ka jingpynmih ïaka jingpynbna mynta ka sngi.
Ha kaba ïadei bad ka shithi kaba kat kum ka 31 tarik Kyllalyngkot 2023 na ka ophis u Myntri Rangbah ka por jongka MSCW kaba la thung naaduh ka 15 tarik Nohprah 2021 la pynwai noh naduh ka 18 tarik Kyllalyngkot 2023.
La pynmih ïa kane ka jingpynbna hadien ba ka Chairperson jongka MSCW ka kong Phidalia Toi ka la shah pan jingpynshai ne jubab ha ka ECI halor ka jingkynnoh ba ka la pynkheiñ ïa ka Model Code of Conduct da kaba ïashim bynta ha ka jingïaïaid paidbah ha ka sngi thep kyrteng u kyrtong ka NPP u ma Wailadmiki Shylla ha Jowai dang shen.
ïa kane ka jingpan jubab la phah sha ka kong Phidalia da u Returning Officer ka Jowai bad la bthah ba kan jubab hapoh 2 sngi.
Shillong, Rymphang, 14: Kumba 450 tylli ki kali jong ki riewshimet kin sa pynkylluid ïa ka surok tang shu pyntreikam ïa ki School Bus ki ban kit ïa ki khynnah skul na ki skul bapher bapher jong ka nongbah Shillong.
Kane ka long katkum ka kaiphod ba la aiti da ka Sorkar Jylla hakhmat ka Iingbishar Meghalaya High Court ha ka sngi Baar.
Haba pyntreikam ïa ka hukum ba la pynmih ha ka 7 tarik, Rymphang, ka Sorkar Jylla ka la ai jingtip ba la shimkhia marmar khnang ban pyntreikam noh ïa ka jingpyndonkam ïa ki School Bus.
Ka Sorkar Jylla ka la khmihlynti kumba 450 ki kali jong ki riewshimet kin sa pynkylluid ïa ka surok tang shu pyntreikam ïa ki school bus ki ban kit ïa ki khynnah skul.
Katkum ka Sorkar Jylla, ïa kine ki lad ki lynti yn pyntreikam noh mardor bad ïa ka jingjop yn dup lah ban pyni noh ha kaba kut jong u bnai.
Ha ka hukum ba la pynmih hadien ka jingshong bishar ïa ka Public Interest Litigation, ka iingbishar ka la ong ba ka dei ka bynta ba kongsan tam ba la leh da ka Sorkar Jylla bad lada tang 250 haduh 300 tylli kin pynkylluid ïa ka surok ha Shillong, kan weng shikatdei eh ïa ka jingdheng kali.
La khmihlynti ba ki school buse kin sa sdang ban ïaid noh mardor tang shu sdang plie ki skul bad la pynshlur ïa ki kmie ki kpa ba kin shah ïa ki khun ki kti ban pyndonkam ïa kine ki bos tang shu pynbiang ïa ki lad jingïada ha kine ki bos da ka Sorkar Jylla, la ong.
Ka iingbishar ka la ong ba ka Sorkar Jylla ka dei ban thung ïa ki nongtrei ki ban peit ruh ha kaba ïadei bad ka jingweng ïa ka jingdheng kali katkum ba ladep tyrwa.
Kiwei kiwei ki jingïada kumba la kdew ha ka kaiphod ba la ai jubab mynshwa dei ban shim katkum ka por ba la buh.
Ka jingshong bishar kan sa long biang ha ka 14 tarik, Lber.
Shillong, Rymphang, 14: Ka Election Commission of India (ECI) ka la pan jingpynshai na ka Chairperson jong ka the Meghalaya State Commission for Women (MSCW) ka Kong Phidaloi Toi halor ka jingkynnoh ba ka la pynkheiñ ïa ka Model Code of Conduct da kaba ïashim bynta ban raid paidbah bad u kyrtong ka NPP na Jowai u Bah Wailadmiki Shylla.
La bthah ka Kong Toi ban ai jubab hapoh ar sngi.
Ka kynhun jong ki nongïalam ka seng Congress ba la ïalam da ki Media Coordinators jong ka All India Congress Committee (AICC)- ka Bobbeeta Sharma bad u Mathew Anthony ryngkat ka jingsynran lang jong ka President ka State Mahila Congress ka Kong Joplin Scott Shylla ki la aiti da ka ujor hakhmat u Chief Electoral Officer (CEO) u Bah F.R Kharkongor ha ka sngi Baar da kaba dawa ba dei ban weng noh mardor ïa ka Kong Toi na ka shuki kum ka Chairperson jong ka MSWC bad ban pyndam noh ka jinglong kyrtong jong u Bah Wailadmiki na ka rynsan ïakhun elekshon.
“Ngi la shimkhia ïa ka jingujor bad nga la aiti ha u Additional CEO in-charge MCMC u ban sa pan ïa ka kaiphod na ka ophis u Deputy Commissioner jong ka West Jaiñtia Hills District bad ban pynshisha ïa ki jingkynnoh ba la kdew ha ka jingujor," ong u Bah Kharkongor ha ka jingïakren bad ki lad pathai khubor.
