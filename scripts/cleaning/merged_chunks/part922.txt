System Engineer, Election office of East Garo Hills bad na ka kyrteng u  Stever J.Sangma, Inspector of Taxes, Tura.
Shillong,15 Naitung:Ka HSPDP kan pynlong ia ka Central Executive Committee jong ka ha ka 19 tarik mynta u bnai ha ka por 11:30 baje mynstep ha MLA Hostel Conference Hall, Khyndailad.
Ha katei ka jingialang ka HSPDP kan shong pyr khat kumno ban pyn khlain ia ka seng bad kiwei pat ki mat kiba ktah ia ka Ri bad ka Jaitbynriew.
Ka kyrwoh na u Joint Secretary ka HSPDP u bah Witting Mawsor u la pyntip sha baroh ki President, Secretary jong baroh ki District, ki President, Secretary jong ka Constituence Level , ki President Secretary ka Youth wing , Women’s  Wing bad ki nongkitkam ka Central Body khamtam eh ki MLA ki MDC ka seng ba kin ia wan khnang sha katei ka jingialang.
Shillong, 14 Naitung:Ka jingthmu ka MBOSE ban pynkylla ia ka sylabus jong ki klas XI bad XII ka la pulom noh, hadien ba ka sorkar ka la kyntait ia kane ka jingtyr wa ka Board.
Katkum ka khubor ba la iohlum, la iathuh ba ka jingshisha ka MBOSE ka la pynmih ia ka jingbna ba ia ka syllabus jong ki klas XI mynta u snem, la thmu ban bujli noh, kat kum ka syllabus ba iasyr iem bad ka CBSE pattern.
Kawei na ki daw ba kong san ba ka sorkar ka kyntait ban pdiang ia ka jingtyrwa ka MBOSE, ka dei namar ba ki ai daw ba ka la don ka sorkar thymmai ha Delhi bad ka lah ban don ka jingkylla ha ka polisi treikam jong ka sorkar thymmai.
U nongthoh khubor, u la ioh ban twad jingmut halor kane na ki briew ba don jingtip, ki la iathuh ba ka jingthmu jong ki ban pynkylla ia ka Syllabus kam shym la urlong, namar ba ka sorkar ka la kyntait ia ka jingtyrwa jong ki bad na kane ka daw ka MBOSE ka la rai ban pynneh beit ia kajuh ka Syllabus na bynta ki klas XI.Kham mynshwa wat ka Core Committtee for Curriculum and Textbook Review (CCCTR) ka la pdiang ia ka jingtyrwa jong ka MBOSE ban pynkylla noh ia ka Syllabus jong ka klas XI bad ban pyniaryngkat katkum ka Syllabus jong ka CBSE khnang ban kham pynsuk ia ki khynnah na kane ka jylla.
Kumba long mynta bun kiba ialeh ia ka entrance exam kum ka JEE, NEET hynrei bun ki shem jingeh, namar ba ki pynialeh beit katkum ka syllabus jong ka CBSE.Katba ka jylla Meghalaya pat kam pat bud ia kane.
Kumba 16 tylli ki jylla ki la bud ia ka syllabus jong ka CBSE bad ka Assam ka dei kawei na ki jylla kaba la leh ia kane nalor kiwei pat.
Katkum ka jingtip, bun ki khynnah na kane ka jylla kim shym don ba pas ia kitei ki entrance test  mynta u snem bad ka daw ka lah ban dei na kane.
Wat ka seng ki nonghikai ruh kum ka JACATAM ki la pdiang ia kane ka jingtyrwa jong ka MBOSE ban pynkylla ia ka syllabus Science XI &XII bad ban shim noh da ka syllabus jong ka CBSE.Katkum ka jingtip ba la ioh ki khynnah ba pule science ha kane ka jylla Meghalaya ki duna bha ha kaba na ki 40 hajar ngut tam kiba ialeh ia ka matrik bad na kine ki don tang kumba 3 hajar ngut eiei kiba jied ban pule science.
Shillong, 15 Naitung:Ka  Garo Hills State Movement Committee (GHSMC) ka la dawa na ka sorkar ba ka dei ban pynmih jingpynbna biang na ka bynta ki kam Grade IV ba lait ha Meghalaya House ha Kolkata.
“Na ka bynta ka jingbit jingbiang jong ki paidbah ka jylla Megha laya, ngi dawa ban pynkynriah ia ka tarik ba la khot ban thungkam bad dei ban pynbna ha ki kot khubor phareng, Khasi bad Garo", la ong u general secretary ka GHSMC u Augustine R Marak ha ka shithi ba la phah sha u myntri ka tnad GAD Bah HDR Lyngdoh mynta ka sngi Hatmajai.
Ka tarik ba khadduh ban pdiang ia ki aplikeshon la buh ha ka 30 tarik Jylliew.
U Marak u la ong ba ka jingpynbna ia ki kam Grade IV la pynmih tang ha ki kot khubor Khasi bad ym ha kiwei ki kot khubor Garo.
“Namar ba ka jylla Meghalaya kam dei ka jylla ba dei tang kawei ka jaitbynriew, namar ba ka ktien Khasi ym don ba sngewthuh lut khamtam ki Garo, ka la dei ia ka tnad ba kan pynmih biang ia ka jingpynbna", u la ong u Marak.
U la pynpaw ia ka jingsngew bynniaw ki tnad sorkar kim shym la burom ia ka bhah kam kaba 40 percent ia ki Garo katkum ka Reservation Policy, 1972.
U la kyntu ia ki bor ba dei ban pynbeit ia kane da kaba pynmih biang ia ka jingpynbna na ka bynta kane ka kam.
Shillong, 15 Naitung:Ka Assembly Secretariat ka dang ap ia ka jingai jaka ka sorkar ban tei ia ka iing ha Mawdiang diang.
Hadien ba la wad jaka kylleng ban shna ia ka iing dorbar, ka sorkar ka la rai ban shna beit ha Mawdiandiang.
Ka thymmei khubor ka iathuh ba ka Assembly Secretariat ka dang ap ia ka jingaiti ka sorkar ia ka jaka na ka bynta ban shna noh ia ka iing dorbar kaba la slem bah ka la sah khongreng.
Ka High Power Committee ka Assembly kham mynshwa, ka la rai ban shna ia ka iing dorbar ha Mawdiangdiang ha sor Shillong thymmai kaba jngai 14 km na nongbah ba mynta.
Ka Committee ka la ai jingmut ba ia ka iing dorbar thawain thymmai dei ban shna hajan ka ophis ka Home Guards bad ka Civil Defence ha Mawdiangdiang lane hajan ba kham jan.
Ka thymmei khubor ka iathuh ba ka Assembly Secretariat ka la pan jaka ha ka jingheh kaba 50 haduh 90 akar na ka bynta ban tei ia ka iing dorbar.
Mar ia ioh ia ka jaka, ka sorkar jylla kan leit ban tied jingkhang na ka sorkar pdeng ba ai pisa ban shna ia ka iing dorbar.
Ka jingthmu ban rah ia ka iing dorbar sha katei ka jaka ka long ban pynkylluid ia ka sor kaba la khapngiah palat.
U Lamphang ka iing dorbar u la leit jngoh bun jaka ban shna ia ka iing durbar hynrei khadduh la sngew dei ban leit shna sha Mawdiangdiang ban lait na ka jingkhapngiah.
Ka jylla Meghalaya ka la shong dorbar khlem iing dorbar la 13 snem hadien ba ka iing dorbar kaba rim ka la shah bam ha ka ding ha u snem 2001.
Mynta la pynlong ia ka dorbar ha iing ba shi por ha Rilbong.
Shillong, 15 Naitung:Wat la ka National Green Tribunal, ka la mynjur ban shah ban die ia u dewiong, uba la dep tih napoh krem, hynrei mynta ka mih ka jingeh kaba nang kham tasam shuh ia ki trai par bad kata ka long ba lada ki kwah ban shalan ia u dewiong, ki hap ban pyndap ia kawei ka phom (form 1), kaba la pynmih da ka tnat mar poh khyndew bad kata ka long ba ki trai par dewiong, kin hap ban shim wai na ka sorkar, na ka bynta kato ka jaka, kaba kin die bad tih ia u dewiong.
“Ban tih dewiong, lada donkam ban tih hap shim wai, na ka sorkar" ong U Ma KC Rymbai, uba dei ruh U General Secretery jong ka Movement for Indigenous People’s Rights and Livelihood – Meghalaya (MIPRL)  haba iakren bad U Rupang mynta ka sngi.
“Kumno kan lah ban long, haba ka dei ka jaka jongnga" ong biang u Ma Rymbai.
Ula iathuh ruh, ba na ka liang jong katei ka seng jongki, ki la leit iakynduh ia u myntri rangbah, ha kaba ki la pynpaw beit beit ba ki pyrshah ia katei ka rai ban shim wai na ka tnat mar poh khyndew jong ka sorkar Jylla, lane ia ka form 1.
La ong shuh da U Ma Rymbai, ba na ka bynta ban shalan ia utei u dewiong, ki trai par, kin hap ban shim ia kawei ka form na ka Pollution Controll Board bad hangta, kin hap ban pyndap ia ka kyrteng jong u trai jaka, ka kyrteng jong ka par dewiong jongki, ka jingheh jong ka par dewiong, ki nongtrei kiba don ha katei ka par bad kiwei de bad hadien, ba ki la ioh ia katei ka form, ka Pollution Board, kan ai sa ar tylli ki phom bad kawei ka dei ka form 1 jong ka tnat mar poh khyndew bad kawei pat ka dei ka form a, kaba ki trai par dewiong, kin hap ban kohnguh ba kin iada ia ka jingkhuid jong ka um, na ka jingtih dewiong bad nangta ba kin iada ia ka jingjaboh ka mariang, na ka jingtih dewiong.
Hynrei, ka jingkylli jong U Ma Rymbai, ka long “Haba ka NGT, ka la rai ban shah ban die ia u dewiong, uba la dep tih, naduh ka 9tarik Jylliew 2014, hynrei balei pat ba kim shah haduh mynta ruh?".
U Ma Rymbai, ula kyntait ruh, ba ka jingpynmih ia kitei ki form 1 bad form a, ka dei kaba la rai da ka NGT, hynrei, u ong ba ka NGT, ka la dep rai ban shah na ka bynta lai bnai, ban die ia u dewiong, uba la don shabar jong ka par dewiong.
Kaba la kren diaw mynsiem, da U Ma Kitbor Rymbai, ka long ba haba haduh mynta ruh, kam iaid satia ka jingshalan dewiong, kumta, la imat, ba ka kam, kan iai sahteng, haduh kawei pat ka jing shong bishar, ka ban long ha ka 1tarik Nailar 2014.
Katei ka seng, ka kren shai ruh, ba ka jaka puta jong ki trai shnong, ha ka Jylla, ka hap ha ka jinglong trai jongki, katba kum ki kyndon jong ka 6th Schedule bad la ong ruh ba u myntri barim, jong ka sorkar India, U Vasant Sathe, ula thoh sha U Capt WA Sangma, myntri rangbah barim jong ka Jylla, ba ka ka Coal India, kam dei ban mushlia ia ka kam tih dewiong jong ki trai shnong ha ka Jylla Meghalaya.
Halor katei ka jingpynmih ia kitei ki ar tylli ki kyndon, da ka sokar Jylla, la iathuh ba la thaw ia ka komiti, ka ban khlieh da U KS Kropha, tangba katei ka komiti ruh, la sngewthuh, ba kan shimpor haduh shibnai, ba kan ai ia ka kaiphod jongka.
Ha kawei pat ka khubor, la iathuh ba  ka Steering Committee ba la thaw hadien ka jingialang paidbah kaba la long ha Phramer ha ka 04tarik Naitung 2014, kaba la jer kyrteng ruh Ka “Movement for Indigenous People’s Rights and Livelihood – Meghalaya (MIPRL)" kan pynlong biang ia ka jingialang paitbah ha ka 18tarik Naitung 2014 ha Phramer, West Jaintia Hills District haka por 10:00 mynstep.
Ha kane ka jingialang yn pynsngew paitbah iaki kam ba ka Steering Committee ka la pyndep kumjuh ruh ban ai ia ka kaiphod, halor ka jingiakynduh ka Committee ia u myntri rangbah ka jylla, U Dr.Mukul Sangma, Kumta ka Movement ka khot bad ka wer ia baroh ki nongshong shnong Ka Ri Khasi, Jaintia bad Garo sha kane ka jingialang paitbah, ong ka kyrwoh na U Ma  Kitbor.
C Rymbai, General Secrertary.
Shillong,15 Naitung:U bah  Blosswell Lyngkhoi  bad ki dkhot jong ka  Seng Kynthei Protection Association (SKPA) jong ka shnong  Ngunraw (SWKH), ki la ujor sha ki pulit ka Mawkyrwat PS ba  ki la don laingut ki briew kiba la tip kyrteng kum u  Sainfull Pahsyntiew,  Paros Wanniang bad u bah  Bonarlin Turnia ki la pynkhain ia ka ain shnong da kaba die kyiad be-ain hapoh shnong, haba kitei ki nongialam seng ki la khang pyrshah kitei ki briew ki la byrngem kylla pynban ia utei u dkhot ka Dorbar Shnong bad kumjuh ruh ia ki dkhot ka SKPA.Shillong, 15 naitung:Hato ka kaiphod jingtohkit halor ki kynrum kynram ha Shella- Bhola ganj Block ka long ka bym khuid bad kaba shah shiliang?.
Katkum ka kaiphod jong ka jingtohkit ba la leh da ka M Shira Kshir, MCS, EAC, la  kynnoh ba bun ki jingkren la shim na  u Block Development Officer (BDO) ka Shella-Bho laganj C&RD Block katba ia ka jingkren jong ki junior engineers la bun ba pynjah.
Ka kopi ba la ioh da u Rupang, ka la kdew ba ka pyni ba ka kaiphod ka la kdew ba kine ki ar ngut ki junior enjiniar kim shym la bud ia ki jingbthah jong u BDO ban leh ia ki kam jongki ha kaba iadei bad ka jingshna surok NRGES.La kdew ba u BDO u la pan jubab ha ka 20 tarik Kyllalyngkot 2014 halor kane na kine ki enjiniar kynthup ka Kong Primo dora Mawkhlieng bad Kong Donishi Mawlong hynrei ka Kong Donisha Mawlong kam shym la jubab bad tang ka Kong Primodora Mawkhlieng ka ai ia ka jubab.
Ka kaiphod ka la ong ba u BDO hadien ba la eksamin ia ka jubab, la shem ba kam long kaba biang bad bym lah ban pdiang  bad pan biang ia ka jubab ha ka 22 tarik Kylalyngkot, 2014 hynrei kine baroh ar ngut ki khlem jubab bad kane ka la pynlong ia u BDO ban set tulop shi bnai.
Ka kaiphod ka la ong ba kdew ba kitei ki ar ngut ki JE, kim shym la kohnguh ia ka jingbthah jong u BDO namar ba u khlem ai da ka jingthoh ia ki.
Ka kaiphod ka la kdew ruh ba ki JE kim bud ia ka jingbthah u BDO namar ba kim shym la ai repot sha u BDO man ka sngi bad kane ka dei ka jingialeh pyrshah ia ka hukum jongu.
Ka Kaiphod ka la kdew ba ka jubab jong ka Kong Mawphlieng ha ka 22 tarik Kyllalyngkot, 2014, ha kaba ka pep khlem jingtip ha katei ka sngi.
Ka la ong ba kine ki JE ki la ong ba kim lah ban aiti ia ka kaiphod tang hapoh ar sngi  ba leit jurip ia ki jaka ba jngai kaba u BDO u la bthah ban leh hapoh ar sngi.
Ka la kdew ba ka la don ka jingbym iadei ha ka jingtreikam hapoh katei ka Block bad u BDO u la ong ba ki JE kim shym la iatreilang bad kim kohnguh ia ka hukum jongu.
Halor kine, ka Kshir kaba tohkit, ka la pynkut ia ka jingkynthoh da kaba kdew ba kitei ki ar ngut ki JE ki la leh bakla bad dei ban pynngat ia ka jingpynshitom namar ba ki iaid lait ia ka Rule 3A (i), (2) bad (3) ka Meghalaya Services Rule 1990.
Hynrei haba iakren bad ka Kong Mawphliang, ka la ong ba ka jingtohkit ka long kaba shah shiliang namar ba ia ki jingkren jongki, khlem da kdew thikna ha kane ka kaiphod bad la shu shim bun na ki jingkren jong u BDO.“Kane ka kaiphod ka long kaba shah shiliang, khlem shim ia ka  jingiathuh bad ka jingkren jong ngi", la ong ka Kong Mawkhlieng haba iakren bad u Rupang hynne ka sngi Hatmajai.
Ka la ong ba kumno ki pynsangeh kam ia ka haba na ka liang u DC ka East Khasi Hills uba phah tohkit u khlem pan jubab ne show cause  notice shisien ruh na ki JE.“Ka jingkylli la wan leh tang shisien da ka EAC ka Kshir kaba ai ia kane ka report", ka la ong bad bynrap ba ka jingleh ka long ka jingiashah tang ia u BDO.Ka la ong ba haduh mynta, ka la ioh ia ka jingpan jubab ne show cause tang na u Chief Engineer ka PWD uba kylli halor balei ka leit kren sha ki lad pathai khubor ia ka kynrum kynram namar ba ka dei ka kam iing.
“Nga la ioh ia ka show cause na ka jingpan jubab na u CE ka PWD ha ka 8 tarik Naitung katba ka tarik ba la thoh ka dei 30 tarik Jylliew", ka la ong ka Kong Mawkhlieng bad bynrap ba ki la pynsangeh kam ia ka naduh ka 6 tarik Jylliew.
“Ki khlem pan jingpynshai halor ka daw ba mih kane ka jingkynrum kynram hynrei ki pan jingpynshai ba kren sha ki nongthohkhubor halor kane kam", la ong ka kong Mawkhliang bad la bynrap ba ka sorkar ka la kynthoh ia ka halor kane da kaba ong ba kaner ka dei ka kam iing kam sem jong ki.
Ka la iathuh ba ki pulit ha ki bnai ba la dep, ki la wan tohkit ia ka ha iing bad ki la khynra da kaba pan ia ki kot ki sla ba dei ia ka MB (measurement) da kaba ong ba ka buhrieh, hynrei na ka liang ka Kong Mawkhlieng ka la ong ba kam don eiei ban buhrieh ia kano kano.
Ka jingmih ka kynrum kynram ka dei halor ki saw tylli ki surok NREGS kynthup ar tylli ha Laitlyngew,  kawei ha Mawmluh bad kawei ha Thangkharang.
Shillong, 15 Naitung:Katba ka pyrthei baroh kawei ka dang ia muja bad lehkmen  mynta ka step ban sakhi ia ka jingiakhun phainal jong ka World Cup hapdeng ka Germany bad ka Argentina, hynrei ki paidbah ka shnong Jalaphet,Jaintia Hills ki la duh ban ia lehkmen bad ka pyrthei ha kum kane ka sngi.
Ki paid bah katei ka thain ki la kynnoh ia u MDC bad u Rangbah Shnong halor katei ka jingbym don bording ban peit World Cup.
Namar ka jingshah kynnoh ha ki paidbah, u MDC katei ka thain u Ma H.S Bareh u la ther kylla ia ka tnad ai bording ka MeECL,utei u MDC u la ong ba um kynnoh ia ki nongtrei katei ka tnad kaba don ha  Khliehriat (Moowakhu), hynrei u la kynnoh ba ka dei ka jingbym nang ka MeECL ha ka rukom treikam.
U la kdew ba ka daw ka jingbym don ding ha katei ka shnong ka dei namarba  ka jing kdiah khlieh u wei u post light ba la bam sarang bad kyllon ha pdeng surok  tang  shu wan beh ka lyer ba malu mala.
U MDC u la ong ba utei u post u dei u ban  bujli noh hynrei la palat shi snem mynta ka ophis ka MeECL ka la wan buh uwei u post light thymmai lynter harud surok marjan ha katei ka jaka, hynrei dang mynta mynne ki nongtrei jong ka MeECL ki la shu wan bujli thymmai bad ieh kumto khlem da bteng sainar ne ai bor ding sha ki iing briew.
U la ong ruh u Transformer um pat dei ka por ban duh ne sniew hynrei dei na ka jing kyllon u tei u post light b ala kem ding bad  sa bthei katei ka Enjin  jong u Transformer.
Shuh shuh u Ma H.S.Bareh u la kyntu ia ka tnad jong ka MeECL Khliehriat kan sngewbha ban shim khia kloi katba lah ban leit pynbeit mardor ia ka kyrteng briew bad reading metre ha man la ki iing briew jong katei ka shnong, khnang ba ki paidbah kin lait sah ram ha ka MeECL bad ruh ba kin tip ban shimkhia ban siew tikna ia ka bill light jong ki man la u bnai , ong u ma H.S Bareh, MDC.Shillong,15 Naitung:Laingut ki nonglute ki la shah bom iap ha u paidbhur  bad katei ka jing jia ka la jia ha ka miet lah sngi u Blei ha ka shnong Jambal kaba hap hapoh Rongjeng Police Station, ha East Garo Hills.
Ia katei ka jingjia ki nongshong shnong katei ka shnong ki la pyntip sha ki pulit mynta ka sngi, bad katkumh ka khubor pulit la iathuh ba ki nonglute ki la wan sha katei ka shnong da ka kynhun ban dawa pisa hynrei u paidbhur u la bom iap ia laingut na ki katba kiwei pat ki la lait phet.
Ha katei ka jingjia la iathuh ba ka kynhun ki runar ki la rung sha katei ka shnong ha ka janmiet lah sngi u Blei bad ki la dawa pisa na ki nong shong shnong, ki la byr ngem ia ki riew rangbah katei ka shnong da kab apynap pistol bad haba ki paidbahur ki la sdang ban ia leh pyrshah ki la siat pyntieng sha suin.
Hynrei u paidbhur um shym la randien hynrei u la tur beit beit ban ia leh pyrshah ia ki , ha katei ka jingjia laingut na ki la ioh bat katba kiwei pat ki la lait phet , bad ia kitei ki laingut u paidbhur u la bom iap syndon.
Ki pulit ka Rongjeng ki la hiar mynta ka sngi sha katei ka shnong ban leit shimti ia ka metiap jong kitei ki laingut ki runar.
Shillong, 15 Naitung:U  Assistant Commandant  ka 2nd battalion u Gilbirth Marak ha kane ka sngi Hatmajai u la ngat ha ka shrip ban shah shong phatok 14 sngi hadien ba u la shah kynnoh ba u jrong kti ia kawei ka pulit kynthei ha Goeragre ha West Garo hills district.
Ia u Marak la kem ha kane ka sngi u Blei hadien ba kawei ka pulit kynthei ka la ujor ejahar pyrshah ia u halor ka jingkynnoh ba u la jrong kti ia ka.
Ia ka ejahar la ujor ha Tura police station ha ka janmiet sngi Saitjain da kawei ka pulit kynthei kaba dang shu ioh rung.
Katkum katei ka pulit kynthei, la kynnoh ba u Marak u la khot ia ka ha jaka sah jongu kaba don ha phyllaw ka 2nd Battalion ha Goeragre bad pyrshang ban jrong kti.
Kane ka jingjia ka la long haba ki pulit kynthei kiba dang shah hikai ha kane ka battalion ki dang ia bun kam, bad katei ka pulit ka la shah khot ha une u heh pulit.
U commandant  ka 2nd Meghalaya police battalion u Aditya Goenka u la ong ba kane ka pulit kynthei ka la wan ujor sha u ia kane ka jingjia bad u la ai jingmut ban ujor da ka ejahar pyrshah ia utei u heh pulit.
Hadien ba la ujor ejahar, une u heh pulit u la shah kem noh ha ki pulit hi bad u la shah set 14 sngi ban tohkit bad la pynsangeh ruh na ka kam.
U Marak u la shah pynkiew kyrdan kum u Assistant Commandant watla um pat dei u MPS.U la don hapdeng ban sa shong thait shen.
U Goenka u la iathuh ba u la pyntip ia kane ka kam sha kiba heh sha Shillong kiba shim khia ia kane ka kam.
Ki pulit ka Tura ki la rejister ia kane ka jingjia katkum ka kyndon 354, kaba iadei bad ki kam runar pyrshah ia ki kynthei nalor kiwei ki kyndon.
La shu ioh jingtip ba u Marak u la buaid ha katei ka por ba u leh ia katei ka kam beain.
Shillong,15 Naitung:Ka la don ka jingkyn noh ba ki Khasi kiba trei ha ki kompeni karkhana dewbilat kiba don ha Lumshnong , East Jaintia Hills ki ju shah nion bein bad shah pynshitom ha ki heh katei ka kompeni khnang ba kin phet noh na ka kam, bad ba kin ioh thung pat da ki bar jylla.
La iathuh ba ki la don bun ngut ki Khasi ki bym lah shah ia ka jingshah nion bein ki la phet na ka kam jong ki, bad hadien ba ki la phet la wan pat da ki bar jylla ban trei.
Ki lad khubor ki la iathuh ba ka jingshah nion bein ka long ba ki heh ophisar katei ka kompeni ki ju phone ia ki nongtrei ba hapoh jong ki kiba dei ki Khasi ban wan trei wat haba ki la dep na ka kam jong ki, ki la ong ba kiba la shah pynshitom eh ki dei kito kiba trei ha ki kyrdan ba kham heh kum ki Enjiniar.
Halor katei ka khu bor, u nongthohkhu bor u la pyrshang ban wad jingtip na ki briew kiba trei ha kitei ki kompeni  pyn mih dewbilat kiba don ha Lumshnong, hynrei kiba bun hi na ki kim nud ban iathuh  bad ki tieng ioh ki shah behkam.
Hynrei don pat napdeng jong ki kiba la iathuh ba katei ka jingshah nion bein ki Khasi ka long kaba shisha, ha kaba  kawei ka bahaing jong u wei u samla uba trei ha katei ka kompeni ka la iathuh ba utei u bahaing jong ka u ju shah pyndik ha ki ophisar heh, bad ki ju phone ba un wan trei wat ha bym dei shuh ka por trei, ki ong ba donkam kyrkieh, ka la ong ba kim nud ban beh da kaba sha hynrei ki leh kumtei ba un phet noh, hynrei na ka liang jong u haduh myngta u iai shah namarba um ioh kam shawei.
Ka la kynnoh  ruh ba u bahaing jong ka u la ong ba kitei ki ophisar ki ong ruh ba kim kwah thungkam da ki Khasi, ki kwah da u bar jylla.
Haba ia kren pat bad katto katne ngut ki riew paidbah kiba sah marjan bad ki shnong ba don ki karkhana pynmih dewbilat ha Jaintia ki la iathuh ba ha ka por ba ki kompeni dewbilat ki wan nyngkong hapoh shnong ki wan ban kular ba kin ai kam ai jam pynbiang ki um bam umdih bad kiwei pat ki ingtei ki ban iarap ia ka shnong, hynrei mynta pat ki shnong ba don hangtei ki la tyrkhong um namarba kitei ki kompeni ki la tan lut shalade, bad wat ki dukan die jingdie ruh la iathuh ba ki la sdang ban wanrah da ki bar jylla ban phah die ia ki jingdonkam ki nongtrei kompeni.
Shillong,16 Naitung:Ha ka 15 tarik mynta u bnai ha ka por 1:30 baje mynstep , ka kynhun ki runar kiba la suba ba ki lah ban dei ki khar Bangladesh ki ba ia don kumba 8 ngut eiei ki la rahbor  ia uwei u rangbah uba la tip kyr teng kum u Akhtaruz Zaman ba ki ju khot u  Jalam Islam.
La rahbor ia u na kawei ka jingtrei  kaba don ha Gasuapara (SGH).
La kynnoh ba kitei ki runar ki la lute na ki nongbylla kiba tei ia ka jingtei ha katei ka jaka, bad ki la knieh ruh ia ki mobile phone jong ki.
Shillong, 15 Naitung:Mynta ka sngi  ki nongialam Sengbhlang, ba kynthup ia U bah Joe Mar wein, President FKJGP, Bah Auguster Jyrwa General KSU, ki la leit mih sha Lumdiengjri Police Station hadien ba ki pulit ka Lumdiengjri ki la khot ia ki ban wan mih sha thanad.
Haba ia kren bad u Rupang u General Secretary ka KSU u bah Auguster Jyrwa u la ong ba mynhynnin ka sngi ki pulit ka Lumdiengjri ki la phone sha ki nongialam Sengbhalang ban ia thuh ba ki don ki kot ki sla ba la hukum  bad ai bor ia ki pulit ban kem ia ki, namarba ki khlem leit hajir sha ka ing bishar ba kyrpang namar ka case kaba la  don lypa naduh ka por ba ka dang jur ka jingiakhih ILP.U bah Auguster Jyrwa u la ong ba mynta ka sngi na ka liang ki nongialam sengbhalang ki la leit mih sha Lumdiengjri PS bad haba la poi ha katei ka thanad ki la shem ba kila don shisha ki kot ki sla kiba ia dei bad ki case kiba naduh ka por ba lak jingiakhih ILp ka dang jur bha, ha katei ka jingiakynduh bad ki pulit, u bah Auguster u la ong ba ki la bthah ia ki nongialam sengbhalang ban leit mih sha Court.
Utei u nongialam ka KSU u la iathuh ruh ba na ka liang ki nongialam Sengbhalang kin shong pyrkhat halor katei ka kam kaba la hukum ia ki ba ki dei ban leit hajir.
Haba la kylli na u bah Auguster Jyrwa haduh katno tylli ki shithi ki nongialam sengbhalang ki la ioh na ka bynta ban leit hajir, u bah Auguster u la ong ba kim shym ioh shithi hynrei ki la shu iohi lyngba ki kot khubor.
Haba la kylli pat na kaei ka daw ba ki nongialam sengbhalang kim shym la leit hajir sha Court, utei u nongialam ka KSU u la ong ba ka daw ka dei namarba ki nongialam ki khein sting namarba ka dei ka kam kaba la dep ban ia kren sngewthuh jingmut bad ka sorkar bad ka dei ruh ka kam kaba la dep ia kren pynbeit, khamtam lei lei haba ka sorkar ka la dep ban thaw ia kita ki komiti pyrkhing mynder jong ka  “Ngi nang khmih lynti ba ka sorkar kan pyrkhat da kumwei pat ha kaba ia dei bad ka Special Court, hynrei ka iaid beit shakhmat, ngin sa ia shong pyrkhat para nongialam" kren diaw utei u samla ha ka jingiakren bad u Rupang.
Lah ban kdew ba ka case kaba dang sahteng ia ki nongialam sengbhalang kaba ka Court ka la khot hajir ka dei halor ki jinglut jingsep  bad ka jingshah pynjot ki mar sorkar kaba, da ki klur tyngka ha ka por ba ka jingiakhih ILP ka dang thnem bha.
Shillong,16 Naitung:U bah J.Chyr mang, Range Forest Office (T), u la ujor sha ki pulit ka Khliehriat ba ha ka 13 tarik mynta u bnai ha ka por 9 baje mynmiet, ki nongtrei katei ka tnad ki la ioh kem ar ngut ki khar Bangladesh kiba la tip kyrteng kum u Md.
Abdulalit bad u  Amin Hussain  katba ki dang pynkhyllem dieng ha Naipark Forest kaba don ha Block-I.New Delhi, 16 Naitung:Ka BJP mynta ka sngi, ka la kren shai, ba kan lah ban thaw sorkar ha Delhi, lada jia ba U Lat ka Jylla, U  Najeeb Jung, u ailad biang ia ka sa shisien.
La sngewthuh, ba lada jia ba ka BJP, kan thaw sorkar ha kane ka kynti, kaba mynta, u myntri pla pisa barim jong ka sorkar Delhi, U  Jagdish Mukhi, un lah ban long u ban shimti ia ka kam myntri rangbah ka Jylla rit.
Ka don ka jingia kren, ba kin don ki MLA jong ka seng Congress, ki ban mih noh na katei ka seng bad ba kin pyniasoh noh ialade sha ka seng BJP bad ba kin ia treilang bad ka sorkar BJP ha Delhi.
Ka jingthaw sorkar thymmai, ka la nang kham iaid stet ha kine ki sngi, hadien ba la jied ia U  Satish Upadhyay, kum u nongialam jong ka seng BJP ha Delhi bad sa U  Amit Shah, kum U President jong ka seng ha Ri baroh kawei.
Ka BJP, ka jop 31ngut ki MLA, ha ka dorbar Jylla, kaba la long ha U Nohprah ba ladep, hynrei mynta, ka don sa tang 28ngut ki dkhot, haba lai ngut na kitei ki MLA, kiba kynthup ia U  Harsh Vardhan, U Ramesh Bidhuri bad U Pervesh Verma, ki la shah jied noh sha Lok Sabbha.
Ka Akali Dal, ka don uwei u dkhot.
Shillong, 15 Naitung:Ka jingpynrung kyr teng thymmai ka Megha Health Insurance Scheme (MHIS)  ka la hap ban pynsangeh shwa hadien ba  kawei ka kompeni Insurance ka la ujor mu kotduma pyrshah ia ka sorkar.
Ka National Life Insurance of India ka la ujor mukotduma ia ka sorkar hadien ba ka la shah kyn tait ha ka jingthep tender ia ka ka skhim MHIS namar ba kam biang ki kot ki sla, la ong u State Manager Bah Larry Rymbai  hynnin ka sngi Nyngkong.
U Bah Rymbai u la iathuh ba dei namar ka jingujor mukotduma katei ka kompeni ki la hap ban pynsahngeh shwa ia ka jingpynrung kyrteng thym mai bad yn ap haduh da la ioh hukum na ka Kashari kin sa pynrung kyrteng biang.
Hynrei ia mynta tang kito kiba la pynrung kyr teng kham mynshwa kin ioh jingmyntoi na kane ka skhim MHIS.U la ong ba kane ka jingujor mukotduma, ka la long ka jingduhnong ia ki paidbah ka jylla namar ba kiba thymmai,kin nym ioh shuh ban pynrung kyrteng thymmai.
U la ong ba kumba ju long, ka sorkar ka ju iasoi kontrak da kaba khot tender ia kino kino ki kompeni ba kin pyntreikam ia kane ka MHIS lyngba ka Private Public Partnership (PPP) da kaba thep tender.
Mynshem snem, ka sorkar ka la jied ia ka ICICI bank ban pyntreikam ia kane ka skhim bad hadien ba la kut ka por, ka sorkar ka la khot tender thymmai ban jied biang ia ki kompeni.
Hynrei katei ka Life Insurance of India kawei na ki kompeni ba thep tender ban iakhun ban ioh pyntreikam ia kane ka skhim, ka la kiew iinglieh iingsaw hadien ba ka shah kyntait namar ka jingbym lah jongka ban pynbiang ia ki kot ki sla kumba la pan da ka sorkar.
“Kane ka kam ka la don ha iing Kashari ha u bnai Kyllalyngkot-Rymphang mynta u snem" , u la ong bad ka dang sah haduh mynta.
U la pynpaw ia ka jingsngew khia namar ba kane kan pynduh lad ia ki briew khamtam kiba duk kiba shem jingeh na ki jaka nongkyndong  namar ba kim ioh lad shuh ban pynrung kyrteng thymmai ia mynta namar kane ka daw.8 ngut ki siew T.45 & T.75 hajar ban ioh kam ha Assam RiflesShillong, 15 Naitung:Ka CSWO hapoh ka jingialam ka Kong Agnes Kharshiing ka la ujor ha u DGP ka jylla pyrshah ia ki ar ngut ki briew halor ka jingkynnoh ba ki shim pisa hapdeng T.45 haduh T.75 hajar na ki 8 ngut ki briew ban pynioh kam.
Ha ka jingujor sha u DGP ka Kong Kharshiing ka la ong ba ar ngut ki briew kynthup ka Geeta Thapa bad Madan Thapa ki la shim pisa na ka 8 ngut na bynta ban pynioh kam ha katei ka tnad.
Katkum ka jingujor ba kiba siew T.50 hajar ki long u TB Tahkuri na bynta ban thep kam ia u khun jongu u Om Bahadur Tahkuri ha ka ORL ha Meghalaya, u PB Sahi ban thep kam ia u khun jongu u Prem Sahi ha ka kam ORL ha Meghalaya, u KB Basnet ia u khun jongu, u Madhu Kumar Basnet ha kam ORL ha Meghalaya, u J Ansari u siew T.45 hajar ban thep kam ia u khun jongu u Farood Ansari ia ka kam Clerk, u Kanchen Chettry u siew T.75 hajar ban thep kam ia u para jongu, u Narayan Chettry ia ka kam Booking Clerk ha Railway Kolkata, u Bechan Chauhan u siew T.50 hajar ban thep kam ia u khun, u Rajendra Chauhan ia ka kam ORL ha Assam, u HL Sharma u siew T.75 hajar ban thep kam ia u para u Abhinesh Kumar ha kam ORL ha Bihar, u Majatlungbo u la siew T.75 hajar ban thep kam ia u para jongu, u Padi Lungbo Chawangtingdiul  ha ka kam ORL ha Manipur.
Ka President ka CSWO ka la ujor ruh ba u Manjil Thapa bad Rithu Thapa ki la shah thungkam ha jingpynrungkam ha Laitkor dang shen ha Assam Rifles kum ki Nursing Assistant ha Shicovi 7th Mile Dimapur, Nagaland, bad kawei ka kynthei kaba kyrteng ka Pinky na Happy Valley East Khasi Hills kaba kam kum ka Meitei kumba la kam da ma ka, ka la aplai ia ka kam ha MLP Meghalaya dang shen bad ka la pyndonkam ia ka kyrteng jong kawei pat ka briew ka Ningombam Malemnganba Meitei da kaba pyndonkam da ki syrnod thok.
Ha ka jingujor sha u DGP ka Kong Agnes ka la ong ba kane ka dei ka jingma ia ka jingshngain  ia ka ri bad ka jylla haba ka jylla ka dang iakhun ia ka jingwan tyllep ki briew nabar namar ba kitei  ki briew ki dei ki nongkhaii kam da kaba dawa pisa ban thep kam ia ki briew da kaba thok ruh ia ki.
“Ngi kyntu ia ka bor jong phi ban leh mardor ia kane ka kam ban pynlong ia ka jingtohkit khnang ban sei madan ia kiba donkti bad ban pynshitom katkum ka ain", la ong ka President ka CSWO.Shillong, 16 Naitung:Ka seng Syngkhong Rympei Thymmai (SRT) ka la plie ia ka jingrakhe dap 25 snem jongka mynta ka sngi Balang ha ka nongbah.
Kane ka seng ka dei kaba iakhun ban ai jait sha u kpa, ym shu sha ka kmie.
Hapdeng ka jingïaid lynti lyngba kiba bun ki dieng pyngkiang ban wanrah ka jingkylla ha ka imlang sahlang jong ka jaitbynriew Khasi ka dang ïai bteng hi wat hadien ki arphew san snem kiba la leit noh, hynrei ki nongïa lam lem bad ki para dkhot jong ka seng Syngkhong Rympei Thymmai (SRT) kim shym la kynran dien satia.
La plie pyrda ïa ka jingrakhe jong ka jubili rupa ba la pynlong ha Conference Hall jong ka KJP, ha Barik, da u EM ba peit ia ka khaii pateng ka KHADC u Bah Latiplang Kharkongor.
Ka SRT ka la kynjoh sha u mawjam, ban ïaid shakhmat ha ki thymmei pyrkhat kiba yn wanrah ïa ka jingkylla ha ka lawei jong ki longdien jong ka jaitbynriew.
Kum ka dak ban plie ia kane ka jingrakhe 25 snem, la pynlong ia ka jingtyrko halor ka phang, “Ka Jingleit Shongkha u Shyn Sha ïng ka Kynthei ka Sloit ïa ka Iktiar," ha kaba khatar ngut ki samla pule jong ki hynriew tylli ki kolej ka nongbah ki la ïa shim bynta shit rhem.
Na ka liang kiba kyrshan ïa ka phang, ki la sei ïa la ki jongki daw,  katba ka liang kaba pyrshah ki la pyni ïa la ki jong ki daw ban pynksan nia.
Haba kren kum u kongsan ha kane ka sngi u bah Latiplang Kharkongor u la pynpaw ka jingdiaw ba ka la don shisha kata ka jinghiar dor ha ka imlang sahlang namar ka jingshah ïuhroit bad shah ñion beiñ bad u la ong ba kum ka jaitbynriew ngi don la ka jong ka mon ba laitluid ban jied namar ym don ka aiñ ban khang.
“Ha kane ka juk shai, ym don ba lah ban khang satia ïa ngi ban leh ïa kano kano na bynta ka jingbha jingmiat jong ka imlang sahlang.
Dei kum kane ka lympung ïatai ïathir ba yn sa lah ban ïoh ïa ka rai ban pyndap haba duna bad weng haba tam," la ong u Bah Kharkongor.
Ha ka jingïatyrko, ka liang pyrshah ka la jop, namar bun ki nongïashim bynta kiba don lang ki la sngew ïahap bad la liang pyrshah.
Ïa ka nam lahduh ha ka rukom tbit ban ïatai la rah da i Bahunlang Nongkhlaw jong ka Sanker Dev College, iba la pyrshah ïa ka motion, la bud sa da u samla Nangïaisan Kharlukhi jongka St Anthony’s College bad u samla Precious Full Shabong jong ka Sanker Dev College kiba la kyrshan ïa ka motion.
Ki nongbishar ki kynthup ïa i Professor Fairy Ropmay, Professor Benjamin Lyngdoh, bad i Professor Streamlet Dkhar.
La pynïaid ïa ka lympung ïatai da u babu S Loniak Marbañiang.
Shillong, 16 Naitung:Ka kynhun jong ki heh na ka tnad pynroi sor na Nongpoh lem bad ki majistror kiba leit ban jurip ia ka iingbasa ha Khana para ha khappud ka Meg halaya- Assam, ki la aiti ia ka kaphod sha ka Deputy Commissioner.
Ka thymmei khubor ka la ong ba ka bor syn shar district dang bishar bniah ia ka kaiphod.
Katkum ka kaiphod, la don shibun ki kynrum kynram ha katei ka jaka bad ka long ka jingshisha ba ar tylli ki jingtei ba la shna ha katei ka Iingbase, la rejister sha GMTD, Guwahati.
Katei ka iingbasa ka jngai tang kumba shi pda maw na Koinadhora kaba ka jaka sah  u Myntri Rangbah ka Assam.
La don ka jingkam ba katei ka jaka ka dei jong ka Meghalaya hynrei la aiti noh sha ka Assam ban shna ia ka Iing shong jahthait  kaba khot ka Indira Bhavan ha ki snem 1970s.
Dang shen, ki dkhot ka Ri- Bhoi Youth Federation ( RBYF), hadien ba la ioh ia ka jingujor na ki nongsynshar shnong katei ka thain, ki la leit ban pynlong ia ka jingjngoh ia katei ka jaka ba pynieng ia ka Iingbasa ha Them Marwet, Khanapara bad ki la pynsangeh da ka bor ia ka jingtei ia katei ka Iingbasa ba la dei trai da u bar jylla  u Ram Avtar Agarwal bad u Suresh Prithani.
Ki nongsynshar shnong katei ka thain, ki la ong ba katei ka jaka ka dei jong ka Meghalaya.
Shillong, 16 Naitung:Kumba 19 hajar ngut ki nongpang ha kane ka jylla ki la ioh jingiarap na kane ka Megha Health Insurance Scheme (MHIS) mynta u snem.
Kane ka MHIS shim ka la ai jingiarap T.9,47,13,452 klur sha ki nongpang.
U State Manager jong ka MHIS u Bah Larry Rymbai u la iathuh ba bun ki la ioh jingiarap na ki Hospital bapher bapher kiba la pdiang da ka sor kar kiba don ha ka jylla.
U la ong ba katkum ka jingkhein ba la iohlum kidon kumba 40 percent tam eiei ki nongshong shnong ka jylla ki la pyn rung kyrteng ia lade ban ioh jingmyntoi na kane ka MHIS.Ka MHIS ka pdiang ia baroh ban pynrung kyrteng lait noh ki nongtrei sorkar.
Na kane ka MHIS kawei kawei ka longing kin ioh jingmyntoi san ngut lada ki leit thiah pang ha ki Hospital.
Katkum ka jingiathuh u State Manager la ong ba tang kito kiba thiah ha ka General ward kin iohjingmyntoi na kane ka skhim.
Ka sorkar ka la buh 500 shi miet katba T.1000 na bynta kiba thiah ha ICU.U la iathuh ba ka la don ka jingtyrwa ban pynkiew noh ia kane namar ba ka la rit eh katkum ka jingiakren bad ki bor nongpyniaid ki hospital bapher bapher.
Ki la  tyrwa ban pynkiew sha ka T.1000 na ka T.500 bad T.2500 na ka T.1000.
Hynrei la sngewthuh ba kane ka jingtyrwa ka lah ban pyntreikam ha u snem ban wan hynrei ia mynta ki dang buh ia kajuh.
Shillong, 16 Naitung:Ka jinglehniam Beh deinkhlam kaba la sdang naduh ka 13 tarik mynta u bnai ka la kut noh mynta ka sngi balang ha kaba da ki hajar ngut ki paidbah na kylleng ka Ri Khasi bad Jaintia ki la wan ban sakhi ia katei ka sngi lehniam kyrpang ki khun ki hajat ka niamtre, la wan ruh ban pynphuh pynphieng ia katei ka sngi da ki nongwan jngoh kai pyrthei kiba la wan na kylleng ki jaka ban peit kai ia kane ka jingitynnad kane ka jylla, la pynkut ia ka Behdeinkhlam ha Aitnar, ka jaka ba kyntang.
Ki khun samla ka Jaintia na ki shnong bapher bapher ba kynthup ia ka Iongpiah, Dulong, Panaliar, Loomkyrwiang, Chilliangraij, Loomiongkjam, Tpep-pale Iawmusiang, Ummulong bad ka  Shillong Sein Raij  ki la wan ban rah ia ki Rot ba bunrong ban pynphuh pynphieng ha Aitnar.
Mynta u snem ki jla don kumba 11 tylli ki Rot kiba la wanrah na ki shnong bapher bapher.
Kitei ki Rot ba la wanrah ki dei kiba kit la ki jong ki jong ki jingmut, shuwa ban wanrah ia kitei ki Rot la pyndep ia ka niam ka rukom da ki tymmen ki san bad ki Doloi.
Ha katei ka sngi pynkut ia ka Behdeinkhlam la wan ruh ban sakhi da u Lat ka jylla u Dr.K.K Paul, u myntri ka tnad PWD u ma Sniawbhalang Dhar, u ma Ngaitlang Dhar, u MLA na Umroi bad kiwei pat ki nongshah khot sngewbha.
Haba kren sha ki paidbah ha katei ka sngi u lat ka jylla u la pynpaw ka jingkmen ban ia donlang ha katei ka sngi lehniam ba kyrpang ha ka jylla, bad u la pynpaw ba u don ka jingkyrmen ba skhem ba katei ka jinglehniam kan wanrah jingsuk, ba ki briew ka jylla kin im pahuh pahai.
U la ong ba ha ka Ri ki jla don bun jait ki jinglehniam jong ki jaitbynriew bapher bapher bad kiba kum kitei ki jinglehniam ki dei ki dak kiba pyni ia ka jingiatylli jong ki briew.
Ha katei ka sngi ka la don ruh ka jingialehkai phutbol kaba ki khot ka ‘Dat Lawakor’ kaba long ka jingialehkai kaba la shan bol da ka dieng, ka jingiakhun ha katei ka phutbol ka long hapdeng ka kynhun U Langdoh kaba la mih khmat ia ka  Pynthor-Wah bad ka kynhun U Sangsot kaba la mih khmat ia ka Pynthor-Nein , la pynialeh ha  Pohsawiar.
Ka Pynthor wah bad ka Pynthor Nein ki  dei ki ar tylli ki pynthor rep kba kiba la tip kum ka pliang ja ki nong Jowai.
Ha katei ka jingialehkai la ju ngeit ba lada ka kynhun u Langdoh ka jop u kba u khaw met ha Pynthor-wah bad lada ka kynhun u Sangsot ka jop u kba un met bha ha Pynthor Nein.
Shillong,16 Naitung:Ha ka kyrwoh ba la pyllait paidbah shuwa ban rakhe ia ka lyngkhuh sngi iap ba 179 u Tirot Sing Syiem, u Chairman ki Khlieh Nongsynshar u bah John F Kharshiing u la ong ba ka  ain kaba la tip kum ka ‘The Khasi Hills Autonomous District (Appointment and Succession of Chiefs and Headmen) Act 1959’ ka long pyrshah ia ki nongrim u Syiem Tirot Sing Syiemlieh bad pyrshah ia ki nongrim jong u Kiang Nongbah.
U bah John u la ong ‘Ban im ki nongrim u Tirot Sing  ki MDC Khasi bad Jaintia ki dei ban pynshai bad batai paidbah ha la ki konstitwensi hakhmat ki Syiem, ki Sirdar, Lyngdoh, Wahadar,Dorbar Kur, Seng Kur khamtam ia ki kur kiba la jied bad sei ia kiba khraw ba tri hapoh ka Bri u Hynniewtrep" u la ong ba ki dei ban pynshai paidbah ia ka jingthmu jong katei ka ain.
U bah John u la kynnoh ruh ba ha kine ki sngi ka la don ka jingleh donbor na ki bor Synshar KHADC kat haduh ba la knieh noh ia ka bor laitluid jogn ki Seng Kur, Dorbar Kur, ki dorbar Shnong,Raid bad Dorbar Hima.
“Ngi kyntu jur ia ki Member District Council (MDC) jong ka Khasi bad Jaintia Hills Autonomous District Council ba kin pynkylla khasi bad pynshai bad batai ha la ki MDC Constituency hakhmat Ki Syiem, Sirdar, Lyngdoh, Wahadadar, Dorbar Kur, Seng Kur khamtam ki kur kiba jied bad sei ia ki bakhraw batri hapoh ka Bri Hynniewtrep ia ka jingthmu jong ka Ain The Khasi Hills Autonomous District (Appointment and Succession of Chiefs and Headmen) Act 1959, bad ngi kloi ban leit pynshai ia kino kino ki Kur kiba kwah jingshai ha kaba iadei bad katei ka ain kaba la pynhiar dor ia ka bri hynniewtrep, hakhmat ki bor synshar nongwei" ong ka kyrwoh na u bah John.
Shillong,16 Naitung:Mynta ka janmiet ha ka por 6:30 baje eiei  ka la don ka jingjia aksiden ha lai mer shiteng, Upper Shillong ha kajaka ba don   mar syndah bad ka kar khana ot dieng.
Katei ka jingjia ka la jia namar ba ka jingknieh Pass jong kawei ka Gypsy ia kawei ka trok kaba dang iaid shakhmat, hynrei ha katei ka por, la wan mih kynsan sa kawei ka Bolero, ka trok bad ka Gypsy  ki la poi sharud surok katba ka Bolero pat ka ieng ha pdeng surok.
Ha katei ka jingjia ki la don kiba mynsaw kiba haduh mynta ym pat shem la ioh jingtip katno ngut kiba mynsaw ki don, tangba la pynkit ia ki mar-mar  sha Civil Hospital, iathuh ki paidbah ki iohi ha katei ka por ba la jia ka jingjia.
Ka trok ka dei kaba la wan na ki thain Upper Shillong ban hiar sha Shillong, katba ka Gypsy pat la iathuh ba ka dei kaba la wan na ki thain Tyrsad, ka Bolero pat ka dei kaba wan na Shillong ban leit kiew sha ki thain Upper Shillong.
Ha katei ka jingjia ki la wan ruh ki pulit pyniaid kali , bad ka la don ka jingdheng kali kaba jur la kumba lai kynta tam ha ki thain Upper Shillong.
Ha kawei pat ka jingjia, Mynhynnin ka miet ha ka por shiteng synnia, kawei ka trok ka la kylla lyngkrang hapdeng surok , bad katei ka jingjia ka la jia ha ka por 12 baje ha Sanmer,Upper Shillong.
Katei ka trok ka dei kaba kiew na  Shillong bad kaba thmu ban  leit sha ki thain Upper Shillong, ka dei ka trok kaba la kit  khia ki jingkit.
Ha katei  ka trok la don tang u nongniah bad u nongbud jong u, ha kaba u nongniah u la mynsaw malu mala katba u nongbud pat u khlem lei lei,  ka jingkylla katei ka trok ka dei namarba u briek um treikam shuh bad u nongniah u la tur ha ki khlaw ba don sharud surok.
Ka khmat katei ka trok ka la phai sha ka khlaw katba ka met pat ka la thiah lyngkrang mar shiteng surok.
Shillong,16 Naitung:Ki samla kiba mih noh na ka KSU , lashai ka 17 tarik kin thaw noh da ka sengbhalang kaba thym mai, kaba naduh lashai hi ka sngi ki samla barim ka KSU kin sdang treikam kum ki sengbhalang hapoh ka lama jong ka seng ba thymmai.
Katei ka seng kaba ki samla kiba la mih noh na ka KSU kin thaw ka  kynthup ia ki dkhot ki ba kin pynrung thymmai bad baroh ki dkhot kiba la mih noh na ka seng KSU, iathuh ki lad khubor.
Ki lad khubor ki la iathuh shuh shuh ba ha katei ka seng u samla Donbok Khar lyngdoh u President ka KSU Mawlai Circle uba la shah beh noh ha ka Central Body un ia don bynta lang.
Lah ban kdew ba ha kine ki khyndiat sngi ba la dep, ki la don bun ngut ki samla kiba don hapoh ka KSU kiba la weng noh ialade na ka jinglong dkhot, ki la kdew sba ka daw  tynrai jong ki ka dei namarba kim sngewtynnad  ia ka jingkren ki nongialam ka seng halor ka ILP, ki la don ruh na ki kiba pynpaw ba kim sngewtynnad shuh ia ki nongialam ka Central Body , hynrei la sngewthuh ba ka daw ka jingmih noh ki dkhot ka KSU ki dei namar ka jingshah beh seng jong u President ka Mawlai Circle ha ka Central Body.
Lah ban pynkynmaw ba ha ka jingiakren bad ki nongthohkhubor kham mynshuwa na ka liang u samla Donbok uba la shah beh seng ha ka KSU, u la ong ba ki la don bun ki dkhot kiba la tyrwa bad ai jingmut ban thaw noh da ka seng kaba thymmai, hynrei na ka liang jong u- u la ong ba hap ban dang bishar shuwa ia ka jingai jingmut kiba bun, bad u la ong ruh ha kato ka por ba ka KSU ha Mawlai kan dang treikam kum ka Independent Body, hynrei tang hadien shisngi ar sngi ki samla KSU na ki unit bapher bapher  ka Mawlai ki la kren sha ki nongthohkhubor ba ki don ha ka liang ka Central Body bad ki dang shaniah tylli ha ka Central Body.
Tang hadien kumba katto katne por biang, ki la don bun ki shithi iehnoh kam ba la phah da ki dkhot ka KSU sha ki nongthohkhubor, bad mynta ka sngi ka la mih phluit ka khubor ba kitei ki dkhot barim ka KSU kin seng noh da kawei pat ka sengbhlang ba thymmai.
Ha kawei pat ka khubor,  Ka Khasi Students’ Union (KSU), Mawlong unit ka la rai ban weng noh ia ka jingiadei jong ka bad ka KSU  ha baroh ka wei naduh  ka 14 tarik mynta u bnai.
Ka daw kaba kan ka seng KSU jong ka Mawlong Unit ka la weng noh  na ka seng ka long  ba na ki daw ki jing kynrum kynram  kiba la mih hapoh ka seng  hi baroh ka wei  ha ki sngi kiba la leit, Katei ka jingshim rai ka la long ha ka jingialang jong ka Unit ha ka shnong Mawlong, South East Khasi Hills district, bad kaba da kawei ka sur ki la shim ia ka rai ban iehnoh ia ka seng KSU.Kine ki long  nong kit kam bad ki dkhot jong ka seng ki la weng noh na ka  seng  U president ka KSU Mawlong unit, u Rangdajied Chyne, u general secretary u Banshan Khyllep, u vice president u Tarruilus Khyllep, u asst general secretary u Comely Khyllep, u sports secretary u Playerson Jitem, u publicity secretary u Kyrshanlang Lyngskor, u finance secretary u Komost Dkhar bad ki dkhot jong katei ka Unit kiba don haduh khat ar ngut ki la weng noh da ka jingiahun lang  ha katei ka janmiet jong  katei ka jingialang.
Shillong,16 Naitung:Ki Tala ba ka KHADC ka la khang ia ki dukan bar jylla ha Iewduh haduh mynta ki dang skhem triang bad ym shym la don kawei ruh ka dukan kaba la plie biang naduh ba la khang ia ka.
Hadien ka jingleit khang tala, ka KHADC ha Iew duh kaba la iaid mynta la kumba shibnai tam, u Rupang u la budien ia kitei ki dukan bad mynta ka sngi, u la leit ban jurip ia baroh ki dukan bar jylla kiba don ha Iewduh, ha katei ka jingbuddien la shem ba baroh ki dukan ba ka KHADC ka la khang ki tala shon muhor ka KHADC haduh mynta ki dang skhem sbak.
Lah ban pynkynmaw  naduh ba sdang katei ka jingleit khang dukan ha Iewduh bad ha kiwei pat ki bynta ba hap hapoh ka jingpeit ka KHADC  haduh mynta u EM ka tnad khaii Pateng ka KHADC, u bah Latiplang Kharkongor u  la ong ba ki la don haduh 52 tylli ki dukan ba ka tnad khaii pateng ka la ioh ban khang tala bad kitei ki dukan ki dei kiba khaii be-ain khlem laisen khaii bad kumjuh ruh ki bym pyn thymmai shuh ia ki laisen jong ki.
Kitei ki dukan ki kynthup ia ki dukan heh bad ki dukan rit.
Ha katei ka jingleit jurip la iohi ruh ba ki dukan  kiba ki nongshna phlim Khasi ryngkat ki bor pulit ki la leit khang tala namar ka jingdie tuh ia ki phlim bad ki jingrwai Khasi, mynta ki la plie biang bad haba ia kren bad uwei na ki nongialam ki nongshna phlim u la ong ba ka dei ka kam jong ki ka dei ban khang ia ki jingdie tuh ia ki phlim Khasi bad kam dei ka kamram jong ki ban khang dukan.
Lah ruh ban pynkynmaw ba ha ka por ba ki nongshna phlim ryngkat bad ki pulit ki la leit ban khynra ia ki dukan die tuh ia ki phlim Khasi ki la ioh ban kem haduh kumhba saw ngut ki nongdie tuh ia ki phlim bad jingrwai Khasi.
Shillong, 16 Naitung:U Bah HS Shylla Chief Executive Member barim jong ka Khasi District Council, ula pynmih ia ka jingpynshai mynt ka sngi, ha kaba ula iathuh ba ka sorkar India,ka la ai ar phew klur tyngka sha ka UCIL, ban shna surok, kaba 20 Kilometre na Wahkaji sha Mawtha bah, ka shong kaba la shem, ba don U Uranium.
“Kane ka pisa, ka la shu sah ha ka UCIL, khlem da lah ban pyntrei kam, haduh ba la jan kut ka por bad la dei sa tang ban pynphai noh, namar, ym shym la lah ban pyn treikam, namar ba bun pa lat ka jingpyrshah ia ka jingthmu jong ka sorkar India, ban tih ia U Uranium, da ka UCIL" ong U bah Shylla.
Ka kyrwoh U bah Shylla, ka ong biang “Ha kaba kum kata ka por u Governor jong ka Jylla Meghalaya, u MMJacob, u la phah khot ia nga bad u la iathuh ia kane kaba la jia bad ka UCIL ba kam lah ban pyntreikam ia kane ka pisa arphew klur ba la ai da ka sorkar India ban shna ia ka surok na Wahkaji sha Mawthabah bad ba la dei sa ka por ban pynphai noh sha ka sorkar India.
Nga la ong ha u ba ka KHADC kam don bor ei ei halor ka kam tih uranium, namar ka dei ka kam jong ka sorkar Jylla.
Halor kane u Governor u la ong da kaba shai kdar, ba ka jingshna ia ka surok na Wahkaji sha Mawthabah kam dei halor ka jingioh ne jingbym ioh ban tih ia u uranium ba nga sa mynjur ban iarap ia ka UCIL ha kaba pynshna ia katei ka surok na Wahkaji sha Mawthabah kaba don ka jingjngai kumba 20 KM halor ka nongrim ba ka KHADC kan ioh ar tyngka na man ka shi spah tyngka (2 percent) halor kata ka jingpeit jingkhmih jong ka".
La ong shuh utei u rangbah, ba halor katei ka jing ia mynjur, ba ki sa pynbiang ia ka  dulir jingiakut (Memorandum of Understanding) hapdeng ka KHADC bad ka UCIL, da kaba pynthikna ba ynda haba la pyntrei ia ka kam, ka UCIL kam treh pat ban siew ia ka pisa sha ki Contractor, lyngba ka KHADC na ka por sha ka por kat kum ka jingtrei ba la lah ban pyntrei da ki contractor ba la buh da ka KHADC.Ha kane ka Dulir la thoh shai kdar ba ka jingpyntrei ia ka surok kan iaid beit sha khmat khlem da ia kren ia ka jingioh ban tih ne bym ioh ban tih ia u uranium.
“Nga shim ia kane ka rai namar ka dei ka jingim ia kito ki briew kiba dei hok ban ioh ia ka surok khamtam haba kam dei kaba shah teh kyndon ei ei.
Katei ka dulir jingiakut (MoU) ka don ha KHADC" ong biang U bah Shylla.
Ia ka jaka ban shna ia ka surok la dei ban shu thied da ka dor ha baroh 20 kilometrei bad ia ka pisa la dep siew lut sha ki trai jaka, bad ka jinglongtrai ia ka jaka ba la thied ban shna surok ka leit sha ka KHADC bad ym sha ka UCIL bad la sdang ruh ban pyntrei ia ka surok lyngba ki contractor, ia kiba la aiti ha ka jingpeit jingkhmih jong u EM.I/c ha kato ka por, U Bah JTS Thongni bad ha U Bah Syiem, Engineer ka KHADC.“Ki dei kine ar ngut kiba la khein duh ia la ka jimgim ban leit peit da lade ia ka jingpyntrei ia kane ka surok ha ki por kiba eh tam" ong ka kyrwoh.
“Kumta, ka pisa baroh ba ka UCIL ka la dep pyllait sha ki trai jaka bad sha ki contractor lyngba ka KHADC haduh ka sngi ba nga bat kum u CEM ka long hapoh ka san klur tyngka" ong biang U CEM barim bad ula iathuh ba  ka khadsan klur tyngka ka dang sah hi bad ka UCIL.“Kiba shu peit bad iohsngew na sha jngai pat, ki mutdur ba ka UCIL ka la ai lut ia kata ka arphew klur tyngka ha nga u CEM bad namar ba kam paw pat ba la thep ha ka mang pisa jong ka KHADC, ki pynbna paidbah ba nga la thep ia kata ka arphew klur tyngka ha Bank Account jong nga! Ki briew la jan baroh ki la shim ba kata ka jingkynnoh imat ka la dei shisha, u Shylla u la thep pla 20 klur ka tyngka uranium!" Kiba don bor ki la shim kabu bad ki la pynbor wat ia ka CBI ban wan tohkit mardor! Hynrei ynda ki la wan, ki la shem bym don jingbakla ei-ei bad ki la pynkut noh ia ka jingtohkit.
“Kiba kwah ban pynjahburom ia nga, haduh kine ki sngi ruh ki iai pynbna ba ka 20 klur ka don bad nga!" ong U bah Shylla.
Mynta haba ka mih biang ka jingiakren ia ka jingpynlut halor ka jingpyntrei ia ka surok Wahkaji-Mawthabah, utei u rangbah, u pynsngew, ba u shim ia kane ka lad ban phah ia kane ka jingpynshai ba kan ym long ka jingpynthut ia ka jingmut jingpyrkhat ia kito kiba beit ka jingmut ka jingpyrkhat.
“Mynta, ba ka Executive Committee jong ka KHADC kam dei shuh jong ka Party Congress, bad ki MDC kiba ia don bynta lang ha kito ki por kim don shuh ha ka bor, khamtam haba u CEM ruh u dei u Rangbah Nongialam ba ha khmat duh ban pyrshah ia ka jingtih uranium, kata, U Bah Ardent Miller Basaiawmoit, MLA,MDC, iba la pynrem ruh ia U Bah Lambor Malngiang bad ia nga ha ka elekshon MLA ha u 2008 da kaba pynlong ishu ruh ia ka jingtih uranium, kito baroh kiba dang shah khum ha ka jingpyrkhat ba ka 20 klur ka don bad nga, ki la lah mynta ban sei lut ia ki kot ki sla kiba don ha KHADC bad tip kein ia ka jingshisha la kata ka 20 klur ka don bad nga lane ba ka dei baroh tang ka jinglaplah" ong biang ka kyrwoh na U bah HS Shylla.
Ha katei ka kyrwoh, U bah HS Shylla, u pynpaw, ia ka  jingkyrmen, ha u Bah Ardent Basaiawmoit, MLA, MDC, CEM kum u samla rangbah uba la sdang ban ioh ka lad ban long kum u nongialam ryngkat bad ka jingkitkhlieh da kata ka jingtrei minot bad khein duh jong u, la un ioh ne em ia ka lad ban pynpaw madan ia ka jingtbit jong u ban ialam ia ka Ri bad ka Jaidbynriew kaba mynta ka la long khlem nongialam.
Ka ktien pynkut na U bah HS Shylla, ka ong shuh shuh “Halor ka NOC ngam da kynmaw bha kumno ngi la leh namar kam don jingmut ei-ei; lada dei ba la ai ruh lah ban pynduh noh ruh kam pher, namar ka bor ha khmat ka ain ka shong ha Sorkar Jylla.
Shi sien ba la shah ka Sorkar Jylla, ka Sorkar India ka la iaid beit sha khmat ban tih ia u uranium, kata, nga shu pyni ia ka lynti jong ka ain bad ym ia ka mon jong u paidbah.
Na ka liang jong nga, ngam kwah shuh ban ong ei ei halor kane ka kam tih uranium; nga la don mynta ha ka jingtih bad jingwad ia ka Hima Bymjukut".
Shillong, 16 Naitung:Ki karkhana ot dieng bad tih maw ki la kynrei bha ha ki thain khappud ka Meghalaya bad ka Assam hynrei na ka liang ka tnad khlaw ka jylla kam shym la lah ban tehlakam ia kane.
U heh ka tnad khlaw ka jylla haba iakren, u la ong ba ka jingkyndang ia kitei ki karkhana ka long kum ka jingialehkai ha pdeng ka miaw bad ka khnai namar ba mar syn khang, hadien shi por ki la mih biang.
“Ki briew ki buh ia kitei ki karkhana beain bad  haba ngi pynshitom ki sangeh ban treikam hynrei hadien katto katne por ki ieng biang", la ong uwei u heh ka tnad Khlaw ka jylla bym kwah ban pynpaw kyrteng.
Ha kine ki snem ba la dep, bun bah ki karkhana ot dieng ki la mih beain kum ki tit ha ka thain khappud ka Meghalaya bad ka Assam.
Ha u snem  2012 wat u Comptroller and Auditor General (CAG) u la ong ba ki karkhana ot dieng ki pynduh ia ki khlaw ha Meghalaya, kaba la wanrah ka jingma ia ki kynja ba im.
Katkum ka kaiphod kumba 218 tylli ki karkahana ot dieng ki treikam ha kane ka jylla haduh u Jylliew 2012 na kine, 12 tylli ki dei kiba treikam ha khappud ka Assam-Meghalaya ha Garo Hills.
Ha Jaintia Hills district, la don 96 tylli ki karkhana ot dieng beain katba ha Khasi Hills la don 35 tylli kiba ioh permit bad 109 tylli kiba beain.
Na ka liang ka tnad khlaw ka la ong ba donkam ban peitngor bha ia kane ban pynthikna ba ki karkhana ot dieng kin treikam katkum ki kyndon bad kiba beain kin shah pynshitom katkum ka ain.
Shillong, 16 Naitung:Ka Myntri social welfare kaba dei ruh ka Working president ka Meghalaya Pradesh Congress Committee (MPCC) ka Debora Marak ka la kyntait ba ka don ka jingiapher jingmut hapoh ka sem ka Congress.
Ka la kam ba ka party ka iatylli mlon bad kam shym la don kano kano ka jingiapher jingmut ha ka jylla.
Hynrei ka khubor  ba la iohlum, la iathuh ba ka la don ka jingiakhih napoh napoh ban pynkylla nongialam ia u Dr Mukul Sangma uba bar ia ka shuki Myntri Rangbah khamtam ba um shym la leh eiei ban shim khia ban pynshitom ia ki MLA bym kyrshan ia u kyrtong MP ka party ha kane ka elekshon.
Ka Debora ka la kyntait da kaba ong ba ym donkam ban khot jingialang Congress Legislature Party man ka por bad ia ki kam barit baria la pynbeit ha ka party khlem da donkam ia ka CLP.Ka la ong ba kam shym la don kano kano ka jingiakhih ban pynkylla nongialam ha ka party, watla ka kubur ba ka lah ban don namar ba ha ka party kaba heh ka don beit hynrei lah ban pynbeit da kaba suk.
Kohima, 17 Naitung:U  Neiphiu Rio, U MP Lok Sabha, na Naga land, u la iehnoh ia ka kam jongu, ha kaba u dei kum u nongialam jong ka  North East Regional Political Front (NERPF).
Ha ka shithi jongu, sha U  Atul Bora, uba dei u co-convener jong ka NERPF, U Rio, u pyn paw ia ka jingsngew kit khlieh jongu, halor ka jingduh jingshaniah jong ka NERPF ha ka dong shatei lam mihngi.
Ula ong shuh shuh, ba ka jingbym lah jong ka kynhun BJP bad ka AGP ban wan rah ia ka jingjop kaba don burom ha ka elekshon ba dang shu dep bad nangta sa ka jingbym lah jong ka  Peoples’ Party of Arunachal, ban jop ha ka elekshon Rajya Sabbha ba dang shen, ka long kaba la pynmih ia  ka jing sngew kulmar jingmut, ha ka jingiadei jong ka NERPF, ha kaba kyrshan ia ka NDA.U Rio, u ong ba kum u nongialam ba rangbahduh jong ka NERPF, ula ioh ia ka jingkyrshan da ki 10tylli ki seng sain pyrthei jong ka dong shatei lam mihngi, ha kaba la dep rai ruh, ha ka jingialang, kaba la long ha ka 27tarik Lber ha Dimapur, ha ka jingdon ryngkat jong ka Bijoya Chakravorty, kaba dei ka Vice President jong ka seng BJP jong ka Ri.
Saw ngut ki khyn nah rit, kiba dang mareh ha rud um, ki la shah siat iap, tang hapdeng ki khyndiat minit, haba ki namding jong ka Israel, ki la khyrwit ia kitei ki khynnah, kiba dang ialehkai ha rud um ha Gaza.
Ka Israel, ka la phah ia ki paidbah na Gaza, kiba don kumba 100,000ngut, ba kin mih na la ki iing jongki, namar ba ka la byrngem ba kan hiar thma ia katei ka jaka.
Ki don ruh ki dur, kiba pyni ha ka twitter, ba kitei ki khynnah, ki la kyllon bad rieh ialade ha u shyiap, uba don ha rud duriaw.
La iathuh ba kitei ki khynnah, ki dei kiba wan na ka iing, kaba ju im, na kaba khwai dohkha bad ki la iap, ha ka jingther bom jong ka Israel, ha ki rud duriaw jong ka Mediterranean, ha kaba ki la don ruh bun ngut kiba la mynsaw ha katei ka jingjia.
Kitei ki khynnah, ki dei kiba kyrteng U Ahed Bakr, uba don 10snem, U Zakaria, 10, bad sa uwei pat uba kyrteng U  Mohammad, uba 11 snem bad u don ruh sa uwei pat uba 9snem ka rta.
Katei ka jingsiat ka leit jia tang ha ka 20 minit ba ka jing iateh iasuk, ka la dkut noh hapdeng ka Israel bad ki ehrang Palestine.
Ki ehrang na Palestine, ruh ki la khyrwit kylla ia ka Israel, da ki nam ding ba ki thaw hi.
Ki shipai Israel, ki iathuh ba ki don lai tylli ki namding, kiba la siat na Gaza, kiba la siat shathie jong ka Gaza bad katei ka long tang hapdeng ar kynta, jong ka jing ia mynjur ban sangeh ia siat da ki arliang mamla.
Hynrei, la iathuh, ba ym don ba mynsaw satia na kano kano ka liang ruh.
Ha kane ka jingialeh, kaba la neh la bun sngi, ki la don 220ngut ki nong Palestine kiba la iap bad sa uwei u nong Israel, ong ka khubor.
Collin WanñiangNgi la ju ïohsngew “Ka Buit ka long ka Bor"! Kaba dei shisha – u briew, watla u rit ne lyngkot ha la ka Longrynïeng, phewse u tei ïa ki Ïing paki dulan sha kynjoh bneng; u long kynrad halor ki Jynthaw baroh – dei tang namar ka Buit.
Kumne, Ngin ïamir hangne halor ka Bor jong kane ka Buit.
U Plato u la thew sha kane ka Bor jong ka Buit haba u la ong “Ki Buit ki synshar pynïaid ïa ka Pyrthei".
– Dei ka Buit pyrkhat jong u Otto von Guericke (1650), u Benjamin Franklin (1752), u Thomas Alva Edison (1879), tt.
kaba la pynlong ïa ka Pateng mynta ban ïohmad ïa u soh jong ka Bording Elektrik.
Dei lyngba ka Buit jong u Alexander Graham Bell ba la wan ka Telephoun.
Nangta, ha kane ka Juk jongngi la nang kham pynsuk shuh shuh ha ka Kyrwoh ïakren lyngba ka Jingwan jong ki Telephoun Mobail – Dei lyngba ka Buit jong u John F.Mitchell bad u Martin Cooper (1973) kaba la pynlong ïa ka Pateng mynta ban kheit ïa uta u soh jong kine ki Jait Phoun Mobail.
Nangta, lada u Paid Khasi Hynñiewtrep baroh u ïoh ïa kat kane ka Kabu ban pule Kotkhubor ha la ka Ktien Khasi lajong, dei lyngba ka Buit pyrkhat jong u Thomas Jones bad ki Khrawpyrkhat jong ka Mynnor.
– Ka Jinglumlang ïa u Paid Khasi baroh (Pnar, Khynriam, Bhoi, War, Maram, Lyngngam, tt.
) lyngba ka Ktien pdeng “Sohra" ka la pynsyrdoh lang ïa ka Jaitbynriew kaba don la kijong kijong ki Ktien shnong Ktien thaiñ.
Lada ka Ktien “Sohra" ba la pynbit pynbiang mynta  da kaba lumlang ïa ki Ktien shnong Ktien thaiñ bapher ban pynpaw sha ka Pyrthei ïa kata ka Ktien “Khasi" kam shym la urlong, te haw ïapyrkhat ïa kata ka Apot sepsngi jong ka Jaitbynriew shitroh kaba ïapait ïapra ïashrut ïashrai namar ka Jingïapher Ktien shnong Ktien thaiñ! Shihajar Nguh ïa kita ki Khrawpyrkhat kiba la pyndonkam hok ïa la ka Buit pyrkhat ka jong ki.
Hateng hateng, ha ki Por ban tem ïa ki Huri Hura, ngi ïohsngew ïa kiba ong “Ym don Por ban pyrkhat…leh beit da ka Kam"! Haduh katno kane ka lambyrdei? Ha ka Jingshisha, kam lah ban long kumta namar watla ki ong “Ynnai pyrkhat…leh beit da ka Kam", kata ka Kam ka don Tyllong ha ka Buit pyrkhat.
– Kumba kata ka Huri Hura ka la sdang nyngkong eh ha ka Buit pyrkhat jong ki Briew bad ka sa pynseisoh ha ki Kam, kumta ruh dei ha ka Buit pyrkhat jong ki Briew ba ïa kata ka Suk ka Saiñ ka Palei ka Palung lah ban wanrah pat.
Haba khongoid sha ka Histori Baibyl ruh, ka pyni ïa kata ka Bor jong ka Buit.
– Ka Buit pyrkhat  thymmai jong ki Israel ka la pynbythat noh ïa ki na kiwei pat ki Jaitbynriew jong kata ka Por ha ka Thaiñ Asia Sepngi.
Ki Riewshemphang ki kubur lang ba kita ki Israel ki la dei ka Jaitbynriew kaba rit bha.
Ki la lah kumno re kumno ban seng ïa la kajong ka Hima ha ka Ri Kanaan, malu mala ha u snem 1000 SK.Kata ka Hima ka la phiah noh ha ki ar bynta ha u snem 922 SK.– Ka Hima bashatei ka kynthup ïa ki 10 Jaitbynriew, ïa kaba la khot kyllum “Israel"; bad ka Hima bashathie ka kynthup ïa ki 2 Jaitbynriew, ïa kaba la khot kyllum “Judah".
Ka Hima Israel (shatei) ka la shah dakhol bad shah ringmraw noh ha ki Assyrian ha u snem 722 SK.Hadien katto katne Snem, ka Hima Judah (shathie) ruh ka la shah dakhol bad shah ringmraw noh ha ki Babylonian ha u Snem 586 SK.Kane ka Juk jongngi mynta, ka la myllen ha ka Jingsngewthuh ba U Blei U long halor kiei kiei baroh.
Phewse, ha ka Mynnor hyndai, kano kano ka Jaitbynriew kaba shah ringmraw ka thew sha kata ka Jingtlotbor jong kita ki blei jong ki.
Kumne, kita kiba shah ringmraw ki hap ban shah pynbor ban pdiang noh ïa uta u blei jong kita ki Nongjop.
Kane ka mut ba ki Israel ki la hap ban ïashongkha khleh bad kita kiwei pat ki Jaitbynriew kiba la ringmraw ïa ki.
Kumne, ki soh kiba mih nangta – ki Khun ki Kti kin ym dei shuh ki Israel paka; bad ka Pyrkhat Pyrdaiñ jong ki ruh kan ym long shuh Israel paka.
Phewse, wat hapdeng kum kata ka Apot sepsngi, dei tang ka Buit pyrkhat thymmai kaba la pynlong ïa ka Jaitbynriew Israel ban khie-im biang bad ban ïai-im ha kata ka Por bad shirukom lah ban ong, haduh kine ki sngi ruh.
Kaei kata ka Buit pyrkhat pyrdaiñ thymmai?Ki Jaitbynriew jong ka Asia Sepngi ha kata ka Por ki kheiñ ba ki Bor mariang baroh ki don ïa ka Bor Blei – ha ka shirukom, ki kheiñ ïa ki Bor mariang ba ki long blei hi.
Ka Pyrthei ka long blei, ka Suiñbneng ka long blei, ka Um ka long blei.
Ha ka shikyntien, ki Bor ka Mariang ki dei ki blei.
Ki Israelite kiba la kha la im ha kum kata ka Sawdong Sawkun kim lah lait ban ïasam lang ïa kata kajuh ka Pyrkhat Pyrdaiñ, ka Jingleh Jingkam.
Tangba, katba nang ïaid ki Por, katto katne na ki Israel ki la bythat noh na kane ka Pyrkhat Pyrdaiñ jong ka Sawdong Sawkun jong ki da kaba ki pynwanurlong noh ïa ka Buit pyrkhat thymmai – Uwei U Blei Uba long halor ki Bor ka Mariang bad Uba pynïaid ïa kiei kiei baroh.
Ïa Une U Blei la tip lyngba ka Khanapateng, lyngba ki Jingïadei jong U bad u Paidbynriew.
– Kane ka Pyrkhat Pyrdaiñ thymmai ba U Blei U long halor kiei kiei baroh, Uba don ka Bor halor ka Pateng bynriew, ka la pynlong ïa ki Israel ban batai thymmai wat ïa la kajong ka Jingshahringmraw bad ïa ka Jingshahpynjot ka Hima jong ki, ym kum kata ka Jingshahjop jong u blei ki Israel; hynrei kum kata ka Jingmang kyrpang kaba U Blei U la thmu na ka bynta jong ki.
– Watla hakhmat ki briew la ikumba ym don Lawei shuh, phewse, kane ka Jingsngewthuh thymmai ka batai ba Uta U Blei Uba long Kynrad halor baroh, U la shah ïa ki Israel ban ïaid lyngba ka Them Jingïap ban poi sha ka Thong ba U la mang kyrpang ïa ki.
Kumne, ha ki Syrdeng jong kane ka Buit Pyrkhat Pyrdaiñ thymmai, ki Israel ki batai thymmai ïa ki Puriskam Purinam jong ka Sawdong Sawkun Asia Sepngi, ïa kiba ki Riewshemphang Baibyl ki kdew ha ka Kitab Jenesis 1–11:•	Ka Khana shaphang ka Jingthaw ïa ka Pyrthei (Jen.1) ka shim nongrim na ka Purinam Babylon “Enuma Elish".
•	Ka Khana halor ki Shijur ha ka Kper Eden (Jen.2–3) ka don Jingïasyriem bad ka Purinam Babylon-Assyria “Gilgamesh".
•	Ka Khana shaphang u Noah bad ka Jingshlei-um ka Pyrthei (Jen.6–9) ka don nongrim ha ki Purinam “Atrahasis", “Gilgamesh" bad “Ziusudra".
Ñiuma, ha ka Jaka ban shu peit palat tang ïa ki Jingïasyriem hapdeng ki Purinam jong ki Jaitbynriew ka Asia Sepngi Hyndai bad kijong ki Khun Israel, kaba kham donkam ka dei ban khmih ïa ki Jingïapher hapdeng jong ki.
– ka Jingïapher kaba mih na ka Buit Pyrkhat Pyrdaiñ thymmai jong ki Israel kaba la pynlong ïa ki ban batai thymmai.
Kum ka nuksa, ha ki Purinam Jingshlei-um Mesopotamia, ki blei ki la sngewthait ïa u Paidbynriew, kumta ki kwah ban pynjot noh ïa u.
Katba ha ka Baibyl, U Blei Uba la thaw ïa u Paidbynriew katkum ka Hok ka Hukum, Um lah shah ban ïohi ïa ka Ryngkang Hukum lyngba ki Pop ki Sang jong u Paidbynriew.
Kumne, ha ka Baibyl U Blei U ïeng halor ka Hok ka jong U haba U la pynshlei ïa ka Pyrthei.
Ha kane ka Jingsngewthuh bad Jingbatai thymmai, la mihpaw kata ka Bor jong kane ka Buit kaba la pynlong ïa ka Pateng mynta ban dang ïai pyrto ïa kita ki Khanapateng; bad napdeng katto katne ki Jaitbynriew hyndai jong ka Asia Sepngi, – ki Sumerian, ki Akkadian, ki Babylonian, ki Hittite, ki Phoenician, ki Hurrian, ki Canaanite, tt.
– tang ka kyrteng “Israel" kaba dang ïai-kynoi ha ki tyndong shkor jong ki Pateng mynta (watla ym lah ban kubur ba ki Israel jong ka Mynta ki dei thik pa thik kita ki Israel jong ka Mynnor).
Kumba ka Buit ka long ka Bor, ai ba ka Bor jong kane ka Buit kan synran ïa ka Jaitbynriew Khasi ruh.
Shillong, 16 Naitung:Ha ka jingbishar ba dang shu lah ha ka 9 tarik Jylliew 2014, ka kaiphod, ba la buh da ki nongiasaid ain jong ka NGT (National Green Tribunal, ka ing bishar kaba dei peit ia ka koit ka khiah jong ka mariang), ka ong ba na duh u snem 2003 ka Pollution Control Board ka lah pyni ia ka jingjot ka mariang, ki khlaw ki btap bad ki um bam umdih na ka daw jong ka jing tih dewiong pathar.
Ym tang katta kane ka kaiphod, ka iathuh ruh ba ki briew kiba tih dewiong ki lah ioh ki jingpang ba bun jait kum ka jingpang malaria, mih khniang ha ki sniehdoh, tuberculosis (tb) bad jingpang kansar ki tor.
Shuh shuh kane ka kot ba buh ha khmat ka miej jong u nongbishar ka iathuh ba ha ka jinglap jong katei ka Central Pollution Control Board bad ka Meghalaya State Pollution Control Board , ki um kiba don sha ramew ha ki thain Garo, West Khasi Hills bad East Jaintia Hills, ki lah kylla long bih.
Katkum ka jingiathuh ki briew kane ka NGT, ha kata ka jingthew jong ki stad saian kine ki umpohliew ki lah poi shapoh ka pH3, kaba mut ba lada u bsein cobra u dih ia katei ka um un iap beit.
Hadien katei ka jingbishar ba nyngkong, ka Meghalaya State Pollution Control Board lyngba ka jingphah jong ka NGT, ka la ai phom ia ki trai par dewiong ne wat kiba shu wai par ha baroh ka jylla, ban ioh jingbit ban tih dewiong.
Kane ka jingbit ban tih dewiong yn ioh na ka MSPCB tad haduh ba kine ki nong apply kin hap pynbiang ia ki kot ki sla kiba bun kiba donkam.
Katkum ka jingiathuh ki briew kane ka Board, kane ka dei ka sien kaba nyngkong ba ka MSPCB ka ai ia kane ka phom kaba iadei bad ka jingioh jingmynjur na kane ka board ha shuwa ban tih ia u dewiong.
Ha ka jingiakren pat bad u bah Bindo Lanong uba long u dkhot ka seng sain pyrthei ka UDP, liang pyrshah, u la ong ba kane kam dei ka sien kaba nyngkong ba ka MSPCB ka ai kita ki phom jingbit ban shah tih dewiong.
U bah Bindo u la iathuh shuh shuh ba ka jing shim phom na ka MSPCB bad ka jingdawa jong katei ka board ia ki kot donkam kum ka NOC (no objection certificate) na ka tnad Forest jong ka sorkar, kan nym ktah ia ka jinglong trai jaka kito kiba don par dewiong.
Kum ban shu pynkynmaw, ka seng  kaba kyrteng ‘Movement for Indigeneous Rights for the People of Meghalaya’ ka la dawa na ka sorkar ba kan pynshai halor katei ka jingai phom, khamtam ha kaba iadei bad ka jingphah ia ki kot ki sla kiba biang sha katei ka board.
Katei ka seng ka la suba ruh ba ioh lehse ka jinglong trai jaka ha la ka ri kan duh noh namar ba ka sorkar ka lah pynhap da ki ain halor ki jingtrei jingktah jong ki Khasi bad Jaintia.
Ki tyllong khubor sop sop jong kane ka NGT ki iathuh ba ka jingjlan jong kane ka jingkhang tih dewiong kan poi shaduh u snem 2015.
Ka daw ka long ba ka jingbun ki kamram ba ka jylla kan hap ban leh, ym tang ki kot ki sla ba ka tnad mining hapoh ka jingialam u Dr Mukul Sangma uba bat ia kane ka tnad, kan hap ban pynbiang.
Shillong,17 Naitung:5 ngut ki dkhot ka seng lehnoh jong ka kynhun lehnoh ka  A’chik Songna An’pachakgipa Kotok (ASAK) ki la shah kem ha ki pulit ka jylla, la kem ia kitei ki 5 ngut na kawei ka jaka kaba don markhap bad shnong Soksan kaba jngai tang kumba 3 kilomitar na Mendipathar,  ka shnong ha North Garo Hills District.
Na kitei ki 5 ngut ki pulit ki la ioh ban kurup haduh T.1.40 lak tam tyngka ka pisa kaba ki dkhot katei ka seng ki la thmu ban leit thied tiar siat na uwei na ki nongkhaii tiar siat  na Assam.
Ki pulit ka North Garo Hills ryngkat bad ki pulit SWAT Commando ki la leit ban khynra ia ka ktem lehnoh ha katei ka jaka, bad ha katei ka jingleit khynra namarba ka jingipher ia ka iaid ka ieng kawei ka kali ki pulit ki biddien bad ioh bat ia ka kali Maruti Car kaba don ia u nombar  AS 01 U 3595, bad ha katei ka kali ki la shong kitei ki 5 ngut ki dkhot ka ASAK.Ki bor pulit ki la iathuh ba na kitei ki 5 ngut la kurup haduh T.1,40,150 lak tyngka ka pisa nad kiwei pat ki kot ki sla jong katei ka seng lehnoh.
Kitei ki 5 ngut kiba la shah kem ki dei kiba la tip kyrteng kum u Doma Ch Momin 26 snem uba ki ju khot sin kum u  John uba dei na ka shnong  Dalu Dapgre (West Garo Hills), u Sunen A Sangma na Upper Wakagre, Damalgre, u Salbong M Sangma , 30 snem na   Dakopgre, Tura, u  Thailand R Marak, 34 snem na Rongsu Agal bad u Onimesh D Sangma ,40 snem  na Waidagre (South Garo Hills).
Ki pulit ki la iathuh ruh ba ha ka por ba la tohkit, kitei ki 5 ngut ki lehnoh ki la phla ba ki la thmu ban leit sha khappud ka Assam na ka bynta ban thied  ia ki kuli AK bad ki pistol 9mm na uwei u nongkhaii tiar siat.
Shillong, 17 Naitung:Hadien ka jingshahklun bad jingshah knieh jubor ia ka jaka rep jaka riang bad ia ki khlaw ki btap jong ki paid Khasi-Pnar kiba shong ba sah ha ka shnong Bongaikhal, kaba hap hapoh ki bynta khappud jong ka jylla Assam bad Manipur ha ki jait bynriew Hmar, mynta kila ioh biang ia ka kitei ki jaka jong ki hadien ka jingiarap kren iasuk ka seng North East Indigenous People Federation (NEIPF).
Ka Seng NEIPF ha poh ka jingialam u ma Marshall Biam kum u Chairman, hadien ba ula ioh jingtip ia kane ka jingshah leh beiñ jong ki jait bynriew Khasi-Pnar ula iakynjoh ktien bad iakren bad u President jong ka Hmar National  Union (HNU) u T.Tang khung na ka bynta ban pyn poi sha ka jingia sngewthuh jingmut jong kitei ki ar jait bynriew.
Katkum ka khubor bala phah,  la iathuh ba hadien kane ka jingiakren na ka liang ki jait bynriew Hmar ha kine ki khyndiat sngi bala dep kila pynphai noh ia kitei ki jaka rep jaka riang bad kumjuh ruh  ia ki khlaw ki btap kiba kila knieh jubor na ki Khasi-Pnar la 7 snem ei ei.
Ban pynskhem shuh shuh ia katei ka jingiateh kular bad ka jingiasngewthuh jingmut ha kane ka 15 tarik mynta u bnai ka seng NEIPF hapoh ka jingialam u ma Marshall Biam Chairman, u ma B.Ronglong Joint Secretary ryngkat bad ki dkhot kila hiar sha katei ka shnong Bongaikhal ban pynlong ia ka jingiakynduhlang hapdeng ki jait bynriew Pnar bad Hmar.
Ha kane ka jingiakynduh la pynskhem ia kane ka jingiateh kular bad na ka liang ki jait bynriew Hmar kila kular ba kum kane ka jingjia kan ym jia shuh nangne shakhmat.
Haba iakren bad u Rangbah Shnong jong ka Bongaikhal u ma Koios Suchen lyngba ka Mobile ula iathuh ba ka jingshim khia jong ka seng NEIPF kala ai mynsiem biang ia ki briew Khasi-Pnar kiba shong ba sah shabar u pud u sam jong ka jylla la jong.
Une u rangbah ula iathuh ruh ba kane ka jingjia kala jia la kumba 7 snem ei ei, ha kaba ki jait bynriew Hmar kiba shong sah ha ka jylla Manipur kila wan hiar sha kine ki jaka sah jong ki Khasi-Pnar bad kila klun jubor ia baroh ki khlaw ki btah bad ia ka jaka rep jaka riang jong ki.
“Haba ngi la pyrshang ban iakren sngewthuh jingmut katno katno ruh ngim lah namar ba ngi long kiba rit paid bad ngi don tang 30 ïing.
Te hynrei ka jingshim khia jong ka seng NEIPF kala pynurlong ia ka jingkwah jong ngi" la ong u ma Suchen.
Shuh shuh na ka liang jong une u Rangbah Shnong ula pynpaw ka  jingsngewnguh ia baroh ar tylli ki seng kata ia ka NEIPF bad ia ka HNU kiba la pynioh biang ha ki ia ka lad ban im bad ban kamai kajih kumba ju long da ki phew phew snem mynshwa.
Shillong, 17 Naitung:U MLA ka Nong thymmai u Dr Jemino Mawthoh  u la ong ba bun ki briew nabar jylla ki phah pule ia ki khun jongki sha Shillong hynrei ki briew na kane ka jylla pat ki phah sha kiwei ki jaka.
Haba kren ha ka jingialang pynkup burom ia ki samla ba pas ha ki  eksam ba la pynlong da ka Seng Samla Dong Ktieh mynta ka sngi Palei, u Dr Mawthoh u la ong ba ka nongbah Shillong ka dei ka jaka pdeng ka jingpule jong ka thain shatei lam mihngi ka India.
U la ong ba ki briew kane ka nongbah ki long kiba donbok  ban ioh ia ka jaka pule kiba biang ba la wanrah da ki phareng mynshwa bad kim dei ban pynlehnoh ei ia kane ka kabu.
U la ong ba u la sngewlyngngoh ban tip ba kawei ka longing na Chennai ki la iathuh ia u ba kip hah skul ia ki khun ha Shillong.
U Dr Mawthoh u la ong ba ki samla pule ki dei ban pyndonkam bha ia kane ka lad na ka bynta ka jingmyntoi jong ki.
“Ka jingnang jingstad kan pynlong ia u briew uba bha bad kan wanrah ia ka lawei kaba myntoi", la ong u Dr.Mawthoh.
U la iaroh ia ki samla pule ka Meghalaya kiba  pule shabar ruh kiba la leh bha.
Ia ki jingeh lah ban jop da ka jingtrei shitom bad bynrap ba ka jingnang jingstad kam dei tang ban long ka jingpas ia ki kyrdan hynrei kan long ruh ka spah ia ka imlang sahlang.
U la ong ruh ba ha ka snem 2020,  ka India kan long ka ri kaba samla tam ha ka pyrthei bad ha  u snem 2022, yn don ki kam haduh 50 million ban trei da ki samla bad ki samla pule kane ka jylla ki dei ban pyndonkam bha na ka bynta kane ka kabu kaban sa wan.
Katba u Bah R.S.Syiem  u la pynshlur ia ki samla ban trei shitom khnang ba kin ioh ia u soh ka jingjop ha ka jingpule jongki.
Ha kane ka jingialang, san ngut ki samla ba pas bha ha ka HSSLC bad hynniew ngut kiba pas ha ka SSLC ki la shah pynkup burom ha ka Seng Samla Dongktieh Nongrah.
Ka jingialang ka la pynlong ruh ia ka jingsngap kaba ar minit ban kynmaw burom ia u Syiem U Tirot Sing.
Shillong,17 Naitung:Ka synjuk Ki Nong hikai “Meghalaya Upper Primary School Teachers Association (MUP STA), Khliehriat Unit, ka la pynlong ia ka jingia lang jong ka ha ka 9 tarik mynta u bnai  Govt.
L.P School Khlieh riat East, East Jaintia Hills District ha ka por 11:00  myn step.
Ia ka jingialang la pyniaid da u bah  Silas Sutnga u ba long u President jong ka thain Khliehriat la kum ba hynriew ne hynniew snem ei ei.
Ha katei  ka sngi la sakhi lang da u bah  E.G.War, Organizing Secretary, MUPSTA State Level bad bah  P.Mylliem Pdah Genl.
Secretary, East Khasi Hill District.
Ha katei ka jingialang, la pynskhem ia ki nongialam ba thymmai jong ka East Jaintia Hills District Khliehriat na ka bynta ka samoi  trei kam jong u snem 2014-2017.
Ki nongkitkam ki kynthup ia u bah  Evident Chadap Manner, President, Genl.
Secretary- bah Pyrkhatbha Siangshai, Finance Secretary cum Treasurer- kong Helmilinda Pdang bad Advisor bah  Silas Sutnga bad kiwei kiwei pat ki kam  ba dang thylli ryngkat ki Executive Member ka Unit kan sa jied ha kawei pat ka jingialang  ka ban sa long shen.
Ha katei ka jingialang  iakren ruh ia kiwei kiwei pat ki kam jong ka seng khamtam kumno ban pynsngewthuh ia baroh ki nonghikai kiba don sha katei  ka thain ban long kiba ia tylli shitrhem bad wan sha khmat ban iatreilang da kawei ka sur khnang baki nonghikai ki lah  ban pynurlong ia ki jingduna jong ka seng ban pyllong “Provisionalsation" noh ia ka kam jong baroh ki nonghikai skul ha ka jylla baroh kawei.
Umsning, 17 Naitung:Ka Nongpoh Sumo Owner’s & Drivers Association (NSODA), ka la pynlong ia ka jingialang paidbah jong ka na ka bynta baroh ki draibar Sumo kamai na Umsning sha Shillong ha kaba la wan shim bynta lang ruh da ki lai tylli ki Unit jong ka, kiba kynthup ia ka Umsning, Nongpoh bad Mawhati.
Ha katei ka jingia lang la shim ia ka rai ba baroh ki draibar ki dei ban phong ia ki uniform ba la sam paidbah sha ki mynta ka sngi kaba long ka jingsdang pynithuh ialade ba ki dei ki draibar kali kamai da kaba kin phong ha ka met jong ki da kitei ki uniform.
U chairman ka Umsning Town Durbar (UTD), u Bah Rocky Kylla, u la long u Kongsan bad ha ka jingkren jong u, u la maitphang ia lai tylli ki bynta ba ki draibar ki dei ban don, kata ka long ba ka jingiatylli, ka jingkitkhlieh bad ka jingiatreilang.
U la ong ba kum ki draibar ki dei ban don ia kitei ki lai tylli ki bynta kaba long kum ka jingiatreilang bad ki paidbah nongshong kali kamai na ka por sha ka por.
Kawei ka mat ba u Kongsan u la ban bha ha kane ka sngi ka long ba ki draibar kim dei ban kit kyiad ha ki kali ba ki kamai, khnang ba kan long ka jingiarap ban wanrah ia ka imlang sahlang kaba bha.
La sakhi lang ruh ha kane ka sngi da ka jingdon lang u Bah D Syiem, president ka FKJGP, Umsning Circle lem bad ki nongkitkam ka NSODA.Na ka liang ki nongialam ka NSODA ki la buh ryntih ruh ia ki kyndon ba ki draibar ki dei ban bud hadien ba la sam sha ki ia ki uniform, kita ki long, ba ka jingkup ia ki uniform ka dei ban ithuh ba ki dei ki draibar bad kiba la biang ia ka license, la mana ruh ba kim dei ban ai kylliang ia ki uniform sha kiwei pat ki draibar khlem ka jingbit na ka Unit ne Association.
Ki draibar kim dei ruh ban phong kulmar ia kitei ki uniform kum ha ki jaka paidbah bad ki jaka dih kyiad bad ki draibar ba khlem uniform kim lah ban thep pasenjer bad ia kine ki kyndon la phah kopi ruh sha ki SP jong ka Traffic Police (Nongpoh bad Shillong) kum ka jingpyntip ba kin leh ia kaba donkam.
Ki draibar kiba pyndonkam hok ia ki uniform kin ioh ia ka 10% medical allowance lada ki mad ha ka pang ka shitom bad yn pynduh ia ka hok jong ki lada kim phong ia ki uniform bad ka Association ka don ia ka hok ban pynshitom ia kito kiba pynkheiñ ia kitei ki kyndon ba la buh haneng.
Kiwei pat ki kyndon na ka bynta ki draibar ki long ba kim dei ban dih sikret ha kali, ne ki jingdih ba buaid, kim dei ban pynher stet ia ka kali palat ia ka 50 km/hr, kim dei ban kren ktien sih ne khlemakor, kim dei ban phong da ki slipar, hynrei da ki juti, ki dei ban kiar na ka jingthep khapngiah khamtam ha ka seat ba hakhmat duh, kin kiar na ka jingshim khmat (over take), ki dei ban iarap ia ki riew kynthei ban kyntiew ne pynhiar ia ki mar, ki dei ban pynieng ia ka  kali kham sharud ka surok ha ka por ba ki pynhiar pasenjer bad kim dei ban shim kabu ban kyntiew bai kali lada jia ba duna kali kamai bad kiwei kiwei ki kyndon ba la teh ia ki.
Shillong, 17 Naitung:Hadien ba la shu shong khlem treikam la ar bnai eiei, ka kadliengsuin Shillong ha Umroi  kan treikam biang hadien ba ka Alliance Air  kan sdang biang naduh ka 1 tarik Nailar.
U Advisor ka NEC, (T&C) u PHK Singh ha kane ka sngi Palei u la iatuh ba baroh lai tylli ki kadliengsuin kynthup ka Shillong, Tezpur  bad ka Lilabari kin ioh biang ia ki liengsuin ban shakri ia ki nongleit nongwan sha Kolkata tangba kaba na Tezpur bad na Lilabari kin her lyngba ka Guwahati da kaba pud sngi bad ka Shillong – Kolkata kan her hynriew sngi ha ka shi taiew.
Katkum ka jingong u Singh,  Ka Alliance Air ka la pynbna ba kan bteng biang ia ka jingpynher liengsuin bad ka jingthied tiket kan sdang.
“Ia kane la leh namar ka jingiai kyrpad na ka NEC bad ka tnad  DoNER bad ka jingiateh halor kane yn sa iasoi shen hapdeng ka NEC bad ka Alliance Air," u la ong.
Hynrei na ka liang u Station manager  ka Air India u ST Bhutia u la ong ba ka liengsuin kan sdang her naduh ka 2 tarik Nailar.
Ka liengsuin kan her na Kolkata ha ka por 12.35 PM bad kan poi ha Shillong por 2.20 pm bad kan her biang na Shillong sha Kolkata ha ka por 2.40 pm bad kan poi ha Kolkata ha ka por 4.25 PM.Lah ban kdew ba ka Air Alliance ka la hap ban sangeh ban pynher liengsuin hadien ba kam shym la ioh jingsiew thikna na ka North Eastern Council (NEC).
Shillong,17 Naitung:Katba ka jylla baroh kawei ka dang rakhe ia ka lyngkhuh sngi iap ba 179 u Tirot Sing Syiem, ha kajuh ka por, mynta ka sngi, la khaweh ia ka lama jong ka sengbhalang  ba thymmai na Campus ka NEHU, bad katei ka seng ka dei  kaba la pait la pra na ka seng Khasi Student Union, KSU, ia katei ka seng la jer kyrteng kum ka Hynniewtrep Youth Council (HYC).
Ia mynta katei ka seng ka dang dei tang ka Adhoc Body bad shen yn sa pynskhem ia ka kum ka seng kaba pura, u President barim ka Mawlai Circle u bah Donbok Kharlyngdoh u long u Convener katba u samla Kyrhembor Saibon uba dei ruh u General Secretary ka KSU, Delhi Unit u la long u Secretary hapoh katei ka seng ba thymmai.
Katei ka seng kaba dang shu  thaw thymmai ka don haduh 200 ngut ki dkhot bad kiba bun na kitei ki dkhot ki dei ki dkhot kiba la mih noh na ka KSU.Ki dkhot barim ka KSU kiba la ia donlang hapoh katei ka seng ki kynthup ia u Vice President ka Ri-Bhoi uba la iehnoh kam na katei ka seng bad kumjuh ruh u samla Robert Kharjahrin, uba dei u nongialam ba shitrhem ka KSU.Haba ia kren bad u Rupang u Convener ka Hynniewtrep Youth Council u samla Donbok Kharlyngdoh u la ong ba ki dang don sad a ki spah ngut kiwei pat ki samla ki ban wan ban pyniasnoh ialade bad katei ka seng , kitei ki samla ki ban wan ban ia snoh bad ka HYC ki ba khambun kin long ki dkhot bad ki nongialam ka KSU, ong u bah KharLyngdoh.
Haba la kylli shuh ia ki dkhot ki ban wan pyniasnoh u samla Donbok u la ong ba ki kynthup ia ki nongkitkam Circle, ki nongkitkama bad ki dkhot ka district bad kumjuh ruh katto katne ngut na ka Central Body, iathuh utei u samla.
Haba la kylli ia ka mat ba kham hakhmat eh, ba katei ka seng kaba shu thaw thymmai ka la buh, u samla Donbok u la ong ba ka mat ba ha khmat eh ka dei ka Inner Line Permit, ILP, u la ong ruh ba kiwei pat ki mat ki kynthup ia ka Land Transfer Act, ka Benamai Act, ki jingiakajia khappud bad kiwei kiwei ki mat ba donkam na ka bynta ka jaitbynriew.
U la ong ba ka thong katei ka seng ka long ban kyntiew bad iada  kumjuh ruh ban pynneh pynsah ia ka jaitbynriew.
Ha kaba ia dei bad ka ILP utei u samla u la ong ba um kwah ban kren than namarba katei ka seng shen kan sa shong jingialang biang ban pynbeit ia baroh ki jingdonkam bad ki mat treikam kiba kham donkam hakhmat eh ia ka jaitbynriew.
Hadien ka jingialang na NEHU kitei ki samla ka HYC ki la leit ban buh syntiew ha Mawmot, State Central Library  kum ka dak ka jingkynmaw burom ia u Tirot Sing Syiem.
U samla Donbok u la ai khublei ruh ia ka tnad pulit kaba la wan ban sakhi lang ha katei ka sngi ba la khaweh ia ka lama jong ka Hynniewtrep Youth Council.
Shillong, 17 Naitung:U MLA ka West Shil long u Bah Paul Lyngdoh u la noh jingiarap shi khung ki tiar sha ka seng Samla Langsning na ka skhim MLA jong u.
Kine ki tiar kiba u MLA u la ai jingiarap ei, ki kynthup kawei ka kompu tor, table tennis, ki carom board, ki tiar shet, 150 tylli ki shuki, ar tylli ki syntex bad kiwei kiwei ki jing donkam jong ka community hall.
Na ka bynta kane, ka Dorbar Shnong Jaiaw Langsning bad ka Seng Samla Jaiaw Langsning ka dap da ka jingsngewnguh ia u MLA ka West Shillong constituency u bah Paul Lyndoh.
“Ka Dorbar Shnong Jaiaw Langsning bad ka Seng Samla Jaiaw Langsning ka pynpaw ia ka jingsngew nguh ia u nongialam u bah Paul Lyngdoh uba la trei shitom ban kitkhia na ka bynta ki nongshong shnong ka dong", la ong ka kyrwoh ba la pynlait da u Eldie N Lyngdoh u Social Welfare Secretary  ka Seng Samla Jaiaw Langsning.
Ka jing ai sngewbha jong u bah Paul Lyngdoh da ki table tennis bad ki carrom board kan iarap ia ki khynnah bad kumjuh ruh ki samla jong ka shnong Jaiaw Langsning ba kin pynbyrngia ialade ha ki kam ialehkai bad ban lait na ki jingsniew jong ka juk mynta, la bynrap shuh u Bah Eldie.
Shillong, 17 Naitung:2 ngut ki ehrang ka Garo National Liberation Army (GNLA), ki la myn saw hadien ba ki ngat kuli ha ka jingiather markyl liang  bad ki pulit, katei ka jingjia ka la jia mynta ka sngi ha kawei ka shnong kaba don ha South Garo Hills district, bad kitei ki 2 ngut ki ehrang ka GNLA kiba la ngat kuli ki la ioh ban phet krad, katba ki pulit pat kiba la buddien ha katei ka jaka ki la ioh kurup bun ki tiar siat bad ki kuli.
Ka la don ka jingiather kuli kaba jur markylliang hapdeng ki pulit bad kitei ki ehrang ka GNLA, bad ha katei ka jingiather na ka liang ki pulit ki la don ar kynhun, ki pulit  SWAT bad Cobra ba na East Garo Hills bad South Garo Hills , kiba la pynlong ka jingkhynra lehnoh ha Warima  Songmong kaba hap hapoh ka Chokpot, iathuh uwei u heh pulit.
Katkum ka jingiathuh ki pulit ha ka jingther kuli ki la kam ba 2 ngut ki GNLA kiba la ngat kuli ki la mynsaw jur bad ki ioh ban phet krad da ka said ha ki bynta ka khlaw ba rben, u heh pulit u la iathuh ba ha katei ka jingiather kuli la donlang ruh u Area Commander ka GNLA u Kiljang R Sangma uba ki ju khot sin kum u Jangjang, Kongsil  bad kiwei pat ki dkhot ka GNLA, ki pulit ki la ong ba ka daw ba ka kitei ki lehnoh ki la ioh phet ka dei na ka daw ka jingiadonlang ki riew paidbah ha katei ka jaka.
Ki pulit ki la ioh kurup 2 tylli ki pistol, kawei ka suloi lyngkot, uwei u grenade ban a China, 160 tylli ki kuli AK, ki kuli 9mm, 4 tylli ki mobile phone bad bun ki synduk kuli jong ka AK na katei ka jaka ba ki la iather kuli.
Ka Britain, ka France bad ka  Germany, ki maham ia U  Vladimir Putin, ba u dei ban ailad hapoh 48 kynta ia ki nongtohkit, halor ka jingshah siat ka liengsuin MH  17 ha Ukraine, lane ba un mad ia ka jingshah khang ha ka khaii pateng, kaba kham eh shuh shuh bad ka ban sdang naduh ka sngi hat majai.
U David Cameron, ka Angela Merkel bad U Francois Hollande, ki la kren shai, ba ki la dep rai, ba kin nang khanglad shuh shuh, ia ka jing ia khaii pateng bad ka Russia, lada jia, ba kam ailad ia ki nongtohkit jong ki ri ka pyrthei, ba kin leit sha katei ka jaka jong ka jinghap liengsuin.
Kitei ki nongialam jong ka European Union, ki ia kren mynta ka step.
Katei ka rai jong kitei ki lai tylli ki Ri Europe, ka mih hadien ba ka la don ka jingkynnoh ba kitei ki Ri Europe, ki la jem palat bad ai mon, ba un leh U Putin katba mon.
La khmih lynti, ba U Cameron, un iakren mynta ka janmiet bad U Putin bad la iathuh ba kitei ki lai tylli ki Ri, ki long kiba la khreh ban sangeh shuh shuh bad kham bun ia ki kam ia khaii bad ka Russia, lada jia ba kam mynjur ban ai lad ha shwa ka sngi hat majai.
La shim ruh, ba U Putin, u don ka bynta kaba khraw, ba un iakren bad ki nongialam jong ki riew ialeh pyrshah Ukraine, da kaba kin ia trei lang bad ki ri ka pyrthei, khnang ba ka jingshisha kaba dei bad katei ka jingjia, kan paw pyrthei noh kloi.
Shillong,17 Naitung:Mynta ka sngi baroh kawei ka jylla ka la ioh ban rakhe ia ka lyngkhuh sngi iap ba 179 u Tirot Sing Syiem, bad la kynmaw burom bad buh syntiew ha u mot utei u Khla Wait ka Ri , uba la iakhun pyrshah ia ka sorkar phareng ha kylleng ki jaka ka Ri-Lum Khasi.
Ki la don bun ki seng bhalang, ba kynthup ia ka KSU bad kiwei pat ki seng kiba la rakhe ia katei ka lyngkhuh sngi iap ba 179 u Tirot Sing, nalor ki sengbha lang ki seng sain pyrthei ruh kumjuh ki la kynmaw burom ia katei ka sngi, ki seng sain pyrthei ba kynthup ia ka UDP, ka KHNAM bad ka BJP ki la rakhe kynmaw burom ia ka lyngkhuh sngi iap  u Tirot Sing.
Mynta ka step ka KSU ka la rakhe ia katei ka sngi ha U Tirot Sing Indoor stadium, bad ha katei ka jingialang la wan ban leh kynmaw burom ia u Tirot Sing da u President ka KSU u samla Daniel Khyriem, bad kumjuh ruh u President barim ka KSU u samla Samuel Jyrwa.
Ha katei ka ijngialang la pynlong ka jingsngap jar kaba ar minit da ki dkhot jong ka KSU kum ka dak ka jingkynmaw burom ia utei u khla wait ka Ri.
La leh burom ruh ia katei ka sngi ha Hima Nongkhlaw kaba  dei ka Hima ba u Tirot Sing Syiem u synshar, ha ka juh katei ka sngi ka sengbhalang kaba dang shu thaw thymmai ka Hynniewtrep Youth Council (HYC) ka la rakhe kynmaw burom ia katei ka sngi ha kaba ka la leit ban buh syntiew ha u mot u Tirot Sing ha State  Central  Library.
Ha shnong Nongkhlaw ruh la pynlong ia ka jingialang kaba heh ban kynmaw burorm ia katei ka sngi ha kaba u bah John F Kharshiing u Chairman ki Khlieh Nongsynshar u la ia donlang, la donlang ruh u bah Brol Nongsiej, MLA Mawthadraishan, u bah P.K Pangniang, MLA Rambrai-Jyrngam, u bah Kennedy Khyriem, MLA Mawphlang bad u Syiem ka Hima Nongkhlaw.
Shillong,17 Naitung:Hadien ba la ioh jingtip ba ki paidbah ka thain Pynursla, ki mad jingeh na ka daw ba ka Cummunity Health Centre kaba don ha katei ka shnong ka la khang mynta la ar sngi,  U Rupang u la hiar ban jurip myn ta ka sngi  ia katei ka CHC, ban tip hato la ka long ne-em kaba shisha.
Tang mar ia poi ha katei ka CHC, U Rupang u la lap ba ki la don bun ngut ki paidbah na ki shnong bapher bapher kiba la wan sha katei ka CHC ban wan shim dawai namar ba mynta ka sngi, ka hap ha ka sngi iew Pynursla.
Hynrei kumba la ioh jingtip la shem ba ka long kaba shisha, namar ba ki paidbah kiba la leit ban shim dawai na katei ka CHC ki hap ban wan phai thylli namar bym don Doktor tang uwei ruh.
Shuwa ban rung hapoh ka CHC la lap ia ka jingthoh kaba la pyndait ha khmat ka khyrdop bad kaba la thoh ba ha ka 16 bad 17 tarik ym don OPD, hynrei yn shim tang ia ki Emergency Case.Haba la rung shapoh, la lap biang ia katei ka juh ka jingthoh kaba la wah sa ha kynroh.
La wah ha ki kynroh ka CHC kum ka jingpynbna ia ki paidbah kaba la thoh ‘Yn ym don OPD ha ka 16,17 July 2014, yn shim tang ia ki Emergency Case’.
U nongthohkhubor u la ioh ban ia kren bad katto katne ngut ki nongwan shim dawai na katei ka CHC  bad kitei ki paidbah nongkyndong kiba la wan na ki shnong kiba kham jngai na Pynursla kum na Lapalang, ki la pynpaw ka jingsngew diaw ba ki la shu lut kai tang ka bai kali ban wan sha Pynursla.
Ha katei ka por ki la don kumba lai ne saw ngut ki nongtrei jong katei ka CHC,  U Rupang u la kylli na ki ia u Doktor uba peit ia katei ka CHC, khnang ban ioh ia kren bad u, hynrei kawei na ki nongtrei kaba la kam  ba ka dei ka Sister Incharge jong katei ka CHC, ka kong M.Iawbor ka la ong ban ia kren bad ka ia kaei kaba donkam ban ia kren.
Haba ia kren bad katei ka Sister Incharge ka la kylli kylla pynban na u nongthohkhubor, “Mynhynnin  ka 16 tarik ka dei ka sngi aiu, bad mynta ka 17 tarik ka dei ka sngi aiu", ka la kam ba kitei ki ar sngi ki dei ki sngi shuti ha ka jylla, kaba dei ka sngi Behdeinkhlam bad ka sngi lyngkhuh snem u Tirot Sing (State Holiday) bad  ka la ong ba ka dei ruh ka sngi shuti ia baroh ki nongtrei sorkar kynthup ki Doktor, bad na kata ka daw ym shym la ai dawai ia ki nongpang, hynrei la shim tang ia ki nongpang kiba la jur palat.
Haba la kylli pat, namar ba ym don doktor, lada jia ba ki wan ki nongpang kiba la jur palat, hato ia katei ka kam sumar yn leh hi tang da ki Nurse bad ki nongtrei ba don hangtei khlem Doktor, katei ka Sister ka la jubab ba kin sa pyntip sha ki Doktor.
Ban ia kren kham bniah halor katei ka bynta, u Rupang u la kwah ban ia kren bad u Doktor Incharge katei ka CHC  bad haba la pan ia ka phone nombar na katei ka kong M.Iawbor, Sister Incharge ka la ong ba kam don hok ban ai ia u nombar shimet jongno jongno bad ka la bthah ia u nongthohkhubor ba lada kwah ia kynduh ia u Doktor Incharge, leit ia kynduh sha Clinic jong u, namar ba mynta u dang sumar briew ha Clinic shimet jong u.
“Lada kwah ia kynduh ia u Doktor Incharge leit sha Clinic jong u, ngam don hok ban ai ia u nombar shimet jongno jongno" ong ka kong M.Iawbor.
Shillong,17 Naitung:Kawei ka liengsuin  na Malaysia ka la bthei ha suin hadien ka jingshah siat da ki namding  bad katei ka liengsuin ka la bthei ha ki  bynta jong ka khappud ka Russia bad ka Ukraine.
Katkum ka jingiathuh ki bor sorkar na Ukraine ki la iathuh ba ha katei ka jingjia ki la don haduh 295 ngut kiba iap.
Kitei ki 295 ngut ki kynthup ia 280 ngut ki nongleit nongwan bad 15 ngut ki nongtrei kiba don hapoh katei ka liangsuin.
Ka MH 17 ka dei kaba la shah siat namding ka dei kaba la thmu ban leit sha Amsterdam bad ka la mih na Kuala Lumpur ha ka por shiteng sngi.
Na kiwei pat ki lad khubor, la iathuh ba katei ka liengsuin ka la jah rngai  hajan Donetsk,  ka jaka ba jur bha ka jingiakhun  pyrshah ki kynhun iakhih na Russia pyrshah ia ka sorkar Ukraine.
Ki la don ruh ki jingpyni dur ha ka TV ia ki tdem kiba mih na katei ka liengsuin.
U namding ba la siat ia katei ka liengsuin la suba ba u dei u namding  ba la rim bha ba la shna ha Soviet.
Halor katei ka jingjia la pyntip ruh sha u  President ka Amerika u Barrack Obama  ia ka jingtohkit ba dang iaid.
Kham shuwa ia kane ki bor sorkar jong ka Ukraine ki la kam ba kawei na ki Jet ialeh thma jong ki ka la shah siat ha ka Russia.
Shillong,20 Naitung:Ha ka sngi thoh dieng jong ka taiew ba la dep ki pulit ki la ioh kem ia u wei u rangbah ba la tip kyrteng kum u Chemi Phawa , 30 snem uba na ka shnong  Lum pyrtuh Mihmyntdu, la kem ia utei u rangbah namarba u la donkti ha ka kam rahbor i auwei u khynnah ba dang 6 snem karta na ing sah jong u kaba don ha Mihmyntdu, West Jaintia Hills.
Ha ka sngi saitjain, ki pulit ki la rah sa ar ngut ki briew kiba la suba donkti ha katei ka kam na ka bynta ban toihkit kham bniah, ki nongrahbor ki la rahbor i autei u khynnah 6 snem ha ka sngi palei hynrei la ioh pyllait noh ha ka miet sngi thohdieng na surok bah.
U kpa jong utei u khynnah u charles Pakma u la ujor ia ka jingshah rahbor u khun jong u ha ki pulit ka Jowai PS , hynrei kham hadien ka kmie utei u khynnah ka la ioh pdiang ia ka phone call na ki runar kiba la dawa T.10 lak tyngka bad lada ki siew ia katei ka T.10 lak tyngka kin pyllait khlem pynmynsaw ia u khun jong ka u Emi Lyngdoh.
Hadien ba la ioh  ia ka jingujor ki pulit ki la mareh wut wut ban wad ia utei u khynnah ba shah rahbor , bad ha ka por 9:30 baje mynmiet ki la lap  ia utei u khynnah na ka surok bah kaba don hajan ka shnong Puriang.
Ki pulit Mawryngkneng ki la aiti noh ia utei u khynnah sha ki pulit ka Jowai bad la aiti noh sha  ki kmie ki kpa jong u.
Shillong,20 Naitung:Ha ka 19 tarik mynta u bnai, ha ka por 2:30 baje mynstep, katba ki pulit ki dang talasi ia baroh ki kali kiba iaid lyngba ka GS Road, ki la pynsangeh ia kawei ka kali Ford  Ikon ha ka jaka ba ki la talasi ha Mawlai, Shillong.
Hyn rei katei ka kali kam shym la sangeh bad ka la phet krad noh.
Ki pulit ki la beh thong ia katei ka kali, hynrei namar ba ka la pynher sted palat, ki la lap dier por ia ka hajan N.M Hotel kaba don ha  Mawiong, hynrei u nongniah bad ki briew ba don hapoh kali ki la phet krad noh bad ieh ia ka kali jong ki ha katei ka jaka.
Ki pulit ki dang tohkit bad buddien ban lap ia u trai katei ka kali.
Shillong, 20 Naitung:U nongniah kali shimet uba na Dhubri, Assam u Ansar Ali uba la shah rahbor ha kine ki sngi,  la pyllait noh ia u mynhynin ka sngi, la pyl lait ia u hajan Dalu, West Garo Hills, u Ali, 35 snem u la shah rahbor na Baro nile , kaba jngai kumba 25 kilomitar na Tura.
Ki bahaing hasem jong u ali ki la ong ba ha shuwa ban pyllait ia u ki nongrahbor ki la phone sha ki ba kin wan shaw ia u.
Kitei ki nongrahbor kiba la suba ba ki dei ki lehnoh ki la dawa T.10 lak tyngka na kiba haing hasem utei u nongniah kali, hynrei u hynmen jong u u la ong ba u la pynsngew sha ki ba u Ali um dei u nongkhaii lane u heh spah hynrei u dei tang u nongbylla niah kali, bad kim don pisa ban siew kylliang na bynta jong u, u la ong ba hadien ba la ia kren sngewthuh ioh ba ki sngewthuh bakla , ki nongrahbor ki la ong ba kin pyllait noh ia u, bad mynhynin ka sngi la pyllait noh ia u Ali.
Ki pulit ki la thwet jur ia kitei ki nongrah bor hynrei kim lap ksai eiei.
Ha ka por ba u Ali u la lait na ki nongshah rahbor la lap ba ki la don ki dak mong kiba u la shah shoh jem ha ki nongrahbor.
Shillong, 20 Naitung:Ka Lamphang ka KHADC ka Kong Teilinia Thangkhiew ka la ong ba ka jingujor ka CSWO ban pynduh ia ka jingbam ar maloi ki MDC bad MLA kam don jingmut.
Ha ka jingshisha, ka la dei ban leh ia kane shwa ka elekshon ba ki paidbah kin sngewthuh.
Ka President ka CSWO ka Kong Agnes Kharshiing ka la ujor ha u Lat ka jylla pyrshah ia ka jingbam ar maloi ki MLA/MDC bad dei ban pynduh noh ia ki katkum ka Rule ka KHADC bad JHADC katkum ka kyndon Rule 17 (1) (a) jong ka Assam and Meghalaya Autonomous Districts (Constitution of District Councils) rules, 1951 ba la bsuh ha ka riti synshar ka ri ka kyndon Article 191 (1) (A).
Hynrei na ka liang ka Lamphang ka KHADC ka la ong ba ka rule jong ka KHADC kam kdew ia ki nongmihkhmat paidbah hynrei ka kdew ia ki nongtrei sorkar.
“Ia kane ka mat la rah bunsien ha ki jingialang bapher bapher, balei ka mih kynsan ha kane ka por", la ong ka Kong Thangkhiew.
“Lada long ka jingpynkhein ia ka ain, balei la shah ban thep aplikeshon ha ka por elekshon pat", la kylli uwei u MDC.Ha ki snem ba la dep, don bun kiba bat ar maloi kum  u MLA/MDC.Uwei u nongsaid ain u la ong ba kan don ka jingshai kaba kham biang lada rah ia kane ka kam sha iing Kashari.
“Lada phi dei u MLA phim lah ban bat ark am hynrei ha ki district council katkum ka Sixth Schedule ki long laitluid ha kaba kim hap ha ka sorkar jylla ne sorkar pdeng bad ka bha ia kane ka kam, ban rai da ka Kashari", la ong uwei u nongiasaid ain.
Ka CSWO ka la kdew ia ki 8 ngut ki MLA kiba bat kum ki MDC ruh kynthup Bah Sanbor Shullai, Bah HDR Lyngdoh, Bah Ardent Miller Basaiawmoit bad Bah Pynshngaiñlang N.Syiem ha KHADC katba ha JHADC ki long Stephanson Mukhim.
Nongpoh, 20 Naitung:Ka Ri-Bhoi Youth Federation (RBYF), Nong poh Circle ka la pynpaw ia ka jingpyrshah kabajur bha halor ka jingkiew palat ka bai bording elektrik ha ka thaiñ Nongpoh hi baroh kawei.
U President ka Nong poh Circle, u Samla Y Nongrum, u la kynnoh ba ka seng ka la ioh shibun ki jingujor na ki paidbah kiba pyndonkam ia ka bording elektrik ha ki ïing ki sem jong ki, kaba man la u bnai ka bai bording elektrik ka la kiew na u bnai sha u bnai bad kaba la ktah ia ka ioh ka kot jong ki paidbah.
U la ong ruh ba ki don ki longïing kiba mynshuwa ki siew bai bording tang T.400 ne T.500, hynrei mynta ki hap ban siew la kumno kumno T.1500 shi bnai bad kito kiba ju siew naduh T.600 haduh T.1000 shi bnai mynta ki hap ban siew haduh T.2000 shi bnai kaba la long arshah ia kaei kaba ju siew kham mynshuwa.
Kawei pat ba ka seng ka lap ka long ba ka bai bording ha ka shi bnai man la u bnai, bun ba kam ju poi tikna sha ki thliew ïing jong kito kiba pyndonkam bording elektrik, hynrei la shu leit buh beit ha kano ka dukan kaba ki nongshong shnong ki kham sngewbang ban ia lum lang man ka step, hangta ki leit buh bad don teng teng ba ki nongshong shnong kim ju ioh ia ka bai ding namar kitei ki kot bai bording ki jah rngai na kitei ki jaka buh.
Ha kaba iadei bad kane, ka seng ka la leit ujor sha ki bor ba dei peit ia ka MeECL ha Nongpoh, hynrei ka jubab ba ka seng ka la ioh ka long ba ki kheiñ beit ia ka bill light katkum ka jingwan jngoh ki Meter Reader ia man la uwei pa uwei u meter ha ki thliew ïing ki briew, kumta katkum ka jingiaid u meter ka jingkheiñ ka long beit kumba la kheiñ.
Ka seng ha kaba iadei bad kane ka dawa na katei ka tnat ba ka dei ban bishar bniah bha ia ka jingwan ki bill light bad ka jingkiew palat ka bording sha ki paidbah bad lada ka jingkiew ka bai bording ka dang iai kiew, ka seng kam banse ban shim da kiwei ki lad ki lynti bad ka jingiatreilang ki paidbah ban shim ia ka rai pyrshah ia katei ka tnat bording, la ong u Samla Y Nongrum.
Nongpoh, 20 Naitung:Ka Federation of Khasi Jaintia & Garo People (FKJGP), North Khasi Hills district, ka la pynpaw mynta ka sngi ba ka sorkar jylla lyngba ka tnat Home ka dei ban thung ia uwei u Additional SP jong ka, kumba kiwei ki district ha ka jylla ki don ia u ASP jong ki ban peit ia ka shongsuk shongsaiñ.
U president ka FKJGP, North Khasi Hills district, haba pynpaw ia kane ha ki lad pathai khubor, u la ong na ka seng ka la ioh jingtip ba ka district hi baroh kawei ka dang duna bha ki pulit ki ban tehlakam ia ka shongsuk shongsaiñ, kumta na ka liang ka seng ka dawa ba ka sorkar jylla ka dei ban thung ia u ASP halor kane khnang ban wanrah ia ka bha ka miat bad ka shongsuk shongsaiñ ha baroh ki liang.
U la bynrap ruh ba ki jingeh ba bun bha ba kum ka district hi ka mad ha kine ki sngi ka dei halor ka jingbym don ki heh pulit kiba biang ban trei, khamtam ha ki jingjia kajia khappud bad ka Assam kaba ju mih man la ka por, ka seng ka dawa ruh ba ka sorkar jylla ka dei ban thung noh ia u ASP bad kumjuh ruh ban pynbun shuh shuh ia ki pulit pahara jong ka district khnang ba kiba kum kitei ki jingiakajia kin ym ktah kynsan sha ki paidbah, namar lada khlem don ki pulit pahara kiba biang, kan long kaba eh ia ka sorkar ban tehlakam ia kino kino ki jingjia ba sniew kiba ktah ia ki shnong ki thaw.
Shillong, 20 Naitung:U MLA ka Rongara-Siju constituency u Ro phul S Marak u la ujor ejahar ne FIR pyrshah ia ki 7 ngut ki briew namar ba ki wan pan jingiarap MLA skhim.
Katkum ka jingong u MLA, u la ujor ejahar, ka dei namar ba ki la wan ban pan MLA skhim tang namar ba la shah pynshit ha ki briew kiba ialeh pyrshah ia u ha ka elekshon kiba kwah ban pynktha khlieh ia u ba u MLA u don shibun ki skhim ban ai ia ki paidbah.
Haba kubur ba la ujor ejahar, u MLA u la ong ba um lah ban shah ia ka jingleh jong ki briew kiba ialeh pyrshah ia u ban pyndik da kaba phah ia ki briew ban pan skhim.
Katkum ka jingong jong ki nongthep vote, u Marak u la ujor ejahar pynban ia ki 7 ngut ki briew kiba leit ban aiti ia ka phom ha iingsah jongu ha ka 17 tarik Jylliew.
“7 ngut ki briew ki la shah kem ha ki pulit bad shah set baroh shimiet ha Nongalbibra police station,", la ong ka khubor ba la iohlum.
“Kane ka dei ka jingiashet ki nongialeh pyrshah ia nga ban pynjah burom", la ong u MLA ka Rongara-Siju.
Katkum ka jingong u MLA, kiba ialeh pyrshah ia u, ki la pynher ia ka khubor ba la don bun ki skhim ba la ai da u MLA.U la iathuh ba ki nongkyrshan jong kiba ialeh pyrshah ia u, ki ai phom tang ban pynbor ia u.
“Man ka sngi, la don kumba 20 haduh 30 tylli ki phom ba la pan na ka MLA skhim.
Ka MLA kaba tang T.1 klur shi snem, ka long kaba eh ban iarap ia baroh", la ong  u Marak.
Ha ka jingpynlait khubor ha kane ka sngi u Blei, ki nongthep ka konstitwesni jongu, ki la kam ba u MLA um shym la pdiang ia ka aplikeshon jongki ba pan na ka MLA skhim.
“U MLA u la kyntait ia ka phom na ka bynta ki skhim ba bun jait kum ka Special Rural Work Programme (SRWP) kaba la aiti da ki briew jong ka konstitwensi", la ong ki nongthep vote.
Haba iakren bad u Marak u la len ba um shym la ai skhim ia ki briew  na ka MLA skhim.
U la ong ba u la pyrshang ban pyntreikam ia ki skhim na ka bynta ki kam pynroi ka konstitwensi.
“Nga la thied saw tylli ki kali kit nongpang bad la noh synniang 50 tylli ki komputor na ka MLA skhim ha u snem ba la dep" la ong u MLA ka Rongara-Siju bad bynrap ba ia ki skhim la sam na ophis u BDO.Shillong, 20 Naitung:Ka kong Agnes Khar shiing,  President jong ka CSWO, ka la ujor sha U Lat ka Jylla, ha kaba iadei bad ka jingbat ar tylli ki kam, da ki 8ngut ki nong mihkhmat paidbah, da kaba pyni, ba ka Rule 17(1) (a) jong ka Assam (and Meghalaya) Autonomous District (Constitution of District Council Rules 1951, ka khang ia ki nongmihkhmat paid bah, ban bat ar tylli ki kam.
La ong shuh shuh, da ka kong Kharshiing, ba kat kum ki kyndon jong ka article 191(1) (A) jong ka riti synshar Ri, ka la khang, na ka bynta ban bat ia ar tylli ki kam MLA bad MDC bad ka nongia lam jong katei ka seng, ka dawa namarkata ba dei ban pynduh noh ia ka jinglong dkhot jong  U Ma Stephan Lamin, uba dei U MLA jong ka Amlarem bad U MDC jong ka War East, nangta U bah HDR Lyngdoh MLA Sohiong bad U MDC jong katei hi ka Constituency, U Bah Ardent Miller Basaiawmoit MLA ka Nongkrem bad MDC jong katei hi kajuh ka Constituency, U bah Metbah Lyngdoh MLA jong ka Mairang bad MDC ruh jong katei hi ka Constituency, U bah Pynshngain Syiem MLA bad MDC ka Mawsynram, Bah Phlastingwell Pangniang MLA bad MDC ka Rambrai Jyrngam, U bah Sanbor Shullai MLA ka South Shillong bad U MDC ka Mawprem bad U Bah Brolding Nongsiej, MLA bad MDC ka Mawthadraishan.
La ong shuh shuh, ba kitei ki MLA/MDC , ki shim ia ka tulop kum u dkhot ka dorbar Jylla bad kumjuh kum u dkhot jong ka District Council ruh lem bad kiwei de ki bai leit bai wan.
La thoh hangtei ba ka Rule 17 (1) ka kren shai ba u dkhot jong ka District Council, un duh noh, ia ka jinglong dkhot jongu, lada u dei uba la ioh tulop na ka sorkar India ne jong ka sorkar Jylla lane lada u dei u nongtrei jong kano kano ka District Council ruh.
Shillong, 20 Naitung:Ka jingiakhih jong ki MLA ban pynkhyllem nongialam ia u Myntri Rangbah u Dr Mukul Sangma ka la jwat bha.
Ha ka jingshisha, ka jingiakhih ka jingbym sngew hun ia ka jingtrei kam jong u ka la sdang la katto katne bnai myn shwa.
Katkum ka khubor, kane ka jingjwat ka dei namar ba kiba thmu ban pynkhyllem ia u Dr Mukul kum u nongialam ka Congress Legislature Party (CLP) kim pat ioh ia ka jingbun paid ha ka liang jongki namar ba u Dr Mukul u dang lah ban bat khambun sha ka liang jongu.
Namar ka jingshem jingeh ban pynkhyllem, mynta ki MLA ka Congress ki la rai ban pan jingiarap noh na u MP ka Shillong Bah Vincent H Pala ba un leit iatied jingkhang sha ka AICC halor kane ka kam bujli nongialam ha ka party ha kane ka jylla kaba ju khih man ka por ka kam nongialam.
Ki nongialam ka Congress na kane ka jylla ki la leit sha Delhi ban pyniakren ia ki heh ka AICC halor kane ka kam.
Katkum ka jingtip u president ka MPCC, Bah DD Lapang, ki myntri ba kham rangbah kynthup Bah HDR Lyngdoh, Bah Prestone Tynsong ki la leit sha Delhi ban thaw buit ban pynhiar shuki noh ia u Dr Mukul,  watla kine la ong ba kin leit synran ia u Dr Mukul ban kynduh ia ki heh ka Planning Commission.
La iathuh ba u Myntri Rangbah mynta u la don ha ka jingthmu ban bujli myntri sorkar noh khamtam kito kiba ialeh pyrshah ia u kiba don ha ka shuki bad un sa ai shuki pat ia kiwei kiba kohnguh ia u.
Shillong, 19 Naitung:Ka Dorbar shnong Nongsder kaba hap hapoh Ri-Bhoi district ka la pynmih ia ka rai ba ka Dorbar shnong kan nym ithuh Khasi shuh ia ki kynthei Khasi kiba ioh lok khyllah jait.
Ia kane ka rai  jong ka Dorbar la rai ha ka Dorbar ba long mynshem snem ha u bnai Lber, la ong u Rangbah Shnong u Bah Welcome Shangpliang.
Ha ka Dorbar hynne ka sngi ha madan Nong sder u Rang bah shnong u la iathuh ba ka Dorbar ka la rai ba kan nym ailad shuh ia ki kynthei Khasi ban ia shongkha bad ki khyllah jait lada ki iashong kha bad ki khyllah jait kin duh noh ia ka jinglong Khasi.
U la ong ka daw ka long ba kane ka jingshongkha khleh ka long ka jingma ia ka jaitbynriew na ka jingioh khlieh ki briew nabar da ka shongkha shongman ia ki kynthei Khasi.
Katkum ka jingong u Rangbah Shnong, ka jingjia ha Nongsder kaba la ialam shaduh ka jingshah kem jong ki san ngut ki rangbah ka lah ban dei na kane ka daw namar ba don ki kynthei kiba bishni imat ia kane ka rai namar ba kim iohlad shuh.
U la ong ba ha ka shnong Nongsder, ka Block-IV ka dei kawei kaba bun tam ki briew basah bym dei Khasi bad ha katei ka Dong, la mih ruh bun ki kam bym man kiba long pyrshah ia ka imlang sahlang.
“Ngi la pyrkhing bha ia kane bad kito kiba leh ia ki kam sniew, ki bishni namar ba kim iohlad shuh naduh ba ka shnong ka pyrkhing bha", u la ong.
Ka shnong Nongsder, ka don haduh 6 tylli ki Dong bad ka dei ka shnong kaba heh bad kaba don ki jingiashong khleh.
Shillong, 20 Naitung:Ban kyrshan ia ka rai ba la shim da ka Meghala ya Government Nurses Service Association (MGN SA),  ki nurse ba pule na bhah sorkar, ki Auxiliary Nursing Midwifery (ANM) ha ka jylla ki la dawa ban pynkylla ia ka Meghalaya Nursing Service Rules, 2008.
Ki la pynpaw ba kim hun ia ka service rules kaba mynta bad donkam ban pynylla ia ka.
“Ngim sngew hun ia ka Service rules kaba mynta.
Ngi dawa ba dei ban pynkylla ia ka Service rules kaba mynta na ka bynta ka jingbit jingbiang jong ki nurse ha ka jylla", la ong ki nurse ANM ha ka jingpynlait khubor ha kane ka sngi u Blei.
Ki nurse ANM ba pule na bhah sorkar, ki la buh jingkylli ia ka jingmih khubor ha ka 30 tarik Jylliew ba ka High Court ka Meghalaya ka la pynksan ia ka rai jong ka sorkar ban pynlong ia ka eksamin ANM ha ka 24 tarik Jylliew da kaba pynshong nongrim ia ka Rule 7 (2), ka Meghalaya Nursing Service Rule 2008.
“Ka Rule 7 (2) ba la shna da ka sorkar jylla kam ieng namar ba ia ka Service rules kaba don mynta khlem pat pdiang da ka kynhun myntri lane ka iing dorbar.
Ka Service rules kaba mynta kam long kaba kut bad ym lah ban pyntreikam", la ong ki nurse ANM.Ha kajuh ka por, ki dawa ba ka sorkar ka dei ban bud ia kajuh ka  rukim kaba la leh haduh u snem 2007 ha kaba la thung beit beit ia ki nurse ba pule na bhah sorkar.
Kumba mynta, don haduh kumba 300 ngut ki nurse ba pule na bhah sorkar jong u snem 2008 kiba dang ap ban thung kam.
Kham mynshwa ka MGNSA ka la byrthen ban pynlong ia ka jingiakhih lada ka sorkar kam lah ban ai ia ki jingdawa jongki ban thungkam baroh ki nurse ba pule na bhah sorkar.
Shillong, 20 Naitung:Ki nongialam jong ka seng Bharatiya Janata Party, na ka Jylla, kin leit sha Delhi, ha ki khyndiat sngi ban sa wan, na ka bynta ban ujor halor ka jingthut ka suk ka sain ha Garo Hills.
Na ka jingthoh, la pyni, ba ka jingdawa kaba kongsan, ka long ban weng noh ia U Director General of Police, uba mynta U PJP Hahneman, namar ba kim hun satia ia ka jingtreikam jong utei u heh duh ki pulit Jylla.
Haba iakren bad u nongthoh khubor, U Dipayan Chakravorty, uba dei uwei na ki nongialam ka seng BJP ha ka Jylla bad haba la buh jingkylli, la kin dawa tang ia ka jingweng ia U DGP ne kin ujor ruh pyrshah ia u myn tri rangbah ka Jylla, halor ka jingthut ka suk ka sain ha Garo Hills.
Ka jubab na utei u nongialam, ka long “Ka jing ujor, kan long ia ka sorkar baroh kawei, kaba la khlieh da U Mukul Sangma".
Haba la kylli pat, la kin dawa ne em ban pynjari noh da ka synshar President, utei u heh BJP, ula ong “Ka jingdawa ia ka synshar President ka dei kawei pat ka ishu bad ngin iaid kyndon pa kyndon" ula ong shuh shuh.
Ka BJP, ka kynnoh ba ki kam rahbor bad ki kam dawa pisa jubor, ki dei kiba jia man la ka sngi ha Garo Hills.
La iathuh ba kin iakren ruh halor ka jingpyntreikam ia ki skhim jong ka sorkar India ha ka Jylla.
Shillong, 19 Naitung:U Rangbah Shnong ka Nongsder u Bah Welcome Shangpliang u la ong ba ka jingleh jong ki pulit ban shu pynngat mukot duma ha ki kyndon kum kita ki nongpyniap briew ia ki VDP ka shnong da kaba shu pharep, ka pyni ba ki la leh kum ka Iingbishar.
Ka Dorbar jong ka shnong ka la rai ban dawa ban pyllait noh mardor ia kitei ki 5 ngut ki Rangbah jong katei ka shnong.
U Bah Shangpliang uba kren ha ka jingialang paidbah ka shnong hynne ka sngi ha Madan Kynjatbol ka Nongsder, u la ong ba ka jingkem jong ki pulit ki san ngut ki VDP ka shnong, da kaba shu pharep kum ia ki kum ki nongpyniap briew, kam long kaba iahap.
“Ha ka jingshisha, lada ki kem, ki dei ban aiti sha ka Kashari ban kan bishar la ki dei ne em bad lada ki dei, ka shong ha ka Kashari da ka kyndon aiu kan pynngat ia ki", la ong u Bah Shangpliang.
Ka shnong ka la khot ia ka dorbar paidbah hynne ka sngi ban iakren ban pynshai ia ka jingshah kynnoh jong ki san ngut ki nongkitkam ka shnong bad kiba dei ruh ki VDP ha kiba haiing jong u Emmanual Marak uba la khlad noh dang shen hadien ba la kynnoh ba u la shah shoh ha kitei ki rangbah.
U Bah Shangpliang u la iathuh ba ka jingshisha ka long ba ia u Marak  la bat da ka shnong hadien ba la u donkti ban die bad pyniaid drok, denrite bad kiwei ki kam beain lem bad ki 11 ngut ha ka Dong Block-IV ha ka 17 tarik Jylliew ha ka por mynmiet.
U Rangbah shnong u la ong ba ka shnong hadien ba ka la bishar ka la sneng ka la kraw ia kitei baroh, ka la pynlait noh da ka jingmaham ba kim dei shuh ban leh ia ki kam bymman hapoh shnong.
“Ha ka sngi kaba bud ha ka 18 tarik utei u Marak u la wan sha iing u Rangbah Dong Bah Prik Mukhim da ka jingthmu ban pan map ia ka jingbakla hynrei u khlem iakynduh", la ong u Bah Shangpliang bad bynrap ba lada um iakynduh ia u Rangbah Dong, balei um wan iakynduh ia nga u Rangbah Shnong.
U Rangbah Shnong ruh u la ong ba ha ka 19 tarik Jylliew ruh, ki paidbah ka shnong ki dang iohi ba u Marak u iaid da ka bike sha shnong bad ruh ha ka 20 bad 21 tarik Jylliew ba u iaid ha shnong.
Hadien katei ka sngi, ym tip shuh shuh bad dei tang ha ka 3 tarik Naitung ba u la ioh jingtip la rah sha jaka sumar bad ym tip ia ka jingshitom jongu, u la ong u Rangbah Shnong.
Hynrei ha ka 6 tarik Naitung, la ujor ejahar ia ki san ngut ki rangbah ka shnong kynthup Bah Prik Mukhim Rangbah Dong Blocl-IV, Jesterfield Langstieh u Vice President VDP, Bah John Nongrum Rangbah Dong Block-V uba dei ruh u president ka VDP, Bah Iaineh Shylla Asst Rangbah Dong Block-I ad secretary VDP bad bah Shemphang Lyngdoh dkhot VDP.“Ha ka 8 tarik Naitung, la ioh jingtip ia ka jingkhlad jong u Marak bad ha ka 9 tarik la wan ki pulit na Umiam Police Station ban iakynduh ia nga u Rangbah Shnong bad ki la ong ba ki donkam ia kitei ki san ngut ki Rangbah ban wan mih sha police station ban shim jingtip halor ka jingjia", la ong u Bah Rangbah Shnong ka Nongsder.
“Hynrei haba ki leit da ka jingkhuid mynsiem sha police station, ki la shah kem pynban bad la pynngat ia ki kum ki nongpyniap briew da kaba kynnoh donkti ban shoh ban dat ia u Marak haduh ban iap", la ong u Bah Shangpliang.
Kane ka jingkynnoh jong ki ka long kaba bakla shibun, hadien bun sngi, ki la shah kynnoh ba pyniap hadien ba u la leit trei leit ktah u la iaid la ieng, ka mut aiu kane, ka don eiei sha lyndet ban kput ia ki nongkitkam shnong kiba iakhun ban pynduh ia ki jingsniew, u la ong u Rangbah Shnong.
U la ong ba ka jingujor ejahar jong ka lok u Marak, ka dei ka jingshah pynbiej ha ki briew kiba thmu ban shu pynhiar kput ia ki nongkitkam shnong namar ba kim iohlad shuh ban leh ia ki kam sniew naduh ba ka shnong ka la pyrkhing tyngeh.
Katkum ka jingong u Bah Shangpliang, kawei ka briew kaba kyrteng ka Banisha Syiemiong ka dei kaba pynshit ban leh ia katei ka kam pyrshah ia ki nongkitkam ka shnong namar ba ka dei kaba ka shnong ka la dep ai jingsneng namar ba ki kam khlem akor jongka.
“Ngi la rai ban nym shah shuh ia ka ban sah ha Block-IV hadien ba la lap ia ki kam khlem akor jongka bad na ka liang ka shnong ka la bthah ia ka ba kan sah noh sha kiwei ki dong", la ong u Bah Shangpliang.
Ha kawei ka liang ka President ka seng Longkmie ka kong S Lyngdoh ka la ong ba ki VDP jong katei ka shnong ki la pyrshang ban pynduh ia ki jingsniew ha ka shnong ka thaw hynrei ka Banisha kaba shu wan naei naei tang ban shu pynbudnam ia ka shnong ka thaw bad ka shnong ka dei ban leh da kaba tyngeh ia katei ka briew.
Ha kajuh ka por ka kong S Lyngdoh ka la pynrem jur ia ki jingkren jong ka President ka CSWO ka kong Agnes Kharshiing ka ba la kren khlem da tip ia ka jingshisha.
U Secretary katei ka shnong u Bah Jonas Lyndem u la pynpaw ia ka jingsngew pyrshah ia ka jingleh ki pulit ia ki VDP namar ba kidei ki pulit kiba la ai ia ki lathi ha ki VDP hynrei mynta ki la shah kynnoh pynban ba ki dei ki nongpyniap briew.
“Lada ka long ha kane ka rukom kan don jingmut aiu ba ki pulit kin khot ia ki VDP kum ki kti ka diang hynrei ki khet pynban ia ka kti ka diang", la ong u Bah Lyndem.
Ha kajuh ka por u khun Bah Prik Mukhim u la shah kem ha ka pulit, u bah Kestar Warjri u la ong ba “ynda la wan I pa na thanad un phah ban risain noh na ka kam shnong, hynrei hadien kane ka jingpyrkhat nga la ioh noh ka shithi na I pa ba I thoh ba u Blei najrong u tip".
Baroh kiba don ha katei ka jingialang ki la pynrem jur ia ka jingleh jong ki pulit ia ki VDP khlem da wad ia ka jingshisha hynrei ki la pynngat pynban ia ki ha ka kyndon jong ka ain.
Tang shisngi 87ngutKi don 87ngut ki briew, kiba la iap mynta ka sngi, ha ka jingther nam ding jong ka Israel, ha ki bynta jong ka nongbah Shijaiya, kaba hap ha ki bynta jong ka Gaza bad kynthup ruh ia arngut ki khynnah rit, ong u nongia lam Hamas.
Ka nongbah Shijai yah, kaba dei kawei na ki nongbah jong ka Gaza, ka la mad ia ka jingshah ther, kaba jubor bha mynta ka step, haba ka Israel, ka iai wad ban pynhiar kput ia ki ehrang Hamas, ha kaba la pynlong ia ki hajar ki nongshong shnong, ba kin phet rieh ialade bad sa bun phew ngut kiba mynsaw, kiba thiah ha surok bad kiba la shu iehnoh kumto, haba ki kali kit nongpang, kim lah shuh ban iarap.
Katei ka jinghiar thma, ka jia naduh hynnin ka miet shiteng synnia, haba ki shipai jong ka Israel, ki la khyrwit beit na suin, da ki liengsuin iapom jongki, ha kaba ki la khyrwit ha ka jaka kaba bun briew bha.
Ki shipai jong ka Israel, ki iathuh ba ka la ioh khubor mynta, ba ki ehrang Palestine, ki la thep ia ki bom ha ki mrad, ha kaba kin wan sha ki shipai, khamtam ha ki kada, ha kaba ka la don kawei ka jingjia, ba kawei ka kada, ka la leit beit beit sha ki shipai lem bad ki bom, tangba ym don mano mano ba mynsaw.
Na ka liang jong u nongialam jong ka UN, U  Ban Ki-moon, ula leit sha Qatar, na ka bynta ban thaw ia ki lad ki lynti ban pynlong ia ka jingsangeh iasiat hapdeng ki ar liang mamla.
La iathuh ba naduh kaba sdang jong ka jingialeh, kaba la bteng mynta la ar taiew, ki la don 425ngut ki nong Palestine, kiba la iap bad 2,700ngut kiba mynsaw, ong ka kyrwoh na ka tnat ka koit ka khiah jong ka Gaza.
Na ka liang jong ka Israel ruh ka mynjur, ba ki don 13ngut ki shipai jongka, kiba la iap, ha ka jingialeh.
Tang shisngi 87ngutKi don 87ngut ki briew, kiba la iap mynta ka sngi, ha ka jingther nam ding jong ka Israel, ha ki bynta jong ka nongbah Shijaiya, kaba hap ha ki bynta jong ka Gaza bad kynthup ruh ia arngut ki khynnah rit, ong u nongia lam Hamas.
Ka nongbah Shijai yah, kaba dei kawei na ki nongbah jong ka Gaza, ka la mad ia ka jingshah ther, kaba jubor bha mynta ka step, haba ka Israel, ka iai wad ban pynhiar kput ia ki ehrang Hamas, ha kaba la pynlong ia ki hajar ki nongshong shnong, ba kin phet rieh ialade bad sa bun phew ngut kiba mynsaw, kiba thiah ha surok bad kiba la shu iehnoh kumto, haba ki kali kit nongpang, kim lah shuh ban iarap.
Katei ka jinghiar thma, ka jia naduh hynnin ka miet shiteng synnia, haba ki shipai jong ka Israel, ki la khyrwit beit na suin, da ki liengsuin iapom jongki, ha kaba ki la khyrwit ha ka jaka kaba bun briew bha.
Ki shipai jong ka Israel, ki iathuh ba ka la ioh khubor mynta, ba ki ehrang Palestine, ki la thep ia ki bom ha ki mrad, ha kaba kin wan sha ki shipai, khamtam ha ki kada, ha kaba ka la don kawei ka jingjia, ba kawei ka kada, ka la leit beit beit sha ki shipai lem bad ki bom, tangba ym don mano mano ba mynsaw.
Na ka liang jong u nongialam jong ka UN, U  Ban Ki-moon, ula leit sha Qatar, na ka bynta ban thaw ia ki lad ki lynti ban pynlong ia ka jingsangeh iasiat hapdeng ki ar liang mamla.
La iathuh ba naduh kaba sdang jong ka jingialeh, kaba la bteng mynta la ar taiew, ki la don 425ngut ki nong Palestine, kiba la iap bad 2,700ngut kiba mynsaw, ong ka kyrwoh na ka tnat ka koit ka khiah jong ka Gaza.
Na ka liang jong ka Israel ruh ka mynjur, ba ki don 13ngut ki shipai jongka, kiba la iap, ha ka jingialeh.
Shillong,21 Naitung:Ka Sein Khynroo Khylood Sein Raij Tuber  (SKKST) ka wer bad khot sngewbha ia ki nongkit kam (Volunteers) na ka bynta ki samla shynrang sha ka Lehniam Shad Behdein khlam ka Raij Tuber ka ban long ha kane ka 24tarik Naitung 2014Ka SKKST kumba long man la u snem ka khot ia kitei ki samla ban long kum ki nongiarap (Volunteers) ha katei ka sngi na ka bynta ki kam ba bun jait ha katei ka sngi, ka SKKST ka kyrpad ruh ba dei ban phah ia ar ngut ki samla na kawei ka rong (Rot) ba long ki nongkit kam.
Ia kitei ki samla bala phah ki dei ban wan ha ka por 9 baje thik mynstep ha ophis ka seng kaba don ha Tuber Kmai Shnong ha katei ka sngi 24tarik Naitung 2014 na ka bynta ban pynbeit ia ki kam ban bynshet ia ki, khnang ban iaid beit iaid ryntih ki kam ka Raij.
Kane ka long kat kum ka jingpyllait khubor u General Secretary ka seng u bah Wanlang Rymbai.
Shillong,21 Naitung:Hadien ba la ioh jingtip ba ka la don ka jingkhaii drok kaba shyrkhei bad kaba triem  bha ha ki thain jong ka Ri-Bhoi ha ka sngi saitjain ki pulit  ki la ioh ban kurup ia ki drok kiba shongdor haduh T.28 lak tyngka.
Ia kitei ki jingdih kiba la suba ba ki dei ki drok ki pulit ki la ioh ban kurup na ki thain ka  Mawrwet, bad u trai jong kitei ki ki mar la tip kyrteng kum u M.Singh bad kiwei pat kiba la donkti ryngkat bad u la tip kyrteng kum u K.Kalita bad u Jasbir.
Ia kitei ki drok ki riew wad jingtip ki jla suba ba ki dei kiba la pynpoi na ki thain Myanmar bad la thmu ban khaii hapoh kane ka jylla lyngba ka Assam.
Shillong, 21 Naitung:U  Medical Superintendent ka Shillong Civil Hospital u Dr P Borthakur  u la ong ba u la pan jingshai na ki nongtrei kynthup ki nurse bad ki doktor kiba don duti ha kine ki ar sngi ka sngi Saitjain bad sngi u Blei kaba la mih ka jingkhlad noh ka kong Bantilis Nongrum 27 snem na Riangmang hajan Mairang, West Khasi Hills.
“Nga la ai por lai sngi ia ki ban jubab", la ong u Dr Borthakur hynne ka sngi Hatmajai.
U la ong ba un shim ia ka rai ba khadduh hadien ba la ioh pdiang ia ka jubab na ki nongtrei kiba don duti ha kitei ki ar sngi.
Shwa ia kane, la iathuh ba dei na ka jingleh torti ki nongtrei katei ka hospital ba la pynlong ia ka Kong Nongrum ban khlad noh.
Katkum ka jingiathuh kiba haiing hasem, ki la wan shah sumar ha ka sngi Saitjain hadien ba ka la ud pang shit.
“Tang mar ia pdiang ha hospital, doktor la eksamin", la ong ka hymen ka Kong Ailis Nongrum ha kane ka sngi u Blei.
Ka la iathuh ba ka la kyrpad ia ki nurse ban iathuh ia ki doktor ba ka para jongka ka la shitom jur hynrei ki nurse ha jaka ban khot ia ki doktor, ki la ong pyynban ba u doktor u bunkam ha emergency ward,", la ong ka Kong Nongrum.
Shillong, 21 Naitung:U EM ka KHADC ba peit ia ka tnad Trade, u Bah Latiplang Kharkong u la ong ba u dang ap ia ka kaiphod jong ka jingtohkit ba la leh da u Superintendent halor ka jingkynnoh ba long dalal ban pynai trading license sha ki bar jylla da u nongtrei ka Council.
U Bah Kharkongor u la ong ba la ai por hyn niew sngi ia kane bad kan kut ha sngi Balang bad hadien ba la ioh kaiphod, yn sa leh ia kaba donkam.
U la ong ba ka don ka jingsngew lyngngoh ha ki sngi ba pynlong khynra trading license namar ba bun ki dukan jong ki bar jylla ki la ioh jingtip lypa shwa ban wan ki briew ka Council.
“Dei halor kane ba la pynlong ia ka jingwad jingtip bad la ioh ban bat ia u nongtrei ka Council na ophis u Syiem Mylliem bad dang pynlong ia ka jingtohkit halor kane", u la ong.
U la iathuh ba ki don haduh kumba 70 tam eiei ki dukan kiba shah khang ha ka jingkhynra ka Council ha kine ki sngi ba la dep bad hynrei namar ba don kiba ujor mukotduma, la ap shwa ia ka rai na ka Kashari.
Guwahati, 21 Naitung:Uwei na ki myntri, uba hajan eh bad u myntri rangbah, U Tarun Gogoi, ula phah ia ka shithi iehnoh kam jongu sha U Lat ka Jylla, hadien, ba ula iai bteng ban dawa ia ka jing pynhiar shuki ia U Gogoi, kaba la bteng mynta la shisnem kynthih ha ryng kat bad shibun ngut ki MLA, kiba kyrshan ia u.
U Hemanta, haba kren ha ki kotkhubor, ula ong “Ngam shaniah shuh ha U Gogoi,wat la nga shaniah ha ki nongialam jong ka seng kiba na Delhi".
Hadien ba ula iehnoh ia katei ka kam myntri, ula ong “Nga la dep rai, ba ngan nym iaid lait satia ia ka jingsngew kaba don ha ka mynsiem jongnga".
U Hemanta, ula kyn noh, ia U Gogoi, halor ka jingtlot jong ka seng, kaba la jia ha ka elekshon Lok Sabbha, kaba dang shu dep bad ula ong ruh “Ngi la de thoh sha ka High Command, ba lada jia ba ka elekshon, kan iaid ha ka jingialam jong U Gogoi, ngin nym ioh wat tang 4ngut ki dkhot ruh bad katei ka la urlong shisha, ha kaba ngi la jop tang 3ngut ki dkhot".
U ong shuh shuh “Ki briew, ki ia ong ia ka lyer jong U Modi, hynrei kam don satia ka lyer jong U Modi, ha  Arunachal, Meghalaya, Manipur, Mizoram, West Bengal lane ha  Odhisha? Kam don ka lyer Modi ha ka thain mihngi bad shatei mihngi bad ka dei tang na ka jingbym lah treikam jong U Gogoi, ba ka seng, ka hap ban mad ia ka jingrem kaba jubor bha".
Ula ong shuh shuh, ba lada jia ba ka seng kan leit sha ka elekshon ha u snem 2016, ha ka jingialam ong U Tarun Gogoi, kaba ma, ka long ba ioh kin nym ioh wat tang shiphew ngut ki dkhot ha ka iing dorbar Jylla.
Haba kren na bynta ka lashai jongu, ula iathuh ba u dei u dkhot ba pura jong ka seng Congress bad u ong ba ma u lem bad 30 lane 34ngut ki MLA, kin don ha ka liang pyrshah bad kin ialeh pyrshah ia ki ain kiba long pyrshah ia ka bha ka miat jong ki nong shnong shnong jong ka Assam.
Lada jia ba ka don ka jingai kam myntri ia u, U Sharma, ula ong “Katba U Gogoi, u dang long myntri rangbah, nga la dep rai, ba ngan nym long myntri satia hapoh jongu".
Nongpoh, 21 Naitung:Ki paidbah na ki shnong ki thaw kiba dei ban ioh ia ka skhim IAY bad kiba hap hapoh ka jingpeit ka Synjuk ki Rang bah Shnong (SRS), Lum Manik Raitong Area, ki la shem jingeh bha ha kaba iadei bad ka jingslem pyllait pisa na ka bynta katei ka skhim, kaba mynta la lai ne saw bnai ki hap ban shu ap beit khlem pat ioh haduh kine ki sngi ba mynta, watla ki la ju leit mih bunsien sha ka tnat jong ka United Bank of India (UBI), Mawhati Branch kaba don ha Umsning, pynban haduh kine ki sngi ba mynta kim pat ioh satia.
Halor kane ka mat, ka SRS, Lum Manik Raitong Area, hapoh ka jingialam u Bah C Shadap, chairman uba long u Rang bah Shnong ka Thad bad u Bah Rocky Nongkhlaw, secretary, uba long ruh u Rangbah Shnong ka Sohpdok, ki la kynnoh ba ka jingpynslem ka UBI ban pyllait ia ka pisa sha ki paidbah kiba dei ban ioh ia katei ka skhim IAY ka la buh jingeh bha, namar ka Umsning C & RD Block ka la plie account ha katei ka Bank na ka bynta ban pynsuk ia ki paidbah ba kin ioh ia katei ka skhim da kaba kin leit sei beit ia ka pisa na katei ka Bank kumba ka Block ka la buh ia ka account jong ka hangtei.
Ki la ong ruh ba kane ka skhim ka dei jong u snem 2013-14, kaba ki paidbah ki dei ban ioh ia ka skhim kaba T.75 hajar kawei ka ïing IAY, kaba wat ia ka sien sei pisa nyngkong (1st Installment) ruh ki dang ioh hadien bun bnai ba ki la ap, kata dang ha ki lai ne saw bnai mynshuwa jong une u snem bad ba ki la dep ban shna shuwa da kaba pynieng kynroh ia ka ïing bad ki dieng, katba kitei ki dieng kiba la pynieng da ki lai ne saw bnai mynta ki la sdang phuh tit, ki la kynnoh.
Kumta kum ki nongialam shnong, ki la pynpaw ia ka jingbitar kaba khraw eh halor ka jingpynslem jong katei ka Bank ban pyllait pisa sha ki paidbah ba duk bad kyrduh kiba donkam ban ioh ia ka pisa ban pyndep ia ka jingtei ia ki ïing ki sem jong ki kumba la pynmang da ka Block.
Kum ki nongialam ka Synjuk, ki la kyrpad ia u BDO ka Umsning ba un pynkynriah noh ia ka Account kaba la ju plie baroh shi katta na katei ka UBI sha kano kano ka Bank ha Umsning kaba lah ban shakri khambha ia ki paidbah kiba donkam ban sei pisa ha kano kano ka por katba kum ka jingdonkam jong ki.
Ha kajuh ka por, ki la dawa ruh ba katei ka bank ka dei ban siew ia ka sut sha kito ki paidbah kiba la ap slem ia katei ka skhim kumba ki dei ban ioh, namar kumba ki Bank ki donkam ban ioh ia ka sut na ki paidbah kiba ju shim ram na ki, ki Bank ruh ki dei ban siew ia ka sut ba ki pynslem sha ki paidbah, namar uwei u nongioh ia katei ka skhim um duna shuh ia ka jingleit mih man la ka taiew da ki lai ne saw sien, namar ka jingkyrmen ban ioh sei noh ia katei ka pisa ban pyndep ia kaba sah jong ka ïing jong ki, kaba lada kheiñ bniah bha ka jinglut ba ki leit ki wan man ka por ban leit mih sha katei ka Bank ka la poi da ki phew hajar tyngka.
Ki la ong ruh ba la kumno kumno ka Bank kam dei ban pynslem palat ia ka ar ne lai taiew ban pyndep ia ki kam jong ki paidbah na ka bynta kawei ka skhim, hynrei kaei ba la shem hangne ka long ba ka jingpynslem jong katei ka Bank ka long pynban da ki lai ne saw bnai, te shaei kata ka jingiarap ba ki paidbah kin ioh haba ka jinglut ka long bunshah ban ia kaei ba ki ap khmih lynti.
Uwei u khynnah rit, uba dei na Palestine, ula mynsaw bad iam pait dohnud ban wad ia u kpa jongu, ha ka jaka shah sumar ha Hospital, hadien ba ula lait na ka jingiap ha ka jingther nam ding jong ka Israel ha Gaza.
La iathuh ba la shon ia katei ka dur, ha ka hospital  al-Shifa, ha ka nong bah Gaza, ha kaba utei u khynnah, ula iam bad lynniar, da kaba ong “Nga wad ia u kpa jongnga bad wan ialam ia u kpa jong nga".
Utei u khynnah, la iathuh ba u dei uwei na ki sawngut shi para, ba la leit ialam sha katei ka hospital, kiba la mynsaw jur bad arngut na kitei ki dei kiba dang lai snem ka rta.
Ka jingiap, ka la poi baroh sha ka 518ngut, ha kaba kane ka jingialeh, ka long kaba jubor bha, kaba la iaid la ar taiew kynthih.
Ha ka jingiasiat ha ka lah Sngi U Blei, la iathuh ba 150ngut ki briew, ki la iap bad 10ngut na kitei ki dei ki ehrang Hamas, ha ka por ba ki dang thmu ban rung sha ki bynta ba shathie jong ka Israel.
La iathuh ba ki don ar kynhun ki ehrang Hamas, kiba don jingthmu ban leit rung sha Israel, na ki bynta ba shatei jong ka Gaza, hynrei, la lap ba iohi noh da ki shipai Israel Defense Forces (IDF) bad mar kumta la phah mar mar ia ka liengsuin, ba kan siat pyniap ia kitei ki ehrang bad la iathuh ba ia ka kynhun ba nyngkong, la ioh ban siat bad 10ngut na ki briew jongka, ki la iap ha shen.
Shillong, 21 Naitung:U MLA ka Rongara-Siju Rophul S.Marak u la pynshai ba u la ujor tang ia uwei u briew namar ba u tim sih bad pynher khubor lamler ha kaba iadei bad ka skhim SRWP.Ha ka kyrwoh, u Marak u la ong ba u khlem ujor ia ki 7 ngut kumba la paw ha ki lad pathai khubor hynrei ki dei tang ki briew ba shah khot ha ki pulit ban sakhi.
Ha ka jingtohkit, u la phla ba u Francis Pondit R.Sangma uba rem elekshon, u la bthah ia u ban sam ia ki phom ban ioh jingiarap na ka SRWP bad kiwei ki skhim ba la shon ia ka dur jong nga ha ka phom bad kawei kawei ka phom la pyni ban ioh haduh T.` 1,50,000/-.
Ka jingkynoh ba la set along ia ki shi miet kam long kaba shisha namar ba ki pulit ki shu shim ia ka jingkren jongki bad la pynlait noh, la ong u Marak.
“Man ka sngi kumba 20 haduh 30 ngut ki briew ki wan pan MLA skhim da ka jingthmu ban pynkta khlieh ia nga.
Nga la ai FIR ia u namar ba wat hadien ba la khot iakren u ban pynshai shaphang ki skhim, hynrei dang pynher khubor ba ka MLA skhim ka don bad nga bad nga dei ban iehkam ia ka kam MLA lada ngam lah ban ai sha ki paidbah", la ong u Marak.
“Ka jingkynnoh pyrshah ia nga kumba la paw ha ki lad pathai khubor kim long kiba shisha bad nga don ki sakhi ban pynshisha, la ong u Marak.
Shillong, 21 Naitung:U Symbud Lam phang ka Khasi Hills Autonomous District Coun cil (KHADC) u Bah Pyn iaid Sing Syiem u la ujor sha u myntri ka tnad ka koit ka khiah ka jylla u Bah AL Hek halor ka jingkyn noh ba la leh torti ki nongtrei ka Shillong Civil Hospital ban ai jingsumar ia ka longkmie haduh ba ka khlad noh.
U Symbud Lam phang ha ka jingujor ha u Bah Hek, ba la phah ruh sha u Director ka  Health Services,  ha kane ka sngi Nyngkong u la kyntu ia ki bor ba dei peit ka sorkar ban pynshitom ia kito kiba leh torti ia ka kam ban duh ei ka mynsiem ba kordor.
“Nga kyntu ia ka sorkar ba kan leh mardor ia kane ka kam ban pynshitom ia kito ki briew kiba leh torti ha kane ka jaka sumar", la ong u Bah Syiem ha ka shithi ba la phah.
U Symbud Lamphang u la ong ba kum kane ka jingjia, ka la mih bunsien ha kaba ki briew na jaka nongkyndong ki ju iakynduh jingeh namar ka jingshah leh bym salia ha ki briew jong ka hospital.
Ka jingujor ka long hadien ba kawei ka longkmie kaba kyrteng ka Bantilis Nongrum  kaba khlad noh ha kane ka sngi Nyngkong namar ka jingkynnoh ba ki bor ba dei peit ka jaka sumar ki khlem kitkhia khamtam ki doktor ha kane ka jaka sumar sorkar.
U Bah Syiem u la ong ba ka Kong Nongrum ka khun jong ka Kong Mistora Nongrum na Riangmang, Mairang ka la wanrah sha Shillong Civil hospital hadien ba ka la ud pang shit ha ka 19 tarik Naitung.
Ka la ioh ia ka jingsumar na ki doktor tang ha emergency room haba la wanrah ha hospital hynrei hadien ba la rah sha jaka tiah, ym don doktor shuh ba wan sumar ia ka.
“Ha ka jingshisha, bunsien ka hymen jongka ka la pyntip ba ka para ka la pang jur hynrei ki nurse kim patiaw eiei bad ki la beh pynban ia ka shabar da kaba ong ba ki doktor ki dang bunkam ha Emergency Room,", la ong u Bah Syiem.
Ka kong Bantilis Nongrum ha ka sngi kaba bud ka la khlad noh ha ka por kumba 5:30 p.
m.
Katkum ka jingong u Symbud Lamphang ka KHADC, ka Kong Nongrum ka la khlad noh namar ka jingleh torti ki bor katei ka jaka sumar bad u la dawa ba dei ban pynshitom ia ki nongtrei kiba bym kitkhia ia ka kam.
Shillong,21 Naitung:Ka Elaka Sohbar ka la mana tyngeh ia kino kino ki jkali heh ne ki jlai rit kiba iaid lyngba ka jaka ba hapoh ka jingpeit ka shnong ba ki dei ban pyngbiang  ia ki nombar plate jong kijkali jong kin a shadien bad shakhmat, bad lada lap ia kino kino ki kali ki bym don nombar plate na shadien bad shakhmat ka Elaka kan  pynshitom bad yn aiti ia ki sha ki bor ka ain, kane ka long na ka byngta ka jingshngain ki paidbah nongshong shnong  ban lait na kiba bun ki jingeh, ong ka kyrwoh na u bah  K.S Lyngskor Sirdar Sohbar.
Shillong, 21 Naitung:U Deputy Commissioner ka East Khasi Hills  u la byrngem ban kynra naphang ia ki dukan ba die duma beain.
Ka jingdie ia ki du ma, la mana pyrshah ka ain katkum ka kyndon  jong ka  Food Safety and Standards Act, 2006,  na ka bynta shi snem na ka bynta ka jingbit biang jong ki paidbah.
U Deputy Commissioner u Sanjay Goyal u la ong, " ngan phah ia ki pulit ban khynra naphang ia ki nongdie ia ki duma, ki masala naduh ka sngi Hatmajai".
U Goyal u la ong ba ki ain ba pyrkhing yn pynngat ia ki nongdie kiba pynkhein ia ka ain.
Lah ban kdew ba ha u bnai Jymmang haba u Deputy Commissioner u la mana ban die ia ki jingbam duma kum masala bad kiwei.
Hynrei la iohi bun ki nongshong dukan ki die beit ia kine ki jingbam ha ka nongbah Shillong.
Mynshem snem, ka kynhun myntri ka la pynkiew ia ka khajna ia ki duma na ka 13.5 per cent sha ka 20 per cent kum ka lad ban pynkiew ia ka lad kamai ia ka pla sorkar.
Shillong,21 Naitung:Ha ka 23 tarik mynta u bnai ka Sein Raij Tuber ka la shim da ka rai kaba tyngeh kata ban ia rah lama iong ha khmat ka ophis U DC Jowai, kum ka dak jong ka jingpyr shah ia ka jingkuman u Deputy Commissioner ka West Jaintia hills u bah P.S Dkhar ban ai shuti ia ki khun ka Sein Raij Tuber ha ka 24 tarik mynta u bnai, namar ba ka dei ka sngi lehniam Behdein khlam jong ki.
Na ka liang ka Sein Rain Tuber ka la dep ban ia kren bad u Dc ka West Jaintia halor katei ka phang, hynrei u DC u la kren shai sha ki, ba un ym lah ban ai shuti, namar ba la dep ban ai shuti hapoh East Jaintia Hills, u DC  u la ong ba ia mynta un ym lah ban ong eiei bad u kloi ban ai  da ka shuti ba kyr pang, na ka bynta ki nongtrei ba donkam ban leit sha katei ka jinglehniam.
Haba ia kren bad u nongthohkhubor u Vice President ka Sein Raij u bah H.Phawa u la ong ba ka Sein Raij ka kynthuplang ia ka East bad West Jaintia Hills , kaba  tang ha West Jaintia Hills ki don haduh 27 tylli ki shnong kiba hap hapoh ka Sein Raij Tuber, kiba kynthup ia ka shnong Moopyut,Khlieh Tyrshi bad kiwei.
Katkum ka jingiathuh ki lad khubor  ki la ong ba ka katei ka jinglehniam behdein khlam ha katei ka Sein Raij ka ju long manla u snem bad mynta u snem la pynlong  ha ka 24 tarik  mynta u bnai.
Shillong,22 Naitung:Ki la don bun ki rai kiba ka HSPDP ka la shim ha ka Central Executive Committee jong ka kaba la long ha ka sngi saitjain , kitei ki rai ki kynthup ia ka jing pynskhem ia ki jingai jingmut ka Organising Committee, ki jingpyn mih pisa ha ka seng, ka jingthmu ban pyntrei noh ia ka ophis ka seng kaba don ha Laitum khrah sharum Shillong College shuwa ban poi PGT, ka nongrim ba ka seng ka ieng ban pyrshah tih Uranium , ki jingeh ba ki paidbah ki ia kynduh namar ka jingbym biang u pud u sam ka jylla bad kiwei kum ka jingpyrshah ia ka jingkhang tih maw tih shyiap ha kane ka jylla.
Hynrei kaba pynlyngngoh ka long ba ha katei ka CEC jong ka seng HSPDP, kam shym la don kano kano ka jingiakren ha kaba ia dei bad ka Inner Line Permit( ILP) kaba bun na ki paidbah ki ngeit ba katei ka mat ILP ka dei kawei na ki mat kaba la  pynkhlain jubor ia ka HSPDP ha kane ka elekshon MDC ba la dep.
Haba ia kren bad ki nongthohkhubor, u CEM ka KHADC uba long ruh ha ka juh ka por u Vice President ka HSPDP u bah Ardent Miller Basaiawmoit u la ong ba ha katei ka jingpyrkhat kam ka HSPDP kam shym la don kano kano ka jingiakren halor ka mat ILP.U la ong ba ka seng ka khlem buh Agenda ban ia kren halor katei ka mat ha katei ka CEC kaba dang shu long shen.
Hynrei haba phai sha katei ka mat u bah Ardent u la ong ba lada ka seng HSPDP kan wan ha ka bor yn pyntreikam beit ia ka ILP, “Lada ngi wan ha ka bor , ngin pyntreikam beit da ka Original ILP" ong u Vice President ka HSPDP.Lah ban pynkynmaw ba ha ka por ba ka jingiakhih  ILP ka dang jur bha, ka HSPDP ka dei kawei na ki seng riewlum kaba la shit rhem bha ban leit sha kylleng ki jaka ban pynsngewthuh ia u paidbah ia ka jingdonkam ban ioh ia ka ILP, na ka liang ka KHNAM ruh ha kato ka por ka ju donlang ha syndah jong ka HSPDP ban dawa ILP.La ju iohi ba u bah Ardent M Basaiawmoit, bad u bah Adilbert Nongrum ki dei ki nongialam kiba la ju leit sha kylleng ki jaka ban pynsngewthuh ia ki paidbah halor katei ka mat.
Shillong, 21 Naitung:Ha ka jingiakynduh ka Synjuk ki saw shnong, kata ka Lymba, Kong wang,Darrang bad Dawki ka la iakren ia ka jingeh  jong ki sawshnong ha kaba iadei bad ka wah Umngot, ka la iakren sani bha ha ka ba iadei bad ka thwei kaba la pynkylla jaka ri dohkha tang na ka bynta ka jingmyntoi kawei ka shnong da u Deputy Commissioner Jowai order No.GEN/Fishery-97 2006/358-4 Dated 10/07/2013 kaba dei  hok  da ka Jaintia Hills  Autonomous District Council(JHADC)Jowai.
Ka synjuk ka dap  da ka jingsngew lyngngoh ban don 2 tylli ki pung ri dohkha,  namar naduh hyndai ka  la don lypa  ka thwei  sharei kaba dei ka Reserve  & Preserve  na ka bynta ka wah Umngot hi baroh kawei.
Ka  synjuk ka la dawa mardor na ka JHADC Jowai ba ka dei ban pynshai halor kane.
Ka synjuk ka la rai ruh ban pyrshah halor ka jingdie wai tong dohkha da ka District Council Jowai 2014-15 kaba la dep khot tender da ka District Council No.JHADC/ASFM/F/18/2004/213 ha baroh shilynter jong ka wah Umngot.
Ha kajuh ka por ka synjuk ka la iatai bha halor ka jingwankit tuh ia ki Mawron  (Boulder) da 40-50 tylli ki lieng jong ki khar Bangladesh khamtam eh ha ka por miet lyngba  ka wah Umngot bad ka la kyrpad ruh ia ki bor bahalor bad ba dei peit kum ka District Council-JHADC,KHADC,Deputy Commissioner  Jowai,SP Jowai SDO Amlarem bad ki heh BSF  ban shimkhia halor kane.
Ka synjuk ka dap da ka  jingsngewkhia, ba wat hadien ba la dep ia jingthoh lyngba  u BADO Dawki sha ka tnad  Border Area ba dei peit ia ka jingbym trei kam shuh ka ropeway kaba don ha shnong Kongwang.
Hynrei  na ka liang ki bor ba dei peit kim shym la suit niew ia kane.
Te ka synjuk ka la kyrpad jur ia  ki paidbah jong ka Elaka Darrang ban ia snoh kti lang bad  ka synjuk khnang ba ka jingjop ka jong ki kan long ka jingjop jong ki piadbah  ka Elaka hi baroh kawei.
Shillong, 21 Naitung:U  MLA ka Congress na Umsning Konsti wensi Dr Celestian Lyng doh uba ju khot Dr Bom u la ong ba um ioh jingtip eiei ia ka jingiakhih pyn kylla nongialam ha ka Party Congress hynrei u shu iohsngew tang na ki khubor sharum shaneng.
“Nga shu iohsngew ia ka khubor nga sah ha Nongpoh", la ong u Dr Bom uba dei uwei na ki MLA ba iajan bha bad u Myntri Rangbah barim uba dei ruh u president jong ka MPCC u Bah DD Lapang.
Haba kren mynta ka sngi bad u Rupang u Dr Bom u la ong ba um pat ioh khubor eiei shaphang kane ne lehse kam pat poi sha u.
Watla um kyntait ne pdiang ba ka don shisha ka jingiakhih ban pyn khyllem nongialam hapoh ka party.
“Nga dei tang u MLA ba dang jop shisien, ngam pat tip bha ia kane", la ong u Dr Bom.
Hynrei ha kine ki sngi, la ioh khubor ba don ki MLA ka Congress kiba la iakhih sharum shaneng ban pynkylla nongialam noh ia u Dr Mukul Sangma da kaba bujli da uwei pat.
Ka jingiakhih ka la kham jur mynta, hadien ba ki MLA kiba pyrshah ia ka jinglong nongialam u Dr Mukul ki la iatreilang bad u MP ka Shillong u Bah Vincent H Pala da kaba ki la bynshet ba un pynking ia ka shalyntem kane ka jingiakhih.
Ia ka sorkar MUA-II ba ialam da u Dr Mukul naduh u 2013, la kyrshan da ki MLA shimet, bad NCP.Ka Congress ka don 29 ngut ki MLA ha ka iing kaba 60 ngut.
Hynrei ha kawei ka khubor, la iathuh ba u Myntri Rangbah uba la tip ia kane ka jingiakhih sop sop ki MLA napoh napoh ban pynkhyllem ia u, u la pynkhreh ban pynhiar shuki noh ia kito ki myntri kiba kham saidlah ia u bad ban thung da uwei pat kumba la leh ha u snem 2011 ha ka por ba ka la don teng ka jingpyrshang ban pynkhyllem ia u hynrei kim lah.
Shillong, 21 Naitung:U Dr David Tariang jong ka Dr H Gordon Robert hospital, Jaiaw u la ong ba ka Megha Health Insurance Sheme (MHIS) ka donkam ban kynthup ia baroh ki nongshong shnong khamtam sha nongkyn dong.
“Kane ka skhim ka biang bha namar ba ka iarap ia kiba duk ba jynjar hynrei ka jingduna ka long ba donkam ban kynthup lut ia ki briew", la ong u Dr Tariang haba iakren hynne ka sngi Nyngkong bad u Rupang.
U Dr Tariang uba dei peit ia ka Robert Hospital u la iathuh ba ki nongpang mynta u snem ki don 873 ngut baroh kiba dawa ban ioh ia ka MHIS bad na kine ki 661 ngut ki la ioh ia kane ka Insurance skhim bad ki bym pat ioh ia kane ka skhim ki don 111 ngut.
U la iathuh ba kane ka skhim MHIS ka la ai jingiarap ia ki nongpang hynrei bun pat ki nong shong shnong kim ioh bynta ha kane ka MHIS.U Dr Tariang u la ong ba u sngewkhia jing mut ha kawei ka liang namar ba bun kim ioh ia kane ka skhim.
U la ong ba ha ka jingshisha na ka 100 percent, kiban ioh jingmyntoi ne ban pyn rung kyrteng ha kane ka MHIS kim dei ban duna ia ka 90 percent ki nongshong shnong.
Ha kajuh ka por u la ong ba ka dor T.500 ba la buh da ka sorkar na ka bynta ki nongpang ka long kaba duna eh namar ba tang ka bai dawai bad ka bai thiah kam iahap shuh bad ka dor ba la buh da ka sorkar.
U la ong ba ka rukom siew pisa ka iaid beit kam da long kaba kyllain lait noh teng khat.
Ka jingeh ka mih ka long hadien ba don ki longing kiba ka bhah ba ki dei ban dawa, ka la lut noh  hynrei ki dang wan dawa biang.
“Kum ia kane ngi hap ban iakren ban pynshai ia ki", la ong u Dr Tariang.
Ka sorkar ka la buh hapoh T.90 hajar kawei ka longing ban ioh jingiarap haba ki shah sumar pang ha ka shi snem.
U la iathuh ba mynshwa ka sorkar ka la pynkiew ia kane ka dor T.500 sha ka T.1000, hynrei mynta pat ka la pynduna biang sha ka T.500, na ka bynta shisngi.
Lah ban kdew ba kumba 19 hajar ngut ki nongpang ha kane ka jylla ki la ioh jingiarap na kane ka Megha Health Insurance Scheme (MHIS) mynta u snem.
Kane ka MHIS shim ka la ai jingiarap T.9,47,13,452 klur sha ki nongpang.
U State Manager jong ka MHIS u Bah Larry Rymbai u la iathuh ba bun ki la ioh jingiarap na ki Hospital bapher bapher kiba la pdiang da ka sorkar kiba don ha ka jylla.
U la ong ba katkum ka jingkhein ba la iohlum kidon kumba 40 percent tam eiei ki nongshong shnong ka jylla ki la pynrung kyrteng ia lade ban ioh jingmyntoi na kane ka MHIS.Ka MHIS ka pdiang ia baroh ban pynrung kyrteng lait noh ki nongtrei sorkar.
Na kane ka MHIS kawei kawei ka longing kin ioh jingmyntoi san ngut lada ki leit thiah pang ha ki Hospital.
Katkum ka jingiathuh u State Manager la ong ba tang kito kiba thiah ha ka General ward kin iohjingmyntoi na kane ka skhim.
Ka sorkar ka la buh 500 shi miet katba T.1000 na bynta kiba thiah ha ICU.U la iathuh ba ka la don ka jingtyrwa ban pynkiew noh ia kane namar ba ka la rit eh katkum ka jingiakren bad ki bor nongpyniaid ki hospital bapher bapher.
Ki la  tyrwa ban pynkiew sha ka T.1000 na ka T.500 bad T.2500 na ka T.1000.
Hynrei la sngewthuh ba kane ka jingtyrwa ka lah ban pyntreikam ha u snem ban wan hynrei ia mynta ki dang buh ia kajuh.
Shillong, 21 Naitung:U MLA barim ka jylla u Bah Ganold S Mas sar u la ong ba ka jing bam ar maloi uwei briew kum u MLA bad MDC, don kam ban pan jingshai na ka Iing Kashari, namar ba haduh mynta ka dang long umdum bha.
Haba iakren mynta ka sngi bad u Rupang, u Bah Massar uba dei ruh u riew said ain, u la ong ka ain ka autonomous  district council (ADC) ki iapher bad ki ain jong ka sorkar jylla bad ka sorkar pdeng ha kaba iadei bad ki MLA bad MDC.“Ha ka ain jong ka sorkar jylla bad sorkar pdeng, ka long shai ba u MLA lada u bat ar maloi ka ophis kaba ioh jing myntoi, un shah pynduh ia ka jinglong MLA hynrei ha ka ADC ka long laitluid bad kam da long shai", la ong u Bah Massar.
“Ha ka jingsngew jongnga, kaba bha tam ka long ban leit sha ka iing Kashari ba kan ai ia ka rai khnang ban iashai lang halor kane ka bynta, la ong une u MLA barim.
U Bah Massar uba dei u MLA barim ka Nongskhen constituency barim, u la ong ba kam don jingmut ia ki briew ban shu iakren iaheh nia ha madan ha madiah, ne ban shu iathoh ha ki lad pathai khubor namar ba kam lah ban poi shano shano ruh hynrei ka lynti kaba biang eh ka long ban leit sha iing Kashari ban ioh ia ka rai.
Kane ka mat ka la khih hadien ba ka CSWO hapoh ka jingialam ka Kong Agnes Kharshiing ka la ujor sha u Lat ka jylla ba u dei ban pyndonkam ia u shabuk ban pynngat ia kito ki briew kiba bat ar kam kum u MLA bad MDC namar ba kane ka ktah bad kam shah katkum ki kyndon ka ain.
Hynrei na ka liang ka Lamphang ka KHADC ka Kong Teilinia Thangkhiew haba pynphai nia ia kane, ka la ong ba ka jingujor jong ka CSWO kam iahap namar ba ki rule jong ka ADC ki kren tang ia kito ki nongtrei sorkar.
Ka Lamphang ka KHADC ka la ong ba ka jingujor ka CSWO ban pynduh ia ka jingbam ar maloi ki MDC bad MLA kam don jingmut.
Ha ka jingshisha, ka la dei ban leh ia kane shwa ka elekshon ba ki paidbah kin sngewthuh.
Ka President ka CSWO ka Kong Agnes Kharshiing ka la ujor ha u Lat ka jylla pyrshah ia ka jingbam ar maloi ki MLA/MDC bad dei ban pynduh noh ia ki katkum ka Rule ka KHADC bad JHADC katkum ka kyndon Rule 17 (1) (a) jong ka Assam and Meghalaya Autonomous Districts (Constitution of District Councils) rules, 1951 ba la bsuh ha ka riti synshar ka ri ka kyndon Article 191 (1) (A).
Ki don 8 ngut ki MLA kiba bat kum ki MDC ruh kynthup Bah Sanbor Shullai, Bah HDR Lyngdoh, Bah Ardent Miller Basaiawmoit bad Bah Pynshngaiñlang N.Syiem ha KHADC katba ha JHADC ki long Stephanson Mukhim.
Shillong, 22 Naitung:Ka CORP  ka la kyn tu ia u Chief Executive Member (CEM) ka Khasi Hills Autonomous District Council (KHADC) Bah Ardent M Basaiawmoit ba un pynsted ia ka jingkhyn ra trading license sa sha Ri-Bhoi ha kiba bun ki jaka ba la jyllei palat ki khyllah jait ba buh dukan bad kiwei ki kam khaii pateng khlem da ioh jingbit ne license na ka Council.
U Working President ka Confederation of Ri-Bhoi People (CORP) u Bah Bandary Ryntathiang haba iakren hadien ba la mih na kamra CEM, u la ong ba ka jingiakren ka long kaba sngew tynnad namar ba u CEM u la kular ban pynlong ia ka jingkhynra trading license sha katei ka thain ruh.
“U CEM u la kular ban leh wat la um shym la buh por, bad na ka liang jong ngi, ngi la tyrwa sbun ha u CEM ban ai ia ka jingiatreilang lada u donkam na ka bynta kane ka jingthmu", la ong u Bah Ryntathiang.
U la ong ba ki don bun ki jaka ha Ri-Bhoi ha kaba ki khyllah jait ki seng ia ki kam khaii kum ha ka thain Byrnihat, bad kiwei ki jaka.
Bun ki bar jylla ki la wan ban leh ia ki kam khaii kum sha ka Iew Patharkhmah, Sonidan, Nongpoh bad kiwei ki jaka, bad ka donkam ia ka Council ba kan wan ban pynlong ia ka jingkhynra namar ba kim shym la ioh jingbit ne trading license na ka Council, u la ong.
Ha kawei ka liang, u la pynpaw ia ka jingsngew lyngngoh namar ba ki don ki rangbah shnong ha ka thain Ri-Bhoi  kiba ai jingiada ia ki khyllah jait.
Lah ban kdew ba ka KHADC hapoh ka jingialam u EM ba peit ia ka trading license Bah Latiplang Kharkongor, ka la pynlong ia ka jingkhynra trading license ha kiba bun ki jaka jong ka nongbah bad kumba 70 tylli ki dukan la khang kdam namar ba kim don trading license.
Shillong, 22 Naitung:Ha ka jingialang jong ka CEc ka HSPDP kaba la long ha ka sngi saitjain , ka la shim ia kiba bun ki rai , bad kawei na ki rai jong katei ka Committee ka dei ban pynduh pyndam noh ia ka seng HSPDP ha Ri-Bhoi bad ha Jaintia hills district ba kynthup ia ka East bad ka West Jaintia.
Haba ia kren bad ki nongthoh khubor u bah Ardent M Basaiawmoit, CEM ka KHADC uba long ruh u Vice President ka HSPDP u la ong ba ka daw ba la pynduh noh ia ka seng ha kitei ki 3 tylli ki District ka dei na ka daw ba ka seng ka kwah ban khring  ia kiwei pat kiba kwah ban don hapoh katei ka seng khnang ba kan nang kham khlain shuh shuh hapoh ka jingtreikam jong ka.
Haba la kylli ia ka daw ba ka HSPDP ka la shim da kat katei ka rai ban pynduh syndon ia ka seng ha kitei ki District u bah Ardent u la ong “ Ki briew ba kham rim ki la tlot bad kham noh karta , ka seng ka kwah ban ailad ia ki briew ba kin ioh rung dkhot thymmai".
Utei u nongialam ka HSPDP u la iathuh ba kumba ka long mynta ka seng ka treikam bha tang ha West Khasi Hills, East Khasi Hills bad Shillong City.
Halor katei ka juh ka phang u Rupang u la ioh ruh ban ia kren kham bniah bad u bah Witting Mawsor uwei na ki nongialam katei ka seng na West Khasi Hills, ha ka jingiakren u bah Mawsor u la iathuh ba ha ka por ba ka seng ka la shim ia katei ka rai ki la donlang ki nongialam na kitei ki District kiba la shah pynduh noh, u la ong ba shen ha u bnai ban wan ka seng kan thaw thymmai noh ia ka tnad jong ka ha kitei ki District, u la ong ruh ba haduh ki dang ap ia ki nongialam ba shitrhem kiba kwah ban trei hapoh ka seng ba kin wan ia treilang.
U bah Witting u la ong biang ba kam shym la don kano kano ka jinjgiasngewsih ne ka jingiapher jingmut bad ki nongialam na kitei ki District hynrei la ia kren da kaba sngewthuh jai bad ki ruh ki la pdiang ia katei ka rai.
Haba la kylli la ki la don ki nongialam  na kano kano ka Party ne ki MLA ki MDC ba mynta kiba la don ka jingiakren ba kin pyniasoh HSPDP noh, u bah Witting u la ong ba haduh mynta kim pat don.
Haba la kylli pat la u Pastor PBM Basaiawmoit un dang leit ban pyniasoh biang sha ka HSPDP, u bah Witting u la ong ba ka ain ka Synod kam shah ia u Pastor ba un long uno uno u dkhot ba pura jong kano kano ka seng sain pyrthei na kata ka daw um don hapoh ka HSPDP.Shillong,22 Naitung:U EM ka tnad khaii pateng, ka KHADC u bah Latiplang Kharko ngor ha ka jingiakren bad ki nongthohkhubor mynta ka sngi, u la ong ba ki la don haduh 44 tylli ki Riewlum ha kane ka jylla kiba don hapoh ka Tribal List jong ka Sixth Schedule,  u la ong ba kitei baroh 44 tylli ki ioh ia ka Schedule Tribe kum ba ki ioh ki Khasi, hynrei u bah Latiplang u la ong ba naduh u snem 2011, la mynjur ia ka Amendment Bill  ba tang ki Riewlum kiba dei na ki District ka jylla, kim donkam  ia ka Trading License, lait nangta ba roh  kiwei pat ki riewlum ki donkam ban ioh ia ka Trading License  lada ki kwah ban leh ia ki kam khaii pateng hapoh u pud u sam ba dei peit ka Khasi Hills Autonomous District Council.
U bah Latiplang u la ong ba tang ki Khasi, Jaintia bad Garo ki bym donkam ia ka Trading License katkum katei ka ain kaba la dep ban pynkylla ha u 2011.
Kumba ka long mynta la iohi ba ki la don bun kiwei pat ki riewlum kiba na kiwei pat ki jaitbynriew kum ki Naga , ki Mizo  ki Hmar kiba leh ia ki kam khaii jong ki hangne ha nongbah Shillong khlem ki Trading License , ha kaba ia dei bad katei na ka liang u EM Incharge ka Trade u la ong ba ka KHADC kan ym pyllait ia kitei ruh hynrei shen kan sa leit ban khang tala noh ia ki dukan bad ki jingdie jong ki.
Shillong,22 Naitung:U Chief Executive Member ka Khasi Hills Autonomous District Council u bah Ardent Miller Basaiawmoit uba bat ruh ha ka juh ka por kum u MLA bad MDC ka Nongkrem, ha ka jingia kren bad ki nongthoh khubor mynta ka sngi, u la ong ba ka jingujor pyrshah ia ki MLA bad MDC kiba bam ar maloi ka dei tang ka jingtieng jongno re jongno ia kane ka EC ba thymmai mynta kaba la ialam da ka HSPDP bad kaba ia treilang bad ki seng riewlum hapoh ka lama jong ka All Regional Party Alliance ( ARPA).
U bah Ardent u la ong “ Balei ka mih kane ka jingujor mynta , ym pat ha ki snem kiba la dep, kane lehse ka lah ban dei ka jingtieng jongno re ia kane ka EC kaba mynta kaba treikam bad iaid shakhmat", u la ong ba ka Ad Rules 17 1(a) kam shym la kren ia kin nongmihkhmat paidbah kiba bat ar maloi hynrei ka kren tang ia ki shakri sorkar ba kim long ban bat ar maloi bad kumjuh ruh kum ki nongmihkhmat.
U  MLA bad MDC ka Nongkrem u la ong ba u bah Hoping stone Lyngdoh, u la long u MLA bad MDC la 7 samoi kata 35 snem, u bah Pynshngain N Syieme u nongialam ka liang pyrshah bad kumjuh ruh u CEM barim u long u MLA bad MDC , ym tang mynta hynrei ym shym ba kren eiei hynrei mynta ka kynti pat ki la mih ki jingujor bad u la kynnoh ba kitei ki jinguojr ki dei tang ka jingtieng ia ka EC ba mynta.
U CEM ka KHADC u la ong ruh ba ban bat ar maloi ka shong ha ka jinglah jong u nongmihkhmat ban treikam, u la ong hato ka kham lah ban long MDC u MLA uba kren eiei bad uba trei ia ka kam ne kham lah ban long tang u MDc da ki phew snem khlem treikam eiei.
Na ka liang jong u –u la pynpaw ba um pat leh ia kano kano ka kam be-ain kaba long pyrshah ia ka riti synshar ne ia ka ain , bad lada dei ba katei ka jingbat MLA bad MDC jong ha ka juh ka por ka long kaba be-ain u kloi ban hiar  shuki noh.
Shillong,22 Naitung:U wei u samla ba don jingduna dkhot met u la duhnong T.2000 tyngka shibnai, kata ka dei tang ka bai bnai ba u ju ioh jingiarap na ka Star Cement kaba ju siew sha u man la u bnai.
