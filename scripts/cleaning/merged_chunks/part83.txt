Ki pulit ki la kem noh ia u briew uba la shah suba donkti ia uba la tip kyrteng kum u Lalbiakdik Vaiphei 39 snem rta uba dei napoh Mandanriting, East Khasi Hills Shillong.
Hadien ki pulit ki la kurup noh ia ka kali kumjuh ia ka mobile phone ba la pyndonkam da une u briew.
Mynta ki pulit ki la rejistar case pyrshah ia une u briew hapoh ki kyndon ka NDPS bad ka jingtohkit ka la iaid shakhmat.
U MLA ka BJP na South Shillong u Bah Sanbor Shullai u la ong ba haduh 30 percent na ki nongkyrshan jong ka BJP ki la kyntait ban thep vote ha kane ka ilekshon Lok Sabha kaba dang shu dep shen namar ka jingbitar halor ka jingpulom jong ka party ban pynieng kyrtong napoh Shillong parliamentary seat.
Haba kren sha ki lad pathai khubor ha ka 21 tarik Jymmang, u Bah Sanbor u la ong, “Ha South Shillong haduh kumba 30 percent na ki nongkyrshan ba shitrhem ka BJP kim shym la leit ban thep vote namar ka jingbitar, bad kine ki kynthup ia ki rangbah, ki longkmie bad ki samla shynrang bad kynthei.
" U la ong ruh, “Ki volunteer jong ngi Bah ki briew ki la leit ban khnion ia u budam ka EVM hynrei namar ba ka kyrteng jong nga kam shym la don satia bad namar ka shap jong nga kam don satia ki la leit sha ki presiding officer ban kylli shaei ka kyrteng u Bah Sanbor bad shaei ka shap jong u Lotus jong u Narendra Modi bad kumta ki la ia mih noh khlem da thep ia ki vote jong ki.
" Haba pynpaw ia ka jingsngew skhem ba ka BJP kan jop napoh South Shillong Constituency, u Shullai u la ong, “Watla ka kyrteng jong Nga kam don ha katei ka jaka bad ka shap jong nga kam don hynrei ngin dang jop na ka consituency jong nga.
" Lah ban kdew ba ka BJP kam shym la pynieng kyrtong satia na baroh ki artylli ki constituency, kata na Shillong bad Tura hadien ba ka la rai ban kyrshan pura ia ka Seng National People’s Party (NPP) ha kane ka ilekshon Lok Sabha kaba dang shu dep shen.
Haba kylli, u Bah Sanbor u la ong, “Haba ki pynieng ia nga, Na la wan ha ka kyrdan kaba lai.
Ngam shym la ioh ia ka Takma Ksiar, Ngam shym la ioh ia ka takma Rupa hynrei Nga la ioh pat ia ka kabu ban ieng ha ka kyrdan ki nongjop, kata da kaba ioh ia ka takma Rnong namar namar nga wan ba lai.
Kumta nga sngew ba ha kane ka kynti kila dei ban pynieng kyrtong namar kumba phi iohi, nga la phah ia ka shithi ba kyrshan ia ka Dr Fenela Lyngdoh kum ka kyrtong BJP hynrei haba kut haba ka party kala pynmih ia kane ka jingbthah, ngi la hap ban mynjur ia ka" ula ong.
U Bah Shullai u la ong ba ka BJP ha South Shillong ka la kyrshan tylli ia ka seng NPP ha kane ka MP ielskhon ba la dep.
U la ong ruh ba ki party liang pyrshah ki la ialam bakla ia u paidbah ba kin iada ia ki na ka jingpyrshang jong ka BJP ban pynkylla Hindu ia baroh ki paid Khristan.
Ki shipai Border Security Force (BSF) na ka 110 Bn ha ka 20 tarik Jymmang ki la lah ban pynpulom noh ia ka jingthmu jong ki nongkhaii beain da kaba ioh ban kurup noh haduh 10,000 kilo ka shini ia kaba la thmu ban khaii tuh shapoh Bangladesh lyngba ki jaka khappud ka Bholaganj na East Khasi Hills.
Na ka liang ki shipai ki la ioh ruh ban kem noh ia arngut ki briew kiba donkti ha kane ka kam bad kurup noh ruh ia ka trok kaba ki la pyndonkam.
Hadien ba la ioh ia ka jingtip kaba bniah ki BSF ki la pynieng noh ia katei ka trok kaba kit shini bad ha ka jingtohkit, na ka liang u nongniah um shym la lah ban pyni ia ki kot ki sla kiba biang kaba la pynlong ia ki BSF ba kin bat noh ia ki.
Ia kane ka shini ba la ioh kurup kumjuh ia kine ki arngut ki briew la aiti noh sha ka ophis jong ka tnat Custom ka Bholaganj na ka bynta ban leh shuh shuh ia kaba donkam.
U Myntri ka Tnat Social Welfare u Bah Paul Lyngdoh u la ong ba ka jingkiew jong ki kam thombor pyrshah ia ki kynthei ka dei namar ka jingjur ha ki rukom pyndonkam bakla ia ki rynsan social media bad namar ka jingbym don ia ka ka Information Technology (IT) Policy kaba biang hapoh ka Ri.
Haba kren sha ki lad pathai khubor ha ka 14 tarikJymmang, u Bah Paul u la ong, “Kane ka jinglong jingman ka dei kaba wanrah ia ka jingkylla ha ka jinglong ha ki briew bad ka jingphaikhmat sha kiwei pat ki para briew kaba la nangkyntiew shuh shuh ia ki rukom pyndonkam bakla ia ki rynsan social media.
" Nalor kata u la ong ruh, “Phin iohi ba haba ma phi bad nga ngi dei ban iakren, ngi ju pyndonkam da ki ktien kiba don akor, hynrei wei ba nga kren ia phi lyngba ka social media, nga pyndonkam ia ki kyntiew ki bym sngewtynnad.
" U Myntri u la ong ruh ba ki don shibun ki jingbym biang ha ka IT policy ba la pyntreikam hapoh ka Ri, bad dei na kane ka daw ba ki briew ki iohlad da kaba suk ban ioh rung katba mon sha kino kino ki site kiba pynshlur ban ym burom wat ia ki kynthei, ban kren bein bad kren khlam akor ia ki bad kiba lam ruh sha u pud wat ban thombor ia ki.
“Ka long da shisha kaba pynkhuslai shibun hynrei tang ka ain hi marwei kan ym lah ban tehlakam ia kane.
Ka dei ban don da ka jingialap bad jingpynshai ha ki kyrdan bapher bapher, bad kane ka long kaba kongsan bad ia kaba dei ban sdang na ki shnong ki thaw bad ka jingmih shakhmat da ki nongialam niam kiba khmih ia la ki jong ki riew ngeit," ong shuh shuh u Myntri.
Ka project ba shi snem kynthih kaba dei ka skhim halor ka jingwad bniah ban kyntiew bad pynkhlain ia ka kam shna khiew ranei (Black Pottery) ha ka shnong Tyrshang bad Larnai, West Jaintia Hills ba la bei tyngka da ka Tnat Commerce & Industries (DC) ka sorkar Meghalaya bad ka jingpyntreikam lyngba ka Mahatma Gandhi Institute of Rural Industrialization (MGIRI) Wardha, Maharashtra, kaba dei ka R&D institute hapoh ka ministry ka MSME, ka Sorkar India ka la kut noh ha ka 14 tarik Jymmang.
Ka jingiaid jong kane ka project ka long shi snem kynthih ka dei ka- Scheme on Studies for Promotion & Strengthening of Black Pottery at Tyrshang and Larnai village, West Jaintia Hills District, Meghalaya".
Ka MGIRI ka la pynkhreh ia kane ka project ha ki ar bynta.
Kata ka Phasi I ka dei ka jingpule bad wad bniah ha kaba iadei bad ki nongshna ia kine ki khiew khyndew bad da kaba pynshong nongrim lyngba kine ki jingpule bniah ki la pynkhreh ia ki jingtreikam na ka bynta ka Phase II kaba kynthup halor ki jingpynshai bad ka jingkyntiew kaba neh ha kane ka kam.
Ia ka jingialang pynhap pyrshah ia kane ka project la pynlong hapoh Larnai Community Hall ha ka jingiadon lang u Bah ML Wanshong, Joint Director DCI, Shillong, Bah B Warjri, General Manager, DCIC, Dr.K Venkata Rao, Dy Director MGIRI, Kong S Kharpran, Functional Manager, DCIC, Jowai,  Larnai Village Chairman Bah Kyrmenlang Pyrtuh nalor ki dkhot kiba don bynta ha kane ka kam shna khiew khyndew.
Ha kane ka prokram u Dr K Venkata Rao u la ai ka jingkhublei kaba kyrpang ia kine ki nongshna khiew da kaba iai ban ruh halor ka jingdonkam ban pynneh ia kane ka sap bad ka jingpyntbit kaba ki la ioh lyngba kane ka rynsan aijinghikai kaba shi snem kynthih.
U la pyrto ruh ia ka jingtrei minot ka jong ki ha baroh kane ka project bad ban pynlong kaba jop.
Kumjuh na ka liang u Bah ML Wanshong u la ai ka jingiaroh ia ka project Team halor ka jingtrei borbah ka jong ki na ka bynta ban pyniaid shakhmat ia kane ka prokram aijinghikai sha ki nongshna khiew khyndew kaba kynthup ruh nalor ka jingleit jurip ia ki jaka shna khiew sha Siliguri bad sha Varanasi kaba la iarap shibun ia ki ba kin ioh shuh shuh ia ka jingpyntbit.
Nalor kata u la pynthikna ruh sha kine ki nongioh jinghikai ba na ka liang ka Tnat Commerce & Industries kan dang iai bteng ban aijingkyrshan na ka bynta jong ki.
Na ka liang ka kynhun jong ki nongshna khiew khyndew ki la ai khublei kyrpang ia u Dr.K Venkata Rao, Dy Director MGIRI bad ia ka kynhun jong u kumjuh ia ka Tnat Commerce & Industries halor ka kabu kaba ki la plie na ka bynta jong ki.
Ki la pynpawr ruh ba kane ka projek aijinghikai kaba shi snem kynthih ym tang ba ka la kyntiew ia ka jingtbit hynrei ka la plielad ruh ba kin ioh leit sakhi sha ki jaka bapher bapher.
Lah ban kdew ba ka thong ba kongsan jong kane ka project ka long ban kyntiew shuh shuh ia kine ki jait kam karkhana  kiba la rim bah ha ryngkat ka jingphaikhmat ban kyntiew ia ka iew ka hat bad ia ka kamai ka kajih.
Ka Tnat pulit ka Jylla ka la pynkhreh ban chargesheet pyrshah ia ki san ngut ki dkhot jong ka Khasi Students’ Union (KSU) kiba la shah kem noh halor ka jingshah kynnoh donkti halor ka jingshah pyniap jong ki laingut ki nongtrei bylla bar Jylla kaba la jia hapoh Ichamati bad ha Mawlai Mawroh.
Haba kren sha ki lad pathai khubor u Superintendent of Police (SP) ka East Khasi Hills u Ritura Ravi u la ong, “Ngi la shim ia baroh ki sienjam ban pynkloi ia ka jingtohkit bad ban pynthikna ban pyndep ha ka por kaba biang ban aiti ia ka chargesheet halor baroh kine ki laitylli ki jingjia.
" Nalor kata u la ong ba ki sawngut ki dei kiba la shah kem halor ka jingjia shah pyniap ha Ichamati bad uwei halor ka jingjia kaba la jia ha Mawlai Mawroh.
Ka Sports Authority India (SAI) Training Centre, Shillong ha ka 14 tarik Jymmang ka la pynlong ïa ka prokram ban wad ia khynnah ïalehkai ba kynsai lane ka ‘Talent Identification Program’ kaba hap hapoh ka Khelo India Rising Talent Hunt (KIRTI-My Bharat), ha Shillong Public School.
Ha kane ka prokram (2nd Assessment Camp) kaba tang shi sngi la wan ïashim bynta da 199 ngut ki khynnah kiba na katei ka skul ha ki ar tylli ki jingïalehkai kata ka Athletics bad Football.
Kane ka long ka sien ba ar ha kaba la lah ban pynlong ïa katei ka prokram bad kham hashwa ha u Ïaïong mynta u snem la pynlong ha SAI Training Centre kaba ha NEHU ha kaba la wan shim bynta da kumba 527 ngut ki khynnah kiba na kylleng ki district jong ka Jylla ha ki jingïalehkai Athletic, Boxing bad Football.
Katkum ka jingpyllait khubor da katei ka shlem ai jinghikai la ong ba ki la don 88 ngut ki khynnah kiba iashim bynta ha ka Athletic kynthup ia 53 ngut ki shynrang bad 35 ngut ki kynthei.
Katba ha ka Football ki la don 111 ngut ki khynnah kynthup ia 102 ngut ki shynrang bad 9 ngut ki kynthei.
Ka jingthmu jong ka tnat ïalehkai jong ka Sorkar Pdeng ka long ban ithuh ïa ki sap ba kyrpang jong ki khynnah bad ban ai jinghikai pura ïa ki lyngba ka jingdon ïa ki jaka ïalehkai kiba paka namar ka jingangnud hi ka long ban sei ïa ki khynnah ïalehkai ki ban paw haduh ki lympung ïalehkai shabar ri kum ka Olympic bad kiwei.
Ha kane ka sngi la sdang da ka jingpynrung kyrteng ïa kitei baroh 199 ngut ki khynnah kiba la wan sha kane ka prokram ha la ki jong ki rta ki jong ki, hadien la bud sa ka jingthew jingkhia, jingthew ïa ka rynïeng, kumjuh kiwei ki test, nalor ka jingpynmareh, jingkynthih, jingkawang bol da dien (back throw) bad jingïalehkai phutbol.
U Myntri ka Tnat Social Welfare u Bah Paul Lyngdoh u la ong ba donkam tehlakam ia ka jingioh rung  jong u drok bad kiwei pat ki jait jingdih pynbuaid sha kane ka Jylla da  kaba pynkhlain ia ka jingpahara ha ki jaka rung.
Haba kren sha ki lad pathai khubor ha ka 14 tarik Jymmang, u Bah Paul u la ong, “Naduh ba ka sorkar ka la pynbna ia ka thma pyrshah drok, na ka liang ka Tnat pulit ka la trei borbah ban tehlakam ia ki kam khaii drok ha ka Jylla ha kaba ki la don ruh ki jingshah kem bad shah pynngat hapoh ki kyndon PITNDPS Act, 1988,  ha kaba ki pulit kila dep ruh ban phah ia ka thup kyrteng jong ki nongkhaii droks bala kem sha ka Advisory Board, ka ban sa shong shen hadien ba kut ka jingtreikam ka Model Code of Conduct (MCC), ba kan shim rai halor ki jingpynsaja katkum katei ka Act.
Nalor kata u la ong ruh ba u la dep ban iakren bad u Symbud Myntri Rangbah ka Jylla uba khmih ia ka Tnat kam pohiing (Police) ba ngi donkam ban pynkhlain ia ka jingtreikam jong ka Tnat pulit ha ki jaka rung ne entry point.
U la ong ruh ba haduh 70% na ki jingdih pynbuaid kiba la ioh rung sha Meghalaya ki la wan lyngba napoh East Jaintia Hills, bad kumta donkam ban pynkhlain shuh shuh ia ka jingtreikam jong ki bor pulit ka district.
“Hynrei kane baroh kan sa urlong hadien ka jingpyndep ia ka jingthung kam pulit ia palat 3000 ngut bad 500 ngut ki volunteer ka tnat Home Guard.
Dei tad hadien ba kine ki la wan urlong ngin sa lah ban tehlakam ia ka jingwan rung jong u drok sha ka Jylla," bynrap u Myntri.
U Myntri u la pynpaw ruh halor ka jingdonkam ia ka jingiatreilang hapoh ka imlang ka sahlang, bad kyrpad ruh ia ki nongialam shnong ba kin shim ia la ki jong ki bynta ha kaban buh ia ki deaddiction bad rehabilitation centre hapoh ki shnong ki thaw.
Nalor kata u Bah Paul u pyntip ba ka Tnat kala tyrwa ruh ban thung ia u Mission Director ba thymmai na ka bynta ka DREAM Project namar ba u Director ba mynta um don por satia namar kiba bun ki jingkitkhlieh ba u kit hapoh ka Tnat kam Pohiing.
Ka iingbishar District and Session Judge ka West Jaintia Hills District, Jowai  ka la pynmih ia ka hukum ban set phatok 10 snem kynthih ia u briew uba donkti ha kaba pyniap ia uwei u rangbah kaba la jia naduh u snem 2008.
U Superintendent of Police ka WJH, Jowai lyngba u kyrwoh u pyntip ba une u runar uba donkti ha kane ka kam pyniap ia uba la tip kyrteng kum u Herman Shylla u la shah kem noh hadien ba la lap ia ka jingdonkti ka jong u ha kaba pyniap dusmon ia uwei u rangbah uba kyrteng u Lang Pale ha ka jingjia kaba la jia ha ka 17 tarik u Rymphang 2008.
Hadien ki pulit ka Jowai police station ki la rejistar case pyrshah ia u Herman hkatkum ka Jowai PS CAse No.19(2) 2008 hapoh ka kyndona ain 302/34 IPC, ha kaba ia ka jingtohkit la shimti da u SI u M Myrboh bad hadien la chargesheet pyrshah ia u Herman Shylla hapoh ki kyndon Section 304 IPC.Kumta ka iingkashari ha ka 8 tarik mynta u bnai ka la rai pynrem ia u Herman da kaba set phatok 10 snem kynthih nalor 2 bnai bad ban siew ruh ia ka bai lutksan kaba long T.3 lak sha kiba haiing hasem jong utei u lanot.
Ka Ophis jong ka District Horticulture Officer, East Jaintia Hills District ha ka 14 tarik Jymmang, ka la pynlong da ka iew pyni nam ia ki jingthung jingtep kaba kynthup ia ki syntiew ki skud, ki soh ki pai bad ka jingpynmih umngap ia ki ba la pynmih na na district ha ka jingialang kaba la long ha phyllaw jong ka ophis District Agriculture Officer (DAO), Khliehriat.
Ha kane ka prokram la ia don lang ruh ka Director ka Tnat Horticulture ka sorkar Jylla ka Kong D Sohtun kum ka Kongsan ha ka jingiadon lang u Deputy Commissioner, East Jaintia Hills, u Abhilash Baranwal IAS, District Horticulture Officer ka District, u Bah DB Dhar nalor kiwei pat ki heh sorkar, ki nongrep bad kiwei kiwei.
Haba ai jingkren ha ka prokram ka Kongsan ka la pynpaw halor ki jingthmu bad ka thong jong kane ka iew pyni nam ne exhibition da kaba ong ruh ba kane kam dei satia ka rynsan ha kaba ki nongrep jong ka district ki lah ban pyni ia ki jingthung jingtep ki jong ki, hynrei ka dei ruh ka rynsan iamir jingmut lang halor ki jingnang jingtip hapdeng ki nongrep na ki bynta bapher bapher jong ka district kiba rep bad thung ia ki jait jingthung bapher bapher.
Nalor kata ka pynshlur ruh ia ki nongrep kiba don ha kane ka sngi ba kin iatreilang hapdeng jong ki na ka bynta ban kyntiew ha ka jingpynmih ia ki mar rep bad ruh ba kin pyndonkam ia ki jingkyrshan ba ki la ioh lyngba ka sorkar ha ka liang ka rep ka riang bad ka thung ka tep.
Katba u Deputy Commissioner ka EJH ha ka jingkren u la ai khublei ia ka ophis DHO, EJH halor ka jinglah ban pynlong ia kum kane ka prokram ha kaba u la kyntu ruh ia ka ophis  DHO bad ka DAO, EJH ba kin aijingiarap ia ki nongrep ka thain ha kaba iadei bad ka rukom rep kaba khlem ai dawai na ka bynta ki jait jingthung bapher bapher kiba iahap ba ka jinglong jingman jong ka mariang khnang ban lah ban kyntiew shuh shuh ia ka ioh ka kot hapdeng ki nongrep.
U Baranwal u la pynpaw ruh ia ka jingkmen ban iohi ia ka jingseisoh halor ka rukom rep ia u Tit hapoh ka district, da kaba kyntu ruh ia ki tnat ba dei khmih ba kin pynioh ia ki jingai jinghikai sha ki nongrep jong ka thain.
Kiwei pat kiba la aijingkren ha kane ka prokram ki kynthup ruh ia u DHO, EJHD u Bah DB Dhar, Assistant Director, Horticulture, u Bah SR Mulieh, Executive Engineer, Water Resources, EJH u Bah K Lamare bad ka Horticulture Development Officer ka Kong B.Rymbai.
Hadien kane ka prokram baroh ki dkhot kiba iashim bynta ha ka jingialam jong ka Director Horticulture ka Kong D Sohtun ki la pynlong ruh ka jingjurip ia ki 16 tylli ki stall ba la pynieng ha kane ka iew pyninam.
U Myntri Rangbah ka Jylla u Conrad K Sangma u la ong ba ka jingtohkit halor ka jingujor ejahar pyrshah ia u DGP ka Jylla u LR Bishnoi halor ka jingkynnoh pyndonkam thok ia u nombor plate na ka bynta ka kali jong u kan iaid shakhmat wat hadien ba u la shongthait na ka kam.
Haba kren sha ki lad pathai khubor ha ka 15 tarik Jymmang, u CM u la ong, “Ngi la pynpaw shai naduh kaba sdang ba ka ain kan leh ia la ka jong ka kamram, bad ka ain ka long kumjuh ia baroh, kumta ka ain kan pyndep ia la ka jong ka kamram.
" “Haba ka wan ka jingujor ejahar bad ban rejistar, kumta ka case kan iaid shakhmat bad ka jingtohkit kan iai bteng.
Ka jingshongthait kan ym ktah satia halor kane ka bynta," ong u Conrad.
“Kumba Nga ong ba ia ngi ka dei kaba suk haba wan ka jingujor ejahar kine hi ki dei ki case bad katkum ka ain kaei kaba donkam ban leh katkum ka ain khlem da khein la ki dei mano mano ruh," ula ong.
Lah ban kdew ba ha ka 9 tarik mynta u bnai, u Assistant Inspector General (AIG) ka Tnat Pulit ka Jylla, u Bah GK Iangrai u la ujor da ka ejahar pyrshah ia u DGP halor ka jingkynnoh ba u la pyndonkam thok ia u nombor plate na ka bynta ka kali jong u.
Nalor kata kane ka jingujor ejahar hapoh Sadar Police Station kala wan long ruh tang khyndiat sngi shwa ba une u DGP  un shongthait noh ka kam kata ha ka 19 tarik Jymmang.
Shuh shuh haba kylli, u CM u la ong, “Em, kaba nyngkong hi ka long ngam ong ba ka dei kaba iahap ne em, ngam tip ia kata bad ngam kwah ban kynthoh ei ei halor kaei kaba u DGP u ong, ka don ka jingiadei ha ki kam shimet, Ngam kwah ban kynthoh ei ei halor kata.
".
Shibynta ka jingrakhe iaka lyngkhuh dap 10 snem ka Rashtriya Bal Swasthya Karyakram (RBSK) Program hapoh ka jylla, ka District Early Intervention Centre (DEIC), West Jaintia Hills District kaba hap hapoh ka Rashtriya Bal Swasthya Karyakram (RBSK) National Health Misssion (NHM) jong ka Sorkar Meghalaya haka 15 tarik Jymmang kala pynlong da ka Workshop ba shisngi halor ka phang “Nutrition & Growth".
Ka jingthmu jong ka Workshop ka long ruh ban pynkhlain iaka rukom pynshai paidbah halor ka RBSK bad ruh ban kyntiew iaka jingiadei hapdeng ki tnad treikam sorkar naduh ka District School Education Office (Mid-Day Meal), Social Welfare, ICDS, bad District Resources Center on Disability Affairs (DRCDA) Civil Hospital Ialong, West Jaintia Hills District.
Ia kane ka Workshop la pynlong ha Tympang Club Complex Iawmusiang, Jowai haka jingdonlang u Deputy Commissioner ka West Jaintia Hills District Bah BS Sohliya, ka Deputy Director Health Services (MCH&FW) Cum State Nodal Officer, RBSK NHM, Meghalaya ka Dr.I.Gatphoh nalor ki doktor, ki ophisar sorkar bad kiwei kiwei haka jingialang la pyniaid da ka Dr.Handaka Suting DEIC Manager, West Jaintia Hills District.
Ka Dr.I.Gatphoh haka jingkren kala iathuh ba Rashtriya Bal Swasthya Karyakram (RBSK) kadei kawei na ki programme hapoh ka National Health Mission (NHM) jong ka Ministry of Health and Family Walfare jong ka sorkar pdeng halor ka thong ban jurip bniah lane screening iaki jait jingpang haki khynnah naduh dangkha haduh 18 snem rta.
Kala ong ba iaka jingwad bniah ne screening la pynlong khnang ban lap iaki khynnah kiba don iaki jait jingpang kiba tip kum ki 4-Ds kata Defect at Birth ka jingduna haka met ka phad haka por ba dangkha, Deficiency-ka jingduna bam, vitamin bad kiwei, Diseases ki jait jingpang kiba lah ban don ne kiba dang sdang haki khynnah bad Developmental Delays and Disabilities ki dak ki shin kiba lah ban ktah iaka jingheh jingsan jong ki khynnah.
Iaka Screening la leh da ki RBSK Mobile Health Team kiba don ha man ki Block haki skul bad ki Aganwadi Centre.
Katkum ka report ka RBSK ha Jylla naduh u Iaiong (April) 2023- Lber (March) 2024 haduh 14 lak tam kiba buh thong ban sumar.
La jurip (screening) 1031526 bad la phah sha ki jaka sumar 33960 ngut ki khynnah khyllung.
Kiba ioh iaka jingsumar ki kynthup ia ki CHDs (Congenitial Heart Defect) ne ka jingpang klongsnam haudh 222 ngut, Club Foot (Kdor kjat) 142 ngut bad kiba kad shyntur (Cleft Lip and Palate) 258 ngut.
Shuh shuh ka Dr.Gatphoh kala ong, ba kane ka programme kam shym la kynthup tang ka jingleh Screening hynrei lada lap ia kiba kum kine ki jait jingpang haki khynnah kynthup ka jingkad haki shyntur, kad pohktien, kdor kjat, ka jingpang klong snam, jingpang skhor, khmat bad khmut la iarap ruh ban ai jingsumar ei khnang ba kin ioh iaka jingheh jingsan haka met ka phad bad ka long rynieng kaba pura.
Naka liang ka Dr.I.Gatphoh kala kyntu ia kino kino ki kmie ki kpa kiba don iaki khun kiba la kha hapdeng ka jingduna ki dkhot met ki lah ban wan sha ophis District Early Intervention Centre (DEIC) kaba don ha Panaliar Jowai, ka ban sa pyntip kumno ban ai jingsumar iaki khun jong ki.
Haba kren haka jingialang, u DC Bah BS.Sohliya, IAS ula iaroh iaka tnad ka koit ka khiah bad ia baroh kiba don bynta halor ka jingjop jong ka jingiaid lynti kaba 10 snem ka RBSK hapoh ka Jylla kumjuh haka District.
Iaki jingbatai ba bniah halor ka rukom treikam bad ki lad jingiarap ba ki paidbah ki lah ban ioh lyngba kane ka skhim la batai da ki riew shemphang napoh ka Meghalaya Health Systems Strengthening Projects bad State RBSK.Shibynta jong kane ka jingrakhe la pynlong ruh iaki jait jingiakop na ka bynta ki khynnah jong ka Mynthong LP School kynthup naduh ka jingbuh itynnad iaki jhur, ka jingdro dur, ka jingthung tynrai dieng bad ka jinghikai halor ka Tiffin Box bad Balance Meal ba la batai da ka Kong Habari Warjri.
U Myntri Rangbah ka Jylla u Conrad K Sangma u la ong ba ka sorkar shen kan sa pynbna ia ka khubor ba bha ha kaba iadei bad ka jingpynkhreh ban sdang noh ia ka jingtih dewiong katkum ka juk jingstad ha Meghalaya hadien kane ka election Lok Sabha.
Haba kren sha ki lad pathai khubor ha ka 15 tarik Jymmang, u Sangma u la ong ba ka jingpyniaid ia ki kam ha ka kyrdan jong ka sorkar pdeng ka la dep bad mynta kaba sah ka long tang halor ka bynta kaba iadei bad ki lad jingiada ia ka mariang ha ka sorkar Jylla.
“Ngi khmih lynti ba ngin lah ban pyniaid shakhmat ia kane ka kam bad shen kumba Nga ong kan shim satnag khyndiat por, kata tang hadien ka ilekshon, bad ngin khmih ba ngin lah ban pynsngew ia ka khubor kaba bha sha ki paidbah," u la ong.
U la bynrap ruh da kaba ong, “Hynrei, kumba Nga ong, Ngam kwah shu leh kyrkieh namar kine ki dei ki kam kiba dang jia nyngkong eh ha ka jylla, ngi lah ban don ki jingbakla kiba lah ban pynjlan biang ia ka kam.
Ngam khmih lynti ia kata, hynrei namar ka dei ka sien kaba nyngkong kumta barabor kam ju long kaba suk.
Hynrei ngi kyrmen skhem ba shen ngan lah ban shim noh ia ka rai.
" Na ka liang u CM u la ong ruh ba ka jinglong jingman ha ka Meghalaya ka dei kaba kham pher ha kaba iadei ba ki rukom bat khyndew.
Ha ka por ba ka iingbishar Supreme Court ka weng noh ia ka jingkhang tih dewiong bad iai ban ban tih da ka lynti jong ka juk kaba thymmai, ka sorkar India kam tip bha ia ki kyndon ha kaba iadei bad ki ain bat khyndew kumba long ha Meghalaya ha kaba ia ki jaka la longtrai da ki riew shimet ym da ka sorkar kumba long ha kiwei pat ki bynta jong ka ri ha kaba ki jaka ki dei jong ka sorkar bad ba ki briew kiba kwah ban tih par kin hap ban aplai bad ban shim wai na ka sorkar ban tih par.
“Namar ka dei ka jingjia ha ka sien kaba nyngkong, ka la shim kham bun ka por ban ia kaba ngi khmih lynti.
Kumta dei na kata ka daw kaba la pynslem ban pyndep ia ki jingdonkam, hynrei ka bynta kaba kham shem shitom ka long ban thaw ia ki rukom treikam, ki kyndon bad ki policy na ka bynta ki nongtih par hadien habud," u la bynrap.
Kumjuh u CM u la pdiang sngewbha ia ka jingai jingmut jong ka Single Member Committee ka iingbishar Meghalaya High Court da kaba ong ba ka jingthaw ia kiwei pat ki lad kamai jakpoh ha ka jylla khamtam ha kito ki district kiba riewspah ha ka jingdon ia u dewiong ka dei ka policy bad ki rukom treikam jong kane ka sorkar naduh kine ki hynriew snem kiba la dep.
“Kumtaruh kaei kaba ka iingbishar ka la pynpaw ka dei kaba dei bad kane hi ka dei kaba ngi la pyniaid shakhmat.
Ha kine ki san snem kiba la dep jong ka sorkar MDA, ka dei ka thong jong ka sorkar ban thaw da kiwei pat ki lad kamai kajih bad kumta ruh la sdang ia ki mishon bapher bapher iba don mynta," u la ong.
Shuh shuh u CM u la pyntip ba da ki hajar ngut ki nongrep ki la ioh jingmyntoi lyngba ka mishon Lakadong ia kaba la pyntreikam da ka sorkar Jylla khamtam ha kito ki jaka kiba jur ki jingtreikam dewiong.
U la ong ruh ba lyngba kane ka mishon ki la mih shibun ki kynhun SHG kiba pyniaid ia ki kam karkhana rit kiba la lah ban kyntiew da shiphew shah ia ki jingtreikam.
Mynta ia ki song jong u shynrang Lakadong la lah ban shalan sha kiwei pat ki ri ka pyrthei kum sha Japan, UAE bad wat shapoh ki ri Europe bad US.U Myntri ka Tnat Tourism ka sorkar Jylla u Bah Paul Lyngdoh u la pyllait paidbah ia ka  Pansngiat na ka bynta ka jingiakop “Miss Universe Meghalaya"  ka ban sa long shen ha ka nongbah Shillong kum u Kongsan ha ryngkat u Commissioner & Secretary ka Tnat Arts & Culture u Bah FR Kharkongor ha ka jingialang kaba la long ha ka 15 tarik Jymmang ha Vivanta, Khyndailad.
Ha kane ka prokram ba la pyniaid da ka Miss Meghalaya Organisation la ia don lang ruh u Director of Operations & Marketing for Miss Universe India, u Amjad Khan, ka Arshina Sumbul ka ‘Miss Grand International India 2023’ bad ka Sophiya Singh kaba dei ka ‘Miss Asia Pacific India 2024.
’ Haba kren ha ka jingialang u Kongsan u la pynpaw ia ka jingkmen ban iohi ba  kum kine ki jingiakop thei bhabriew bad ki rynsan pyni riam ki la nangkiew shaphrang ha ka Jylla.
U l pynpaw ruh ha halor ki sienjam kiba ka sorkar ka la shim na ka bynta ban aijingkyrshan bad ban kyntiew ia ki sap ki phong ki samla ka Jylla khamtam ha kaba iadei bad ka tem ka put, ka rwai ka siaw kumjuh ha ka jingpynmih ia ki riam tynrai khnang ba kin ioh ia ka jingithuh hapoh ka ri bad shabar kumjuh.
Katba na ka liang u Symbud Kongsan ha ka jingkren u la iai ban halor ka jingkut jingmut jong ka Jylla na ka bynta ban kyntiew ia ki sap ki phong jong ki samla ha ki bynta bapher bapher.
Kumjuh na kal iang u Amjad Khan ula ong ba kane ka jingsdang kan plielad na ka bynta ki thei samla kiba tbit ba kin pyni iala ka sap ka phong da kaba sdang na la ka jong ka Jylla.
Ha ki snem kiba la leit noh u la ong ba ki nongiashim bynta ki hap ban leit sha kiwei pat ki jylla na ka bynta ban iakhun ia ka Audition watla kam shym la don kano kano ka jingkular ba kin shah jied kaba la kylla long ruh kum ka jingpynlutkai ia ka por bad ia ka bor hynrei mynta kila ioh ia ka lad ban iakhun hi hala ka jong ka jylla.
Ka sorkar Jylla ka la shimkhia ha kaba iadei bad ka rukom pyniaid ia ka eksam Common University Entrance Test (CUET)-UG-2024 kaba la pynmih ia ka kynrum kynram hapoh NEHU bad shim ruh ia ka rai ban thoh sha ka Sorkar Pdeng na ka bynta ban pyllait noh ia ka Jylla na ka CUET.Haba kren sha ki lad pathai khubor, u Myntri ka Tnat pule puthi u Rakkam A Sangma u la pyntip ba na ka liang u Myntri Rangbah ka Jylla u Conrad K Sangma ruh ula shimkhia halor kane ka jingjia bad khot ruh ia ki dkhot jong ka National Testing Agency (NTA) bad North Eastern Hill University (NEHU) ha ka jingialang kaba la long ha ka 16 tarik mynta u bnai ban iakren halor katei ka jingjia kaba la jia hapoh NEHU.Nalor kata u Rakkam u la ong ruh ba u CM u la shimkhia ruh na ka bynta ban iakren bad ka sorkar pdeng bad k NTA na ka bynta ka jingmyntoi bad ka bha ka miat jong ki samla pule.
“Ngin thoh ruh na ka bynta kito ki samla pule kiba iakhun ia ka CUET ba kin ioh rung klas hapoh NEHU bad ruh ban ailad biang ia kito ki samla pule sa shisien pat ba kin ioh iakhun ban ioh rung klas ha ki kolej kiba don jingiateh bad ka NEHU bad ba kin pyllait noh mynta u snem na ka CUET," u la bynrap.
Namar kine ki jinglong jingman, u Rakkam u la ong, “Kumta ruh ngi la wanrah ia la ka jong ka State University.
Kiba bun na ki kolej kiba iateh bad ka NEHU ki lah ban ai ia ka rai ban pyniasoh noh bad ka Captain Williamson Sangma State University.
" U la ong ruh ba kam shym la don satia kano kano ka jingpynkhreh bad ka jingiatreilang na ka liang ka NTA kaba la lam sha kane ka jingmih jong ki kynrum kynram, kata da kaba ong ruh ba ka NTA kam shym la kynjoh ktien satia ia ka sorkar Jylla kynthup ia ki Deputy Commissioner ban khmih lem ia ka suk ka jinglong jingman bad ban pynbiang ia ki bor pahara.
“Ha ka jingialang na ka liang ki heh ka NEHU ki la pyntip dier por palat sha ngi, ka NTA ka la pyntip sha ki bor ba dei khmih jong ka NEHU ha ka 14 tarik mynta u bnai ha ka por 6 baje janmiet ba ki dei ban long kiba la pynkhreh na ka bynta ki 2000 ngut ki samla pule, hynrei hapdeng jong ka miet, ka NTA ka la pyntip pat ba kin long kiba la pynkhreh sa na ka bynta 4000 ngut ki samla.
Kumta kim don ia ka por kaba biang ban ioh pynkhreh namar ka jingbym biang ka jingpyntip na ka NTA," u la ong.
U la ong ruh, “Ka NTA bad ki heh ka NEHU ki la pyntip sha ngi ba tang kawei ka kynthei, kawei ka samla kim shym la lah ban iakhun ia kane ka eksam CUET ha katei ka sngi.
Hynrei, watla katta ka la don ka jingslem.
Ki la don ruh ki jingthut ha ka biometric bad hadien ba la ai dak da ka NTA kumta ruh ki la iaid beit shakhmat khlem da pyndonkam shuh ia ki biometric.
" Haba kylli, u Rakkam u la ong, “Namar kane ka jinglong jingman, kiba bun na ki samla pule kim shym la lah satia ban lehbha.
Ngin sa kyrpad ban pyllait biang noh ia ka Meghalaya namar mynta ngim tip shuh katno ngut ki samla pule kim shym la ioh ban ialeh ia ka eksam lane kiba la shah ktah namar kane ka jingjia.
Shuh shuh u la ong ba ka sorkar Jylla kan sa thoh ruh sha ka NTA ban kyntu ba ki dei ban da pynkhreh bha na ka bynta ban pynlong ia kum kine ki eksam kiba kongsan.
U la ong ruh ba ka NYA ka dei ban shim ia karai halor kane ka jinglong jingman baroh.
Ka iingkashari u NA Khan, MHJS, Sessions Judge, West Jaintia Hills District, ka la rai pynrem pyrshah ia u Ram Dhar da kaba set phatok shi jingim namar ka jingdonkti ha ka kam pyniap briew kaba la jia naduh kine ki khyndai snem kiba la dep.
Na ka liang u Superintendent of Police ka WJH u pyntip ba kane ka jingjia ka dei kaba la jia naduh ka 11 tarik u bnai Rymphang 2015, ha kaba u Ram Dhar la kynnoh ba u la pyniap uwei u briew uba kyrteng u Trebor Hinge ha ka shnong Nongbah, West Jaintia Hills.
Hadien kane ka jingjia la rejistar ia ka case hapoh ka  Jowai PS Case No.22 (2)15 U/S 302 IPC, ha kaba la pynlong ruh ia ka jingtohkit kaba bniah da u SI u S Pariat.
Hadien ka jingshim bishar la pynngat ia u Ram Dhar halor kane ka kam pyniap hapoh ki kyndon Section 302 IPC, bad la rai pynrem pyrshah ia u da kaba set phatok shi jingim nalor ka kuna kaba long T.5000/-.
Nalor kata ka iingkashari ka la phah siew ruh ia ka bai lutksan kaba long T.3 lak sha kiba haiing hasem jong une u lanot.
U Deputy Commissioner & Chairman, District Disaster Management Authority (DDMA), East Jaintia Hills District u la hukum ia u Project Director, National Highway Authority of India (NHAI), Meghalaya, Shillong na ka bynta ban phah maramot mardor ia ka bynta jong ka jingkieng kaba la julor ha ka surok bah NH-6 ha ka shnong Pyrtakuna kaba hap hapoh Lumshnong C&RD Block namar ka jingbuh jingma kaba khraw ia ka leit ka wan jong ki kali bad ia ki paidbah kumjuh.
Na ka liang u DC u la pyntip ba ki la ioh ia ka jingtip ba ka jinglong jingman ha katei ka jingkieng ka la sniew shibun ha kaba ki nar rod ki la paw lut shalor bad kaba buh jingma shibun ia ka leit ka wan jong ki kali.
Ha kajuh ka por une u heh ka district u la ai jingmut ruh ia ki kali kiba iaid lyngba kane ka jingkieng ba kin long kiba husiar bad ban bud ryntih ia ki kyndon jong ka Tnat Traffic haba jam lyngba ia katei ka jingkieng khnang ban lait na kino kino ki jingjia ba sngewsih tad haduh ban da pyndep ia ka jingmaramot.
Uwei u nongtrei kam paidbah u Cherian Momin u la kynthoh jur ia ka Tnat pulit ka Assam halor ka jingkynnoh halor ki jingleh kiba beain ban pynlong ka jingsyntiat ia ki seng niam Khristan kiba don ha Assam.
“Kum u nongtrei kam paidbah uba khmih ban pynneh ia ki hok bad ka jinglong kaba mar kumjuh, Nga pynrem jur ia kane ka jingleh jong ki pulit ka Assam bad dawa ba ki dei ban pynsangeh mardor ia kiba kum kine ki kam syntiat pyrshah ia ki kynhun seng niam Khristan.
Na ka liang ki bor ba dei khmih ki dei ban bud ia ki nongrim jong ka jingburom ia ka jingngeit niam, ka jinglaitluid ban mane bad kiwei pat ki kyndon ba la pynkup bor da ki riti synshar khadar jong ka Ri ne Constitution," ong u Momin lyngba u kyrwoh.
Nalor kata u la ong  ruh ba ka jingsyntiat bad lum jingkhein ia ki jaka treikam jong ki niam Khristan, kaba la leh hapoh ka jingbthah jong ka Police Headquarter ka dei ka jingpynkhein ia ka hok bala pynkupbor da ka riti synshar ka Ri.
Shuh shuh u la ong ba ka United Christian Forum (UCF) kala kren ia kaba dei halor kine ki kam bym shong hok, kaba pynman ia ki kum ki nongsyntiat bad pynpaw ia ka jingsngewkhia halor ka jingpynrit mynsiem klumar jngmut ia ki riewngeit Khristan baroh.
Ka UCF kala phah ruh ia ka dorkhas sha u Deputy Commisioner ba dawa ban pynsangeh mardor ia kane ka kam bein jong ka Tnat pulit na ka bynta ka bha ka miat bad ka suk ka sin jong ki paidbah.
Ka jingiakren ban pynneh ia ka shongsuk shongsain hapoh ka thain Khanduli hapdeng ki nongshong shnong Pnar lyngba ka Dorbar Shnong jong ka shnong Khanduli, West Jaintia Hills bad ki nongshong shnong Karbi kiba hap hapoh ka Suching Arming Border Development Committee (SABDC),  ka la long kaba seisoh.
Kane ka rai ban pynkut noh ia kane ka jingiakynad ha kane ka thain khappud bad ban wanrah pat ia ka  shongsuk shongshngain ka la wan long hadien ka jingialang jong ki ar liang ha ka 16 tarik Jymmang ha BOP ka Assam.
Lyngba kane ka jingialang la sakhi ia ka jingmynjur lang da baroh ki arliang mamla na ka bynta ban shah ban buh ia ka khyrdop lum khajna ka KAAC kumjuh ban pynsangeh ia ki kam kyntur pud hapdeng kine ki ar jylla.
Ha kane ka jingialang la wan iashim bynta ruh da ki Magistrate jong ki thain khappud ka Assam bad Meghalaya kaba kynthup ia u A Laskar, Border Magistrate, West Karbi Anglong, bad u Bah B.Langbang, Border Magistrate, West Jaiñtia Hills.
Nalor kata la pyntreikam ruh ia ki sienjam kiba pyrkhing pyrshah ia kino kino ki jingleh jingkam ki bym shym la iohbor kum ka jinglum iaki jhur khlaw kiba mih hapoh ka thain, na kaba khwai dohkha bad kiwei da kaba dain kuna T.50,000 ia kiba leh pyrshah.
Nalor kata la shim ruh ia ka rai ba ki paidbah kiba don jaka rep ha ka thain West Karbi Anglong, Assam ki dei ban pyni ia ki kot ki sla jong ki lyngkha kiba ki la ioh na ka Karbi Anglong Autonomous Council (KAAC), Diphu.
Shuh shuh la rai ruh ba ki nongshong shnong Pnar mynta ki lah ban leit rep biang sha ki jaka rep kiba don ha Karbi Anglong naduh ka 21 tarik mynta u bnai.
U District Magistrate, East Khasi Hills District u la pynmih ia ka jingmana hapoh ki kyndon Section 144 CrPC kaba khang pyrshang ban sait kali ne ban pyndonkam ia ki wahduid ne ki pung bad ban bret jakhlia nalor kiwei pat ha ki jaka lang um bad baroh ki shnat jong ka wah Umiew.
La pynjari da kane ka hukum hadien ba ka la don ka jingujor sha u District Magistrate, East Khasi Hills kaba kyrpad na ka bynta ban shim mardor ia ki sienjam ban khanglad ia kiba kum kine ki jingleh jingkam kiba pynjakhlia ia ka wah khamtam ka jingjur ka jingdon jong kiba wan sait kali hapoh ka wah Umiew ha Umiew Maw-U-Sam kaba don ha ki bynta jong ka shnong Smit, EKH, bad ia kane ka jingmaham halor kane ka bynta la pynmih ruh da ka Tnat Meghalaya State Pollution Control Board.
Nalor kata la pynpaw ruh ba kine ki jingleh kiba pynjakhlia ia ka wah, ki wahduid lada ailad ba kin iai bteng kin pynthut ruh ia ka jingtuid jong ka um bad ktah jur ia ki jingthaw ba im kiba don hapoh kane ka wah kumjuh ia ka mei mariang, bad ka ban pynlong ruh ia ki briew ba kin ym lah ban pyndonkam ia ka um na ka bynta ban dih bad buh jingma ia ka koit ka khiah na ka bynta kito kiba pyndonkam ia ka.
Kane ka jingpynmih hukum ka la treikam mardor ha baroh kitei ki jaka ba la kdew tad haduh ban da pynbna da kumwei pat.
Ka Khasi Students’ Union ha ka 16 tarik Jymmang, ka la phah da ka dorkhas sha u Myntri ka Tnat pule puthi u Rakkam A Sangma ha kaba ka la pynpaw ka jingsngewkhia kaba jur halor ka jingmih jong ka kynrum kynram na ka jngpynlong ia ka eksam Common University Entrance Test (CUET) 2024 kaba la long ha ka 15 tarik mynta u bnai hapoh ka Centre jong ka NEHU, Shillong.
Ha ka dorkhat sha utei u Myntri ka KSU ha u kyrwoh lyngba u Chairman ka Education Cell u Pynkmenlang Sanmiet bad u Secretary u Shelkitbok Kharbani ka la ong, “Ngi kyntu jur ia ka ophis jong phi ba kan shimkhia mardor ban khanglad ia kiba kum kine ki jingjia khnang ba kin ym wan jia shuh hadien habud, kata naduh ka jingpynbiang ia ki jaka pynlong eksam, ki jaka shong, jingtreikam ki biometric bad kiwei pat.
Nalor kata ka KSU ka pynpaw ruh halor ka jingdonkam ban pynbun ia ki bor pahara khnang ban weng ia ka jingeh kaba iadei bad ka jingiathynnian bad ban pynthikna na ka bynta ka jingshngain jong baroh kiba wan iakhun ia ka eksam.
Lah ban kdew ba ka jingpynlong ia katei ka eksam CUET ha katei ka sngi ka la pynmih ia ka kynhun kynram kaba la ktah jur ia ki hajar ngut ki samla pule.
Ka KSU ka la ong ba ki samla kiba ialeh ia katei ka eksam kila hap ban ap da ki kynta khlem kano kano ka jingbthah kaba biang ne kino kino ki jingthoh kiban kdew ne btin lynti ia ki ban poi sha ki jaka thoh eksam.
Ka jingklumar jingmut kala nang jur haba ki Admit Card kiba la ai da ka NTA kala kdew ba ka jaka thoh eksam ka jong ki kadei ha NEHU Cluster Building, hynrei ka NEHU kala buh ar tylli ki jaka thoh eksam ha ka Non-Science bad Science Cluster Classrooms, khlem da pyntip ha ka por kaba biang ia kiba ialeh ia ka eksam ha kaba ha kano ka Hall kin hap ban shong katkum u Roll Number uba la pynbeit.
Nalor kata ka Seng ka la ong ruh ba ka  jingpynslem ban pynlong ia ka eksam ha ka sobjek English namar ka jingbym treikam ka Biometric System kala pynlong ia ki samla pule ba kin hap shah slap bad kala don ruh ka jingiakhynniat bad jingiatynruh kaba la neh slem bha, kaba la pynlong ruh ia bun ngut ki samla pule ban kyllon bad ban hap aijingsumar.
“Ka long kaba sngew bynniaw bad sngewkhia jur ba ka eksam kaba dei ban long ha ka por 3 baje ym shim la lah ban pynlong ha kaba ki samla pule kila ioh rung ha ka jaka thoh eksam ha ka por 5.15 janmiet hadien ba ki bor pyniaid ka NEHU kila ioh jingbit naka NTA ban pynlong ia katei ka eksamin khlem da donkam shuh ban pyndonkam ia ka Biometric Registration" bynrap ka KSU.Ka Voice of the People Party (VPP) ha ka 16 tarik Jymmang, ka la dawa na ka sorkar bad ka North Eastern Hill University (NEHU) ba kim dei ban pynshong nongrim lyngba ka Common University Entrance Test (CUET) na ka bynta ka jingioh rung klas jong ki samla pule.
“Halor kane ka bynta, ka VPP ka dawa ba ka NEHU bad ka sorkar Jylla kim dei ban pynshong nongrim lyngba ka CUET na ka bynta ka jingioh rung klas.
Hynrei, pynban ki dei ban pynshong nongrim ia ka jingioh rung klas lyngba ka eksam Class XII," ong u nongialam ka VPP uba dei u dkhot ka Media Cell u Dr Rusievan Shangpliang.
Nalor kata u la ong ruh ba ka kynrum kynram kaba mih ha ka jingpynlong ia ka eksam CUET hapoh NEHU ha ka ka pynpaw ia ka jingdkoh ha ka rukom pynkhreh ba ka jingshim sting jong ka National Testing Agency (NTA), ka sorkar Jylla bad ki bor pyniaid jong ka NEHU.“Ka long da shisha ka jingjia kaba sngewsih shibun ba ki samla pule kin hap ban mad ia kiba kum kine ki jingeh tang namar ka jingbym don ki bor bad dei khmih ki ban peit na ka bynta ka bha ka miat ka jong ki," u la bynrap.
U la bynrap ruh da kaba ong, “Ki samla pule ki la hap ban hap haduh 3 kynta na ka por ba la buh ban ioh thoh ia ka eksam jong ki.
Kane ka rukom pyniaid kaba kynrum kynram ka la pynklumar jingmut shibun ia ki samla pule bad kaba lehse ka la ktah ruh ha kaba iadei bad ka jingleh jong ki ban lehbha ha ka eksam.
" Shuh shuh u Dr Shangpliang u pynkynmaw ruh ba ka seng VPP ka la dep ban maham teng ia ka sorkar Jylla halor kane ka kam, kata la ka long hapoh ne shabar jong ka iingdorbar thaw ain ka Jylla.
“Hynrei, ka long kaba sngew bynniaw ba na ka liang ka sorkar Jylla bad khamtam na ka liang u Myntri ka Tnat pule puthi ki la jied ia ka lynti ban ym pyrkhat khia na ka bynta ki samla pule hynrei ki la pyrshang pynban ban leh politik halor kane ka bynta," u la bynrap.
Nalor kata u la ong ba na ka liang ki principal jong ki kolej kumba la sakhi ha ki lad pathai khubor kim shym la ioh pdiang ruh ia ki jingbthah kiba biang la ka long na ka liang ka sorkar Jylla lane na ka NEHU halor ka jingpyntreikam ia ka CUET na ka bynta ka jingioh rung klas.
Kumta kine ki jingleh bym suitniew jong ki bor ba dei khmih ki la pynkylla langknia ia ki samla pule.
Ka Trained Nurse Association of India (TNAI), East Jaintia Hills Unit kala rakhe iaka sngi kyrpang ki International Nurses day kiba shakri hapoh ka District haka 14 tarik Jymmang ban kynmaw burom iaka sngikha ka Florence Nightingale bad ka jinghsakri ki nurse haka imlang ka sahlang Ki Nurse jong ka Sutnga CHC, kila shim ka bynta ban pyniaid iaka prokram kaba long ha iing Dorbar Elaka Sutnga, ha ryngkat ka jingdon lang jong u kongsan, Ma Seiborlang Shadap MDC Sutnga –Narwan Constituency.
U babu Mekithi Sutnga, Principal  Sutnga Presbyteria Higher Sec.
School kum u symbud kongsan.
U Dr.Wandap Bamon – Sub Divisional & Health Officer Incharge jong ka Sutnga CHC, Dr.M  Sutnga Medical &  Health  Officer Sutnga CHC, bad ki dkhot shnong ka shnong Sutnga kiba kynthup ia u Pynbha Sutnga, Tobias Nongtdu , Pynwan Sutnga kila iadonlang ha kane kla sngi.
Ha kane ka sngi ka TNAI, EJH unit kala ai sngewbha iaka Madam Test Mary Suna (Ex Nursing Superintendent Civil Hospital Khliehriat kaba la shnong thait ha u ne u bnai Jymmang.
La pynkut iaka prokram da ka jingrwai jingshad kaba la shimbynta da ki nurse Civil Hospital Khliehriat, MCH Khliehriat, DHMO Office, Sutnga CHC, Pamra Paithlu PHC, Saipung PHC, Bataw PHC, Umkiang PHC, Lumshnong PHC, Rymbai PHC.Ka War Jaintia Students’ Union (WJSU) kala jied ia u Finely Swer kum u president bathymmai hadien ka jingiehnoh kam u president barim jong ka.
Ka Central Executive Committee haka jingshong jingialang kaba la long haka 8 tarik Jymmang ka la thung ia u Finely Swer kum u President bathymmai.
U Finely Swer un long kum u Caretaker President naduh ba ula ioh pdiang iaka shithi ba la thung ia u haduh ka 08 tarik June.
Ka Khasi Hills Autonomous District Council (KHADC) ka la rai ba shen kan sa pyllait ia ka thup ne list kaba iadei bad ki Jait ki Kur Khasi kiba hap hapoh u pud u sam jong ka Council.
Haba kren sha ki lad pathai khubor ha ka 13 tarik Jymmang, u Deputy Chief Executive Member (Dy CEM) ka Council, u Bah Pynshngain N Syiem u la ong ba ia kane ka rai la shim ha ka jingialang ba la khot pynlong da ka KHADC ha ryngkat ki dkhot nongmihkhmat na ki Seng Kur bapher bapher nalor ki khlieh nongsynshar hadien ba ka la mih ka jingiatai kaba jur halor ka mat kaba iadei bad ka jingkhein Scheduled Tribe bad halor ka bynta jong ki Seng Kur.
“Ngi la shim ia ka rai ban pyllait ia ka list jong baroh ki Jait ki Kur Khasi kiba hap hapoh u pud u sam jong ki 5 tylli ki District ka Rilum Khasi kiba hap hapoh u pud u sam ka Council, bad ngi la kyrpad ia baroh ki Kur bapher bapher ba kin phah ia ki jingtip kiba bniah sha ka Council khnang ba ki Kur ki Jait jong ki kin shah kynthup hapoh kane ka thup ne list," ong u Bah PN Syiem.
Nalor kata u la ong ruh ba ha ka jingialang la iakren ruh halor ka jingdonkam ban wad la ki don ne em ki Kur ki Jait kiba la klet ne ki bym don shuh hashwa ban pyllait ia ka thup kaba khatduh jong ki Kur ki Jait Khasi kiba don hapoh u pud u sam jong ka Council.
U Dy.CEM u la ong ruh ba ka thong halor kane ka jingpynkhreh ka long ban pynbeit ryntih ha kaba iadei bad ka rukom pyniaid ia ki Kur ki Jait (Clan Administration) hapoh Rilum Khasi bad Jaitnia.
“Hadien ba la shim ia ki jingpynpaw bad ki jingai jingmut, sngi sngew ba ka long kaba donkam ban don ia ka thup jong ki Kur ki Jait Khasi hapoh u pud u sam jong ka Council khnang ba ia ka jingai syrnot yn lah ban leh ha ka rukom kaba dei," u la ong.
Nalor kata u la ong ruh ba ka Council kan sa pynlong biang ia ka jingialang halor kane ka phang khnang ba baroh ki Kur ki Jait Khasi kin ioh ban ia don bynta lang.
Ha kaba iadei bad ka jingbatai uei u Khasi, u Dy.CEM u la ong, “Ngi la iakren ba kane ka bynta ka dei ban long katkum ka KHAD (Khasi Social Custom of Lineage) Act, 1997.
Hynrei, watla katta ngi donkam ban iakren ia kane ka bynta kumba la pynpaw da kiba bun ki kynhun ba don bynta hashwa ban shim ia ka rai halor kane ka phang.
Na ka liang u nongialam liang pyrshah u Bah Titosstarwell Chyne u la ong ba ka Council ka sngewkmen shibun ba ki dkhot jong ki Kur ki Jait bnapher bapher kumjuh ki khlieh nongsynshar ki la kyrshan ia ka Lineage Act kumjuh ia ka jingpynbna ba dang shen ba la pynmih da ka Tnat Social Welfare ha kaba iadei bad ka jingai ia ki Scheduled Tribe Certificate.
Nalor kata u la kyntu ruh ia baroh ki Kur ki Jait Khasi ba kin phah ia ki jingtip kiba bniah khnang ba ka Council kan lah ban pynmih ia ka thup jong ki Kur ki Jait Khasi kiba don hapoh ka thain jong ka Jylla.
U Myntri ka Tnat bording ka sorkar Jylla u AT Mondal u la pyntip ba na ka liang ka IIT Guwahati ka la aijingmut ban siang noh da ka dewbilat ia ka lynti iaid ha ka  jingkieng Umiam (Damsite) bad ba ka jingmaramot ia kane ka jingkieng yn lah ban pyndep tad haduh u bnai Naitung u ban wan.
Haba kren sha ki lad pathai khubor ha ka 13 tarik Jymmang, u Mondal u la ong, “Ha ka taiew ba la lah Nga la leit jurip ia ka dam bad ka jingkylli ka la mih ba la ia ka madan ne ka lynti iaid yn siang noh da ki bitumen ne ka dewbilat.
Ngi la iamir jingmut bad ka IIT Guwahati  ha kaba ka la aijingmut ba ngi dei ban siang da ka dewbilat da kaba pynshong nongrim halor kiba bun ki daw.
“Kumta ruh mynta ngi la weng noh ia baroh ki bitumen kaba siang nalor ka jingkieng bad na ka dam bad ruh ia ka jingsiang kaba rim kaba nalor.
Mynta ngin iaid noh katkum ka jingai jingmu jong ka IIT," u la bynrap.
U la ong ruh ba ka jingrkhiang jong ka dewbilat ka lah ban shimpor kumba 28 sngi ei ei.
Haba kylli, u Myntri u la ong, “Ka jingthmu kaba nyngkong ka long ban siang da ki bitumen bad ban pyndep noh ia kane ka jingkieng hapoh jong u bnai Jylliew kumba la buh por, hynrei namar kane ka jingdonkam kaba thymmai, kumta ruh kane kan dang kham shim biang sa kumno katto katne por.
Nalor kata u la bynrap ruh ba ki paidbah nongleit nongwan lyngba kane ka surok ki la mad ia shibun ki jingeh hynrei ki dei ruh ban sngewthuh ba kane ka thmu na ka bynta ka jingbha.
“Ngin pyrshang katba lah ban pyndep noh ha u Naitung lane ka taiew ba nyngkong jong u Nailar u ban wan namar haba siang siang da ki bitumen ki kali ki lah ban iaid beit hynrei haba siang da ka dewbilat ngim lah ban shah ia ki kali ba kin iaid lyngba nalor jong ka," ong u Myntri.
Shuh shuh u Mondap u pyntip ruh ba ka rta jong kane ka dam kan kiew sa sha kumba 20 snem hadien ba la dep ban maramot bad ban pynskhem biang ia ka.
Ka Joint Action Committee Namchiang Narpuh (Tongseng -Ratacherra), East Jaintia Hills, ka pynpaw ia ka jingsngewkhia kaba jur halor ka jingleh kuman ka sorkar lyngba ka NHAI ban maramot ia u surok NH-6 kumba la kular.
Ka jingbym leh ei ei jong ka sorkar ban pynbha ia u surok ha kata ka rukom, ka la pynjynjar ia ki nongleit nongwan namar ka jingsniew palat u surok sha ba palat pud.
U Chairman JAC, Ma Lasting Pala ula ong ba kaba thamula ka long ba ka Sorkar/NHAI ka siang rong (blacktopping), ha ki bynta jong u surok ba dang bha bad ieh pat ia ki krem ki kroh ha shilynter u surok.
Kane ka jingleh kane ka Company ka long tang ban ioh ban pyllait (draw) bill bad ka long kumba tep eit miaw.
Bunsien ki nongleit nongwan khamtam kiba pang ba shitom ki sah kut haka dheng kali ha thain Tongseng shaduh Umkiang, Ratacherra khamtam ha ki bynta ka Mandir da ki bun bun kynta namar ka jingbym lah iaid shuh ki kali kum ka kali kit mawshun kit dewiong kiba kit palat pud (overloaded) bad dei kine shi bynta ka jingsahkut kali (traffic jam) ha shi lynter u surok NH-6, ula ong.
Ka JAC ka maham ruh ia ki truck Dewiong/Mawshun ba kim dei ban pynkhein ia ka hukum jong ka Supreme Court da kaba kit palat pud (overloaded) nangne shakhmat.
Bad lada ka JAC ka dang lap ia kiba kit palat pud (overloaded) kan shim ia ka sien jam da kaba mih paitbah ban kem naphang ia ki truck Dewiong/Mawshun kiba pynkhein ain bad aiti syndon ia ki sha ka bor jong ka ain  lane ban ai da ka FIR.Ka JAC ka kyntu ia ka sorkar/NHAI ban maramot noh ia u surok NH-6 hapoh shitaiew.
bad lada kam lah ka JAC kan lum paitbah biang ha surok ban pakhang syndon ia u surok.
U Myntri ka sorkar Jylla uba khmih ia ka Tnat Community & Rural Development u AT Mondal ha ka 13 tarik mynta u bnai u la ong ba u la phah ia ka jingtuklar lem jong ka Tnat ka Sorkar pdeng halor ki jingeh kiba mih na ka jingpyntreikam ia ka skhim Mahatma Gandhi National Rural Employment Guarantee Scheme (MGNREGS).
Haba kren sha ki lad pathai khubor, u Mondal u la ong, “Nga la dep ban phah kawei ka shithi kaba pynpaw halor baroh kine ki jingeh.
Ngi kyrmen skhem ba hadien ka ilekshon yn sa lah ban weng noh ia kine ki jingeh baroh.
" Da kaba pynpaw ba ki jingtreikam kiba iadei bad ka rukom siew ka dei kawei na kine ki jingeh kaba khraw, u la ong, “Kane ka la pynmih ia shibun ki jingeh na ka bynta jng ngi namar kiba bun kiba don ia ki jobcard kim shym la pyniasoh ia ki job card jong ki bad u Aadhaar.
Mynta ka sorkar India ka la pynlong kum ka bynta kaba dei ban leh bad kaba kongsan ba baroh kiba don job card ki dei ban pyniasoh bad u Aadhaar.
" “Ngi kyrpad ia u Myntri Rangbah ba un thoh sha u Myntri ba dei khmih bad u la dep ban thoh da ka shithi bad dang shen Nga la thoh biang sha u.
Kane kadei kawei na ki jingeh kaba ngi hap ban peit bniah bad ban leh ei ei tad haduh ba baroh kiba don job card kin pyniasoh bad u Aadhaar," u la bynrap.
Halor ka mat kaba iadei bad ka pisa ban tiar bai tar, u Modal u la ong, “Ngi ju pyllait ia ka bhah jong ngi hapoh ka por ba la buh, hynrei ka shong kumno ba ia ka pisa la pyllait napoh Delhi.
Mynta ka kynti ka ilekshon ka la iaid lah ar bnai, kumta ka long kaba shem shitom ban pynlong ia ka jingiakren bad ki heh hapoh Delhi.
Ka Tnat Pulit ka East Khasi Hills ka la shim ia ka rai ban weng noh biang halor ka rai jong ka ban ban khang iaid kali na lad NEEPCO ban leit sha Laitumkhrah police point hadien ba la shem ba kam long satia kaba biang.
Ia kane la pyntip sha u Superintendent of Police ka East Khasi Hills u Rituraj Ravi ha ka 13 tarik mynta u bnai.
“Ia ka jingkhang iaid kali (No Entry) na lad NEEPCO ka ban lam sha Laitumkhrah Police Point ia kaba la pynbna katkum ka office memo kaba 2 tarik Jymmang 2024 la weng noh mardor hadien ba la shem ba ka long satia kaba biang," ong u SP.U Bournvita uba bang ki khynnah ban dih, hynrei la pyrkhing ban die ia u haka thup jong ki Health Drink ha Amalrem namar ka jingbun shini kaba lah ban wanrah iaka jingbym shngain iaka koit ka khiah ki khynnah.
U Sub-Divisional Officer (Supply), Amlarem Sub-Division u la pynmih iaka jingpynbna paidbah (No.AMPP.1/PR/2019-III/47) hadien ba la ioh pdiang iaka jingbthah jong ka National Commission for Protection of Child Rights (NCPCR) Government of India, hapoh jong ka section (15) of CPCR Act, 2005.
Katkum kane ka jingbthah la mana ia baroh ki dukan die marbam hapoh Amlarem Sub-Division ba kim dei ban die ia ki kynja jingdih kynthup ia u Bournvita bad ia kiwei de ki kynja jingdih kiba ia syriem hapoh ka thup jong ki “Health Drink" haki dukan.
Featured Image Source: Bournvita NG.Hadien ba la ioh ia ka jingujor na kiba bun balang halor ka jingtih khyndew beaiñ da ki katto katne ngut ki riew shimet ki bym lah ban tip, na ka liang u Deputy Commissioner ka Ribhoi District, u Arpit Uphadhyaya u la pynbna paidbah ba na ka liang ki bor pynïaid district ki la shim khia da kaba bthah ïa uwei na ki Magistor ka District ban pynlong ka jingwad bniah bad jingtohkit halor katei ka jingujor halor ki jingtih beaiñ ïa ki lum ki wah naduh ka thain Byrnihat ter ter shaduh Khanapara.
Haba kren sha ki lad pathai khubor hynne ka sngi Nyngkong, u Deputy Commissioner u la ïathuh ba ka la don shisha ka jingujor na kiba bun balang halor kane ka kam tih khyndew bad pynmadan ïa ki lum ki wah khlem ka jingtip ne ïoh jingbit na ki bor pyniaid District.
Kumta u la ong ki bor ka district ki la sdang ban tohkit bniah ia kane ka kam beaiñ da kaba thung ïa u Magistor bad kumjuh ruh la thaw da kawei ka committee ban pynlong ia ka jingtohkit bad la dep ruh ban ai ka jingbthah ia ka Tnat territorial forests lyngba u DFO ban ai ia ka kaiphod halor ka jingdon kane ka kam tih beaiñ ïa ki lum ki wah.
Ki bor pulit ka Nongpoh Police Station hadien ka jingtohkit ki la kem noh ia u briew uba la shah kynnoh donkti ha ka jingshah pyniap jong uwei u rangbah na ka shnong Erpakon kaba la jia ha ka miet 11 tarik Jymmang.
U Superintendent of Police ka district u Jagpal Singh Dhanoa, u la iathuh ba ki pulit ka Nongpoh PS tang mar ia ioh pdiang ia ka jingujor ejehar na kiba haiing halor ka jingjia shah pyniap jong u Bah Kyrmen Lyngdoh Nonglait 38 snem rta u ba na ka shnong Erpakon, Ri Bhoi District, ki pulit ki la pynlong mardor ia ka jingtohkit da kaba leit jurip bniah ruh sha ka jaka ba la lap ia ka met u tei u Rangbah.
U SP u la iathuh ruh ba ha ka jingtohkit ki pulit ki la kem noh ia u wei u bar jylla uba  kyrteng u Raju Rajbhar 43 snem rta u ba na Sonapur, Kamrup Assam u ba trei ha kawei ka dhaba ha ka shnong Erpakon, bad mynta ki pulit ki dang pynlong shuh shuh ia ka jingtohkit.
Ha ka jingtohkit la lap ruh ba ka daw kaba la poi shaduh u pud jong ka jingiap ka dei namar ka jingiashoh iadat ha kaba utei u rangbah uba don hapdeng ka jingbuaid kyiad u la shah bom ha u Rajbhar da ka kynja lyntang na ki bynta ki skhor haduh ba u la mynsaw jur bad khlad noh ha Nongpoh Civil Hospital.
Kum shibynta ban snohktilang bad satlak ka pyrthei, ka Women’s Welfare Committee jong ka Dorbar Shnong Loomkyrwiang kala rakhe iaka Mother’s Day, haka janmiet 11 tarik Jymmang haka jingialang kaba long ha Iungwalieh haka jingdonlang u Waheh shnong Ma Lammat-oo Laloo, Assistant Waheh Shnong Ma Daioolang Pakma, nalor kiwei kiwei.
Iaka jingialang la pyniaid da ka Riwanki Laloo, Member WWC Loomkyrwiang, la ioh ka jingnguh blei na ka Hakanihiwot Lywait Member WWC Loomkyrwiang katba ka Chairpeson WWC Loomkyrwiang Kongka Shullai kala iathuh iaka jingiaid lynti ka Women’s Welfare Committee.
Ka jingkren kyrpang shaphang ka Mother’s Day la pynsngew da ka Samhakani Laloo, Secretary WWC Loomkyrwiang, ka Yoosarda Najiar, Social Welfare Officer, West Jaintia Hills kala iathuh iaki lad jingiarap kiba ka sorkar kala mang kyrpang na ka bynta ki longkmie pun khun bad kiwei kiwei ki lad jingmyntoi iaki longkmie.
Ka Enity Pakma kum kawei kaba shah pynkup burom ha kane ka sngi kala kren ai mynsiem iaki longkmie bad kitbok kitrwiang ruh iaka committee khnang ba kan lah shuh shuh ban leh ia shibun ki kam na ka bynta ka bha ka miat jong ki kynthei bad ka imlang sahlang jong ka shnong ka thaw haki rukom bapher bapher.
Kaba kyrpang shuh shuh ha kane ka sngi ha kaba la ioh ka jingkren kyntu kynpham bad aimynsiem iaki longkmie na u Assistant Waheh Shnong Ma Daioolang Pakma.
Ka la don ruh ka jingpynkup burom kaba kyrpang iaki longkmie kiba la palat 70 snem rta.
La pynshongshit bad pynphuh pynphieng ia kane ka sngi da ki jingshad jingrwai ba la shim bynta da ki khun samla bad khynnah.
Uwei u rangbah 38 snem rta uba kyrteng u Kyrmen Lyngdoh Nonglait la suba jur ba u la shah pyniap dusmon ha ki runar ki bym lah ban ithuh ha ka miet sngi Saitjain 11 tarik Jymmang hapoh ka Shnong Erpokon, Ri Bhoi District.
Na ka liang ki pulit ki la ong ba kane ka jingjia ka la jia ha ka por kumba 8 baje mynmiet ha kaba ia ka met jong u la lap hi ha katei ka miet da ki nongshong shnong kiba la pyrshang ban pyllait im ia u da kaba pynkit noh mardor shapoh Civil Hospital, Nongpoh hynrei ia kaba la pynbna ba u la dep khlad lypa namar ka jingmynsaw.
Kumba la paw la sakhi ba ym shym la don satia kino kino ki dak mynsaw ha ki met ki phad jong u lait noh ka jingmih snam ha ki shkor, kata kaba pyni ia ki rukom thombor ba la pyndonkam da ki runar.
Ha kaba iadei bad kane ka jingjia na ka liang ki bor pyniaid shnong jong ka Erpokon ha ryngkat kiba haiing hasem jong une u lanot ki la ai ka jingiatreilang bad ki bor pulit ha kaba iadei bad kane ka jingjia.
Ki bor pulit ka Ri Bhoi ki la shimkhia halor kane ka jingjia bad pynlong ruh ka jingleit jurip bniah sha katei ka jaka ba la jia ha ka sngi U Blei kaba bud bad sdang ruh ban pynlong ia ka jingtohkit halor kane ka jingjia.
Ia ka met jong utei u rangbah la pynkynriah noh shapoh NEIGHRIMS, Shillong na ka bynta ban pyndep ia ka post mortem.
Na ka liang ki nongshong shnong ka Erpokon ki la kyntu jur ia ki bor jong ka ain ba kin thwet jur ia ki runar kiba donkti ha kane ka kam pyntriem khnang ba kin ngat ha ka jingshah pynsaja katkum ka ain.
Ka BJP Meghalaya haka 11 tarik Jymmang, ka la pdiang sngewbha ha kaba iadei bad ka rai jong ka sorkar ban thung ia ka Kong Idashisha Nongrang kum ka Director General of Police (DGP) bathymmai ka Jylla.
Na ka liang ka party ka la kam ba kane ka jingshah jied ka dei ruh kaba ka party ka la ban jur ia u Myntri Rangbah ka Jylla naduh kine ki khyndiat sngi ba la dep.
Na ka liang u nongaiktien ba hakhliehduh ka BJP ha ka jylla u Bah M Kharkrang u la ong, “Ka Meghalaya BJP ka shim ia kane ka kabu ban ai khublei kyrpang ia u Myntri Rangbah bad ia ka sorkar halor kane ka jingjied kaba dei biang, kata kaba long ruh katkum ka jingangnud jong ka party ha ka Jylla.
Haba ai khublei kyrpang ia ka Kong Nongrang halor ka jingshah jied ban shimti ia kane ka kam kaba hakhliehduh jong ka Tnat Pulit, u Bah Kharkrang u la ong, “Ka BJP Meghalaya ka duwai kyrpang ba U Blei un ai ia ka ia ka bor bad ka jingstad jingshemphang na ka bynta ban ialam ia ka Tnat Pulit ka Jylla ha baroh ka samoi treikam kum ka DGP.Ka party ka iohi ruh ha kane ka longkmie ophisar ia kata ka jinglong shida bad halor ka jingshemphang ka jong ka ha ka kam kum ka heh pulit, kane ka jingshimti ia kane ka kam ka la wanrah ruh ka jingpyrto ha ka Jylla hi baroh kawei.
" “Ka BJP kum ka party barabor ka ju angnud ban kyntiew ia ki kynthei bad na ka bynta ban khmih halor ka bha ka miat jong ki trai shnong riewlum, bad ka long ka jingsarong ia ka Meghalaya ban ioh ia ka DGP kynthei kaba nyngkong eh, bad ka party ka kyrmen ia kaba bha tam na ka bynta jong ka bad ba kan lah ban shim ia ka jingkitkhlieh," ong shuh shuh u nongaiktien.
Ka St.Alfred Secondary School ka la ioh ban rah ia ka nam lahduh napdeng ki 30 tylli ki skul kiba la wan iashim bynta ha ka lympung  ïalehkai sports District Level Inter School Athletic Meet 2024 jong u DSO Ribhoi kaba la kut noh ha ka 11 tarik mynta u bnai.
Katei ka lympung ïalehkai sports kaba 3 sngi ka la long da shisha kaba itynnad naba bun ki khynnah skul ki la ïa shim bynta shitrhem ban ïa khun tyngeh ban khur ïaki takma naka bynta ka skul.
Ha kane la sngi pynkut naka liang ki bor pynïaid ki la sam ïaki takma bad ki trophy ha ryngkat bad ki syrnod sha baroh ki nong jop ha ki jingiakop bapher bapher kiba kynthup naduh ki jingiakop mareh jong ki kynhun bad ki jingïakop mareh shimet bad naka liang ka ophis Jong u DSO ka la pynkup syndon ïa ka Skul Alfred Secondary school kum ka skul kaba la khur shibun ki takma.
Ha kane ka sngi pynkut la wan ban pynhap noh ïaka lama da u bah Raja Brahma, Addl.Deputy Commissioner ka Ribhoi kum u kongsan, ha ka jingïadon lang ka Kong PL Nonglait, District School Education Ophisar, Ribhoi, Bah Bobby L Nongbet, District Sports Ophisar lem bad kiwei kiwei.
U Raja Brahma, ADC ka Ribhoi haba ai jingkren ha katei ka sngi pynkut u la ong ba ka jingïalehkai Sports ka dei ban long kawei naki mat kaba donkam eh haka jingim jong ngi ki briew khamtam eh ïa ki khun samla kiba dang don hapdeng ka jingpule.
U la ong ruh ba ka jingïalehkai sports kam dei ba ka ai jingïarap tang ïa ka koit ka khiah, hynrei ka ïarap ruh ban pynproh ïa ka jingmut jingpyrkhat bad ki khynnah pule kiba ju pynmlien ban ïalehkai ki ju lait na ka jingklumar jingmut.
Nalor kata ula kyntu ruh ïa baroh ki khynnah skul ba kin pynmlien ïalade ban ïalehkai sports namar ka jingpynmlien ban ïalehkai sports kan pynlait na shibun ki jingsniew bad kumjuh ka pynproh ruh ïaka jingmut jingpyrkhat.
U Raja Brahma, u la ai khublei ruh ïa ki Khynnah skul kiba la ïoh ban khur ïaki takma haki jingïakop bapher bapher ha kajuh kapor u la kitbok ruh ïa kiwei ki bym shem la lah ban jop ba kim dei ban duh mynsiem, hynrei ki dei barabor ban don ïaka mynsiem ban nang ïai trei shitom khnang ba kin lah ban ïalehkai kham bha ha kiwei pat ki sngi.
Kumjuh na ka liang ka ophis u District Sports Ophisar ka la pyntip ruh ba ki nongjop ha kane ka lympung kin sa ïoh ïaka lad ban pyntriem shuh shuh ïalade ha kine ki sngi ki ban wan ha shwa ban leit mihkhmat naka District sha ka State Level Inter school Athletic meet 2024 ka ban sa long ha Nongbah Shillong.
Ka St.Joseph’s Academy of Nursing ka la pynhap pyrda noh ia ka taiew lehkmen jong ki Nos (Nurse) shibynta ka jingrakhe ia ka “International Nurses Day" ha ka 11 tarik Jymmang ha Umtrew Ri Bhoi District.
Ka phang pdeng jong kane ka prokram ka long halor ka mat ka long, “Our Nurses, Our Future.
The Economic Power of Care.
" Ia kane ka taiew lehkmen la rakhe lyngba ka jingpynlong ia ki prokram bapher bapher.
Ha kane ka sngi pynhap pyrda la ia don lang ruh ka Kong Ivory Kharduit, Assistant Director Nursing Directorate of Health Service (M.I) kum ka Kongsan bad ka Kong Carrie Lyngdoh Nursing Superintendent, Sanker Shillong kum ka Symbud Kongsan ha ka jingiadon lang ka Kong Ibanrilin Ranee Principal St Joseph’s Academy of Nursing bad ka kong Jolene Vice Principal St Joseph’s school of Nursing.
Haba kren ha ka jingialang kum ka Kongsan ka Kong Ivory ka la pynpaw bad ki nos ki dei ka bynta kaba kongsan tam ha ka liang ki lad aijingsumar.
Ka la ong ruh ba mynta ngi la donkam palat ia ki nos ha ki lad aijingsumar ym tang hapoh ki hospital hynrei ruh wat hapoh ka imlang ka sahlang.
Ka Mawlai SC ka la ioh ban bat biang ia ka kyrdan kaba nyngkong ha ka lympung ialehkai Shillong Premier League 2023-24 da kaba pynliem noh ia ka Rangdajied United FC da 1-0 ha ka jingialehkai Final kaba la long ha ka 11 tarik mynta u bnai ha Madan SSA, First Ground, Polo ha ryngkat ka jingsakhi jong ki hajar ngut ki paidbah.
Kane ka jingjop ka la wan long lyngba ka shi kol kaba u Donald Diengdoh u la ioh ban khyrwit tyngeh da ka khlieh ha ka minit kaba  26, kata ha kaba ka Mawlai ka la lah ban ialehkai bha mar ia sdang ka jingialehkai ha ka kylla step.
Hynrei haba bteng ia ka jingialehkai ha ka kylla miet, ka Rangdajied ka la lah ban banbor tyngeh bad ialehkai shiteng tang shiteng madan ha ka jingpyrshang ban ioh lad ban pynphai, hynrei namar ka jingkyrshan dohiap jong ki rangialehkai dien ka Mawlai bad ka jingtbit jong u kol kam shym la lah ban thaw pyrthei wat hadien ba ka la ioh buntylli ki kabu bad kumta ka la hap ban mad ia ka nam rem.
Lyngba kane ka jingjop ka Mawlai ka la ioh ban rah ia ka trophy nalor ka song pisa kaba long T.3lak katba ka Rangdajied ka la ioh ia ka song pisa kaba T.1.5 lak ha ryngkat ka trophy ia kaba la sam da u Kongsan ha kane ka sngi uba dei u Chief Secretary ka Jylla, u Bah DP Wahlang bad lyngba u Chief Engineer ka State Sports Council ka Jylla u Bah BM Syiem ha ryngkat ka jingiadon lang u president ka Meghalaya Football Association u Bah H Dohling, u president ka Shillong Sports Association u Bah Eugeneson Lyngdoh nalor kiwei kiwei pat ki heh ka SSA.Lah ban kdew ba ka Mawlai ka dei ruh ka kynhun kaba la ioh ban rah ia ka nam lahduh ha ka lympung ialehkai SPL 2022-23 katba ka Rangdajied ka la ioh ban bat khatduh ia kane ka nam naduh u snem 2013.
Ka ophisar Indian Police Service (IPS) ka Kong Idashisha Nongrang ka la shah thung kum ka Director General of Police (DGP) bathymmai ka Meghalaya ha ka 11 tarik mynta u bnai.
Ka Nongrang ka dei ka IPS kynthei ba nyngkong eh na ka Jylla ka ban ioh ban bat ia kane ka kam ba hakhliehduh hapoh ka Tnat pulit.
Ha ka jingpynbna lyngba u Secretary ka Tnat kam pohiing ka sorkar Jylla u Bah Cyril V.D.Diengdoh la pyntip “ba napdeng jong ki heh IPS ophisar ba la mynjur da ka  Empanelment Committee jong ka Union Public Service Commission (UPSC) ha ka jingialang kaba la long ha ka 2 tarik mynta u bnai, bad na ka bynta ka jingpyntip paidbah, na ka liang u Lat ka Jylla u la mynjur ban thung ia ka Kong Idashisha Nongrang kaba dei ka ophisar IPS na ka batch (RR:1992), bad kaba bat mynta kum ka Director General of Civil Defence & Home Guard, Meghalaya Shillong kum ka  Director General of Police ka Meghalaya na ka bynta ka samoi treikam kaba ar snem kynthih, kata ka ban sdang naduh ka 20 tarik Jymmang 2024 haduh ka 19 tarik u Jymmang 2026," ong ka jingpynbna.
Kawei ka kali maruti car ka la kem ding kynsan ha ka lad ban leit sha Umroi airport mynta ka sngi ha ka por kumba 12 baje mynsngi.
Ki pulit ki iathuh ba kane ka kali ka dei kaba kit ia ki briew na ka shnong Mawblang, Ri Bhoi District ban leit shapoh ka retreat centre ha Umroi Nongrah hadien ba ka la kem ding kynsan ha ka por ba ka la wanphai.
La iathuh ba u draibar jong kane ka kali u Bah Tyngshain Maring 26 snem rta u la start ia ka engine hajan ka surok bah NH-44 hadien ba kane ka kali ka la kem ding kynsan.
Wat hadien ka jingpyrshang aijingiarap ba kyrkieh hynrei kane ka kali ka la shah bamduh ha ka ding.
Hynrei donbok ba kam shym la don kano kano ka jingjia ba sngewsih.
Hadien kane la pynkynriah noh ia kane ka kali ba la ingkhong shapoh Umroi Police Investigation Center na ka bynta ban pynlong shuh shuh ia ka jingtohkit.
Namar ka jingwan jong ka lyiur kaba lah ban wanrah ia ka jinghap slap kaba jur, ka jinghap phria, ‘eriong ‘erngit, ki jingshlei um, jingtwa khyndew bad kiwei pat, kumta na ka liang u Deputy Commissioner & Chairman District Disaster Management Authority (DDMA), East Jaintia Hills District, Khliehriat ha ka 10 tarik mynta u bnai u pyntip ba la pyllait ia u Helpline Number 1077/03655295142 ia kaba kito kiba shah ktah ha ki jingshah pynjulor ha ki bor ka mariang  ki lah ban phone na ka bynta ka jingshim kam da ki bor ba dei khmih hapoh kane ka district.
Lada jia ryngkat ba une u Helpline Number um treikam, na ka liang ka District Disaster Management Authority (DDMA) ka la aibor na ka bynta ban pyndonkam da ka Rapid Response Calls kum kawei pat ka lad ban pyndonkam kum kiwei pat ki number ban pntip haba jia kino kino ki jingjia shah pynjulor ha ki bor ka mariang hapoh ka district.
Kine ki number ki kynthup ia u 9774124321- District Disaster Management Officer, Khliehriat, 7005877634- Block Development Officer, Wapung C&RD Block, 9612106744- Block Development Officer, Saipung C&RD Block bad 794255590- Block Development Officer, Lumshnong C&RD Block.
Ka shnong Wahiajer, West Jaintia Hills kawei na ki shnong kaba don lai tylli ki skul haka kyrdan secondary, mynta kala ioh noh sa iaka kyrdan Higher Secondary da ka jingkyntiew kyrdan iaka Nephington Laloo Memorial Secondary School sha ka kyrdan Higher Secondary School.
Ka Nephington kaba la shakri la la palat 30 tylli ki snem ban sam jingnang jingstad ha kane ka shnong, hynrei dei mynta ka kynti ka bor pyniaid jong ka skul kala shim iaka sienjam ban sdang noh sa iaka kyrdan Higher Secondary, kata haka klas 11 bad 12 Arts ban pynsuk iaki khynnah ban ioh bteng iaka jingpule hala shnong.
La plie paidbah ia kane ka higher secondary section da ka District School Education Officer (DSEO), West Jaintia Hills District ka Kong A.P.Syiem haka 10 tarik Jymmang haka jingialang kaba long ha iing skul.
La iadonlang u Assistant Waheh Shnong Wahiajer Bah L.Shylla, ki nonghikai, ki khynnah skul, ki kmie ki kpa nalor kiwei haka jingialang kaba la pyniaid da u Chairman Bah W Lyngdoh.
Ka Kong A.P.Syiem kum ka kongsan haka jingkren kala ong, ka Nephington Laloo Memorial Secondary School kadei kaba nyngkong ha Wahiajer ban plie iaka kyrdan Higher Secondary School bad ka la aikhublei ia baroh kiba don bynta ban pynurlong ia kane ka kam ba bha.
“Kam dei kaba suk ban seng iaka skul, kane ka jinglah kane ka skul ban kiew sha kane ka kyrdan ka pyni iaka jingtbit bad jingshempang jong ki nongpyniaid", la ong ka Kong Syiem bad kala kyntu ruh iaki khynnah skul ba kim dei ban leit skul tang ban pyndep ia ka eksamin, hynrei ki dei ban pule ba ka jingtip ba ki ioh kan neh ha ka jingim jong ki.
U Secretary ka School Managing Committee, Bah S Laloo ula iathuh ba iaka skul la seng ha u snem 1987 haka kyrdan Lower Primary School bad ha u snem 1996 shaka Upper Primary School, ha u snem 2006 kala kiew sha ka kyrdan Secondary School bad ha u snem 2024 kala ioh iaka jingkyntiew kyrdan shaka Higher Secondary School nalorkata iaka kyrdan Secondary la ithuh da ka tnat Education ha u snem 2015.
“Naduh ba ngi la kyntiew kyrdan ia kane ka skul sha ka Secondary Level, ka skul ka la ioh ia ka record 100 percent pass percentage, lait noh ha ki ar tylli ki snem", la ong u Bah S.Laloo.
Ula iathuh ruh ba ki don haduh 21 ngut ki nonghikai naduh Class Nursery haduh Class-X bad 235 ngut ki khynnah kynthup 102 ki khynnah shynrang bad 133 ki kynthei.
U nonglamktien (Ambassador) ka France sha India u Thierry Mathou ha ka 10 tarik Jymmang, u la wan iuhkjat ha ka sien kaba nyngkong eh ha Meghalaya ha kaba u l leit ngoh ruh ia ka ‘Lawkyntang (Sacred Grove), ki Mawbynna bad ia ka Heritage Village ha Mawphlang, East Khasi Hills.
Une u nonglamktien u la iaid kjat haduh palat 3 kilometre ban leit jngoh ia ka ‘Lawkyntang ia kaba la ialam da u khlieh jong ka Kur Lyngdoh ka Hima Mawphlang u Bah Tambor Lyngdoh Mawphlang.
U Mathou u la pynpaw ia ka jingkmen bad ka jingsngewtynnad ha kane ka jingleit jngoh ia ka ‘Lawkyntang bad pynpaw ruh ia ka jingangnud ban tip kham bha shaphang jong ka kumjuh ia ki lad jingiada ia ka mariang bad ki jingdon jingem hapoh jong ka ia kaba na ka liang u Bah tambor u la pynshai ha kaba iadei bad ka jinglong jingman jong ka ‘Lawkyntang bad ba kumno la mana pyrshah ban leh ia kino kino pynkhein ain ha kane ka jaka.
Kane ka ‘Lawkyntang ka dei ruh ka jaka kaba la khring bha ia ki nongwan shangkai pyrthei na kylleng kumjuh ia ki riew wad bniah.
Nalor kata utei u nonglamktien ula leit jurip ruh ia ka Dam Mawphlang ha kaba la iadon ryngkat ki heh ophisar jongka tnad Public Health Engineering (PHE) kiba la pyntip ha u kumno la pynpoi ia ka umbam umdih sha ki 77.15% tylli ki longiing ha Sor bad khapsor.
Na ka liang utei u nonglamktien u la ong, “Nga sngewkmen shibun ban ioh ia kaba kum kane ka lad ban leit jngoh ia ka ‘Lawkyntang, Ngin hap ban ioh jingtip shuh shuh lyngba jong phi kumno ban iada ia ka mariang bad ia ki jingdon jingem hapoh jong ka.
".
Shwa ka jingwan jong ka lyiur na ka liang ka Sorkar Jylla ka la pynkhreh lypa ia ki lad jingdonkam khnang ban lah ban tehlakam haba jia ki jingshah pynjulor da kaba mang ruh ia ka song pisa kaba mar T.20 klur sha baroh ki Deputy Commissioner khnang ba kin lah ban iarap ia ki lanot kiba shah ktah ha kino kino ki jingjia shah pynjulor na ki jingjia shlei um, twa khyndew bad kiwei pat.
Na ka liang u Commissioner & Secretary uba khmih ia ka Tnat Revenue bad Disaster Management u Sanjay Goyal ha ka 10 tarik Jymmang, u la khot ia ka jingialang bishar kam halor ka jingpynkhreh jong ka Jylla ia ka jingwan jong ka lyiur.
“Ki sngi bala antad ia ka jingwan jong ka lyiur ha ka Jylla kan long ha ka taiew ba nyngkong jong u bnai Jylliew u ban wan.
Ngi la long kiba la pynkhreh na ka bynta kane," ong u Goyal haba kren sha ki lad pathai khubor hadien ka jingialang jong ka State Level Coordination Committee (SLCC).
Ha kane ka jingialang la wan iashim bynta da ki heh ophisar na ki tnat bapher bapher kaba kynthup na ka Tnat ka Koit ka khiah, PWD, PHE, SRDF, Civil Defence, IMD, Education nalor ki Deputy Commissioner kiba dei khmih halor ki kam aijingiarap ha la ki jong ki district.
“Ka mat ba kongsan jong ka jingiakren ka long ba haduh katno ngi long kiba la pynkhreh ha kaba iadei bad ki lad jingiarap ba donkam kyrkieh.
Baroh ki Deputy Commissioner ki la pynlong ia ki jingialang jong ki district level coordination committee ha kaba kin sa shim ia ki sienjam ban pynbiang ia ki jingdonkam lada jia kino kino ki jingshah pynjulor.
La kyntu ruh ba kin khmih na ki jingjia kiba ladep bad ban shim ia ki sienjam kiba dei biang," ong u Goyal.
Da kaba pynpaw  ba ki District level disaster management plans ki la ioh ia ki jingpynshai na ka liang ki Deputy Commissioner, u Goyal u la ong ba kine ki kynthup ruh ia ki resource mapping, ki jingdonkam kiba lah ban ioh ha ka liang ki kor ki bor bad ki tiar ki tar nalor kiwei pat.
“Ka list jong ki nodal ophisar kumba phi tip namar ka ilekshon, ki la mih ki jingkylla ha ki kyrdan bapher bapher ha kaba iadei bad ka jingpynkynriah ia ki ophisar.
Kumta la kyntu ba kin aijingtip biang ia ka thup ki Nodal Department haryngkat ki phone nombor khnang ba ki lad aijingtip kin iaid beit iaid ryntih ha baroh ki kyrdan," u la ong.
Nalor kata u Goyal u la pyntip ruh ba ki Incidents Response Systems ruh ki la treikam biang ha kane ka kynti kaba mynta na ka bynta kino kino ki kam kiba kyrkieh.
Haba phai sha ki lad aijingtip, ngi la kyntu ia ki DC ba kin pynkhreh ia ki plan ban ithuh i ki jaka ki bym don ia ki lad aijingtip bad lehse ban shim ia ka jingiarap jong ka Tnat MPRO khnang ban pynthikna ba ki lad aijingtip kin treikam barabor.
Ha kaba iadei bad ki kam aijingiarap, u Goyal u la ong ba haduh jan kumba 20 klur ka pisa la bud bad ki Deputy Commissioner khnang ba kin khmih ha kaba iadei bad ki kam aijingiarap.
“Nga kwah ban bynrap sa kawei ka kam kumba la shong bishar kam da u Myntri Rangbah, ngi la shem ba ki don katto katne ki jingeh haba phai sha ka jingpyllait ia ka pisa sha ki nongioh jingmyntoi ha ka por ba lyngkot bad mynta ngi la weng ia kane ka jingeh da ka jingaibor shuh shuh ia ki Deputy Commissioner" ula ong shuh shuh.
Shuh shuh u la ong ruh, “Nga sngewkmen shibun ban pyntip sha phi ba ha kine ki jingjia shah lynshop ‘eriong ba dang shen, ngi la lah ban phah ia ki jingiarap pisa sha ki account jong ki nongioh jingmyntoi tang hapdeng ka 24 haduh 48 kynta kaba long da shisha ka jingiarap kaba khraw ia ki paidbah bad ngi la lah ruh ban leit aijingiarap mardor ha ka liang ka bam ka dih, ka jingmaramot ia ki iing ki sem bad kiwei kiwei ki lad jingiarap kiba long katkum ki kyndon jong ka sorkar India.
" Ha kawei pat ka bynta u la ong ba ki la don 7 ngut ki briew kiba la duh ei la ka jingim bad palat 2800 tylli ki longiing ki la shah ktah namar ka jingther u ‘lapbah ha ka Jylla.
Ka North Liberty Higher Secondary School (NLHSS) kala ioh khur iaka nam overall champion haka District Level Inter School Athletic Meet 2024 hadien ba kala ioh khur 14 tylli ki takma ksiar, 12 tylli ki takma rupa bad 4 tylli ki takma rnong kaba la poi noh sha kaba kut haka 3 tarik Jymmang ha Kiang Nangbah Stadium.
Ia kane ka inter school athletic meet la pyniaid da ka ophis u District Sports Officer, (DSO), West Jaintia Hills ryngkat ka jingiatreilang ka West Jaintia District Sports Association (WJDSA).
Ka North Liberty Higher Secondary School (NLHSS) nalor ba kala ioh khur 14 tylli ki takma ksiar, 12 tylli ki takma rupa bad 4 tylli ki takma rnong, kala ioh khur ruh iaka nam ‘Best Athlete’ haka kyrdan Under-14, 16 bad 18 naka liang ki kynthei.
Iaka nam ‘Best Athlete’ jong ka kyrdan Under-14 naka liang ki shynrang la ioh da ka Advantist HS School ba la mihkhmat da u Stephan Wakambam Daimary haka jingiakop Shotput.
Katba naka liang ki kynthei la ioh da ka North Liberty HS School ba la mihkhmat da ka Iban-E-ti-lut Shylla haka jingiakop mareh kaba 60 metre Haka kyrdan Under 16 naka liang ki shynrang la ioh da ka skul Govt.
Boys HS School ba la mihkhmat da u Teilang-mi-I Phawa haka jingiakop mareh kaba 2000 meter.
Katba na ka liang ki kynthei la ioh da ka skul North Liberty HS School ba la mihkhmat da ka Eladki Ksoo haka jingiakop mareh kaba 100 meter.
Haka kyrdan Under-18 naka liang ki shynrang la ioh da ka skul Govt.
Boys HS School ba la mihkhmat da u Iohi-ksan Lyngdoh haka jingiakop mareh kaba 100 meter, katba na ka liang ki kynthei la ioh da ka North Liberty HS School na la mihkhmat da ka Deigratia Dan haka jingiakop mareh kaba 100 meter.
Iaka nam ‘Best Team’ jong haka kyrdan Under-14 naka liang ki shynrang bad kynthei la ioh da ka North Liberty HS School da kaba khur 5 tylli ki tkma ksiar bad 5 tylli ki takma rupa bad kawei ka takma rnong.
Haka kyrdan Under-16 naka liang ki shynrang la ioh da ka Govt.
Boys HS School da kaba khur 5 tylli ki takma ksiar, 3 tylli ki takma rupa bad 2 tylli ki takma rnong.
Katba na ka liang ki kynthei la ioh da ka North Liberty HS School da kaba khur 4 tylli ki takma ksiar, 5 tylli ki takma rupa bad kawei ka takma rnong.
Haka kyrdan Under-18 na ka liang ki shynrang la ioh da ka skul Government Boys HS School da kaba khur 2 tylli ki takma ksiar bad 5 ki takma rupa.
Katba na ka liang ki kynthei la ioh da ka North Liberty HS School da kaba khur 5 tylli ki takma ksiar, 2 ki takma rupa bad 2 takma rnong.
U Deputy Commissioner ka West Jaintia u Bah BS Sohliya, IAS ula long kum ku kongsan haba pynkut ia kane ka athletic meet haka jingdonlang ka District School Education Officer (DSEO) Kong A Syiem, u District Sports Officer (DSO), West Jaintia Hills Bah Khroobok Passah, ka District Sports Officer (DSO), East Jaintia Hills Kong Stephanie M Rapsang, ki nongialam bad dkhot nongkitkam ka WJDSA, ki Principal, ki nonghikai nalor kiwei kiwei ki riew pawkhmat ka thain.
Namar ka jingmaramot kaba dang iaid shakhmat ia ka bynta jong ka jingkieng Umiam (Damsite) kaba la pynlong ia ki kali ba kin hap ban ieng ia u lain uba jrong sha baroh arliang jong ka jingkieng.
Kumta na ka liang ka Tnat pulit ka la kyntu ia ki paidbah ba kin pyndonkam noh da ki artylli kiwei pat ki lynti surok katba kane ka jingmaramot ka dang iai bteng, ong u SP ka EKH u Rituraj Ravi.
Kumta ruh na ka bynta ka jingiaid beit, ka jingshngain bad ban pynduna ia ka jingbam por ha ka leit ka wan la aijingmut ia ki kali rit ne Light Motor Vehicles (LMVs) ba kin pyndonkam noh lyngba kine ki surok harum: VIP Road na (Mawroh Tri-jn – Mawtawar Jn – Nongkohlew – Mawsiatkhnam – Shillong Airport, Umroi).
Mawdiangdiang – Diengpasoh Road (Nongmensong – NEIGRIHMS – Tynring – Shillong By-Pass, Diengpasoh.
U Myntri Rangbah ka Jylla u Conrad K Sangma haka 6 tarik Jymmang u la bthah ia ki bor pyniaid district bapher bapher ba kin pynioh mardor ia ki lad jingiarap sha kito ki longiing kiba shah ktah na ka jingshah lynshop ha ki bor ka mariang ha ki hynniew tylli ki district ka jylla.
Ki la don haduh kumba 400 tylli ki iing ki sem kiba la shah pynjulor bad palat 940 ngut ki briew kiba la shah ktah na ka jingsyllad jong u ‘lapbah bad ka ‘eriong kaba la jia ha ka 5 tarik mynta u bnai.
“Ha ka 5 tarik sngi U Blei ka ‘eriong ‘erngit kaba jur ha ryngkat u ‘lapbah ka la syllad tyngeh ia ki bynta jong ka jylla ha kaba hynniew tylli ki district ki la shah ktah bad kumba 400 tylli ki iing ki sem ki la shah pynjur, bad kumta ruh mardor ka la kyntu ia ki bor pyniaid district bad ia ki tnat ba dei khmih ba kin ai mardor ia ki lad jingiarap kum ki tiar ki tar bad kiwei pat sha kitei ki longiing kiba la shah ktah bad ki sienjam kila iaid shakhmat ha kaba pynpoi ia ki lad jingiarap kaba kynthup ia ki tin sop iing ne CGI sheet sha kito ki longiing kiba la shah pynjulor," ong u Conrad.
Nalor kata u la ong ruh ba na ka liang ka sorkar ka la pynkylla ia ki kyndon ka ban shah ia ki Deputy Commissioner ba kin shim ia ka bynta ban sam ia ki CGI Sheet sha ki lanot tang ha ka kyrdan jong ki district.
“Ha ki por kiba la dep haba jia kum kine ki jingjia, ki kyndon ki shah tang ban sam ia u khaw bad kiwei pat ki mar bam ba dei ban sam kyrkieh katba kiwei pat ki tiar iing tiar sem kim hap ha ka bynta kaba donkam ban pynioh kyrkieh, hynrei ngi la pynkylla ia ki kyndon ha kine ki snem kiba la dep ha kaba mynta ki Deputy Commissioner ha la ka jong ka kyrdan khlem da ap ia ki jingmynjur na ki bor ka sorkar jylla ki lah ban sam ia ki CGI sheet hapoh ki kyrdan district da kaba pynshong nongrim ha la ka jong kas jingioh lum jingkhein," ong u CM ka jylla.
Nalor kata u la ong ruh, “Kane ka la pynsuk shibun halor ki kam aijingiarap kiba ha ki por kiba la dep ki ju shimpor haduh kumba hynriew bnai bad wat haduh shi snem wat tang na ka bynta ban lah ban sam ia ki CGI sheet.
Hynrei, ka jingpynkylla ia ki kyndon ki Deputy Commissioner mardor ki la lah ban leh ia kaba donkam bad mynta kiba bun ki longiing ki la dep ioh ia ki tiar ki tar kaba kynthup ia ki CGI sheet bad kito ki bym pat ioh ruh kin sa ioh hapoh ka 24 haduh ka 48 kynta.
".
Hadien ba ka UPSC ka la aijingmynjur ban phah ia laitylli ki kyrteng na ka bynta ban shimti ia ka kam Director General of Police (DGP) bathymmai ka Meghalaya, na ka liang ka Seng BJP Meghalaya ka la rai ban leit iakynduh ia u Myntri Rangbah ka Jylla na ka bynta ban aijingmut ia u ban thung ia ka Kong Idashisha Nongrang, IPS (RR – 1992) na ka bynta kane ka post.
Haba kren sha ki lad pathai khubor, u nongaiktien ba halor ka BJP u Bah Mariahom Kharkrang uba dei ruh ia lade u heh pulit IPS ba la shongthait, u la ong, “Ka Kong Nongrang ka dei ka briew kaba biang eh ban shimti ia kane ka kam, kata namar ka dei ruh kaba la kham rangbah tam napdeng ki kyrteng ba la phah bad kaba la don ruh ia ka jingshemphang ha kaba iadei ba ka rukom treikam jong ka Tnat pulit ka Jylla Meghalaya.
" “Ia ki rukom treikam bad ka jingkut jingmut ba skhem jong ka na ka bynta ka kam la tip bha, bad ka don ruh ia ka iktiar bad ka jinglong kaba pynlong ia ka ba kan ioh ia ka jingburom hapdeng ki ophisar bad ki dkhot jong ka tnat pulit hi baroh kawei," u la bynrap.
Kumta ruh u Bah Kharkrang u la ong, “Ngi la shim ia kane ka sienjam namar ngi ngeit ba ka ophisar kynthei kaba dei ka trai shnong bad kaba la kha bad la heh la san ha Meghalaya ka dei ban ialam ia ka Tnat pulit ka Jylla namar kan kham sngewthuh shibun ia ka jinglong jingman hapoh ka jylla bad kaba long ruh kaba kongsan bha na ka bynta ban pyndep ia ka kamram kum ki pulit.
".
U Sub-Divisional Officer (Supply), Amlarem Sub-Division u la pynbna paidbah ba ia u khaw u ba hap hapoh ka NFSA (AAY & PHH) bad ka Non-NFSA naka bynta u bnai Jymmang (May), 2024 yn sdang ban pyllait noh sha baroh ki Fair Price Shop Dealers haduh ka 16 tarik Jymmang.
Ka bhah khaw AAY ka long 35 kilo ka wei ka longing (ym donkam siew Pisa), PHH mar 5 kilo shi khlieh (ym donkam siew Pisa).
Katba kiba card Non-NFSA kalong haka jingthew kaba 7.215 Kilo shi card ha ka dor ba ym palat ia ka T.14/- shi kilo.
Lada don kino kino ki ba shim da ka pisa ne ki bym ioh ia kitei ki mar jong ki, ki lah ban ujor sha ka ophis u SDO (Supply), Amlarem Civil Sub Division.
Ka ophis jong u District Sports Ophisar (DSO) Ribhoi District haka 9 tarik Jymmang ka la ïoh ban sdang noh ïa ka Lympung ïalehkai Sports kaba 3 sngi kynthih jong ka “District Level Inter School Athletic Meet 2024" na ka bynta ki skul bapher bapher kiba don hapoh ka district ia kaba la pynïalehkai ha Madan NSCA Stadium, Pahamsysiem.
Ha kane ka lympung yn pynïakehkai haduh 50 tylli ki jingïalehkai ia kaba la phiah ha ki 3 kyrdan kata ka under 14, under 16 bad under 18 jong ki kynthei bad shynrang.
Ha kane ka Lympung la wan ban ïa shim bynta da ki khynnah skul naki 30 tylli ki skul kiba don hapoh Ribhoi District kaba la kot shaduh 1114 ngut ki rang bad ki thei ïalehkai.
Ïa katei ka Lympung ïalehkai sports jong ka ophis u DSO, Ribhoi District la wan ban kyntiew ïa ka lama da u bah Finely L Pariat General Secretary jong ka Meghalaya State Olympic Association (MSOA) kum u kongsan ha ka jingïadon lang u bah Gordon S Langstieh, Functional Manager jong ka DCIC symbud kongsan, bah Bobby L Nongbet District Sports Ophisar, Nongpoh Bah RB Shadap President RBDSA lem bad kiwei kiwei.
Ka Sorkar Jylla ka la buh ka jingkyrpad ia ka National Testing Agency (NTA) ba kan pynlong biang ia ka eksam jong ka National Eligibility cum Entrance (NEET), hadien ba ki la mih ki jingkynnoh leh thurmur ha kaba pynlong ia kane ka eksam kaba dang shu dep ha ka 5 tarik mynta u bnai.
Haba kren sha ki lad pathai khubor haka 9 tarik Jymmang, u Myntri ka Tnat pule puthi ka sorkar Jylla u Rakkam A Sangma u la ong, “Nga la ioh ban iakren da lade hi ia u Chairman ka NTA ban kyrpad na ka bynta ban pynlong biang ia kane ka eksam lada ka long kaba lah.
" U Rakkam u la pynlong ruh ia ka jingialang ha ryngkat ki nongmihkhmat na ka Khasi Students’ Union (KSU) bad ka Jaintia Students’ Union (JSU) ha kaba iadei bad kane ka kam.
“U Chairman ka NTA u la pyntip sha nga ba ki dang bishar bniah halor ki jingshisha baroh halor kaei kaba la jia ha ka por ba la pynlong ia ka eksam.
Hynrei, kim pat shym la ai satia kano kano ka jingpyntrip sha nga," u la ong.
Haba kylla, une u Myntri u la ong ba na ka liang ka NTA ka la pan ia ka kaiphot na ki centre kiba pynlong ia kane ka eksam.
“Kumta ruh ngi dang ap ia ka jingshim rai jong ka NTA ha kaba iadei bad kane ka phang," ong u Myntri.
Nalor kata u Rakkam u la ong ba na ka liang u Myntri Rangbah ka Jylla u Conrad K Sangma ruh u la shimkhia halor kane ka kam da kaba iakren ia ki bor ba dei khmih ha Delhi.
U Rakkam u la pyntip ba na kal iang u Principal Secretary uba khmih ia ka Tnat ka koit ka khiah ka sorkar Jylla ruh u la pynlong ka jingiakren bad ki bor pyniaid ka NTA.Na ka liang ka kynhun kaba mihkhmat ha ryngkat ki samla pule kiba la shah ktah ha ka jingpynlong ia kane ka eksam ruh ki la kyntu ia u Myntri ka Tnat pule puthi ka sorkar Jylla ba un tuklar lem bad ban pynthikna ba kin ioh ban thoh biang ia ka eksam jong ka NEET ha West Jaintia Hills bad Ri Bhoi district.
U Assistant Inspector General (AIG) barim ka Tnat pulit ka Meghalaya u GK Iangrai ha ka 9 tarik Jymmang, u la ujor da ka ejahar pyrshah ia u Director General of Police (DGP) ka Jylla u Lajja Ram Bishnoi halor ka jingkynnoh pyndonkam bakla bad leh thok ia u nombor plate na ka bynta ka kali sorkar ba u pyndonkam.
Ha kane ka ejahar ba la mudui da une u AIG barim hapoh Shillong Sadar Police Station, kata ha ka por ba une u DGP un sa shongthait noh ha ka 19 tarik mynta u bnai u la ong ba ka Enquiry Committee ba la thaw ha ka 18 tarik Naitung 2022, ha ka kaiphot jong ka kaba don ha ka Para 1 jong ka sla kaba 3 ka long kumne: “Kawei ka kali Hyundai Verna kaba pynieng ha Central Worshop ka dei kaba la pyndait da u nombor thok bad ym shym la don u registration nombor jong kane ka kali ba la leh da u AIG-A namar ka jingbym ioh ia ki kot ki sla.
" U la ong ruh ba kane ka kaiphot ka paw ba ka dei kaba la pynkhreh na ka shuki, kata khlem da leit ban tohkit sha ka jaka bad ban wad jingtip ia ki rekod na ka Tnat Transport.
Katkum ka shithi hapoh ka Right to Information (RTI) kaba 27 tarik Naitung 2023 kaba iadei bad katei ka kali Verna 1.6 VTVT ka dei kaba la rejistar bad ka Tnat Transport ka sorkar Meghalaya, Shillong kum ka nombor ML-02-A-0001, ha ka kyrteng jong u Director General of Police, ka sorkar Meghalaya.
“Kumta ruh kane ka jingtip lyngba ka RTI da ka Tnat Transport ka sorkar Jylla ka la pyniap bad pynkut noh ia ka kaiphot jong ka Inquiry Committee, kaba dawa ban leh ei ei katkum ka ain pyrshah ia ki dkhot ka Committee," ong u Bah Iangrai.
Lah ban kdew ba u Bah Iangrai u dei uba la shah kem ha ka 2 tarik Naiwieng, 2022 halor ka jingkynnoh ba u pyndonkam bakla ia ka pisa bala mang ban tei ia ka National Emergency Response System (NERS) Building ha Shillong.
Kumjuh ruh ha ka ejahar, une u AIG barim u la ong ba sa kawei pat ka bynta kaba iadei bad kane ka phang ka long kaba thamula kumba ka paw lyngba kine ki jingshisha : “U Lajja Ram Bishnoi uba bat ia ka shuki kum u  Director General of Police, Meghalaya ua la wan sha Shillong ban shimti ia kane ka kam ha ka 17 tarik u Jymmang 2022 da kaba pyndonkam da ka kali Kia Carnival Limousine model kaba lieh kaba don ia u registration jong ka Sorkar Assam, hynrei hadien kane, la iohi ba u Bishnoi lyngba ki buit poh u la pynkylla ia u nombor plate jong kane ka kali bad mynta u la buh da u nombor plate bathymmai uba don ia u registration number ML-02-A-0001,uba dei u nombor ba la rejistar ia ka kali Verna 1.6 VTVT." Nalor kata u la ong ruh ba la lap ba kane ka kali Kia Carnival Limousine rong lieh ka dei kaba shu shim wai na ka bynta ki kam kiba tang u Bishnoi u tip bha ha kaba u la pyndonkam ia kane kajuh ka kali na ka bynta ki kam shimet, kata kumba la sakhi na ki dur ki dar ba la shon ha ryngkat kane ka kali.
Shuh shuh une u AIG barim u la ong ba katkum ka Rules and Standard Guidelines, u Director General of Police ka Jylla Meghalaya u don hok ban ioh pyndonkam ia ka kali kaba hapoh ka dor kaba tang T.12 lak, hynrei kane ka kali Kia Carnival Limousine kaba u la pyndonkam ka dei kaba shongdor haduh jan kumba T.40 lak kaba une u DGP um don hok satia ban ioh.
“Kumta halor kine ki jingshisha baroh ki pynpaw beit thik ia ki jingleh kam bymman bad ki kam leh thok jong u Lajja Ram Bishnoi.
Namar kata Nga kyrpad iaphi ban rejistar case pyrshah ia u DGP hapoh ki kyndon kiba dei biang bad ban tian bishar ia u khnang ba un ngat ha ka jingshah pynsaja halor kine ki kam bymman kiba u la leh," ong ka ejahar ba la ujor da u AIG barim.
Ka President ka Ri India ka Droupadi Murmu ka la pynkup burom da ka khusnam Padma Shri ia I Kong Silbi Passah halor ka jingnoh synniang ka jong i ha ka ban pynneh pynsah bad kyntiew ha ka liang ka put ka tem, ka rwai bad ka shad tynrai jong u khun Khasi Khara ha ka jingialang kaba la long ha Rashtrapati Bhawan, New Delhi ha ka 9 tarik mynta u bnai.
I Kong Silbi ha u snem ba la dep ruh ila ioh pdiang ia ka khusnam Sangeet Natak Akademi Award na ka bynta u snem 2021 na ka President Droupadi Murmu.
I Kong Silbi Passah i la noh synniang ym tang ha ka liang ka put ka tem bad ka shad tynrai hynrei i dei ruh i nonghikai skul ba la shongthait iba la trei shitom na ka bynta ban kyntiew ia ka ktien Hindi ha ka Jylla, bad i la iashim bynta ruh ha ki prokram Radio shibynta ban kyntiew ia ka ktien Hindi.
I la long ruh i resource person ka Sarva Shiksha Abhiyan (SSA) bad DERT (Directorate of Educational Research & Training) ha kaba iadei bad ka jingai jinghikai ha ka liang ka put ka tem, ka rwai ka siaw, ki kam ialeh drama, bad ka liang ka put ka tem tynrai.
I Kong Silbi Passah iba don ia ka jingangnud bad ka jingthrang ban kyntiew ia ka put ka tem bad ka kolshor ha ka jylla lyngba ka Tnat Arts and Culure ha ryngkat ka jingiatreilang bad ka (NEZCC) North East Zone Cultural Centre, i la ioh lad ban iashim bynta ha ki tamasa kiba iadei bad ka put ka tem ia kiba la pynlong da ki zone bapher bapher jong ka ri, kata kum ka South Zone Cultural Centre, South West Zone Cultural Central, West Zone nalor kiwei pat.
Kumta ruh lyngba kine ki rynsan i la pyrshang ia kaba bha tam ban ioh pynpaw ia ka jingriewspah jong ka Meghalaya ha ka liang ka kolshor.
Shibynta jong ka jingithuh ia ka jingtrei shitom bad ka jingshakri hok ia ka kam i la ioh pdiang ia kiba bun ki khusnam ha ki liang bapher bapher.
I la ioh pdiang ia ka khusnam District Certificate of Honour na ka sorkar Jylla ha u snem 2001, Seng Khasi,  State award (2005); Seng Khasi, Seng Kmie Honorary Award (2008); People’s Choice Award NETV (2005); National Award for teachers (2006); Jeebon Roy Award (2008); Khasi Jaintia Welfare Award (2009); International Gold Star Award (Bangkok 2010); Seng Samla Seng Kmie Honorary Award (2011); Lady of Hope (Cape Town South Africa) (2012); U Tirot Sing Award for Art and Literature (Meghalaya 2014); Youth Affair Award (2019); 4th Northeast Unsung Heroes red carpet social award (2021) bad ka Sangeet Natak Academic Award (2021).
Na ka liang u Myntri Rangbah ka jylla u Conrad Sangma lyngba ka rynsan social media X ula ai khublei kyrpang ia i Kong Passah halor kane ka jingioh pdiang ia katei ka khusnam kaba pyni ruh ba ka jylla Meghalaya ka dei kaba riewspah ha ka liang ka tem put ha ki jingshad bad rwai tynrai.
Ki khynnahk skul jong ka Tep Kyndait Government UP School, Tuber Kmaishnong haka 8 tarik Jymmang, ki la mih sha surok ban ialap iakhun pyrshah iaka jingdih bad jingbam duma, kum ka dak ban rakhe ia ka ‘World No Tobacco Day 2024’.
La sdang ia ka jingiaid paidbah naduh na phyllaw iing skul sha baroh kawei ka shnong Tuber bad ki bynta jong ka National Highway, ha ka jingialam jong u Babu Ribait oo Pde ha ryngkat ka jingiadonlang u headmaster, ki nonghikai bad ki nongtrei jong ka skul baroh.
Ki khynnah jong ka skul, ki la iawer lang ia ki kmie ki kpa bad ruh ia ki nongshong shnong da kaba pyrta “Say No To Tobacco".
La tah ruh ia ki dur kot baheh sha ki kynroh jong ki surok, ki ba lathoh “U Duma un ym ktah tang iaphi marwei, hynrei u ktah ia baroh ki badon ha syndah jongphi".
Ki paidbah nongshong shnong ka Tuber Kmaishnong kila ai mynsiem ia ki khynnah bad ka skul hi baroh kawei ban iakhun pyrshah iaka jingsniew u duma.
Ka rynsan ka la long kaba la pynkhreh na ka bynta ban pynlong ia ka phainal jong ka lympung bah ialehkai ba bna nam ha ka jylla, ka Shillong Premier League 2023, ka Shillong Sports Association, ha kaba ka Mawlai Sports Club kan mih madan ban aireng pyrshah ia ka Rangdajied United FC, kaba la buh ban long lashai ka sngi ka 11 tarik u Jymmang 2024, ha SSA Stadium, First Ground, Polo, ha ka por 3 baje nohphai sngi.
Shi sngi shwa jong kane ka jingialehkai ia ka phainal, la ioh ia ka lad ban iakren bad ki nong ia kit ia bah ia kine ki artylli ki klob, katta u bah Eskial S Mon ba dei u Joint Secretary bad u Jerry A Sutnga  Assistant Coach ka Mawlai Sports Club bad kumjuh u Aibanjop Shadap Head Coach ka Rangdajied United FC.Haba phai sha ka Mawlai SC hapoh ka jingialam jong u bah Hering Shangpliang, ka don ka khubor kaba lam pynkyndeh ia ka mynsiem ki paid nongkyrshan hadien ba ki jong u Eskial bad Jerry ki pynpaw ba don lai ngut ki nongialehkai kiba kham kynsai ha ka kynhun kiba don hapdeng ka jingartatien ban lah ban don ha ka First XI namar ba ki don hapdeng ka jingshitom.
Kine ki lai ngut ki kynthup ia u Remark Kharmalki u bym shim la lah ban ialehkai jan baroh shi samoi ialehkai ba mynta, bud pat sa u Donlad Diengdoh bad u Raikutshisha Buam.
Hynrei watla katta kum ki nongiakit ia bah ia ka klob, u Eskial bad Jerry ki pynpaw ba kane kan ym da don than ka jingktah ia ka kynhun hi baroh kawei, katno tam lei lei hadien ba ki player ki la lah ban pynpaw ia ka jinglong kaba la ih bad tbit bha ha ka liang ka rukom ialehkai ka jong ki bad ka nuksa jong kane ka paw tyngkrein mynba ki la iakhun pyrshah ia ka Langsning FC ha ka semifinal.
Katba u Aibanjop Shadap Head Coach ka Rangdajied United FC,u pynpaw ba kum ka kynhun ka biang lut baroh ki player ki jong ka na ka bynta ban iakhun ia ka phainal kaban long lashai ka sngi 11 tarik ha kaba ym don wat tang uwei ruh ban ong ba un ud pang ne shitom, kane hi ka long ka dak jong ka jingkyrmen ia kane kawei ka klob, kaba wat la ka dei ka lahduh ha ka jylla, hynrei ka  thrang bad ka sliang dik dik ka mynsiem na ka bynta ban ioh rah ia ka trophy jong ka nam lahduh ka SPL.Ban shu kyrtiang dien biang sha kane ka samoi ialehkai kaba mynta u snem ia ka lynti iaid ka jong kine ki ar kynhun, haduh ba kut jong ka round robin ka RUFC ka la lah ba kan ioh khur 18-point na ki 7 sien iakhun katba ka Mawlai SC ka la ioh ba kan khur 16 point, bad ha ka por ba iakhun ia ka semifinal ka RUFC ka la lah ba kan pynliem da 1-0 ia ka Shillong Lajong FC, katba ka Mawlai SC ka la jop da 2-1 ia ka Langsning FC.Ka sorkar Jylla ka la bthah ia ka Tnat pulit ba kan rejistar case pyrshah ia u Director General of Police (DGP) ka Jylla u Lajja Ram Bishnoi u ban sa shongthait noh ha ka 19 tarik mynta u bnai hadien ka jingujor ejahar pyrshah ia u halor ka jingkynnoh pyndonkam beain da u nombor plate thok ia ka kali jong u.
Ia kane la pynpaw da u Symbud Myntri Rangbah ka Jylla uba khmih ia ka Tnat kam pohiing (Police) u Bah Prestone Tynsong ha ka 10 tarik Jymmang, da kaba ong ruh ba ka ain kan leh ia kaba donkam bad ba ka jingtohkit halor kane ka jingshah ujor ejahar ka la iaid shakhmat.
Haba kren sha ki lad pathai khubor u Bah Tynsong u la ong ruh, “Ngi la ioh pdiang ia ka ejahar ha ka janmiet jong ka 9 tarik mynta u bnai ha kaba iadei bad ka jingpyndonkam da u nombor plate thok.
Kumta mynta la rejistar case bad ka jingtohkit ka la sdang mynta hi.
Kumta ailad ba ka jingtohkit kan sdang bad ba ka ain kan leh hi ia kaba donkam.
" Lah ban kdew ba kane ka ejahar pyrshah ia une u DGP ka dei kaba la ujor da u heh pulit MPS barim uba bat ruh kum u Inspector General (AIG) u Bah GK Iangrai halor ka jingkynnoh ba une u hehduh pulit u la leh ia ka kam beain bad ka kam thok kam shukor da kaba pyndonkam da ka kali kaba la pyndait da u nombor plate thok.
Ha katei ka jingujor ejahar la kynnoh ba u DGP u la pyndonkam da kawei ka kali Kia Carnival Limousine kaba la pyndait beit ia u nombor ML02-A-0001, uba dei u nombor jong ka kali Verna bala thied da ka Tnat sorkar ia kaba la pynieng ha Central Workshop.
Haba kylli u Bah Prestone u la ong ruh, “Ia mynta hi ngam lah ban ong ei ei halor kane ka bynta namar shisien ba la ujor ejahar ngi hap ban shim kam bad ka jingtohkit ka dang shu sdang mynta.
" Nalor kata u la ong ruh ba wei la dep ban rejistar case bad hadien ba la pynlong ia ka jingtohkit ngi hap ban file da ka affidavit sha ka iingbishar halor ka kaiphot kaba bniah kaba mih na ka jingtohkit.
Kumta ruh ngin sa ioh ia ka jingtip kaba pura lyngba ka rai jong ka iingbishar.
Ka Sorkar Jylla ka la pynkhreh ban shna pynheh ia ka surok sha ka 4-Lane naduh na flyover ha Umiam, Ri Bhoi District shaduh ki bynta khappud ka Assam ha Malidor, East Jaintia Hills, bad ka jingjurip ia ki jaka na ka bynta kane ka la jan dep artad.
Ia kane la pynpaw da u Symbud Myntri Rangbah ka Jylla uba khmih ia ka Tnat PWD (Roads) u Bah Prestone Tynsong ha ka 10 tarik mynta u bnai hadien ka jingialang bishar kam ha ka 10 tarik mynta u bnai.
Haba kren sha ki lad pathai khubor, u Bah Tynsong u la ong ba ka jingjngai jong kane ka surok ha ka National Highway -6 ka long kumba 160 haduh 170 kilometre.
“Ngi la pynlong ia ka jingialang iamir jingmut bad bishar bniah hadien ba la dep sorjamin ia kane ka surok ha ryngkat ki heh ka tnat ba dei khmih kynthup ia ki heh na ka NHIDCL kaba pyntrei ia kane ka projek," ong u Bah Prestone.
Nalor kata u la bthah ruh ia ki Deputy Commissioner ka East Jaintia Hills bad West Jaintia Hills ba kin thaw ia ka Committee na ka bynta ka jingpyntreikam ia kane ka projek kaba kongsan bha.
Kane ka Committee kan kynthup ruh ia ki dkhot na baroh ki tnat ba dei khmih bad ki nongmihkhmat na ka liang ka NHIDCL.“Ka East Khasi HIlls bad ka Ri Bhoi District ki la dep ban thaw ia ka Committee bad mynta nga la bthah ia ki DC ka West Jaintia bad ka East Jaintia Hills ba kin thaw ia kajuh ka Committee na ka bynta kane ka project kaba kongsan bha na ka bynta ka jylla Meghalaya," u la ong.
U la ong ruh ba kane ka project ka dei kaba heh bha namar kan poi shaduh sha Silchar, bad ka jinglut jingsep kan kot hapdeng ka 20 lane 22 hajar klur.
U la bynrap ruh ba kane ka projek kan don haduh san bynta (five packages) ha Meghalaya bad ka jingsorjamin ia ka jaka kala jan poi artad sha kaba kut.
“Ka jingsorjamin ia ka bynta ba I bad II bad ba III ka la jan dep artad," u l ong da kaba bynrap ruh ba ka jingtywa ka long ruh ban shna kumba laitylli ki tunnel ha ki bynta jong kane ka surok.
Ha kawei pat ka bynta u Bah Prestone u la ong ha kaba iadei bad ka kam thied jaka shen kan sa sdang noh.
Kane ka jingialang mynta ka sngi ka long ruh ban pynthikna halor ki mat kiba iadei bad ki jingpynbeit ia ki kam jaka pura da ki district committee.
“Dei na kata ka daw ba Nga la bthah ia ki DC jong ka East bad ka West Jaintia Hills ba kin sdang ban thaw ia ka comittee ka ban kynthup ia baroh, kata la kalong ka Tnat Revenue, PWD (Rds), Forest, Agriculture bad kiwei pat ki Tnat kiba don bynta ha ki kyrdan district, kata ha kaba kin hap ban long ki dkhot hapoh jong kata ka committee bad ba kin pynbeit ia kane ka mat kawei hadien kawei," ong shuh shuh u Symbud Myntri Rangbah.
I kong Mirbon Jungai ba ju long kum i Lecturer Economics ha Kiang Nangbah Government College bad ruh kum i Principal ka Sohra Government College i la khlad noh ha ka 09.05.2024 ha ka por 11:30 PM.Ka jingleit on tep ia i kan long ha ka 11.05.2024 ha u lumjingtep ka Balang Presbyterian Thadlaboh Jowai ha ka por 12:00 nohphaisngi.
Kane ka jingpyntip kala wan lyngba kba ha ïing ka sem.
I Rgh Donkupar Dkhar (Retd IAS) ba dei President Seng Khasi Kmie, ba shong ba sah ha Lumshyiap, Golf Links, I la khlad noh ha ka 15.10.2023.
Ka jingleh burom khatduh ïa ka met jong i kan long ha ka nohphai sngi jong ka 18.10.2023 ha u lum jingthang ka Seng Khasi, Jaiaw.
Kane ka jingpynjtip ka wan lyngba ki khun ki kti, ki hynmen para, bahaïing ba hasem.
Ki bor pulit ha ka 8 tarik Jymmang ki la lapdien ia uwei u bom jong ki tank shipai u bym pat bthei na ka jingtih nongrim na ka bynta ka jingtei hapoh ka shnong Mawlynrei Nonglum, Shillong.
Ia une u bom u bym pat bthei bad uba don ia ka jingjrong kaba 13 inshi bad 12 inshi ka jingpyllun la lapdien ha ka jaka pyntrei jong ki riew shimet.
Hadien ia une u bom la aiti noh sha ka kynhun Bomb Detection and Disposal Squad (BDDS) jong ka Tnat pulit ka Jylla ba kan buh bha ha ka jaka kaba shngain bad ban pynlong ia ka jingjurip bniah, ong u Superintendent of Police ka East Khasi Hills u Rituraj Ravi.
Mynta ka jingtohkit bniah ka la iaid shakhmat ban lapdien ia ka tynrai jong une u bom kumjuh  ban pynduh noh ia ka bor ka jong u, ong une u heh pulit.
Ki pulit ka East Jaintia Hills ha ka step jong ka 8 tarik Jymmang, ki la ioh ban kurup ia u drok heroin uba shongdur haduh T.3.6 klur bad kem noh ia laingut ki briew kiba donkti na ka thain Lumshnong, EJH.Kane ka jingioh kurup drok ka dei ruh ka sien kaba san hapoh kane ka district tang ha kine ki shiphew sngi kiba la dep.
Na ka liang ki bor pulit ki la ioh ban kurup noh haduh 40 tylli ki synduk sabon ba la thep ia u drok heroin uba shongdor T.3.6 klur bad 9.031 kilo u kynja na kine ki laingut ki briew kiba ha la ki jong ki lynti da ki artylli ki bus night super ban pynpoi drok shapoh Silchar, Assam sha Guwahati, ong ka khubor pulit.
Kine ki briew kiba la shah kem noh ki dei kiba la tip kyrteng kum u Amzad Hussain Laskar (18), uba dei na ka shnong Rajnagar, Cachar, Assam u Monib Hussain basker 18 snem rta na, Cachar, Assam bad u Chamir Hussain Barbhuiya uba dei na Isalamabad, Silchar, Cachar, Assam, ong ka khubor pulit.
Ia kine ki laingut ki briew kiba la shah kem la rejistar case hapoh ki kyndon ka NDPS Act.
Ka jingioh kurup drok jong ki pulit ka East Jaintia Hills tang ha kine ki 10 sngi ba la lah ka la kynjoh shaduh ka T.15 klur.
Ka Cinchona Sport Club (CSC) ha ryngkat ka jingkyrshan lang da ka Tnat District Social Welfare Officer, Ri Bhoi District haka 7 tarik Jymmang ka la shim da ka sienjam ban pynlong da ka prokram pynsngewthuh paidbah ha kaba ia dei bad ki jingma na ka jingdih buaid khamtam u drok.
Ka jngpynlong ia kane ka prorkam ka long namar ka jingnang kiew ka jingkyrni bad ka jingnang ngop jong ki samla ha u drok u ba la long shisha u nongshun ba khraw ia ka imlang ka sahlang.
La sdang ia kane ka prokram da kaba pynlong ia ka jingmareh marathon kaba 4-kilometre na Saiden sha ka madan Pahamsyiem ha kaba la wan ban iashim bynta shitrhem da ki samla jong ka thain.
Ha kane ka prokram la wan aijingpynshai halor ka jingma jong u drok da u Bah Meban Tariang uba la mihkhmat na ka Kripa Foundation, ka Kong R.Lyngdoh, District Mental Health Programme na ka Civil Hospital Nongpoh, ki nongialam ka Cinchona Sport Club kaba kynthup ia u Bah Robin Lyngdoh, President, u Bah Anthony Nongkynrieh, Secretary nalor kiwei kiwei ki riew rangbah.
Ha kane ka sngi ka Cinchona Sport Club ka la ioh ruh ban sam ia ki khusnam sha ki nongjop ha ka jingiamareh, kaba kaba kynthup ia ki nongjop ha ka liang ki shynrang, ha kaba u Monas Bongrung u la iohrah ia ka nam ba nyngkong, bud sa u Jemon Makri, bad u Lapynkhraw Thabah, ha ka liang ki kynthei ki nongjop ki kynthup ia ka Filinza Hansepi, ka Barisha khamdeit bad ka Julina Bongrung.
U Myntri Rangbah ka Jylla u Conrad K Sangma ha ka 7 tarik Jymmang, u la pynthikna ba ka sorkar Jylla ka la shim ia ka bynta ban pynlong ia ka jingiakren bad ki bor pyniaid jong ka National Testing Agency’s (NTA) halor ki jingkynnoh leh thurmur ki jong ka ha kaba pynlong ia ka eksam National Eligibility cum Entrance Test (NEET) ha Jowai, West Jaintia Hills District.
Kane ka la wan long ruh hadien ba ki sengbhalang kaba kynthup ia ka Khasi Students’ Union (KSU) bad ka Jaintia Students’ Union (JSU) ki la dawa ba dei ban pynlong biang da kawei pat ka eksam na ka bynta kine ki samla pule kiba la ngat ha kane ka apot.
Haba pynpaw lyngba ka rynsan social media, u Conrad Sangma u la ong, “Ia ka eksam NEET la pynlong da ka central agency ka National Testing Agency (NTA), bad ha  kaba iadei bad ki jingsngewkhia halor ka jingpynlong ba dang shen ia kine ki eksam ha ki bynta bapher bapher ka Jylla, na ka liang ka sorkar ka la shimkhia ban iakren bad ki bor ba dei khmih.
" Na ka liang ka KSU bad ka JSU haka 7 tarik Jymmang, ki la dawa na ka sorkar Jylla ba ka dei ban pynlong biang ia ka Eksam NEET na ka bynta ki samla pule na ka thain Jaintia Hills hadien ki jingkynnoh ai jingkylli bakla ha ka por ba pynlong ia kane ka eksam ha ka 5 tarik mynta u bnai.
Kine ki ar seng ki la ong ba ki la jingtip ba ha ka por ba la pynlong ia ka eksam, ki samla pule ki la ioh pdiang ia ki ar bynta ki jingkylli ba la thoh MNOP bad QRST.Kane ka la pynklumar jingmut hapdeng ki samla kiba ialeh ia kane ka eiksam ha kaba wat ki nongpyniaid ia ka eksam ruh ki sah ha ka umdum ba ia kano ka jingkylli kaba ki dei ban thoh," ong katei ka jingujor.
Ka Khasi Students’ Union (KSU) bad ka Seng Jaintia Students’ Union (JSU) ha ka 7 tarik Jymmang ki la dawa na ka sorkar Jylla ba ka dei ban pynlong biang ia ka eksam NEET na ka bynta ki samla pule na ka thain Jaintia Hills hadien ki jingkynnoh ai jingkylli bakla ha ka por ba pynlong ia kane ka eksam ha ka 5 tarik mynta u bnai.
Ha ka jingujor sha u Myntri ka Tnat pule puthi ka sorkar Jylla u Rakkam A Sangma ka KSU bad JSU ki la ong, “Da kaba pyrkhat na ka bynta ki hok bad ka bha ka miat jong ki samla pule ki jong ngi, ngi kyrpad na ka bynta ban pynlong biang sa shisien ia kane ka eksam NEET." Nalor kata ki la kynnoh ruh ba ki la sakhi ia shibun ki jingleh thurmur bad bakla ha ka por ba pynlong ia ka eksam NEET kaba la long ha ka 5 tarik mynta u bnai ha Jowai, West Jaintia Hills.
“Hooid ngi iaroh ia ka sienjam ba la shim da ka sorkar na ka bynta ban pynlong ia kiba kum kine ki eksam hapoh Jaintia Hills ha ka sien kaba nyngkong, hynrei ngi sngewkhia jur halor ka jingleh bkla kaba la ktah jur ia kumba 400 ngut ki samla pule kiba ialeh ia kane ka eksam.
Ngi la ioh ia ki jingtip ba ha ka por ba la pynlong ia ka eksam, ki samla pule ki la ioh pdiang ia ki ar bynta ki jingkylli ba la thoh MNOP bad QRST.Kane ka la pynklumar jingmut hapdeng ki samla kiba ialeh ia kane ka eiksam ha kaba wat ki nongpyniasid ia ka eksam ruh ki sah ha ka umdum ba ia kano ka jingkylli kaba ki dei ban thoh," ong katei ka jingujor.
Ka jingujor ka la ong ba hadien la pynshai ba ki jingkylli na ka thup jong ka QRST ka dei kaba dei na ka bynta ban jubab, kaba la ktah jur ia ka bor pyrkhat jong ki samla kiba la dep pynlut lypa ia ka por ba kordor ban pyrshang thoh ia ka bynta jong ka MNOP ka bym dei satia ban thoh.
Nalor kata wat hapdeng ka jingpyrshang da ki katto katne ki samla pule ban pan jingshai na ki bor ba dei khmih, hynrei kane kam shym la seisoh.
Nalor kata ym shym la shah ruh ia ki samla pule ba kin aiti ia ki admit card tad haduh ka por janmiet ha kaba bun ki samla kiba dei na ki jaka ba jngai, kim shym la ioh shuh ban aiti ia ki admit card haduh mynta.
Nalor kata na ka liang kine ki ar seng ki la pynpaw ruh ba kiba bun na kine ki samla pule kiba iakhun ia kane ka eksam ki la pynlut ia ka por bad ka bor ha ki jingpule kumjuh ha ka bor pisa ban pynkhreh ia ka eksam da ka thong ba kin ioh ruh klas ha ki jaka pule medical na ka bynta ban ioh leit pule MBBS.Kumta khnang ban pynneh ia ka jingleh hok bad ban pynioh ia ki juh ki lad ki kabu na ka bynta baroh ki samla pule, ka long kaba donkam ban pynlong biang ia kane ka eksam NEET bad ban pynbeit ia kine ki jingleh bakla.
Kumjuh ki la dawa ban pynpaw ruh ba ka long kaba donkam ban shim ia ki sienjam ban lah ban khanglad ia kiba kum kine ki jingjia ba kin wan jia biang, bad ban khmih ba ka  jingbit jingbiang jong samla pule ka dei kaba kongsan tam ha baroh ki jingpynlong ia ki eksam bapher bapher.
Ka Rangdajied United FC ka la kylla long ka kynhun kaba nyngkong ka ban leit sha ka final jong ka lympung ialehkai Shillong Premier League 2023, hadien ba ka la lah ban pynliem noh ia ka Shillong Lajong FC da 1-0 ha ka jingiakhun ia ka semifinal kaba la long haka 7 tarik Jymmang ha madan SSA First Ground, Polo.
Ka jingialehkai ka long kaba mar ia biang bor ha kaba sdang jong ka kylla step, hynrei dei tad hadien ka minit kaba 31 ba u rangialehkai ka Rangdajied u Arlangky Nongsiej u la ioh ban pynkhih jar lyngba ka penalty bad kaba dei ka kol kaba la pynskhem syndon ban ioh rung sha ka final jong ka SPL.Kane ka penalty ka la wan long hadien ba u Henry Nongneng ula kum woh kjat ia u rangialehkai ka Rangdajied u Robert Khongjoh haka kut u nongap kol.
Ha ka jingialehkai kaba la dep hapdeng kine ki artylli ki kynhun, ka Rangdajied ka la lah ban pynrem ia ka Lajong da 2-1 ha ka jingialehkai kaba la long ha ka 13 tarik u bnai ba ladep.
Mynta ka Rangdajied kan hap ban ap iano kan ia aireng ha ka jingialehkai final hadien ka jingialehkai haka sngi Balang 8 tarik Jymmang, ha kaba ka lahduh jong ka samoi ba la dep ka Mawlai SC kan iakhun pyrshah ia ka Langsning FC ha ka semi final kaba ar ka ban long ha madan SSA Stadium ha ka por 3:15 jan miet.
Haba sha ka jingialehkai ka Rangdajied haka sngi ba ar, la sakhi ia ka sap ialehkai ba tbit jong ka Rangdajied kaba la ialeh da kaba jai jai khlem da kyrkieh ban tur palat shakhmat khamtam mar ia ioh thep ia ka shi kol, kata hadien ki katto kante ki jingpyrshang.
Kumjuh na ka liang ki rangialehkai ka Lajong ki la pyrshang borbah ban ioh pynkhih jar da kaba ialeh ban ai bok sha u Deibormame Tongper uba la ioh ban thep bun kol eh ha kane ka samoi ialehkai SPL, kata da 8 kol hynrei watla u la ioh ia ki laitylli ki kabu ban shu hynrei kam shym la seisoh satia.
Ka Sorkar Jylla ka la rai ban pynlong biang sa kawei ka jingialang bad ka Harijan Panchayat Committee (HPC) ha ka 7 tarik u Jylliew u ban wan na ka bynta ban shim ia ka rai kaba khatduh ha kaba iadei bad ka jingpynkynriah ia ki 342 tylli ki longiing na Them Metor, Them Iew Mawlong.
Haba kren sha ki lad pathai khubor hadien ka jingialang bad ki nongmihkhmat ka HPC kaba la long ha Secretariat, u Symbud Myntri Rangbah ka Jylla uba khmih ia ka Tnat kam pohiing u Bah Prestone Tynsong u la ong, “Mynta ka sngi ngi la pynlong ia katto katne ki jingiamir jingmut kiba kongsan ha kaba iadei bad ka mat ka pynkynriah ia kine ki longiing Harijan.
Kumba phi sngewthuh, shisien ba ngi la shim ia ka rai ban pynkynriah kata ka mut ka ban long shirta.
kumta ngi la iakren halor ki katto katne ki mat bad na ka liang jong ki (HPC) ruh ki la pynpaw ia ka jingsngew mynjur.
Hynrei, watla katta u la pyntip ba ka HPC ka la kyrpad ia ka sorkar ba kan ailad ia ki ba kin iamir jingmut halor ka jingmih na kane ka jingialang bad ki briew ki jong ki hashwa ba kin wan biang sha ka jingialang kaba khatduh halor kane ka bynta.
“Na ka liang jong ki (HPC) ki la kyrpad ia ngi ban ai por sa shisien ia ki ba kin leit ban iakren sani bad ki longiing bad ha ka 7 tarik u Jylliew u ban wan, ngin sa iakynduh biang bad shim ia ka rai kaba khatduh," ong u Bah Prestone.
Nalor kata u Symbud Myntri Rangbah u pyntip ruh ba u Director ka Tnat Urban Affairs bad u Chief Executive Officer (CEO) ka Shillong Municipal Board (SMB) ki la don hapdeng ka kam ban bishar bniah bad pynthikna ia ka jubab RTI jong ka SMB ba la ai sha ka seng HYC ba ki don tang 194 ngut ki nongtrei sorkar na ki 342 tylli ki longiing kiba shong ba sah ha Them Iew Mawlong.
Kane ka la wan long hadien ka jingdawa jong ka seng HYC ban kyndang noh ia ki 148 tylli ki longiing kiba shong ba sah beain ha Iew Mawlong da kaba pynshong nongrim na ka jinglap lyngba ka RTI.Katkum ka jingpynpaw ka jong u, na ka liang ka sorkar ka dang ap ia ka Tnat Urbasn Affairs bad ka SMB ba kin pyndep ha ka ban bishar bniah halor kane ka bynta.
U Bah Prestone u pyntip ruh ba ka la don ka jingpluh ding kaba shyrkhei ha Them Iew Mawlong ha u snem 1996 ha kaba bun ki iing ki sem ki la shah bamduh ha ka ding bad kaba la wanrah ruh ka jingjah rngai ia ki katto katne ki kot ki sla.
“Kumta ruh kaei kaba la jia ka long ba u Director ka Tnat Urban Affairs ha u snem 2008 bad 2009 u la bthah ia ka MUDA ba kan pynlong biang ia ka jingleit sorbe thymmai ha ryngkat ka jingiadon lang kito ki longiing ha Them Metor, kata ia kaba ki la pyndep.
Kumba Nga ong ha phi haba pynshong nongrim ia ka RTI ba la jubab da u CEO ka SMB, Ngam pat lah ban ong ei ei ia mynta hi namar ka MUDA bad u Director ka Urban Affairs ki dang bishar bniah ia kane ka RTI.“Ngi la kren shai naduh ka sngi kaba nyngkong ba ngin ym ailad satia ia ki briew kiba shong beain ba kin shah kynthup ha kane ka jingpynkynriah ia ki briew kiba dei hok.
Dei na kata ka daw Nga la kyntu ia ki Tnat ba dei khmih ba kin pynshisha lyngba ka jubab RTI.Lada ki don kiba shong beain bad ki bym noh synniang sha ka Jylla, ngin ym lah satia ban pdiang ia ki," u la ong.
“Kumta ha kaba iadei bad ka jingdon jong kine ki longiing Ngam lah ban ong ei ei ia mynta hi.
Ailad ban pyndep ia ka  jingpynthikna bad hadien ba la dep, Ngan sa lah ban pynthikna halor ka jingdon jong kine ki longiing," ong shuh shuh u Myntri.
Kawei ka samla pule Civil Engineering hapoh Shillong Polytechnic ha Mawlai ka la pynkut noh ia la ka jong ka jingim da kaba phasi hapoh ka hostel jong ki kynthei haka step 6 tarik Jymmang.
Kane ka jingjia ka la jia ha ka por kumba 2 baje mynstep, ha kaba ia kane ka lanot la tip kyrteng kum ka Diana Dimre Ch Marak 24 snem rta kaba shong ba sah ha Upper Babupra, Tura, West Garo Hills District.
Kane ka samla ka dang pule Civil Engineering ka dang pule mynta ia ka 4th Semester, ong ka khubor pulit.
La iathuh ba u nongap pahara miet hadien ba u la iohsngew ia ka jingwiar jong ki ksew u la leit ban khmih hapoh katei ka hostrl, bad hadien ba u la jurip bniah ia ka mala kaba nyngkong jong ka hostel u la shem pynban ia ka kynthei kaba la phasi ialade na ryngdang da kaba teh da ka jain towel na ka nar grill jong ka jingkhang, kata ha ka lynti mawjyngkieng ka ban sha shalor jong ka tnum iing.
Hadien ia ka metiap jong ka la pynkit noh shapoh Civil Hospital Shillong na ka bynta ban leh ia kaba donkam baroh.
Ia ka mobile phone rong blu (Samsung Galaxy A03), ka iingkhmat rong ktieh/iong bad ia ka shithi (ba la thoh na ka bynta ka donation) la kurup noh ha ryngkat ka jingiadon lang ki sakhi, ong ka khubor pulit.
Na ka liang ki samla kiba iakhun ia ka exam National Eligibility cum Entrance Test (NEET (UG) – 2024 ha Ri Bhoi District ki la pynpaw ka jingbitar ia ka jingleh thurmur bad dawa na ka National Testing Agency (NTA) ba ka dei ban pynlong biang da kawei pat ka exam hadien ba ki la kum thoh ia ki jingkylli kiba la ai bakla da ka Examination Code Centre.
Kane ka jingjia ka la jia hapoh ka Code Centre ba la ithuh da ka NTA hapoh Alpha English Higher Secondary School ha Nongpoh, Ri Bhoi District.
Katkum ka jingiathuh ki samla pule kiba la ngat ha kane ka apot la ong ba ka jingbakla jong ka Code Centre ka long namar ka jingai artylli ki kot jingkylli, kata kawei jong ka State Bank of India bad kawei jong ka Canara Bank.
Ki la ong ba ki hap ban thoh ia kane ka exam da ka por kaba khim, kata 3 kynta, hynrei ki la ioh pdiang haduh artylli ki kot jingkylli bad sdang ban thoh, hynrei hadien shikynta shiteng la pyntip sha ki da ki nongkhmih ba kawei na ki jingkylli ba la ai ka dei kaba bakla bad ba ki khynnah kim dei satia ban thoh ia kane ka jingkylli kaba bakla.
Kine ki samla ki la ong ruh ba haba ki la ioh pdiang artylli ki kot jingkylli, ki la kylli ia ki nongkhmih ba kano na kine kaba ki dei ban thoh ia kaba ki la ong ha ki ba ki dei ban pyrshang baroh artylli ki paper, hynrei dei haduh shikynta shiteng hadien ba ki la ong ba kawei na ki kot jingkylli ka dei kaba bakla bad ba kim dei ban thoh kaba la pynlong ia ki samla kiba sdang thoh shwa ia kaba bakla ba kin shu pynsepei ia ka por, hynrei watla katta ki la pyrshang ia kaba bha tam ban lah ban pyndep ha ka por ba la buh kaba long satang shikynta shiteng.
Ki la ong ruh ba namar ka jingkhim jong ka por kim lah shuh ban pyndep lut ia baroh ki jingkylli kaba ka total marks baroh ka long 720 namar ka jingpyrshang ban thoh ruh ia ka jingkylli kaba bakla, kaba la pynlong ia ki samla ba kin mih shabar ki jaka thoh exam da ka jingsngewkhia ha kaba don ruh napdeng jong ki, kiba iam namar ka jingkylla langknia na kane ka jingleh bakla jong ki bor pyniaid jong ka code centre.
Na ka liang ki kmie ki kpa jong kine ki samla ruh hadien ba ki la ioh jingtip halor kane ka jingbakla kaba jur jong ki bor pyniaid ki la wan her sha kane ka centre ban dawa ban ailad biang ba kin thoh ia ka exam namar ka dei ka jingbakla jong ki bor pyniaid.
Haba kren sha ki lad pathai khubor ka kong WK Blah kawei na kiba la mihkhmat ia ka Code Examination Centre ka la ong ba ki bor pyniaid skul jong ka Alpha English HSS ki la pynpaw ia ka jingkmen ban ioh ka jingithuh na ka NTA na ka bynta ban aijingshakri ia ki samla pule ki ban iakhun ia ki competitive examination ka ban pynsuk shibun ia ki samla pule trai shnong namar ka jingjan sha ka entre ialeh exam.
Ka la ong ruh ba watla ki bor pyniaid kim lah ban leit sha ki prokram jingbatai ba bunjait jong ka NTA hynrei ki la ioh lad lyngba ka online ban pynkhreh ia ka NEET (UG) 2024 examinations.
Ka la ong ruh ba ka jingbakla halor ka jingioh pdiang ia ki artylli ki kot jingkylli ba la pynkhreh na ka State Bank of India bad ka Canara Bank ruh ka la pynartatien ia ki bor ba dei khmih jong ka centre, bad ki la pyrshang ban iakren bad ki dkhot ka NTA hynrei kam shym la seisoh satia, kumta ha ka 5 tarik mynta u bnai haba ka exam ka la sdang ka la ioh lad ban iakren bad u Director u Vijay Kumar hadien ba ki sa ioh ia ka jingtip ba kawei na kine ki jingkylli kam long kaba donkam na ka bynta ki samla pule bad kumta ruh mardor ki la pyntip sha ki samla pule kiba la pyrshang ban thoh ia baroh ki artylli ki jingkylli.
Shuh shuh ka la ong ba ki kmie ki kpa jong ki samla pule ki la pdiang ia ka jingpynshai, hynrei dei ha ka 6 tarik mynta u bnai ba ki kmie ki kpa ki la wan biang ban ujor bad ia kane ka kam la iakren bad ki kmie ki kpa bad rai ban thoh sha ki bor pyniaid ka NTA sha New Delhi ban kyrpad ban ailad ban thoh biang ia kane kajuk ka exam na ka bynta ki samla pule hapoh Ri Bhoi District.
Ki samla pule kiba leh iaka NEET-UG Exam kaba pyniaid da ka NTA ki kynnoh ba ka don ka jingthurmur haka jingpyniaid eksam ha Jowai Centre, ka ha St.Mary Mazzarello Girls Higher Secondary School Jowai.
Kane ka entrance ka dei kaba la khot pynlong da ka NTA haka 5 tarik Jymmang ha baroh kawei ka Ri.
Pynban kaba lyngngoh la kynnoh ba ka don ka jingthurmur ha ka rukom pyniaid iaka eksam ha Jowai Centre naduh ka rukom ai jingkylli bad ka jingshim iaki admit card.
La kynnoh la ai ar tylli ki jingkylli, hynrei hadien la shim ia kawei na ki jingkylli.
Kawei pat ka dei halor ki Admit Card ha kaba nyngkong ka centre ka kyntait ban shim, ia kaba ki khynnah ki dei ban ai hadien ba sign ha khmat u invigilator bad ai sha ka centre.
Phewse ia kane ruh hadien ba pynbor ki khynnah kiba ju ialeh bad kiba sngewthuh iaka kyndon ka eksam ka centre kala shim noh pat.
Ki don pat kiba hap wan ai biang hadien bala dep thoh iaka eksam iaki admit card.
Halor kane ki khynnah kiba iakhun eksam kila ai da ka jingthoh sha u Controller ka NTA (NEET UG 2024) lyngba ka centre bad la phah kopi ruh sha Myntri pule puthi ka jylla, DC bad kiwei ban kyrpad ban ialeh exam biang.
Da ki spah ngut ki samla pule jong ka thaiñ war Jaiñtia kila wan shimbynta ha ka Career Guidance Counselling kaba la pynlong da ka KSU-War Jaiñtia Circle ha Amlarem haka 4 tarik Jymmang.
Ha kane ka sngi ki riewshemphang kiba iadonlang bad ai jinghikai ki kynthup iaki nonghikai u Dr.Chanlemki Lanong, Dr.Kermi U Tariang, u Ma Sashi Teibor Laloo, Kong Badapbiang Dkhar Tariang bad u Bah Batkupar Nongkhlaw.
Ha kane ka Career Guidance Counseling  la ai jingpynshai ia ki samla pule haka ban jied ia ki lain pule haka Arts, Science & Commerce streams bad baroh ki scopes kiba don hapoh kitei ki lain pule.
Nalor, kitei la la ai jingpynshai ruh haba iadei bad ki Competitive Exams kum ka UPSC, MPSC, SSC bad kiwei kiwei.
U Ma Lop Khonglah, President ka KSU War Jaiñtia Cicle, ula ong ba na kaliang ka KSU ka ai khublei ia baroh kiba la shimbynta sha kane ka program khamtam ia ki kmie ki kpa Jong ki khynnah pule bad baroh kito kiba la ai jingkyrshan ia ka seng ban pynlong ia katei ka prokram ka ba jop.
Ka KSU ka kitbok kitrwiang ia baroh ki khynnah pule ka bri u hynñiew trep  ba ap result matric bad class 12 jong ban kin  ioh  kheit ia u soh jong ka jingtrei shitom bad minot khop ka  jong ki.
Ia ka phlim Jaintia “Ka Chithi" kaba dei ka phlim kaba paw bha yn sa pyni paidbah naduh ka 7 haduh ka 12 tarik mynta u bnai ha U Soso Tham Auditorium Shillong, kata ha ka por 2 baje mynsngi, 4:15 janmiet bad 6:30 janmiet Kane ka phlim ba la shna da ka nongshna phlim ba pawkhmat ka Kong Simi Khongthiang ka la dep lypa ban ioh ia ka jingithuh ha kylleng jong ka Ri.
Kane ka phlim ka dei ruh kaba la ioh pdiang ia ka khusnam Best Director Award ha ka jingialang sam khusnam “Prag Cine Awards" bad la pyni paidbah ruh ha ka tamasa  “Bengaluru International Film Festival" kumjuh ha North East International Film Festival kaba la long ha Imphal.
Nalor kata la khmih lynti ruh ba kane ka phlim kan khring ia ki paidbah ha ka tamasa “Habitat International Film Festival" ka ban sa long ha ka nongbah Delhi.
Haba pynpaw ka jingsngewnguh halor ki jingai jingkyrshan jong u Myntri bad ka Tnat Arts and Culture ka sorkar Jylla ban kyntiew ia ki kam pynmih phlim hapoh ki trai muluk ka jylla, ka Kong Simi Khongtiang ka la kyrpad ruh ia ki paidbah ba kin ai ia ka jingkyrshan da kaba wan ban peit ia kane ka phlim.
Ka jingpyni paidbah ia kane ka phlim “Ka Chithi" kan nangai mynsiem ha ki kam shna phlim hapoh ka thain Ri Lum Jaintia, kata ha ryngkat ka jingkut jingmut jong ka sorkar ban ai ka jingkyrshan ban kyntiew ia ka kam karkhana pynmih phlim hapoh ka jylla.
U Deputy Commissioner uba dei ruh u Chairman ka District Disaster Management Authority (DDMA), East Jaintia Hills District u la buh ka jingkyntu ia ki nongshong shnong ban shim ia ki lad jingiada da kaba kiar ban leit tur shajan u tower uba la jan khyllem ha ka shnong Shymplong.
U Chairman u la ong ba ki la ioh ia ka jingtip ba ka jaka kaba don u 400 KV D/C Silchar-Byrnihat-Azara Transmission line jong ka NETC (Tower no.152) ha ka shnong Shymplong u la ngat ha ka jingma na ka jinglah ban khyllem namar ka jingshna pynheh ia ka surok shnong da ka Tnat PWD (Roads).
Nalor kata la ioh jingtip ruh ba ka la don ka jingtwa khyndew hajan katei ka jaka ba ieng utei u tower bad kaba la nangbuh jingma shuh shuh halor ka jingnang jur jong ka jingtwa khyndew namar ka jingther jong u ‘lapbah.
Kumta khnang ban iada na ka jingkhyllem jng uwei u tower bad na ka bynta ka jingshngain jong ki nongleit nongwan bad ki jingdon jingem ha ki bynta jong kane ka jaka kumta ruh la hukum ia u Executive Engineer, PWD (Roads) NEC Division, Khliehriat na ka bynta ban shim mardor ia ki sienjam ban khanglad ia ka jingtwa khyndew shuh shuh ha kane ka jaka.
Kumta ruh hapoh ki kyndon jong Section 34 (c) ka Disaster Management Act, 2005, na ka liang u Deputy Commissioner bad Chairman District Disaster Management Authority (DDMA), EJHD u la kyntu ia ki riew paidbah ba kin shim ia ki lad jingiada da kaba kiar ban leit shajan katei ka jaka ba don utei u tower khnang ban lait na kino kino ki jingjia kiba lah ban wan jia tad haduh ba ka tnat PWD kan shim ia ka sienjam ban khmih na ka bynta ka jingshngain ha katei ka jaka.
U Myntri Rangbah ka Jylla u Conrad K.Sangma u la buh ka jingkyrpad ia ki nongshong shnong ka Jylla ban iatreilang lang ryngkat ki bor shnong na ka bynta ban aijingiada ia ki jaka ba don um ne ki Catchment Area kiba lah ban duh noh namar ki kam tih maw tih shyiap bad kiwei pat ki jingtrei jingktah khnang ban lah ban tehlakam ia ka jingtyrkhong jong ki tyllum um ha ka jylla.
Ia kane u Myntri u la pynpaw ha ka jingleit jurip ia ka Umjasai Catchment Area kaba la sdang tyrkhong ha khlaw Lawsohtun Shillong ha ka 4 tarik Jymmang ha ryngkat ka jingsynran lang da ki heh sorkar na ka Tnat PHE, Urban Affairs bad na ka Meghalaya Basin Development Authority.
Kane ka jingring tyrkhong ha ka mariang ka la wanrah ka jingkyrduh um ha baroh kawei ka Jylla namar ka jingsdang rngat jong ki tyllong um bad kaba la wanrah jingeh ruh ia ki paidbah nongshong shnong.
Kane ka jingleit jurip ka la wan long ruh hadien bun tylli ki jingialang ba la khot pynlong da u CM ban iamir jingmut halor ka jingkyrduh um ha ka Jylla.
Haba kren sha ki lad pathai khubor u CM u la ong, “Ha kine ki shi snem ba la dep, ka sorkar ka la shim ia kiba bun ki sienjam ban pynneh pynsah bad tyngkai ia ki wah duid ki shyngiar kumjuh ia ki wah.
" U la ong ruh ba nalor ki projek kiba heh kiba iadei bad ka jingpynbiang um, ka sorkar ka la shim ruh ia ki sienjem ban ithuh kyrpang bad ban pynneh pynsah ia ki catchment area.
“Ngi dei ban tyngkai ia ki tyllong um bapher bapher ha ka Jylla bad ban ialeh ban pynlang ia ka um katba lah, kata da kaba pyndonkam da ki lad ki lynti bapher bapher jong kane ka juk.
" Nalor kata u Conrad u la ong ruh ba ka sorkar ka la shun ia buntylli ki check dam ha ki bynta bapher bapher jong ka Jylla na ka bynta ban pynlang um.
“Ngi la hap ban mad ia ki por kiba eh, hynrei da ka jingtuklar ka jong ngi ngin lah ban tehlakam pat ia ka jinglong jingman baroh ha kine ki snem ki ban wan," u la bynrap.
Ha kajuh ka por u CM u shim ruh ia ka kabu ban kyntu ia ki paidbah nongshong shnong ba kin shim hi da lade ia ka jingkitkhlieh na ka bynta ban tyngka ia ka um ha la ki jong ki iing ki sem, bad u la pynthikna ruh ba ka sorkar kan ym shah ia kino kino ki kam tih maw, tih shyiap bad kiwei pat hajan ki catchment area khnang ban lah ban aijingiada ia ki tyllong um.
Ka Ummulong Sc kala ioh rah iaka nam lahduh da 3 run (DLS) pyrshah iaka Efty United haka jingiakhun final jong ka District Cricket League kaba pyniaid da ka West Jaintia Hills District Cricket Association (WJHDCA) kaba long ha madan ialehkai ka shnong Khliehrtyshi.
Ka Efty United kaba la jop iaka toss kala rai ban ball shuwa.
Kumta ka Ummulong kaba la tied shuwa bad kamai 203 bad liem 7 wicket na ka 31.3 over, hynrei la pynsangeh shipor iaka jingialehkai naka daw ba slap.
Ban bteng biang iaka jingiakhun la shim iaka rai lyngba DLS method bad la khate iaka run bad ka over ha kaba ka Efty kan beh iaka thong kaba 83 na ka 10 over.
Ka Efty haba beh iaka thong kala lah ban kamai 79 run na ka 10 over bad kala liem 6 wicket kaba la biang pura iaka Ummulong ban khur iaka nam lahduh.
Ki nongtied ka Ummulong kiba la synniang run ki dei u Sylvester Mylliempdah uba la kamai 68 run, Camlyone Passah 49 run, katba u Pynskhem Phawa marwei ula khywit 4 wicket bad shi wicket da u Sumarlang Lamare.
Nakaliang ka Efty, tang ar ngut ki nongtied jong ka kiba ioh kamai sha ki ar dak, kata u Carefully Gassah 13 bad u Riboklang Hynniewta 21 run.
U Conrad Sana ula khur ar wicket.
Ka khusnam Man of the Match kala leit sha u Pynskhem Phawa, Youngest player of the tournament u Eshan Siangshai.
U Sylvester Mylliempdah ula khur bun eh ki wicket kata, 13 wicket na ki 6 sien ialehkai kaba la pynlong ia u ban ioh khur iaka nam Man of the Tournament, Chontre I Man Lamare uba bun run eh haduh 303.
Ia ki khusnam la sam da u kongsan District Sports Officer bad Assistant Director of Sports Khroobok Passah haka jingiadonlang u MLA Jowai bad ki nongkitkam ka WJHDCA bad MCA.Ka lahduh jong ka samoi ialehkai ba la dep ka Mawlai SC ka la pynliem noh ia ka Nangkiew Irat SC haduh 6-1 kol ha ka lympung ialehkai Shillong Premier League kaba la long haka sngi Saitjain ha madan SSA First Ground, Polo.
Mar ia sdang ka jingialehkai ha ka kylla step, ka Nangkiew Irat ka la ioh ban pynkhih jar nyngkong lyngba u Felix Lalruatsanga ha ka minit kaba 7.
Hynrei ka Mawlai ka la lah ban pynphai kylla ha ka minit kaba 29 lyngba ka penalty ba la shut da u Fullmoon Mukhim, bad ka la ioh ban thep biang ha ka minit kaba 36 lyngba u Romarus Laban.
Haba bteng ia ka jingialehkai ha ka kylla miet, ka Mawlai ka la lah ban banbor shuh shuh pyrshah ia ka Nangkiew Irat ha kaba ka la ioh ban khyrwit biang sa shi kol lyngba u Kevin Rymbai ha ka minit kaba 65, bad pynbud da u Donald Diengdoh ha ka minit kaba 68, u Pynbha Suting ha ka minit kaba 73 bad ia ka kol kaba khatduh eh la ioh ban thep da u bad u Mark G Shabong ha ka minit kaba 87.
Kane ka dei ruh ka jingialehkai kaba khatduh jong kane ka lympung kaba mynta ha kaba ka Mawlai ka la lah ban pynkut noh ia ka jingialehkai da kaba ioh ban khur 16 point, kata hadien jong ka Rangdajied United FC kaba la kamai 18 point.
Mynta ka Shillong Lajong FC bad ka Langsning ki la don ha ka kyrdan kaba lai bad ba saw da kaba ioh mar 15 point.
Ka jingialehkai ia ka semifinal kan sdang naduh ka taiew ka ban wan ha kaba ka jingiakhun kaba nyngkong kan long hapdeng ka Rangdajied pyrshah ia ka Lajong ha ka 7 tarik mynta u bnai, katba ka semifinal kaba ar kan long hapdeng ka Mawlai SC pyrshah ia ka Langsning ha ka 8 tarik mynta u bnai ha ka por 3:15 janmiet ha madan SSA Stadium.
U Myntri Sorkar bad MLA ka Khliehriat, u Bah Kyrmen Shylla ula pyntip ba u sngewkmen ban iathuh ba u Myntri ka tnad sports ka Jylla ula ai ksai ban pynioh sa kawei ka madan Artificial Turf iaka East Jaintia Hills District.
Ia kane ka madan artificial turf ka ban don ryngkat ka synthetic track bad gallery yn tei ha Wapung Shnong, la ong u Bah Kyrmen Shylla haba plie iaka football coaching camp ka Kynsai Football Programme kaba pyniaid da ka Kyrmen Foundation da ka jingiateh bad ka Rangdajied United Football Club ha Khliehriat haka sngi Saitjain.
“Ka East Jaintia Hills District kan sa ioh ruh iaka Indoor Stadium kaba yn tei ha Diengshynrum hynrei iaka jaka ban tei yn ieh haka jingstad jong ki synjuk ialehkai ka district," la ong u Bah Kyrmen.
Haba kren shuh shuh u Kyrmen ula pyntip ruh ba ka Kyrmen Foundation kan aikhusnam ruh iaki khynnah kiba tibit bad kiba don sap kiba pyni iaki sap ki phong jong ki ha ki rynsan social media bad ula kyntu iaki kmie ki kpa ban don ryngkat bad ki khun haka por shah hikai khnang ba kin ioh ban ringdur haka por ba ki khun ki pyni iaka skill kaba long kawei na ka lad na ka bynta jong ka jingiakop.
U trai jong ka Rangdajied United FC u Bah Eugeneson Lyngdoh uba dei u rangialalehkai ba pawnam ka ri India, haka jingkren u pynpaw ka jingkmen ban iohi ba ka Kyrmen Foundation ka don iaka jingthmu kaba bha tam ban plie lad plie lynti iaki heprit jong kane ka thain.
“Ka sap kaba U Blei ula ai, wat pynlehnoh ei iaka namar kumba ka long mynta ka phutbol kadei kawei na ka lad ka lynti ymtang ban wanrah iaka kamai kajih hynrei ka wanrah ruh iaka jingbit jingbiang haka met ka phad khamtam eh ha ka jingiadei bad ka imlang sahlang," la ong u Bah Lyngdoh.
Ula pyntip ruh ba ki Coach ki ban hikai iaki khynnah ki long u Bah Presence Bareh uba long u Head Coach jong ka Rymbai Shkenshynriah, u Bah Marlangki Suting bad Bah Poibiang Pohshna kiba dei ki rangialehkai kiba la mihkhmat na ka ri India haki lympung ialehkai bapher bapher.
Kiwei kiwei kiba kren ki kynthup ia Lasky Rymbai Dy CEM JHADC, Bah Finlyness Bareh MDC Rymbai, MLA barim Bah Justine Dkhar bad kiwei kiwei.
Ka Kyrmen Foundation kaba la iateh paralok bad ka Rangdajied United Football Club (RUFC) kala sdang iaka jinghikai football iaki hep ki barit ka ban neh shisnem lynter ha Khliehriat.
Ia kane ka jinghikai kaba tip kum ka ‘Kynsai Football Programme’ la sdang haka 4 tarik Jymmang ha madan Artificial Turf kaba don ha Diengshynrum, East Jaintia Hills District ha kaba la don 200 ngut ki khynnah bala bynta haka kyrdan Under-10, 12, 14 bad 16.
Ia kine ki khynnah yn hikai da ki Coach jong ka Rangdajied United Football Club bad ka jinghikai kan long arsien shi taiew kata haka janmiet sngi Palei bad step sngi Saitjain.
Ki Coach ki ban hikai iaki khynnah ki long u Bah Presence Bareh uba long u Head Coach jong ka Rymbai Shkenshynriah, u Bah Marlangki Suting bad Bah Poibiang Pohshna kiba dei ki rangialehkai kiba la mihkhmat na ka ri India haki lympung ialehkai bapher bapher.
U Myntri ka sorkar uba long MLA Khliehriat, Bah Kyrmen Shylla uba la sam iaki Puma Training Kits sha baroh ki khynnah ha jingdonlang u trai jong ka Rangdajied United FC u Bah Eugeneson Lyngdoh, u Bah Finlyness Bareh MDC Rymbai bad Lasky Rymbai Dy CEM JHADC, ki nongialam bad dkhot nongkitkam ka East Jaintia Hills District Football Association nalor kiwei kiwei ki riew Rangbah ka thain.
Ka Langsning FC ka la lah ban pynliem noh ia ka Ryntih SC haduh 5-1 ha ka lympung ialehkai Shillong Premier League kaba la long haka sngi Thohdieng ha madan SSA Stadium Ist Ground, Polo.
Haba sdang ka jingialehkai ha ka kylla step, ka Ryntih ka la ioh ia ka lad ban pynkhih jar nyngkng lyngba u Aatish Rai ha ka minit kaba 17, hynrei ka Langsning ka la lah ban banbor bad ioh pynphai 2 kol lyngba u Welbert Marbaniang ha ka mimit kaba 42 bad u Dapmonlang Pathaw ha ka minit kaba 49.
Haba bteng ia ka jingiakhun ia ka kylla miet ka Langsning ka la nang kham ioh bor shuh shuh bad ioh ban thep biang sa 1 kol lyngba u Dawandappura Biam Pathaw ha ka minit kaba 60, hadien la pynbud biang sa 1 kol lyngba u Kordor Dkhar ha ka minit kaba 84 bad shwa ban kut ka jingialehkai u Wilbert Marbaniang u la ioh ban khyrwit biang sa shi kol ha ka minit kaba 87.
Mynta ka Langsning ka la don ha ka kyrdan kaba lai da kaba ioh ban khur 15-point, kata kaba ia ryngkat bad ka Shillong Lajong FC kaba dang don sa kawei ka jingialehkai.
Haka 4 tarik sngi Saitjain yn sakhi ia ka jingialehkai jong ka round kaba khatduh eh hapdeng ka Mawlai SC bad ka kynhun kaba don shatrai eh ka Nangkiew Irat SC ha ka por 3:15 janmiet.
Mynta ka Mawlai ka la don ha ka kyrdan kaba saw bad ioh ban khut 13 point bad kan poi sha ka kyrdan kaba ar lada kan ioh biang ia ka jingjop.
Katba ka Nangkiew Irat kan poi ha ka kyrdan kaba hynriew lada kan ioh ia ka jingjop ha kane ka jingialehkai.
U Myntri ka Tnat Bording ka Jylla u Abu Taher Mondal ha ka 3 tarik mynta u bnai u la pynlong ka jingleit juirp ia ka Myntdu Leshka Hydro Project bad bishar ruh ia ki rukom treikam bad ha kaba iadei bad ki jingmaramot.
Ha kane ka jingleit jurip la synran lang ruh da u Director Generation ka Meghalaya Power Generation Corporation Ltd (MePGCL) u Bah R Majaw lem bad kiwei pat ki heh enjiniar na ka Tnat MePGCL.Kane ka jingleit jurip ka long ruh ban bishar bniah halor ka jingpynmih bording kumba ka long mynta bad ruh ban iakren halor ki jingeh halor ki jingtreikam kiba iadei bad kane ka projek.
Nalor kata la iamir jingmut ruh ha kaba iadei bad ki jingmaramot kiba dang iaid shakhmat na ka bynta ka Unit ba nyngkong ia kaba la khmih lynti ba kan lah ban ai biang ia ka jingshakri kat haduh ka 15 tarik u bnai Jylliew u ban wan.
Nalor kata kawei na ki mat ba la rah ha kane ka sngi ka long ruh halor ka jingduna ka mobile network hapoh ka Power House.
Halor kane ka bynta la tyrwa ban pyntreikam noh da ki VHF ban pynbiang ia ki lad aijingtip hapdeng ka Damsite bad ka Power House.
Na ka liang u Myntri ka Tnat Bording u la shim ruh ia ka kabu ban leit jngoh ia ka Damsite bad jurip halor ka jingpyntrei kaba dang iaid shakhmat kaba long shibynta jong ka Dam Rehabilitation and Improvement Project.
U Myntri u la ban jur ban trei minot ba janai ia ka M/S.Multi Tech Engineers, kaba dei ka kompeni ba la aiti ban pyndep ia kane ka projek.
Kane ka jingleit jurip ka pynpaw ia ka jingkut jingmut jong ka sorkar ban pynbha bad kyntiew ia ka kam pynmih bording ha ka jylla.
Ka sorkar jylla ka la pynkhreh ban pyndait haduh 300 tylli ki CCTV camera kiba paka ha baroh ki jaka kongsan ha ka nongbah Shillong kumjuh ia ka software kaba lah ban ithuh shai kdar ia ki durkhmat  jong ki briew.
Ia kane la pynpaw da u Myntri Rangbah ka Jylla u Conrad K Sangma haba kren sha ki lad pathai khubor haka 3 tarik Jymmang, kata ha ka por ba ka nongbah Shillong ka la sakhi ia ki jingjia shah kawang petrol bom ha ki riew runar ki bym lah ban ithuh.
U CM u la ong ruh ba na ka liang ka sorkar ka la dep ban mang T.150 klur hapoh jong ka Smart City Project bad ruh ban pyntreikam ia ka Integrated Control and Command Centre (ICCC) nalor ka jingwanrah ia ka IT Park ia kaba la khmih lynti ba yn lah ban plie noh ha u bnai Naitung u ban wan.
“Ka jingpyntrei ka la iaid shakhmat ha ki dong ki lad bapher bapher bad ba phi lah ban iohi ia ki camera khlainbor ba la pyndait.
Kin don haduh kumba 300 tylli kine ki camera ha baroh ki bynta jong ka sor Shillong bad kine iarap shibun lyngba ka jingpyntreikam lang ia ka software ban ithuh shai ia ki durkhmat jong ki briew kumjuh bad ka ICCC bad IT park ba la buh ia kaba ngi la khmih lynti ba yn lah ban plie noh ha u bnai Naitung u ban wan," ong u Conrad.
Haba kylli, une u Myntri u la ong, “Ngim lah ban ong ba kin ioh ban ring lut ia baroh hynrei kawei kaba thikna ka long ba kan long ka tiar tehlakam kaba klain haba kine ki camera ki la don ha kylleng ki jaka, kata ia kaba ngin sa nang pynbun shuh shuh hadien habud.
Nalor kata kan long ruh ka atiar kaba khlainbor namar ki briew ki tip ba ki la shah peit thuh.
Shuh shuh u Conrad u la ong ruh, “Ngi kular ba kane hi kan iarap shibun ban pynduna ia kiba kum kine ki jingjia kam thombor bad kiwei pat ki kam bymman hadien habud, bad kan iarap ruh ia ka sorkar khamtam ia ki bor pulit ba kin ioh ban lum ia ki sakhi satar halor kino kino ki jingjia.
" Featured Image by OpenClipart-Vectors from Pixabay.
U Myntri Rangbah ka Jylla u Conrad K Sangma u la pynthikna ba na ka liang ka sorkar ka la shim ia baroh ki sienjam ban tehlakam ia kane ka jinglong jingman bad ban pynneh ia ka shongsuk shongsain hadien ki jingjia kawang petrol bom kiba la jia khah khah.
Haba kren sha ki lad pathai khubor haka 3 tarik Jymmang, u Conrad u la ong ruh ba kine ki kam thombor ki dei ki kam pynphai kylliang halor kaei ka kam kaba la jia bad kular skhem ba ka sorkar kan shimkhia ban tehlakam ia kiba kum kine ki jingjia bad ruh ban kem ia ki briew kiba donkti da kaba pynshong nongrim halor ki sakhi satar kiba biang.
U CM u la ong ruh, “Namar kata ngi khlem khmih lynti ba kan don ka jingpynphai kylliang, kumta ngi hap ban long shai ba kane ka dei ka jingpynphai kylliang ia kaei kaba la jia bad kumta ngim sngew lyngngoh ia kaei kaba la jia baroh.
" “Hooid kila jia khah khah hynrei ngi la tip bha bad ngi la trei khlem shongthait ban pynthikna ba kum kine ki jingjia kim dei ban jia bad na ka liang ki pulit ruh ki la shim shuh shuh ia ki sienjam ia kiba Ngam kwah ban iathuh bniah," ong u CM.Nalor kata u la ong ruh, “Ki bor pulit ki ladon hapdeng ka kam bad ngi sngew thikna ba yn lah ban tehlakam ia ka jinglong jingman bad Nga pynthikna sha ki paidbah jong ka sor Shillong bad ka Jylla ba ka sorkar kan leh ia kaba donkam baroh katba don la ka bor ban pynthikna ban lah ban khanglad ia kiba kum kine ki jingjia khnang ba kin ym jia shuh hadien habud.
" Haba kylli la kine ki jingjia kawang petrol bom ki don jingiadei ne em bad ka jingshah kem ki dkhot ka KSU halor ka jingjia shah pyniap jong ki nongtrei bylla ha Ichamati bad ha ka thain Mawlai Mawroh, u CM u la ong, “Kiei kiba la jia ki la wan jia hadien, hynrei kumba Nga ong ban shu pynkut bad kynnoh ia kine ki briew khlem da lah ban pynshisha ka long kaba bakla, hynrei ka sorkar ka la shim ia ki lad jingpynshitom ha ki por kiba la dep bad kan dang iai bteng ban leh ia kane ha ki por ki ban dang wan.
" Shuh shuh u Myntri u la maham tyngeh ba na ka liang ka sorkar bad ka Tnat pulit kin ym map iano iano ruh kiba leh ia ki kam bymman.
U Additional Deputy Commissioner (ADC) ka West Jaintia Hills District Bah MB Tongper ula plie paidbah iaka Senior Citizen Drop In Centre & Cum Day Care Centre kaba don ha Ladthadlaboh ka surok ban leit sha madan Kiang Nangbah Stadium.
Kane ka centre kadei kaba pyniaid da ka Jowai City YMCA lyngba ka jingkyrshan ka District Social Walfare West Jaintia Hills District na ka bynta ban ri ban sumar ia ki tymmen ki kro kiba donkam bha ka jingpeit jingkhmih kaba kyrpang.
U Rev GS Shullai Secretary Jowai City YMCA haka jingkren lamkhmat ula ong ka jingdon jong kane ka Centre kan iarap ban weng iaka jingsngew marwei ka jong ki da kaba ki wan ban pynlut por ban iakynduh paralok bad iakren iabiria la ka long ki jingeh ne jingkmen.
Ula iathuh ruh ba ha kane ka Centre yn don shibun ki jait jingpynbyrngia ki ban long shibynta ka jingim jong ka jinglong tymmen.
Nalor nangta yn don ruh ki nongpeit kyrpang kiba lah ban thew iaka BP, ka jingkhia jingsting jong ka met ka phad nalor kiwei kiwei.
Ula pyntip ruh ba kum ka jingsdang yn pdiang shwa tang 25 ngut.
Kane Centre kan plie naduh ka por 9.00 baje mynstep haduh 4.00 baje janmiet.
U Bah MB Tongper kum u kongsan haka jingkren ula ong, ka jingdon kum kine ki Centre kan long ka jingkyrkhu kaba khraw bad lada phai sha ri sepsngi kum kine ki jaka ki bun bha namar ba kiba san haka rta kidei ki dkhot kiba donkam bha haka imlang sahlang.
Katba nangheh ka rta katta nang duna ki paralok hynrei haka juk stad mynta lyngba ki kor ki bor teknoloji lah ban iajan bad no bad no ha kano kano ka jaka kaba long kawei na ka lad kaba lah ban pynkoit iaka jingsngew marwei, la ong u MB Tongper.
Ula pynpaw ruh ka jingkmen ban don kum kane ka Centre ka ban peit kyrpang ia kiba la san rta na ka bynta ba kin wan ban pynlut por ban shongkai ba kin lait naka jingsngewkynjah bad sngewbyniaw.
Kiwei de kiba la ai jingkren ki long ka Kong R.Passah, District Social Welfare Officer, u Bah Shamir Thabah, Regional Secretary, NE Region, YMCA uba la iathuh iaka jingsdang jong ka YMCA haka jingialang kaba la pyniaid da u Tbn.John R.Chullai.
Ka sorkar jylla ka la iatehlok bad ka UNICEF na ka bynta ban iatreilang ban kyntiew shuh shuh ha kaba iadei bad ka “Early Childhood Development Programmes" ha kane ka jylla khnang ban pynthikna halor ka jingheh jingsan bad ka koit ka khiah jong ki khunlung khynnah.
Kane ka la wan long ruh hadien ba u Myntri Rangbah ka jylla u Conrad K Sangma haka 2 tarik Jymmang, u la khot ia ka jingialang bad ka kynhun ki nongmihkhmat na ka UNICEF hapoh ka jingialam jong ka Dr.Madhulika Jonathan kaba dei ka Chief of Field Office Assam bad North East States ban iamir jingmut ha kaba iadei bad kane ka bynta.
Haba pynpaw ia ka jingangnud ban iatreilang bad ka sorkar Meghalaya, ka kynhun ka UNICEF ka la kut jingmut na ka bynta ban ai ia ka jingkyrshan bad jinghikai ha kaba iadei bad ka mat “Early Childhood Development Mission" ha kane ka jylla.
Ka kynhun ka UNICEF ka la pynpaw ba kan ai ia ka jingkyrshan kaba pura na ka bynta ka sorkar ban pyntreikam ia ki sienjam ban pynlong ka jingwad bniah ha kaba iadei bad ka jinglong jingman bad ka rukom im bad aijingsumar ia ki khunlung khnang ba yn lah ban shim ia ki sienjam ban kyntiew ia ka koit ka khiah bad ka jingheh jingsan jong ki khunlung khynnah ha kane ka jylla.
Da kaba ithuh kyrpadng ia ka bynta ba kongsan jong ki nongtrei ka Tnat  Child Development Services (ICDS) ha kaba iadei bad kane ka bynta, ka kynhun ka UNICEF ka la pynpaw halor ka jingdonkam ban pynlong ia ki prokram aijinghikai ia ki nongtrei ka ICDS ha kaba iadei bad ka rukom sumar sukher ia ki khunlung naduh ba ki dang lung.
Na ka liang u Myntri Rangbah ka jylla u la pdiang sngewbha ia kine ki sienjam da kaba pdiang ruh halor ka jingkongsan ban kyntiew ia ka koit ka khiah jong ki khunlung khynnah na ka bynta ban pynwandur ia ka lawei jong ka jylla.
U Superintendent of Police ka East Khasi Hills u Rituraj Ravi u la ong ba ki pulit ki la trei khlem shongthait ban pynthikna ba baroh ki runar kiba donkti halor ki jingjia kawang petrol bom kiba la jia ha ka nongbah Shillong kin ym lait suk na ki kti jong ka ain.
Haba kren sha ki lad pathai khubor haka 2 atrik Jymmang, u Ravi u la ong, “Ngi la trei khlem shongthait bad ngin pynthikna ba baroh kito ki runar kiba donkti kin ngat ha ka jingshah tian bishar bad khnang ban lah ban pynneh ia ka shongsuk shongsain.
Ngi la kut jingmut skhem bad ngi pynthikna ruh ba kiba kum kine ki jingpyrshang da ki riew runar ne ki samla kiba shah ialam bakla kin ym seisoh satia.
" U SP u la ong ruh ba la ujor da ki ejahar ha kaba iadei bad kine ki jingjia bad ka jingtohkit ka la iaid shakhmat.
U la ong ruh ba haduh mynta kim pat shym la ioh ban kem iano iano ruh.
“Watla katta ha baroh kine ki jingjia shah thombor kam shym la don satia kano kano ka jingmynsaw lane ka jingjulor.
Ha kiba bun na kine ki jingjia ki petrol bom ba la kawang kim shym la bthei, kim shym la don ki jingjulor ia ki jingdon jingem lane kino kino ki jingmynsaw.
Hynrei watla katta ha baroh kine ki jingjia, ngi la rejistar case bad ka jingtohkit ka la iaid shakhmat ban lapdien ia ki runar kiba donkti," ong u heh pulit.
Nalor kata u Ravi u la ong ruh ba ka la don ruh ka jingkawang da ki katto katne tylli ki iit ba la pait sha ki bynta rud surok hajan ka jaka shong jong ki bor pahara CRPF ha Mawlai ha ka miet jong ka 1 tarik mynta u bnai.
“Ngim pat shym la ioh ka jingujor ba thikna halor kane ka jingjia hynrei ngi la pynlong ka jingtohkit halor kane, u la ong shuh shuh.
Shuh shuh u SP u la ong ruh ba ka dang kloi palat ban pyniasoh ia kine ki jingjia kawang petrol bom bad kino kino, kata haba jubab ia ka jingkylli la kine ki jingjia ki don jingiadei ne em bad ki jingshah kem ba dang shen jong ki dkhot sengbhalang.
Ka Hynniewtrep Youths’ Council (HYC) ka la ai por shitaiew ia ka sorkar ba kan pynlong ka jingleit tohkit bad pynthikna bad ban pynher krad ia ki briew kiba shong ba sah beain ha Lum Survey pyrshah ka Tnat Fire Emergency Services, Shillong.
Haba kren sha ki lad pathai khubor haka 2 tarik Jymmang, u President ka HYC u Bah Roykupar Synrem u la ong ba ka jingshim ia kane ka rai ka la wan long hadien ba ki bor pyniaid district ki la pynpaw halor ka jingbym lah ban shim ia ki sienjam ban kyndang noh ia kine ki briew kiba shong beain ha kane ka jaka halor ka nongrim ba kane ka jaka ka dei kaba don hapdeng ka jingiakynad bad ka jingialeh mukotduma hapoh ka iingkashari.
“Ha ka jingtohkit ka jong ngi, la ioh jingtip ba ki don laitylli ki mukotduma kiba dang sahteng hapoh ka iingkashari u District Judge, Shillong ha kaba iadei bad ka hukum phah mih noh ne Eviction Notice ba ia ki laingut ki riew shimet kiba shong ha ki bynta jong kane ka jaka (kaba heh kumba 200 haduh 500 sq ft kawei) hapoh ki kyndon jong ka Section 5 of the Public Premises (Eviction of Unauthorised Occupants) Act, 1971 da u Estate Officer, Guwahati.
“Ngi la iakynduh ruh ia uwei napdeng kine ki briew uba la ioh ia ka Notice uba la ujor mukotduma pyrshah ia kane Eviction Notice ha kaba u la pynshai ha ngi ba kane ka jaka kaba ka jingialeh mukotduma ka dang sahteng ka dei kaba tang khyndiat eh ka jaka bad kam kynthup ia ka bynta kaba bun ka jaka kaba pyndonkam da kine ki briew kiba shong beain.
Kumta ka jingkylli kaba iadei bad ka jingialeh mukotduma kam don satia ha kaba iadei bad kane ka jingdawa ban kyndang ia kine ki briew kiba shong beain da ki bor sorkar ba dei khmih," bynrap u nongialam ka HYC.Kumta halor kane ka bynta u Bah Synrem u la ong ba ka Seng ka la phah da ka jingthoh sha u Deputy Commissioner ka East Khasi Hills, sha u Defence Estate Officer, Guwahati bad kiwei pat ki tnat sorkar ba dei khmih ban pynshai bad ban pynkloi ban leh ei ei pyrshah ia kine ki briew kiba shong beain ha katei ka jaka lym kumta ka Seng kam don lad da kumwei pat hynrei ban pynlong hi ia ka jingleit tohkit bniah ha ryngkat ki nongmudui mukotduma nalor ki lad pathai khubor na ka bynta ka bha ka miat jong ki paidbah ba bun balang, ong u Bah Synrem.
Lah ban kdew ba ka Seng HYC ha ka 25 tarik mynta u bnai ka la pynlong ka jingleit jurip bad lap ba ki don haduh kumba 80-100 tylli ki longiing kiba shong beain ha Lum Survey, kata khlem kano kano ka jingioh jingmut na ki bor ba dei khmih.
Ka Tnat Custom ka la ioh ban kurup ia ki dawai drok Methamphetamine (WY) tablets kiba shongdor haduh T.2.23 klur bad kem noh ia arngut ki briew kiba donkti.
Hadien ba la ioh ia ka jingtip kaba thikna, ki ophisar na ka  Hqrs Preventive, Customs, NER, Shillong ha ka 29 tarik u Iaiong ba la dep ki la her mardor sha ka lynti surok Silchar- Jiribam bad pynlong ia ka jingpynap shrip kumba katto katne kynta ia ki briew kiba la suba kit drok.
Na ka liang ki heh ophisar ki la ioh ban bat noh ia arngut ki briew na ki bynta ka Kashipur ha ka lynti surok Silchar – Jiribam bad ioh ban kurup noh haduh 2.270 kilo u dawai kuli drok Methamphetamine (WY) tablets uba shongdor haduh T.2.23 klur.
La kem noh ia kine ki briew bad pynngat ha ki kyndon ain bapher bapher ka NDPS Act, 1985 bad hadien la phah noh ia ki shapoh judicial custory.
Mynta ka jingtohkit halor kane ka la iaid shakhmat.
Ka Tnat Custom ka la pynpaw ba ka dang iai bteng ia ka jingkut jingmut ban iakhun pyrshah ia baroh ki kam khaii beain lyngba ki jaka khappud, kata kaba kynthup naduh ki kam khaii ksiar beain, sikret, drok, ki mrad khalw, pisa thok nalor kiwei kiwei pat ki kam beain ha ryngkat ka jingiatreilang bad ki tnat pahara sorkar.
Ka District Level Inter School Athletic Meet 2024 kala jam noh sha ka sngi kaba lai ne ka sngi kaba khatduh ban iakhun iaki final mynta ka sngi (3 tarik Jymmang) ha madan Kiang Nangbah Stadium.
Haba phai sha ka jingialehkai haka sngi ba ar haka 2 tarik Jymmang, ki katto katne ki resol; haka jingiakop High Jump jong ka kyrdan Under-14 naka liang ki shynrang la jop da u Archemi Shylla Govt.
Boys HS School, ba ar Stickler Phawa Don Bosco Secondary School bad ba lai Felixson Syrti Govt.
Boys HS School.
Katba na ka liang ki kynthei la jop da ka Peacefully Pohplet North Liberty HS School, ba ar Parimika Khongngain North Liberty HS School bad ba lai Precento-les-de-el Myrchiang Jaintia HS School.
Haka jingiakop mareh kaba 300 metre jong ka kyrdan Under-16 na ka liang ki shynrang la jop da u Erickson Shylla na HK.Singh Memorial Sec School, ba ar Khrawborlang Lyngdoh North Liberty HS School bad ba lai Pynbiangmiki Dkhar Jingshai Mihngi Adventist Sec School.
Katba haka liang ki kynthei la jop da ka Eladmiki Ksoo North Liberty HS School, ba ar Daphi Dkhar bad ba lai Dakini Shylla Sabahmuswang UP SSA.Haka jingiakop Discuss Throw jong ka kyrdan Under-18 naka liang ki shynrang la jop da u Victor Mayanglambam na JNV Mukhla School, ba ar Shemphang Synnah North Liberty HS School bad ba lai Nickyboy Swer North Liberty HS School.
Katba na ka liang ki kynthei la jop da ka Ribathiang Dkhar St.Mary Mazzarelo Girls HS School, ba ar Ribanika Saioo Tome Memorial Sec.
School bad ba lai Jingshaihun Ksoo Little Flower HS School.
Kawei ka kali sorkar kaba dei jong ka Tnat Water Resources ka la ingkhong khait na ka jingshah kawang petrol bom ha ki runar ki bym lah satia ban ithuh ha nongbah Shillong haka por kumba 9 baje mynmiet.
Kane ka kali Bolero kaba don ia u nombor ML 01 A 0175 ka la ngat ha kane ka jingshah thombor ha ki runar  katba ka dang pynieng hakhmat jong ka ophis, ong ka khubor pulit.
La suba jur ba ki runar ki la kawang ia une u petrol bom na shabar ka phyllaw jong ka ophis.
Halor kane ka jingjia na ka liang ki pulit kia registar case bad ka jingtohkit kala iaid shakhmat ban ioh kem ia ki briew kiba donkti.
Lah ban kdew ba kane ka jingjia ka lawan long ruh tang shi sngi hadien ba u Deputy Commissioner ka East Khasi Hills u la pynmih ia ka jingbthah ia baroh ki ophis sorkar ba kin long kiba husiar bad peitngor bha ia la ki jong ki kali da kaba pynieng ha ki ha ki jaka kiba shngain.
Ka Efty United XI SC Mynso kala rung sha ka final hadien ba kala pynliem da 2 wicket iaka Mupliang haka District Cricket League kaba pyniaid da ka West Jaintia Hills District Cricket Association (WJHDCA) kaba long ha madan Khliehtyrshi haka 2 tarik Jymmang.
Da kane ka namjop ka Efty kan iaknieh iaka nam lahduh bad ka Ummulong CC haka final ka ban long haka 4 tarik Jymmang.
Ka Efty United XI SC Mynsoo kaba la jop iaka toss kala kam trai ban bol bad na kaliang ka Mupliang CC kaba la tied shuwa kala kamai 243/8 na ka 35 over.
Ka Efty United XI SC Mynso haba beh iaka thong kala kamai 246/8 na ka 34 over kaba la biang pura iaka ban jop da 2 wicket.
U Riboklang Hynniewta ula lah ban lam lynti iaka Efty ban khur ia kane ka namjop ha kaba marwei ula kamai 83 run naki 52 bol kaba la biang pura ia ban khur iaka nam Man of the Match.
Ki ar ngut ki batsmen ka Mupliang kiba ioh khambun ruh ki kynthup ia u Byforcestar Dhar 45 run na ki 29 bol, u Mewan Phawa 55 run naki 60 bol.
U Byforcestar ula khyrwit ruh 2 wicket bad na kaliang u nongkawang bol ka Efty u Carefully Gassah khur 3 wicket bad u Kitbooklang Lyngdoh 2 wicket.
Ban kyntiew shuh shuh ia ki lad aijingsumar ka Civil Hospital Nongpoh ha ka 1 tarik mynta u bnai ka la ioh ban plie sa ia ka jaka sumar ba kyrpang na ka bynta ki khunlung kiba dang shu kha ia kaba la tip kum ka Special Care New Born Unit (SNCU).
Ka jingioh ia kane ka jaka sumar ba kyrpang na ka bynta ki khunlung ba dang kha bad kiba don ia ki jingshitom bapher bapher kan pynmyntoi shikatdei ia ki nongshong shnong ka thain Ri Bhoi District khamtam kito ki kmie ki kpa kiba ioh ia ki khunlung kiba don ia ki jait jingpang jingshitom bapher bapher.
Na ka liang u  Dr.HB Buam, paediatric bad Incharge ka SNCU, u la iathuh, ba ki bor ba dei khmih ka Nongpoh Civil Hospital, ki la don ka jingthmu ban pyntreikam ia kane ka SNCU mynta la katto katne snem bad dei tad haduh mynta u snem 2024 ba kila lah ban pynurlong ia kane ka jingthmu.
Nalor kata u la ong ruh ba kane ka jaka sumar ba kyrpang ka long na ka bynta ki khunlung ba dang shu kha kiba don kum ia ka jingpang stem, ki bym iam bad kiwei kiwei ki jait jingshitom.
U la ong ruh ba kane kan pynsuk shibun ia ki kmie ki kpa namar mynshwa la hap ban phah ne pynkynriah ia kiba kum kine ki khunlung ba don jingshitom sha Bethany hospital ne sha Shillong, kaba buh jingeh khamtam ia ki longiing kiba duna ha ka liang ka ioh ka kot, hynrei mynta ki la ioh ia ka lad jingsumar ka bym donkam lut ei ei ruh.
Ka Khasi Students’ Union (KSU) East Jaintia Hills District Unit kala pynpaw iaka jingsngewkhia halor ka jingbym pynmih khubor laitkam ki karkhana dewbilat ha rilum Jaintia.
Ka KSU kala ong ba bunsien kine ki karkhana ki ai iaki jingpynbna ha ki khubor Assam, Bihar bad kane ka paw shai ba kine ki karkhana ki leh bymsuidniew ia ki trai ri trai muluk kiba wad kam.
Halor kane ka KSU kala ujor sha u Deputy Commissioner, East Jaintia Hills haka 1 tarik Jymmang pyrshah ia ki kharkhana pynmih dewbilat ban kyntu ia u ban tuklar halor kane ka bynta khnang ba kiba bun ki samla kiba la pyndep ia ki kyrdan bapher bapher kin ioh ka lad ban aplai kam ha kine ki karkhana Ka KSU kala pyntip ba shen kan pynlong iaka prokram ‘Job Fair’ ha ka thaiñ East Jaintia da ka  jingiatreilang bad ka bor district ban plie lad iaki samla wad kam wad jam.
U Sub-Divisional Officer (Civil), Amlarem Sub-Division u la pyntip paidbah ba ka jingkieng (BUG Bridge No.4/1) kaba don ha Lakroh ha u surok Muktapur – Borghat ka la orpait naka por sha ka por bad la maramot ruh naka por sha ka por daka tnad PWD (Roads).
U SDO ula ong katkum ka jingleit jurip ba dang shen, la lap ba kane jingkeing ka buh ia ki nongleit nongwan haka jingma.
Lada ym shim ki lad ban maramot bha, ka lah ban wanrah ki jingjia ba sngewsih.
Kumta ula pyntip ba ka tnad PWD (Roads) kan sa maramot bha ia katei jingkieng bad kan sa don ka jingkhang iaki kali ban iaid khnang ban iohlad ban pynshna bha ia katei ka jingkieng naka bynta ka jingbit jingbiang haka leit ka wan ki paitbah.
Kane ka jingmaramot ia kane ka jingkhang kan sdang naduh 4 tarik ubnai May, 2024 por 4.00 AM haduh 7 tarik u bnai May, 2024 por 4.00 AM.Ha kine ki lai sngi yn khang ruh iaki kali ban iaid ban ieng lyngba kane ka surok.
La kyrpad ia ki paitbah kiba iaid na kane ka surok ba kin iai shah shipor naka bynta ka jingbit jingbiang haka leit ka wan lyngba une u surok.
U Deputy Commissioner, East Jaintia Hills District Abhilash Baranwal haka 1 tarik Jymmang ula kular iaki dkhot ka Khasi Students’ Union (KSU), East Jaintia Hills ba shen un pynmih iaka hukum ban pynkynriah mardor iaki shipai BSF na Sonapyrdi.
“U DC ula iathuh ba ka jingiakren ka long kaba seisoh bad hapoh kine ki khyndiat sngi un pynmih iaka hukum ban kynriah iaki BSF na katei ka jaka," la ong u president ka KSU EJHDU u Bah Streamly N Suchen ha u kyrwoh.
Ula byrthen ruh ba ki paidbah kim banse ban mih paidbah biang lada jia ba ym kynriah ia ki BSF na Sonapyrdi.
U Bah Stream ula ong ba ka jingdon jong ki BSF ha kane ka jaka kala buh jingeh iaki paidbah bad kane ka paw shai da ka jingmih paidbah jong ki ban pyrshah bad ka dawa kyrkieh ban shimkhia ia kane ka mat.
Ka imlang ka sahlang kala pynpaw iaka jingangnud ban kynriah iaki shipai bad ka long kaba kongsan ba ki paidbah kin ioh jingtip ha kaba iadei bad kane ka mat.
Lah ban pynkynmaw ba ka KSU kala phah iaki dorkhat sha ki tnad ba dei peit bad sha ka miej u myntri kam pohiing naduh u snem bala dep.
