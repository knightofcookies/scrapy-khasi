U Chief Executive Member, u Bah Titos Chyne, haba ïakren bad ki nongthoh khubor hadien ba la wai ka jingïalang jong ka EC, u la ong ba kawei na ki jinglap jong ka CAG Report ha ka snem 2011-2012 bad 2012- 2013, ka long ba bun ki MDC kim ju ai jingkheiñ ne wan submit ïa ki Utilisation Certificate haba ki pyndonkam ïa ka Discretionary Grant bad dei namar kane ka daw ka ophis u CAG ruh kam ïoh ban kheiñ ban diah ne ban audit ïa ka psia jong ka Council.
“Nangne shakhmat ngin hap leh noh da kane ka rukom khnang ba kan don ka jingbuh jingkheiñ kaba biang", la ong u CEM da kaba bynrap ba ka shong pat ha ki MDC kumno kin pynïoh ïa kine ki UC.U la ïathuh ba kane ka Grant ka long hapdeng 50 hajar ne 1 lak tyngka shi snem.
‘ Ha kajuh ka por u CEM, u la ïathuh ruh ba ka EC ka la rai ruh ban thung da u Chartered Accountant (CA) uba tbit ban ai jinghikai ne ban btin lynti ïa ki ophisar bad ki nongtrei ka tnad Finance ha ka rukom buh bad pynrung jingkheiñ ïa ka pisa pilaiñ jong ka Council.
U la ïathuh ruh ba une u CA un neh katba dang shah ka kam.
Shillong, Jylliew 22 : Ka Executive Committee jong ka KHADC ha ka sngi Ba-ar ka la rai ban wanrah biang ïa ka Khasi Hills Autonomous District (Social Custom of Clan Administration) Bill, ha ka Dorbar Lyiur kaban sa long shen ha u bnai ban wan.
Lah ban kdew hangne, ba ka Clan Bill kadei kaba thmu ban khanglad ïa ki Khasi ban bud ai jait kpa lane ban shim ïa ka jait jong u kpa lane wat ha ka rukom spel dak ïa ka jait.
Haba pyntip ïa kane ha ki lad pathai khubor, u CEM u la ïathuh ba mynshwa ki la dep phah ïa kane sha u sorkar bad ruh sha u Lat hynrei ka la wan phai biang.
“Kumta hadien ba kane ka EC ka la shimti ha KHADC na ka liang jongnga ba peit ïa ka Law nga la phah biang ïa kane ka Bill sha ka komiti kaba kyrpang ban pynbit pynbiang ban leh bin ba pin ban pynbeit ïa ka," u la ong.
Shuh shuh u la ïathuh ba hadien ba katei ka kynhun ka la dep ban phah sha ka EC, mardor ki la phah sha baroh ki MDC ban pan ka jingai jingmut ne ka jingkynthoh hynrei ym shym la don satia ka jingai jingmut.
“Kane kamut ba ki la pdiang bad mynjur ïa kane ka Bill.
Na kata ka daw ngin sa rah noh ïa ka ha ka Dorbar kaban sa long shen," u la bynrap biang.
U CEM u ong ruh ba ki khmih lynti ba ynda la ïoh jingmynjur ïa kane ka Bill, ba la maitphang da u CEM barim ka Council, Bah HS Shyllakan long ka jingkyrkhu kaba khraw ïa ka Jaidbynriew hi baroh kawei.
Ha kane ka sngi, ka Executive Committee ka la mynjur ruh ïa ka jingkyrpad jong ka Hima Mylliem ban pynkylla ïa ki kyndon jong ka Hima Mylliem da kaba shah noh nangne shakhmat ba kan thung ïa ki nongsynshar shipor (Acting) la ka long ïa ki Acting Sordar, Acting Syiem Raid ne Acting Rangbah Shnong.
“Nangne shakhmat kan ailad ïa ka Hima Mylliem lada don kino kino ki shnong ki bym pat lah ban thung da uba pura lane don ka huri hura yn ailad ïa u Syiem ban thung da u Acting," ong u CEM.Shillong, Jylliew 22 : U Director General of Police ka Jylla, u Dr.LR Bishnoi ha ka sngi Balang u la pynpaw ïa ka jingsngewkhia namar mynta u drok u ba dei u nongshun jong ki samla u la poi mynta wat sha ki bynta ba kyndong jong ka jylla ruh.
Haba kren ïa kane kum u Kongsan hadien ba la kut ka jingïalehkai phutbol paralok hapdeng ka District Executive Force, East Khasi Hills jong ka Meghalaya Police bad ka Shillong Press Club kum shi bynta ka jingrakhe ïa ka International Day Against Drug Abuse and Illicit Trafficking, u DGP u la ong ba mynta u drok u la saphriang kylleng ki bynta jong ka jylla.
Da kaba kam ba ka long kaba donkam haduh katta katta ban ïakhun lang ban ïoh ïa ka imlang sahlang kaba lait na u drok ha Meghalaya, u DGP u ong ruh ba ki pulit ki la shim bun ki sienjam ban khanglad.
U la ong ruh ba ka tnad pulit ka la ju pynlong bun bha ki jingai jingpynshai bad jinghikai i aki paidbah bad wat ki jaka pule ba kin sngewthuh ïa ki jingma bad ki jingsniew kiba mih na kaba ngop ha u drok.
U ong ruh, “Mynta ki pulit ki la leh ïa kaba paka tam da kaba buddien bad peitsiar ïa kito ki nongkhaii drok kiba don ha ka jylla.
" Katkum ka jingong jong u, ki la don bun bha ki nongkhaii drok kumjuh ki nongdie khutia ïa ki drok.
Na ka liang jong u, u pynpaw ruh ba ki kwah ban ïohi ba man la ki nongshong shnong ka jylla kin long kiba suk ba kmen, ba koit ba khiah bad lait na kitei ki jingshyrkhei baroh jong u drok.
U DGP u la pan ruh ka jingïatrei lang jong baroh ki paidbah kynthup ïa ki lad pathai khubor ba kin snohkti lang bad ki pulit khnang ba ki paidbah kin tip bad kham ïoh jingshai shuh shuh ïa ki jingshyrkhei jong u drok.
Ha kane ka sngi ba don ka jingïalehkai paralok la donlang ruh kiwei ki heh pulit kynthup naduh u IG Mukesh Singh, DIG Eastern Range Davis R Marak, SP East Khasi Hills Bah Sylvester Nongtnger, SP (Shillong City) Bah Vivek Syiem bad ruh u President ka Sihllong Press Club, Bah David Laitphlang.
Shillong, Jylliew 22 : U Myntri Kam Pohïing jongka ri u Amit Shah ula pynpaw ba un sa phah da ki MP bad Myntri sorkar pdeng ne da ka Inter-ministerial Central Team (IMCT) ban wan jngoh ïa ka jingshah ktah na ka jingjurslap bad shlei um haka jylla Meghalaya bad Assam khnang ba kin ïoh lum jingkheiñ katno ka jingjulor ka la poi bad ba ka sorkar pdeng kan ïoh ban mang pisa ban ïarap ïa kine ki ar jylla.
Kane ka kynhun IMCT kan leit jurip ïa ki jaka ba shah ktah na ka jingshlei um, ki jingtwa kiba jia ha Meghalaya bad Assam.
Kane ka kynhun kan wan jurip naduh 26 tarik haduh 29 tarik mynta u bnai, ïathuh u Amit Shah.
U Shah u la pynpaw ruh ha ka Tweeter jongu ba ula dep ïakren da lade ïa u Myntri Rangbah ka Meghalaya u Conrad K Sangma bad kumjuh ruh ia u Myntri Rangbah ka Assamu Himanta Biswa Sarma halor ka jingshah ktah jongki na ka jingther u lapbah.
“ Ka sorkar hapoh ka jingïalam u Modi ka ïadon ryngkat bad ki paidbah ka Meghalaya bad Assam ha kum kane ka por ba ki mad ïa ka jingeh kaba khraw" pynkut u Shah.
Shillong, Jylliew 22 : Wat wan ïaleh politik ko ki Myntri bad nongïalam ka BJP haba kat kat kane ka saw ka sian ka jylla ka ïa kynduh na ka jingshah lyngshop ha ki bor mariang.
Wat mut tang ba phi don ha ka bor ha Delhi phin shu ïoh ban wan kren lap lah katba mon ha kane ka jylla Meghalaya.
Nalor kata phi kynmaw ban wan sha ka jylla tang ynda la jan election hynrei hadien kata sawsnem shiteng lynter phim ju kynmaw.
Ha ka jaka ba phin pynbna jingïarap pisa ïa ka jylla ba kan ïoh ban maramot kloi ïaki jingshah pynjulor hynrei phi kynnoh pynban ba ym shym la pyntreikam hok ïaki skhim, phi mut aiu ban ong kumne, ong u MLA ka Mawlai Constituency u bah Process T Sawkmie.
U la kynthoh jur kumne ban pyrshah ïa u Myntri Khynnah ka sorkar pdeng u John Barla uba la kynnoh ba ka sorkar jylla ka khlem pyntreikam hok ïaki skhim ka sorkar pdeng.
Ym don kawei ruh ka skhim ba ka sorkar jylla ka khlem pyntreikam hynrei ka daw ka dei ka jingpynslem hi ban pyllait pisa na Delhi ba sa slem ban pyndep ïa ki skhim.
U bah Sawkmie u la ong “ Ha ka jingshisha une u Myntri Khynnah u la dei ban ai ka jingïaroh ïaka sorkar jylla ba kat kane ka saw ka sian ba ïa ka kynduh na ka jingther u lapbah bad jingshlei um ha kaba bun ki mynsiem briew ki la duh ei ïa ki jingim, ki surok, ki jaka rep jaka riang, ki jaka pule bad ter ter kila julor jur khnang ba ka sorkar kan lah ban ai jingïarap ïa ki paidbah.
U la dei ban pynbna ïa ka song jingïarap na ka sorkar pdeng kumba la pan ruh da u Myntri Rangbah 300 klur tyngka hynrei u wan ban kynnoh pynban ïa ka sorkar jylla".
Kumta u bah Sawkmie u la ong ba kane kam dei ka por ban ïaleh politik, kaei kaba kongsan ka long ba ka sorkar pdeng kan pyllait pisa kloi ïaka sorkar jylla ba kan ïoh maramot ïaki surok kiba la jot la pra khamtam sha South Garo Hills ba la hap ban leit pynhiar mar bam da ki helikopter bym lait ïaid shuh na surok.
Kumta u la ong “ Wat shim kabu tang ban kynnoh shim kabu ruh ban ïarap kloi ïa ka sorkar jylla da ka pisa ba kan ïoh ban tei pat ïa kiba la jot la pra" pynkut u bah Sawkmie.
Shillong, Jylliew 22 : Kat kum ka tyllong khubor ba la ïoh la ïathuh, wat la ka sorkar Meghalaya Democratic Alliance (MDA) kam pat shim rai ïano yn kyrshan ha kane ka election jied President jongka ri, hynrei ka sur hi ka lam ba ka MDA hi kan ai jingkyrshan ïa ka kyrtong jongka BJP kaba ïalam ïa ka sorkar NDA, ka Droupadi Murmu namar kan long ka kynthei riewlum kaba nyngkong duh eh ban ïoh kiew sha katei ka shuki.
Na ka liang u Myntri Rangbah u Conrad K Sangma ula pyrshang ban twad jingmut na baroh ki nongïalam kiba synrop lang ha kane ka sorkar MDA kynthup ïa ki 5 ngut ki MLA ka Congress kiba shah sospon bad ai jingkyrshan ïa kane ka sorkar khnang ban tip ïano ki sngew dei ban ai ka jingkyrshan ha kane ka jingjied Presdient jongka ri.
“ U Myntri Rangbah un sa lum shen ïa ka jingïalang jongka MDA kata u tang shu wan phai na ri lum Garo ban ïakren halor kane ka kam khnang ban ïashim rai lang da kawei ka jingmut ïano ba yn kyrshan ha kane ka kynti" ong uwei u Nongïalam u bym kwah ban pynpaw kyrteng ïalade.
“ Ha ka jingshisha u Myntri Rangbah ula dep pynpaw hi da lade balei ba u kwah ban kyrshan ïaka Murmu ka daw ka long ba ka dei ka jaidbynriew Riewlum bad kan long ka jingsarong ïa ki paid riewlum ban ïoh shong ha katei ka shuki President da ka kynthei riewlum kaba dei ruh ka sien ba nyngkong eh ban ïoh kiew ïa katei ka khet da ki jaidbynriew riewlum.
Haba thoh ha ka Twitter u Myntri Rangbah ula ai ka jingïaroh ïa u Myntri Rangbah duh ka ri u Narendra Modi uba la rai ban jied ka ka kynthei riewlum ban ïakhun ïa katei ka shuki President jongka ri.
“ Kane ka long ka jingphohsniew kaba la slem bah jong I Pa jong nga U (L)P.A Sangma bad kaba la urlong mynta ka kynti" ong u Myntri Rangbah.
Ha ka jingshisha u P.A Sangma u dei u jaidbynriew riewlum uba nyngkong eh ban ïakhun ïa katei ka shuki President bad uba la ai jingkyrshan da ka BJP hynrei ula liem noh ha u Pranab Mukherjee namar ha kato ka por ïa ka sorkar ha Delhi la ïalam da ka Congress.
Ki san ngut ki MLA ka Congress ruh kin ai jingkyrshan ïaka Murmu hi.
Namar I Kong Ampareen Lyngdoh MLA ka Laitumkhrah i la ong “ Ha kaba nyngkong ngi la mut ban ym ïashim bynta namar ba ngi shah sospon hynrei hadien ba u Myntri Rangbah duh u pynbna da ka Murmu ngi la rai ban ai ka jingkyrshan ïaka namar ka dei ka jaidbynriew Riewlum kaba nyngkong eh ban kiew ïa katei ka shuki President.
“ Na la rai ban ai ka jingkyrshan ïa ka Murmu" ong i kong Ampareen.
I Kong Ampareen i la ai ka jingïaroh ruh ïaka BJP kaba la jied ia ka kynthei riewlum kaba nyngkong ban leit sah ha Raisina Hills.
I la ïathuh ba ila iakren ruh bad u Myntri Rangbah bad pynpaw ïano in ai ka jingkyrshan.
U Chief Electoral Officer u bah F.R Kharkongor u la ïathuh ba ka shi vote jong u MLA ha kane ka jylla ka ïa ryngkat 17 vote bad baroh na kane ka jylla kan long 1020 votes.
Ka samoi jong une une u President ba mynta u Ram Nath Kovind kan kut ha ka 24 tarik Naitung 2022 kumta hap ban jied bad pynskhem da u ne ka ba thymmai shwa ban kut katei ka samoi.
Ka jingjied President kan long 18 tarik Naitung bad ka jingniew vote kan long 21 tarik Naitung 2022.
Ka Droupadi Murmu kaba 64 snem ka rta ka dei na ka jylla Odisha bad ka dei ka Lat ba rim jongka Jharkhand naduh u 2015-2021.
Ka dei ka dkhot ba pura ka BJP bad ka la ju long ruh kum ka MLA jongka Odisha Assembly naduh 2000-2009.
Shillong, Jylliew 22 : U Myntri Rangbah ka jylla u Conrad K Sangma ryngkat bad u MLA u Brening A Sangma mynta ka sngi 22 tarik ki la shong da ka lieng palat 2 kynta na Siju sha sha Karukol bad lai kynta duna pat da ka kjat na Siju sha Rongdong ban leit jurip ïa ki jaka ba la shah pynjulor ha ka jingther u lapbah bad jingshlei um ha South Garo Hills.
U Myntri Rangbah u la ïohi da la ki jong ki khmat ba ki jingshah pynjulor ki long kiba la jur haduh katta katta bad kiba ym pat ju jia mynno mynno ruh ha rilum Garo hapdeng kine ki snem wat la ka jingshlei um ka ju jia man la u snem ruh.
“ Ki jingjulor ki long kiba la jur shisha haduh katta katta ha kaba ïa ki surok sha Siju bad Maheskhola la pyndkut noh da ka um bad mynta la hap ban phah wanrah jingbam da ki helikopter jong ki Shipai Suiñ ne ki Indian Air Force (IAF).
Ban long biang ban ïaid ki kali na kine ki surok kan shimpor da ki taiew lynter.
ïa ka krem Siju kaba dei ka jaka jngohkai ki nongwan jngohkai na kylleng ki ri ruh la pynjulor da ka umsaw.
Ki paid nongshong shnong jong katei ka thaiñ kim pat ju ïohi ïa kiba kum kine ki jingshah pynjulor na Rongdong shaduh Siju.
Ki wahduit ki la kylla wahbah bad ki ki maw ba heh baheh ki la hap ha ki surok.
Hooid ban long biang kumba ju long ka leit ka wan da ki kali kan shim por da ki bnai ban shna hynrei wat la katta ka sorkar kan ïai pyrshang beit katba lah ban pynsted ïa ki jingpyntrei khnnang ban ym shah ktah eh ki paidbah" ong u Myntri Rangbah.
U Myntri Rangbah u la ai ruh ka jingïaroh bad khublei ïaki shipai Suiñ ki Indian Air Force (IAF) kiba la kloi ban ïarap ïa ka jylla ban leit ki ïa ki marbam da ki helikopter sha Maheskhola naduh hynnin haduh mynta ka sngi.
Mynta ka sngi ki IAF ki lah ban pynpoi haduh 2.4 ton ki marbam ha Maheskhola.
Ka jingkyrpad ka long ba kin pynpoi sha Siju bad Mahadev ruh.
Kumjuh ruh u Myntri Rangbah ula ai khublei ruh ïa ki BSF kiba la ïarap ha ka jingleit jngoh jongu ïa ka BSF Campus ha Dobasipara, Tura khappud ka West bad South Garo Hills District.
ïa u Myntri Rangbah la pdiang da u Alok Kumar Singh DIG SHQ BSF Tura.
U CM ula ïaroh ïaki BSF kiba la ïarap ïa ki paidbah khamtam ha khappud ha ka por jong ka jingshlei um ban pyllait im ïa ki bad kumjuh ruh ban ïarap marbam kyrkieh ruh ïa ki.
Shillong, Jylliew 22 : Ka Iing Bishar Meghalaya High Court ha ka sngi Ba-ar ka la bthah ïa ka sorkar jylla ba kan phah ïa ka kaiphod halor ki sienjam ba ka la shim na ka bynta ban pyntreikam ïa ki kyndon ba la don lypa halor ka jingthew ïa ki kali kit mar kiba ïaid ha ka jylla.
“Ka sorkar jylla kadei ban phah ïa ka kaiphod hadien ba la rah biang ïa kane ka mat hadien lai bnai, ban kdew ba la shimkhia mardor ban pyntreikam ïa ki kyndon ba la don lypa haba ïadei bad ka jingthew ïa ki kali kit mar kiba la don ha ka jylla," ong ka kynhun ki arngut ki nongbishar haba bishar ïa ka PIL ba la ujor da uwei u nongtrei sengbhalang, u Tennydard M Marak.
Utei u rangbah u la pynpaw ruh ïa ka jingsngewkhia halor pyntreikam ïa ki kyndon kiba ïadei bad katno ka jingkhia ba ki kali kin kit.
Katkum ka jingong jong u, ki don ruh ki kyndon ba pyntikan ba ki kali kit mar ba kin bud ïa ki kyndon katno ban kit hynrei kam don satia pat ka jingpyntreikam ïa kane ha ka jylla.
La ong ruh da kaba buh hakhmat eh ïa ka jinglong kynjang bad long lum ka jaka nalor ka jingjur u slap ba ka jylla ka sakhi, kumta la ong ba donkam ban bud pyrkhing ïa ki kyndon ban kit ïa ki mar katkum ba la buh.
Ka Iing Bishar ka la ong ruh ba ka jylla ka lah ruh ban pyndonkam da ki khyrdop thew kiba la don lypa bad ruh ka lah ban pynieng da kiwei pat ha ki jaka ba kongsan khamtam eh ha kito ki jaka shwa ban rung sha ka jylla bad ruh ha ki jaka ha lynti.
La bthah ruh ba dei ban da buh ki bor pahara ban peit ba ki kali kit mar kiba pyndonkam da ka surok na kane ka jylla ba kin bud lang ïa ki kyndon ban kit katkum ka jingkhia ba la buh.
Ka jingbishar kaba bud kan long ha ka 21tarik u Nailur.
Jowai, Jylliew 23: Ka jingïalehkai phutbol jong ki khynnah skul ka ‘Inter School Subroto Cup Football Tournament- 2022’ bala pynïaid da ka ophis u District Sports Officer West Jaiñtia Hills District, Jowai kala la long mynta ka sngi 23 tarik ha madan Kiang Nangbah Stadium, Jowai.
Haba phai sha ka jingïalehkai ‘Quarter’ mynta ka sngi ha ka kyrdan Under-17 jong ki khynnah shynrang la wan ban ïakhun nyngkong da ka Little Flower H/S School kaba la jop da 2-1 kol ïa ka Amwi-Jaraiñ Secondary School, katba ka H.K Singh Memorial Secondary School kala jop da 3-1 kol ïa ka Marian Hill H/S School.
Ha ka jingïakhun ki khynnah kynthei Under-17 ka North Liberty H/S School kala jop 3-0 kol ïa ka Little Flower H/S School, ka Police Public Secondary School kala jop 1-0 kol ïa ka Lumpyrtuh Secondary School.
Ka Riwar Jaiñtia Church of God Secondary School Amlarem kala jop 4-1 ïa ka Moodymmai Secondary School da ka jingïashut Tie breaker, katba ka Kiang Nangbah H/S School kala jop 2-0 kol ïa ka Jowai Govt UP RMSA.Lashai ka sngi 24 tarik kane ka lympung kala jam noh sha ka jingïakhun ‘Semi Final’ jong ki khynnah shynrang Under-14 bad kumjuh ha ka Under-17 ki khynnah kynthei bad shynrang.
Mawkyrwat, Lber 19: Kum shibynta ban pynthikna ïa ka jingshongsuk bad jingïaid beit ïaid ryntih ha ka Lok Sabha Election 2024 hapoh ka South West Khasi Hills District, na ka liang u District Magistrate bad District Election Officer jong ka South West Khasi Hills District u la pynmih ïa ka hukum hapoh kyndon aiñ 144 CrPC ha kaba la khang ban pynlong jingïalang bad jingïalum briew palat ïa ka 5 ngut khlem ka jingïoh jingbit na ki bor distrik bad la mana ruh na kaba rah ïa ki tiar siat ne ki tiar pynmynsaw.
Shuh shuh ha kawei pat ka hukum ba la pynmih da u District Magistrate u la khang ban thoh ne draw ha ki kynroh, ban tah lane wah ïa ki poster, ki kot lane kino kino ki jingthoh ne jingpynïeng ïa ki banners, ki hoardings bad kumta ter ter ha ki office sorkar ne jaka sorkar.
Shuh shuh, la khang ban thoh ki jingthoh ha ki kynroh, ban tah lane wah ïa ki poster/kot, ki banners, ki hoardings lane kino kino ki jingthoh kiba ha kano kano ka rukom ha ki kynroh ne ha ki jaka jong ki riew shimet khlem da ïoh ia ka jingbit (NOC) da ka jingthoh na ki trai jaka bad na ka ophis jong u District Election Officer.
Ym shah ban pyndon-kam ïa ka tiar pynsaw naduh 10 baje mynmiet haduh 6 baje mynstep.
Yn ym shah ban pynlong jingïalang ban ïalap elekshon khlem da pan bad ïoh jingbit na ka ophis u District Magistrate kumjuh ruh ka jingbit na ka shnong ha kaba ïadei bad ka jaka ban pynlong ïa ka jingïalang.
Kiba pyndonkam ïa ka tiar pynsaw nr Loudspeaker khlem ïoh jingbit na u District Magistrate kin shah pynshitom ha ki Local Authorities.
Ym shah ban pynlong jingïaid paidba ne rallies/procession khlem ka jingai jingbit na u District Magistrate.
U District Magistrate u la pyntip ba ka khanglad ïa ka jingthong pisa ha ka por elekshon, ka Election Commission ka la pynmih ïa ka hukum ban pynthikna ba baroh ki nongthep vote kin ïoh lad ban pyndonkam ïa ka hok jong ki khlem jingsheptieng lane jingshah pynbor namar ki lah ban don ki briew ki ban rah bun pisa na ka bynta ban khring bad thong da ka pisa ïa uno uno u kyrtong uba ki mon bad lada ailad ïa kiba kum kita ka lah ban wanrah ïa ka jingbym ïaid beit ïaid ryntih ha kane ka elekshon bad kaba lah ban lam sha ka jingïakajia, ka ïashoh ïadat hapdeng ki paidbah bad kaba lah ban poi shaduh u pud ban pynthut ïa ka shongsuk shongsaiñ hapoh ka South West Khasi Hills District.
U District Election Officer jong ka South West Khasi Hills District u la pynjari da ka hukum hapoh ka kyndon aiñ 144 CrPC ha kaba la mana ïa uno uno ne kano kano ka briew ne kano kano ka kynhun na kaba rah pisa palat ïa ka T.50 hajar (sanphew hajar shaneng) hapoh u pud u sam jong ka South West Khasi Hills District.
Kane ka hukum kan treikam shisyndon tad haduh ban da kut ka por elekshon.
Ki jing myntoi kiba ngi ïoh na une u soh ki long bunsien ïa u soh olive la ju ong ba u dei u soh uba ai shibun ki jingmyntoi ïa ka koit ka khiah.
Une u soh u pynmih ïa ka calorie, u don ruh ïa ka antioxidants, minerals, phytosterols bad ki vitamins.
Ki soh olive ki dei kiba biang bha ka jingpynmih ïa ka calorie, 100 gram soh Olive, lah ban ïoh kumba 115 ka calorie.
Ki calorie na une u soh bunsien ki don ruh bad ka fats.
Hynrei ka fat kaba bha ka mih na une u soh la tip kum mono-unsaturated fatty acids (MUFA) kum ka oleic acid 18:1, palmitoleic acid 16:1 kaba ïarap ïa ka LDL bad cholesterol ban pynduna bad pynkiew ïa ka HDL ne ka good cholesterol ha ka snam.
Ki jingwad bniah ki ai jingmut bad kita ki jingbam mediterrenian, kiba riewspah ka jingdon ka monounsaturated fatty acid ka ïarap ban ïada ïa ki jingpang coronary artery diseases bad stroke ha ka blood lipid profile.
Ki soh olive ki don ka tyrosol phenolic compound kum ka oleuropein bad oleocanthal.
Kine ki compound ki dei kiba kitkhlieh na ka bynta ka jingmad kaba kthang.
Oleocanthal, oleurpein, bad ka hydroxytyrosol ki dei kita ki anti-oxidants kiba khlaiñ bor bha.
U don ruh ïa ka vitamin E bad ka carotenoids, ki don ïa ka bor treikam kaba kongsan eh ban ïakhun pyrshah ïa ki jingpang bad ki khñiang jingpang bampong, ka jingtyrha, ki jingpang ba la tip kum coronary artery diseases, degenerative nerve diseases, bad jingpang shini (diabetes).
Jowai, Lber 19: Hadien ka jingpynbna tarik jong ka Election Commission of India na ka bynta ka General Election sha ka ïing Dorbar thawaiñ jong ka Lok Sabha, 2024 ka ban sdang naduh 19 tarik u April, 2024 na ka liang jong u District Magistrate jong ka West Jaiñtia Hills District u bah B.S.Sohliya, IAS, ula pyntreikam ïa ka kyndon 144 CrPC bad pynbna ba ka Election Model Code of Conduct kala treikam naduh ka 16 tarik u March 2024, ha West Jaiñtia Hills District baroh kawei.
Kane ka hukum kan treikam na ka bynta ki kyrtong (Contesting Candidates), ki nongbud (Agents) jong ki bad ruh ïa ki seng saiñ hima (Political Parties).
Katkum kane ka hukum la khang ban tah ïa kino kino ki poster, hoarding, ki banner ne kiwei de ki jingthoh ïalap elekshon ha ki jaka paidbah bad kumjuh ruh ha ki lynti syngkieng.
La khang ruh ban pynïeng, tah ïa kino kino ki lama, ki poster, ki hoarding, ki banner bad kiwei de ha ki jaka jong ki riewshimet khlem da ïoh bor ryngkat ka jingthoh na ki trai ïing ne trai jaka bad ruh na ka ophis jong u District Magistrate, ka West Jaiñtia Hills District.
La khang ban pynlong ïa kino kino ki jingïalang paidbah khlem da ïoh bor na ka ophis jong u District Magistrate, ka West Jaiñtia Hills District, bad kumjuh na u Waheh Shnong jong kato ka jaka ba thmu ban pynlong ïa ka jingïalang paidbah ïalap elekshon.
Yn ym shah ban pynsawa ïa ki P.A.System hapdeng ka por 10:00PM haduh 6:00AM.Lada don ka jingpyndonkam ïa ki P.A.System ne ki Loud Speakers khlem da ïoh bor na ka ophis jong u District Magistrate, ka West Jaiñtia Hills District ïa kine ki tiar yn sa kurup noh shisyndon da ki bor ba dei peit.
Yn ym shah ban pynlong ïa kino kino ki jingïaid Raly khlem da ïoh bor shwa na ka ophis jong u District Magistrate, ka West Jaiñtia Hills District.
La khang ïa ka jingrah pisa kaba palat ïa ka Rs.50,000/- (Sanphew Hajar) tyngka da ki kyrtong lane da ki nongkyrshan jong ki.
U District Magistrate ula bthah ruh ïa baroh kiba don ïa ki tiar siat kynthup ïa ki suloi, kiba don license ba ki dei ban leit buh noh ïa ki sha ki Police Station ne ki Out Post kiba marjan jong ki ryngkat bad ki Xerox copy jong ki licence, ïa kine ki tiar yn sa pynphai pat hadien ba la kut ka elekshon.
La khang ïa kino kino ki briew ban rah ïa ki tiar siat, hynrei kane ka hukum kan ym khang pat ïa ki Police bad ki Shipai ki ba donkam ba pyndep ïa ka duty jong ki.
Kane ka hukum kan treikam ha baroh ka West Jaiñtia Hills District naduh bala pynmih ïa ka bad kan bteng haduh ban da kut ka Elekshon Lok Sabha.
Nongstoiñ, Lber 19: Ka jingïoh jong ka shnong Langpih ïa ka skul Rashtriya Madhyamik Shiksha Abhiyan (RMSA) kaba la mang pisa da ka sorkar pdeng, kan la long ka jingkyrkhu kaba khraw ïa ka thaiñ baroh kawei, namar ba katei ka skul ka dei ka skul ba ka sorkar pdeng ka hap ban pynbiang ïa baroh ki jingdonkam kum ki jaka sah jong ki nonghikai bad kiwei kiwei.
U bah K.P.Pangñiang MLA barim ka Rambrai Jyrngam constituency haba ïakren bad u nongthoh khubor, u la ong ba ban ïoh ïa katei ka skul ka long kaba eh haduh katta katta, namar ka dei ka skhim kaba hap ban ïaid lyngba ïa kiba bun bah ki kyndon ba la buh da ka sorkar pdeng.
Hynrei na ka bynta ka jingmyntoi jong ki khun ki kti jong ka thaiñ, u la ïakhun da kaba tyngeh ban pynsngew sha ka sorkar ba kan pynïoh ïa katei ka skul.
Namar, ka Langpih ka dei ka jaka kaba don ha khappud bad ka Assam ha kaba ka sorkar ruh ka la sngap.
U la ong ruh ba ïa katei ka skul ka sorkar pdeng ka la mang pisa haduh 1.31 klur (shi klur laiphew wei lak tyngka) bad ka jingpyntrei ka la ïaid shait shait ha kine ki sngi.
U bah Pangñiang u la ong ruh ba ha Langpih ka la don ka Raidmynsaw Upper Primary skul kaba la seng da ka Raidmynsaw la slem bah.
Katei ka skul ka la shu neh hajuh la bun phew snem, hynrei dei tad haduh u snem 2013 ba katei ka Upper Primary skul ka la sdang ban kiew ha ka jingdon jong ki khynnah skul.
Hadien kata ki riew rangbah jong ka Raidmynsaw ki la I donkam ban kyntiew kyrdan sha ka Higher secondary school.
Kumta, ki la pyrshang katba kot la ka bor ban kyntiew sha ka class VII, ha kaba ïa ki nonghikai la siew tulop tang da kaba noh synñiang da ki long ïng kiba don ha poh ka Raid.
U la ong ruh ba hadien katto katne snem la plie noh haduh ka klass X.Nalorkata u la ong ba ka jingïoh sa ïa katei ka RMSA skul, ka la long ka jingkyrkhu kaba khraw namar ba katba nang mih ki snem, ka jing roi briew ka nang kiew bad wat ki Nepali kiba shong ha katei ka thaiñ ruh, ha kine ki sngi ki la sngewthuh ba ka skul ka dei kaba donkam haduh katta katta, ki la ïabeh ban phah skul ïa ki khun.
Kumta ka jingdon jong ktei ki ar tylli ki skul ka la long ka jingmyntoi kaba khraw ïa ki nongshong shnong ka thaiñ baroh kawei.
Nongpoh, Lber 19: Kum ka jingai burom bad ka jingpyrto ïa ki kam ba ki la shakri ha ka tnad Pulit hapoh ka jylla hadien ba ki la ioh ban kiew kyrdan, u Superintendent of Police ka Ri Bhoi, u Jagpal Singh Dhanoa mynta ka sngi u la pynkup burom ïa kine ki pulit da kaba pyndeng khlur hadien ba la ioh ban kiew kyrdan ha ka kam kaba ki trei kum ki pulit ka jylla.
Ïa kane ka jingpyndeng khlur ne ka jingleh burom la pynlong ha ka ophis u Superintendent of Police ka Ri Bhoi ha Nongpoh, ha kaba u Superintendent of Police ka Ri Bhoi, u Jagpal Singh Dhanoa u la shim bynta kum u kongsan ban pyndeng khlur halor kane ka jingkiew kyrdan kitei ki pulit ha ryngkat ka jingdon lang kiwei ki Pulit officer ka Ri Bhoi.
Nalor kito kiba la ioh ban kiew kyrdan, u Rubul Ali kum u Sub Inspector u la ioh kiew sha ka kuyrdan Inspector of Police, ki saw ngut ki head constable ba kynthup ïa u Mansih Chettri, Deepak Thapa, Amar Boro, and Suraj Gurung, ki la ioh ban kiew kyrdan sha ka kyrdan Sub Inspector bad ki Constable ba kynthup ïa u S.Arengh, I Narlong bad u C.Lyngdoh ki la ioh ba kiew kyrdan kum ki Head Constable.
Ha kane ka jingpyndeng khlur ne pynkup burom, u SP ka Ri Bhoi, u Jagpal Singh Dhanoa u la ai khublie kyrpang ïa ki bad u ai ruh ka jingkitbok kitrwiang ïa ki ba kin dang kiew shaphang ha ka kam kaba ki shakri ba ki dang lah shuh shuh ban ai ka jingshakri kaba paka tam na ka bynta ki paidbah.
Nongpoh, Lber 19: Uwei u Dribar Trok u la mynsaw jur na ka daw kaba u la leit hi ban tynrah ïa kawei ka Trok kaba dang ieng ha surokbah katba u dang kiew na Guwhati ban wan sha Shillong bad kane ka jingjia ka la jia noh hadien ba u la poi ha Nongpoh ha kaba khlem poi pyrkhat ula leit ban tynrah ïa katei ka trok kaba ieng haduh ba u la mynsaw jur.
Kane ka jingjia ka la jia ha ka por 10 baje ei ei janmiet ha ka surokbah National Highway-6 ba hap ha sor Nongpoh ha kaba katei ka trok kaba don ïa u number NL 01-G- 6729 ka dang ieng rud ka surok na ka jingsniew ka taiar, hynrei katei ka trok kaba wan nadien kaba don ïa u number ML 05-Z-9460 ka la tynrah nadien ba la wan rah ka jingmynsaw jur utei u dribar.
Une u Dribar uba la mynsaw la tip kyrteng kukm u Rajendra Das, ha ka rta kaba 28 snem na 8Mile Guwhati bad katei ka trok kaba ieng ha surok pat la niah da u Lamshwa Pakyntei ha ka rta kaba 44 snem.
Kumba la sakhi halor kane ka jingjia, katrei ka trok ba la niah da u Rajendra Das ka la leit ban tynrah nadien ka dei kaba la suba ba u la shoh samthiah bad ha ka jingleit tynrah ka bynta bahakhmat jong katei ka trok kana u la niah ka la dam syndah haduh ba u la sahkut noh hapoh katei ka trok.
Dei lyngba ka jingiap ki paidbah la lah ban sei noh ïa u napoh jong ka trok bad hadien kata ka la rah noh mar mar ïa u sha Civil Hospital Nongpoh kaba dei na jingmynsaw jur ka kjat kaba kdiah na ka jingdam syndoh ka trok hapoh katei ka trok kaba u niah hadien ba u la leit ban tynrah ïa katei kawei pat ka trok.
Na ka liang ki bor pulit ka Nongpoh ruh ki la wan mardor ha kane ka jaka ban pynlong ïa ka jingtohkit bad ruh ban ai jingïarap ïa utei u dribar ban pynpoi sha Civil Hospital Nongpoh ban ioh kloi ïa ka jingsumar kaba la ktah na ka jingmynsaw ha katei ka jingjia ïa tyngkhuh kali.
Shillong, Lber 19: Ha ka sngi baar ki shipai jong ka 193 Battalion ka Border Security Force Meghalaya, kum shi bynta na ka jingpyrshang ban pynthikna ïa ka bha ka miat jong ki nongshong shnong kiba sah ha shilynter jong u u pud u sam ka ri bad kumjuh ruh ïa ki khynnah skul jong ki shnong kiba don ha khappud ha kaba ki shipai ki la sam ïa ki jingïarap ïa ki nongshong shnong kiba don ha ka shnong Purnanagar kaba shb hapoh ka East Khasi Hills district jong ka Meghalaya.
IA kane ka prokram la plie da ka jingdon kawei ka longkmie kaba la tymmen tam jong ka shnong Purnanagar, kaba pyni ïa ki dak jong ka jingïadei kaba jylliew bha bad ki nongshong shnong katei ka thaiñ.
U Rajiv Kumar, Commandant ka 193 Bn BSF Meghalaya, u la donlang uba la batai halor ka jinglong jong ka jingaiti ki BSF ha kaba ïadei bad ka roi ka san bad ka jingshakri ïa ki paidbah.
Ha kane ka prokram na ka liang ki shipai BSF ki la sam ïa ki tiar kiba kongsan sha ka shnong bad kumjuh ruh sha ki shnong kum ka Betgora, Khaikona, Purnanagar, bad Badrup kum shi bynta ban kyntiew ïa kine ki shnong.
Ha ka prokram la sam ïa ki kor computer, ki meij, bad ki tiar ïalehkai sha ki khynnah skul ban kyrshan ïa ki ban kiew ha ki kam pule puthi bad kiwei ki kam.
Ia kane ka jingsam la leh ha ka jingdonlang ki nonghikai, u rangbah shnong bad ki shnong ba marjan.
Na ka liang jong ki, ki la pynpaw ïa ka jingai khublei ïa ki shipai BSF, bad na ka liang ki nongshong shnong ruh ki la pynpaw ïa ka jingïaroh ïa kiwei ki kam ba bha ba la leh da ki BSF.Shillong, Lber 19: Katkum ka khubor ba la ïoh na ki pulit la ïathuh ba u Bah Heimonmi Pala, Site In-charge, ka Dhar Construction Company u la phah ka jingujor ba ha ka 6 tarik mynta u bnai ha ka por kumba 9 baje mynstep, u la shem ba ki la don ki runar bym lah ban ithuh ki la tuh ïa ki crash barriers constructed kiba la pynïeng ha Shnong Nongkya, Khlieh Umrong bad ha Shnong Tdoh Umsiang (RB).
Shillong, Lber 19: Ka General Meeting jong ka Kur Marbañiang Lai Kpoh Mawsynram kaba la long ha ka 3 tarik Rymphang, 2024 ha Seng Khasi Hall Dongneng Mawsynram ka la pynthymmai ïa ki nongkitkam jong ka kur na ka bynta ka samoi treikam ba 3 snem kiba kynthup ïa u President Bah Klas Marbañiang, Vice President Bah Bostarwel Marbañiang, Vice President Bah Ronjit Marbañiang, General Secretary Bah Ivanlumlang Marbañiang, Asst.Secretary Bah Jeffer June Marbañiang, Asst.Secretary Bah Copperfield Marbañiang bad Treasurer Bah Wanlap Marbañiang.
La jied ruh ïa u Auditor Pynjanai Marbañiang, Ki Adviser Dr.K.K.Marbañiang bad i Ma Medrass Marbañiang bad 25 ngut kiwei pat ki Executive Members.
Kane ka long kag kum ka jingpyllait khubor jong u Secretary Kur Marbaniang lai kpoh, Mawsynram.
Shillong, Lber, 19: U Additional Director of Health Services, Civil Hospital, Shillong u la pyntip ba uwei u nongpang uba la uba la tip kyrteng kum u Biswanath Thakur, 55 snem ka rta uba sah ha Laban, Shillong u la thiah pang ha Male Orthopedic Ward, Bed No.16 ha ka 18.03.2024 ha ka por 7:41 baje mynmiet.
Une u nongpang u la khladnoh ha kane kajuh ka sngi ha ka por 9:15 baje mynmiet.
La kyrpad ïa ki bahaing hasem ba kin shimti noh ïa ka met jong une u rangbah na ka jaka buh metïap ha Hospital hapoh la sngi naduh ka sngi ba la pynmih ïa kane ka jingpynbna hynrei lym kumta ïa ka metïap yn sa aiti ban tep da ka Shillong Municipal Board.
Shillong, Lber 19: Ka Mary Our Help Training Centre (MOHTC) ka la kynjoh sha kawei ka sienjam ha ki rukom treikam jong ka ban pynïoh ïa ki lad jingmyntoi na ka bynta ki khynnah pule bad ki nongtrei da kaba plie ïa ka jaka thetkti kaba hapoh ka “The Project for the Provision of Water Supply System and Sanitation Facility" ba la bei tyngka da ka Japan Embassy ha India hapoh ka “ Grant Assistance for Grass-Roots Human Security Projects (GGP) kaba dei ka skhim kaba ai sngewbha bad kaba la sdang da ka sorkar ka ri Japan, ban ïarap ïa ka sorkar bad ki seng bhalang bym ïoh jingmyntoi ne ki non-profit organization ban pyntreikam ïa kiba bun ki jingdonkam kum ki tiar ki tar bad kiwei ki jingdonkam hapoh India.
ïa kane ka prokram la pynlong ha ka sngi baar la plie da u Kodero Jiro, Counsellor of Economic Section, ka Japan Embassy ha India kum u kongsan ryngkat ka jingdonlang ka Kawato Akiko, Economic Cooperation Assistant of Japan Embassy ha India, ka Verma Yavanika, Project Coordinator of Grant Grassroot ka Japan Embassy ha India, ka Sr.
Elizabeth George FMA, Provincial of Salesian Sisters, Shillong, ka Sr.
Helen Puweiñ, President ka Bellefonte Community College bad ki heh ka tnat PHE Lumshyiap, Shillong.
Kane ka jaka thetkti la plie da ka jingthmu ban pynbha ïa ka koit ka khiah ka khuid ka suba kaba long kaba donkam na ka bynta ki khynnah kynthei bad shynrang.
Ha kane ka skhim la kynthup lang ruh ïa ki filter dih um bad ka jaka sait kti.
U kongsan haba kren ha kane ka sngi, u la ong ba kane kadei ka jingïadei paralok hapdeng ki briew ka India bad ka Japan bad ka jingïateh kaban dang bteng ha ki sngi ban wan.
Ka jingplie ïa kane ka jaka thetkti kaba thymmai ha Mary Our Help Training Center ka dei ka jingsakhi ïa ka jingtreikam kane ka centre ïa ka bha ka miat jong ki khynnah bad ka jingkiew ha ka pule puthi.
Shillong, Lber 19 : Ka kyrtong jong ka NPP bad Myntri sorkar ka ban ïakhun na kane ka Shillong Parliamentary Constituency ka Dr Ampareen Lyngdoh ka la ther tyngeh ïa ki MLA kiba dang ïai bteng ban bam armaloi ne bat ar kam.
Haba kren ha ka jingïalang paidbah ha Mawsynram mynta ka sngi ka Dr Ampareen ka la ïathuh ba ma ka ka la ïehnoh ïa ka kam Nonghikai tang hadien hynniew bnai ba ka la dep ban shah jied kum ka MLA kata ha u 2009.
Ka la pynpaw ka jingsngew khia jur ba ki don ki MLA ba ki dang bteng beit ban bat ïa ka kam nonghikai wat hadien shisnem ba ki la shah jied kum u MLA ruh.
Ki paidbah ki dei ban wat uei une u MLA uba dang ïai bat ïa ka kam nonghikai bad ki dei ruh ban wat bniah ïa ki kyrtong kiba bat ar kam.
ïa kane ka la kren da kaba thew sha u MLA jongka Voice of the People Party (VPP) na Mawlai Constituency u bah Brightstarwell Marbaniang uba dang bat ïa ka kam nonghikai haduh mynta.
Shillong, Lber 19 : Ka ïing Bishar High Court jongka Meghalaya ka la aipor 45 sngi ban kit lut ïa u dewiong ba pyllang ha kylleng ki jaka madan, sha ka jaka ka ban lum thup na ka bynta ban khaii noh ïa u.
Ha ka hukum ba la pynmih halor ka PIL ba shong bishar myn ha ka 14 tarik Lber, ka Full Bench ka la ong “Ngi sngew ba baroh u dewiong bala dep tih bad lum pathar ha kylleng ki jaka, la dei ban pynkit noh sha ka jaka ka ban lum thup na ka bynta ban khaïi.
ïa ka bai pynkit sha ka jaka ba la buh ban lum thup lah ban pan na ki trai dewiong namar ka buh pathar ïa u dewiong ha kylleng ki jaka".
“Shisien bala pynkit ïa une u dewiong, da kaba pyndonkam ïa ki drone kumba ai jingmut u Justice Katakey (retired), baroh kine ki jaka kin hap hapoh ka jingpeit pyrman, lada shem ïa ka jingmih biang u dewiong ha kane ka jaka, lah ban shim ïa u kum u dewiong ba tih beain kat kum ka kyndon 21 jong ka MMDR Act, 1957 bad lah ruh ban leh eiei pyrshah ïa u" ka la ong.
Halor ka jingkyrpad u Aadvocate General, ka ïing Bishar kala mynjur ban aipor 45 sngi ban pynkit ïa baroh une u marpoh khyndew uba la shu buh ha kylleng ki jaka.
Shillong, Lber, 19: Ka National Health Mission ka Sorkar Meghalaya ha ka sngi Baar ka la rakhe ïa ka World TB Day 2024 halor ka phang, “Yes, we can end TB."Ha ka jingrakhe ïa kane ka sngi, la ïashim bynta lang da u Ramkumar S Mission Director ka NHM bad Secretary ka Health & Family Welfar, Dr.F.V.Kharshiing DHS, MCH&FW cum Joint MD, NHM, Meghalaya, Dr.J.Kharwanlang State Tuberculosis Officer bad Dr.B.Shanpru, District TB Officer East Khasi Hills, ki nongtrei jong ka R.P.Chest Hospital bad kiwei kiwei.
Haba kren ha kane ka sngi, u Ramkumar S u la ong ba ka Sorkar Pdeng bad ka Sorkar Jylla ki la buh hakhmat ïa ka thong ban pynkut ïa ka jingpang TB bad da kane ka thong la ai ïa ka jingsumar kaba paka sha ki paidbah.
U la ong ba dei ruh ban shimkhia bha ïa ka jingpang TB bad ïa kane ka jingpang yn sa lah ban pynkoit tang da ka jingsumar bapaka.
U la ïaiban ruh ba donkam ban leh test ïa ki briew kiba shong basah ha ki shnong nongkyndong bad ha kajuh ka por u la khot bad wer ïa ki nongïalam jong ka Village Health Council, ki nongsumar dawai kynbat, ki jaka ai jingsumar ba kin pynthikna ban pynkut noh ïa ka jingpang TB ha ka jylla bad ha ka ri.
Ka State Tuberculosis Officer Dr.J.Kharwanlang ka la ïathuh ba ki don 4974 tylli ki case jong ki briew kiba pang TB ha u snem 2022 bad 4812 tylli ki case ha u snem 2023.
Ka jingleh test ïa kiba suba don jingpang TB na ka bynta shi lak ka la kiew na ka 646 lak ha u snem 2021 sha ka 1433 lak ha u snem 2023.
Ka bynrap, “watla ka jingleh test ïa kiba suba don jingpang TB ka la kiew ar shah bad ka jingpyndonkam ban pyndonkam ïa ka High Quality Diagnostic Tests, ka la hiar na ka 130 lak ha u snem 2022 sha ka 124 lak ha u snem 2023, kaba pyni ïa ka jinghiar ka jingdon jong kiba pang TB ha ka jylla.
"Ha kane ka sngi, la plie paidbah ruh ïa ka C&DST Lab ka ban ai jingkyrshan ban lap bad ban sumar ïa ka jingpang TB.Kum shi bynta ka jingpyntreikam ïa ka National Tuberculosis Elimination Programme (NTEP), la plie ruh ïa ki Regional Laboratory ha kylleng ka jylla.
Ha kine ki Lab la leh ïa ka Culture and Drug Susceptibility Testing (C&DST) na ka bynta kiba don jingpang TB bad na ka bynta ki nongpang Drug-Resistant TB.Shillong, Lber 19: Na ka liang ki khubor na ka bor District ka East Khasi Hills, ka la ong ba ka la pynïaid bha da kaba sted mynta ïa ka jingleit ai injek pyrshah ia ka jingpang shah dait ksew kaba long bih ne ka anti-rabi ïa ki ksew ha kylleng ka Nongbah Shillong, ban ïakhun bad pynduhjait ïa ka jingpang rabi hapoh ka District baroh kawei.
La ïathuh ba kane ka jingleit ai injek anti-rabi ka dei kaba la pynlong da ka District Joint Steering Committee on Rabies Elimination ka East Khasi Hills ba kynthup ïa ki bor District, ka Tnat ka Koit ka Khiah, ka tnat Veterinary, Shillong Municipal Board, ki Seng trei monsngewbha bad ki Dorbar Shnong bad kiwei.
Ïa kane ka jingai injek ïa ki ksew kynthup naduh kiba ri ki briew bad ki ksew surok, ka la sdang naduh ka 11 tarik Lber bad ha kine hynriew sngi ba la leit noh, la dep ai injek haduh 631 tylli ki ksew ha kylleng ki shnong ka Nongbah Shillong bad kiweik I jaka.
Shuh shuh bna ka liang ki bor District ki la pyntip ba ka jingshah dait ksew ki briew ha Jylla ka la kiew bha hapdeng kine ki shisnem ba la leit noh, kaba kiew na ka 5302 ngut ha u 2022 sha ka 9611 ngut ha u 2023.
La iathuh ba ha ka East Khasi Hills District ka dei kaba don bun eh ki jingjia shah dait ksew kaba don haduh 50% ki case.
Ha u snem 2022, haduh 2512 ngut ki la shah dait ksew bad ha u 2023 kala kiew sha ka 5085 ngut.
La pyntip ruh da kaba ong ba haduh 80% na kine ki jingdait ksew ki dei kiba jia ha jaka sor nong ka Nongbah Shillong.
Katkum ka jingong ki bor ka koit ka khiah, ka jingdait lane ka jingkhlong ne ka jingjliah ïa ki dak mong ha ka snieh doh da ki ksew kiba don khniang rabi, ka lah ban pynbit jingpang ïa u briew bad ktah ïa ka jabieng bad u budlum nalor ka dei ruh ka jingpang kaba lah ban shim wat ïa ka jingim briew.
Kila ong ba ka jingpang rabi ka dei pat kaba lah ban ïada 100% bad ki jingïada kiba dei ban shim ka long ban sait wut wut ïa ki jaka ba shah dait da ka sabon hapoh ka um ba tuid kumba 15 minit eiei bad sa leit wad ïa ki jingsumar ha ki jaka sumar ba marjan ba kin ai ïa ki dawai injek.
Kila ïathuh ruh ba ïa ki ksew ba suba don jingpang rabi, ym dei satia ban pynïap hynrei ban teh ïa ki bad ban peit thuh haduh 10 sngi nalor ban pyntip ruh sha ki bor ba dei khmih ha kaba ïadei bad kane ka kam.
Shillong, Lber 19: U MLA ka VPP napoh ka 17 North Shillong Konstituensi u Bah Adelbert Nongrum u la ong ba kum nongmihkhmat jong ki paidbah u la ïai kyntu ïa ki tnat treikam jong ka sorkar jylla kum ka tnat sam um ne ka PHE bad kumjuh ruh ka Shillong Municipal Board ba kin sngewbha ban trei minot namar ka kamram ka long ba dei ban ai ka jingshakri ka babha ïa ki paidbah khamtam ha kaba ïadei bad ka umbam umdih.
U la ong ba ka um ka dei ka jingim bad ka jingïap jong ki paidbah bad khlem ka um yn ym lah ban im hynrei khlem ka bam la kumno kumno dang ïa lah ban im katto katne.
“Ki tnat kin ym dei tang ban ai daw ba ka dei ka por tyrkhong, hynrei ki tnat sorkar ki don ka bynta kaba khraw bad ki hap ban shim ruh ïa ka jingkitkhlieh, khamtam ha Sor Shillong la bun tylli ki Snem ngi la mad ïa kane ka jingeh lano kum ki Nongshong shnong, ngin ïoh ïa la ka hok, ki la dei jingshisha ban kham pynthikna ba ka um ka la dei ban kham pynbha, bad ki tnat kiba dei khmih ïa ka umbam umdih kum ka SMB bad PHE ki dei ban phah ki ba dei sha field ban peit khmih ba ki don ki jaka ba ka um ka shlei bad pahuh hynrei ki don pat ki jaka ba ki longïng ki hap ban thied ïa ka um," ong u Bah Adelbert Nongrum.
U la ong ba baroh ki paidbah ki tip shai bad ka tnat PHE kadei ban pynbiang ka Source bad ka Municipal ka dei ban pynbiang ka jingsam (Distribution) ïa ka um, kumta u la kyntu ba ki dei ban trei hok bad ban ïatreilang na ka bynta ka bit ka biang jong ki paidbah ym ban ïa kynnoh ïa kawei ka tnat ïa kawei pat ne ban ïa thet kti, ki dei ban pyndep hok la ka kamram bad ka deiti ka jingkitkhlieh.
Shillong, Lber 19: Ki khubor na ki pulit ki la ïathuh ba ha kawei pat ka jingjia ki pulit ki la ïathuh ba u Grikcheng S Marak jong ka shnong Cherangre, Tura (WGH) u la phah ïa ka jingujor ba ha ka 12 tarik mynta u bnai ha ka por kumba 1.30 baje nohphaisngi uwei uba kyrteng u Chonba R Marak, 24 snem ka rta bad ki paralok ki la shoh bad byrngem ïa u khun jong u uba kyrteng u Yangkam M Sangma ba dang 24 snem ka rta.
Shillong, Lber : Ka tnad ka Koit ka Khiah jong ka sorkar jylla ka la pynmih sa kawei pat ka episode ba la ai kyrteng ka jingïadei hapdeng ki kmie ki kpa bad ki khun samla.
Ïa kane ka jingïakren kaba long ruh kum ka jingsyllok bad ki khun samla ba dang khie la wan ban shim bynta da i Programme Officer ka RKSK, Adolesncent Health Kong Flourish Lyngdoh bad ruh i Dr.HH Mohrmen ba dei nongtrei monsngewbha.
Ka mat ïakren halor katei ka phang kadei eh halor ki khun samla ba dang khie ïa kaba la tip kum ka ‘adolescents unfiltered’.
Kine ki riewshemphang ki la batai bniah ïa bun ki jingeh ba kum ki kmei ki kpa ki kynduh ban pynheh pynsan ïa ki khun samla.
Ki la ïatai ruh halor ka jingïapher ki khun samla ha kane ka juk ba mynta bad ka juk ba mynshwa.
Ki nongkren ki batai ruh ïa ki khun shaphang ka jingkylla ka met ka phad ha ka por ba ki khie samla bad ruh halor ka kam shongkha shongman.
Nalorkane, ki la kren ruh ïa ka jingdonkam ban phylliew jingmut halor ka phang kaba kumno ki kmie ki kpa ki ju kren ïa ki kyntien kiba pynjem rngiew ïa ki khun.
“Kumta ngi kyntu ba kum ki kmie ki kpa ngi dei ban pynjah noh ïa kine ki jingmlien," ki la ong.
Shuh shuh ki la pynshai ruh da kaba ong, “Ngi baroh kum ka imlang sah lang ngi don la ka bynta ban pynwandur ïa ka lawei jong ki khun jongngi.
Ban hikai ïa ki ba kin lait na ki ba bun ki jingeh kum ka jingïoh khun khynnah, ki jingdih pynbuaid, Ka jingïaid khlem ka thong bad kiwei kiwei de ki jingeh.
"Ki la kyntu ruh ïa ki kmie ki kpa bad ïa ki khun samla ba kin shim jingïarap na ki nongïasyllok ne ki counsellor haba ki shem kano kano ka jingeh ba ba kin ym don ka jingsngew artatien ne lehrain ha kaban pan jing ïarap.
Ïa kane ka podcast, Adolescents Unfiltered, phi lah ban peit ha YouTube lane sngap ha ka Spotify.
Phi lah ruh ban peit hapoh ka Instagram.
Shillong, Lber, 19: Lai ngut ki briew ba kynthup arngut na ka shnong Mynsain bad uwei na ka shnong Nongbsap ki la shah rah tohkit ha ki Pulit ka Sohïong Out Post hadien ba arngut ki riewsniew ki la shah bom shnong ha ki paidbhur ha ka shnong Mawthlong ha ka sngi Saitjaiñ jong ka taiew baladep.
Katkum ka jingpyntip jong u Superintendent of Police ka East Khasi Hills u Rituraj Ravi ki arngut lai ngut kiba la shah kem ha ki Pulit ha ka miet synnia Lah Sngi u Blei ki long u Skerling Pyrtuh, 39 snem na Mawthlong, u Traibor Lyngdoh, 30 snem na Nongbsap bad u Kyntiewnam Pyrtuh, 28 snem na Mawthlong.
U SP u la ithuh ba ia kine ki lai ngut la pyllait noh ha ka por 12 baje mynsngi lyngba ka Bail Bond hadien ba ladep ka jingtohkit.
“Ki Pulit ki la wan thwet hynnin mynmiet bad ki la rah arngut ki briew na ka shnong Mynsaiñ bad uwei na Nongbsap," ong u Rangbah Shnong ka shnong Mawthlong Mynsaiñ u Bah Starwell Mawlong ha ka jingïakren bad u nonglum khubor hadien ba la wai ka dorbar.
Ka Dorbar Shnong Mawthlong Mynsaiñ ka la lum da ka dorbar paidbah hadien ba ki Pulit ki la rah ïa kine ki lai ngut ki briew na ka bynta ban pynlong ïa ka jingtohkit ha kaba ïadei bad ka jingjia ha ka sngi Saitjaiñ kaba ki Video ki la saphriang ha ka Social Media.
“Ban kynnoh (ïa ki lai ngut) ba ki dei ki nongkynshoit ngim sngew ïahap.
Haba don ba hylla, ki paramarjan ki hap ban ai jingïarap hynrei ban kynnoh ba ki nongkynshoit ka long kaba bakla," la ong u Bah Mawlong haba pynpaw ïa ka jingbym sngew ïahap hadien ba ki lai ngut ki briew ki la shah rah tohkit ha ki Pulit.
Katkum ka jingïathuh jong u Rangbah Shnong, ki don lai ngut kiba donkti ha kane ka jingjia katba arngut kiba synran ki la shah kem ha ki paidbah bad uwei pat uba donkti ban ksih ïa ka riewkynthei u la leit phet.
U la ïathuh ruh ba ki paidbah ki la pynjulor ruh ïa ka kali jong kine ki lai ngut.
Haba ïathuh ïa ka jingjia kaba la lam sha ka jingbitar jong ki paidbhur ban bom shnong ïa ki arngut ki rangbah, u Bah Mawlong u la ong, “ngi ïoh jingtip ïa kane ka jingjia ba u don uwei u briew uba rung hapoh kawei ka ing u ksih, u khnoit bad u set na shyntur jong kawei ka riewkynthei kaba don san ngut ki khun bad u kurim ruh u la ieh um shym la sah lang shuh.
"U la ïathuh ba kane ka riewkynthei ka la lait na ki tyrsim jong u runar da kaba dait ïa ka kti jong u bad ïoh ban pyrta jingïarap.
“Ki paramarjan tang shu ïohsngew ïa kane ki la pyntip sha nga u Rangbah Shnong.
Hynrei ynda la poi hangtei (ha ka jaka ba la jia) kato ka jingkynnoh menshohnoh ngim lah shuh ban bahkhlieh namarba ka jia ha khappud jong ka shnong (Mawthlong Mynsaiñ).
Ban ong ba ka jingjia la leh da ki nong Mawtlong ngam lah shuh ban pynshong nongrim namabar la ïakhleh lang ki paidbah kiba najan shnong," la ïathuh u Bah Mawloong.
“Ngi kum ki nongïalam shnong ngi la pyrshang ban pyllait ïa kito ki briew bad ngi la rah sha ingdorbar ryngkat ka jingdonlang jong u Secretary Shnong, ki Rangbah Dong ban bishar ïa kane ka kam.
Hynrei namarba ki paidbah ki la bun da ki hajar ngut ngim lah shuh ban tehlakam namarba ki paidbah kim ailad shuh.
Ynda la kham sngi leilei, ki la nang bun shuh shuh ki paidbah bad kum ki nongïalam shnong ngi la poi ha ka kut lad," la ïathuh shuh shuh u Bah Mawlong.
“Ngi la pyrshang katba lah hynrei dei tad haduh ka por ba la wan poi ki Pulit (la ïoh ban pyllait im ïa ki arngut) namarba ki paidbah ki kwah beit ban tangon ïa ki nongleh kam sniew," ong u Bah Mawlong“Ngi ka shnong ngi la leh katba lah ban ïada.
Ki paidbah ki la pynpra wat ïa ka Iingdorbar hynrei namar ka jingbun palat ki paidbah ki la ïoh bom bad shoh bad wat haba ki Pulit ki la ïaleh ban pyllait, hynrei ki paidbah ki knieh ban bom beit (ïa ki arngut)" u la ong bad bynrap, “lada ïa ki Pulit ruh ki paidbah kim ailad ma ngi leilei ki nongïalam shnong ha ka bor barit ngin lah leh aiu.
"“Halor kane ka jingjia, ka shnong, ngim pdiang ba ka dei ka jingtharai menshohnoh.
Ngim tip la u dei u nongtuh ne u nongbatbor namarba ngim ïoh shuh ban bishar.
U la ïathuh ka jingjia ka dei ha ka por kumba 2:30 baje eiei," u la ong.
“Nga la pyrshang ban tem da ka lynti.
Hynrei ngim tip la ka ain kan ailad neem ban thaw ïa ka jingbha," u la bynrap.
Haba kylli u la ong, “ngim pat shim ïa ka rai hynrei ynda la bishar bniah ngi kum ka shnong ngi la ai jingïarap ban ujor ejahar khnang ba ka lanot riewkynthei kan ïoh ïa ka hok.
".
Shillong, Lber 19 : U National General Secretary ka NPP bad Symbud Myntri Rangbah Bah Sniawbhalang Dhar ula pynpaw ïa ka jingsngewthikna ba ka Dr Ampareen Lyngdoh kyrtong ka NPP kan jop beit na kane ka Shillong Parliamentary Constituency ha kane ka elekshon Lok Sabha ka ban long ha ka 19 tarik Iaiong 2024.
“Ngim don jingartatien ba ngin jop ïa ka elekshon" ong u Bah Sniawbha haba ïakren bad ki nongthoh khubor.
Haba pynpaw ba ka jingdon vote jong ka NPP ka la kiew bun bun shah hadien ka jingwan pynïasoh ki 2 ngut ki MLA bad kito ki MLA ba rim ne ki kyrtong jong kiwei ki party ha ka election MLA ba la dep.
Ula ïathuh “Ka jingïoh vote jong ka NPP ha ka election MLA ba la dep hangne ha Khasi bad Jaintia Hills ka long 3.17 lak kata ha u 2023.
Mynta ka la nang kiew da ka jingwan pynïasoh sa ki arngut ki MLA ka PDF-u bah Banteidor Lyngdoh bad bah Gavin Mylliem, nangta u MLA ba rim ka Mawsynram bah Himalaya M Shangpliang bad ruh ka jingwan ïasoh ki MDC Bah Carnes Sohshang bad Batskhem Ryntathiang".
Nalor kane u la pyntip ba ka MDC barim ka Nongpoh, Kong Rona Khymdeit ruh kan sa wan pyniasoh sha ka NPP ha ka 22 tarik Lber, u Bah Sniawbha ula ong ba ka jingdon vote jong ka NPP kala nang kiew sa shi lak eiei.
Halor ka jingkynthoh u MP ka Congress na Shillong Bah Vincent H Pala ba ka jingpynïeng ïa arngut ki kyrtong kynthei da ka NPP kam dei satia ka jingpynkupbor ïa ki Kynthei hynrei dei ba kam don lad da kumwei pat, une u Nongïalam ka NPP ula ong ba ka party ka la pynieng ïa ka Myntri Sorkar kum ka kyrtong namar ka lah ban ai ka jingïakhun kaba itynnad pyrshah ïa u bah Pala.
“Phi mut ngi duna ïa ki kyrtong?.
Ngi don ïa ki kyrtong kiba biang ba biang ban ïakhun pyrshah ïa u.
Na kata ka daw ngi la ïakren bad ngi la shim ïa ka rai kaba dei bad ngi la jied ïa ka Dr Ampareen namar kan sa jop beit ïa ka elekshon" ula ong.
Nalor kane, u Bah Sniawbha ula kren ruh halor ki kam pynroi bapher bapher jong ka Sorkar MDA ha kine ki hynriew snem bala leit noh.
“Ki paidbah ka Meghalaya ki la sakhi ba ym dei tang ka Sorkar MDA-I bad 2 kaba la shimkhia ïa ki ishu kiba mih bad kumjuh ruh kumno ban tei pyndep kloi ïa ka Sor Shillong kaba thymmai ha Mawdiangdiang ban pynkylluid ïa kane kaba mynta.
Ngi la khot tender ban tei ïa ki ophis, ïa ki surok, ïa ka jingring umdih.
Phi ïohi ïa ki surok, ym duna ïa ka T.10,000 klur la dep shna surok ha kine ki 6 snem.
Ha ka por ba ngi shimti ïa ka Sorkar, tang khyndiat tylli eh ki longïing ki don umkor ha ïing hynrei mynta palat 3 lak kila ïoh kor um ïing.
Nalor kane, ym duna ïa ka 2000 lane 3000 km ki surok thymmai la dep ban shna.
Dang shen, ka Kynhun Myntri kala rai ruh ban pynpoi bording elektrik sha ki shnong bym pat don bording.
Ka MDA kala kular ban kyntiew ïa ki kam jngohkai, kala pynshna ïa ki madan artificial turf ha jan man ki district ka Jylla ban kyntiew ïa ki kam ïalehkai sport" ula ong.
Une u Symbud Myntri Rangbah ka Jylla ula ong ba lada ym dei namar ka jingtreikam jong ka Sorkar, ka NPP kan ym ïoh satia haduh 26 seat ha ka elekshon MLA 2023.
“Ha u 2018 ngi jop 19 seat bad ha u 2023 ngi la kiew sha ka 26 seat.
Nga sngew ba kane ka dei namar ka jingtreikam bha jong ka Sorkar.
Ngi tip ba ngim lah ban pynhun ïa baroh namar kin don hi kiba pyrshah sorkar, kiba pyrshah ha kiba bun ba lang hynrei kum ka Sorkar ngi la trei shitom ban wanrah ïa ki kam pynroi khamtam haba phai sha ki lad jingïarap ïa ki samla" ula ong.
Shillong, Lber, 19: Ka Ingbishar Supreme Court ha ka sngi Baar ka la buh sngi ban shong bishar haduh ka 9 tarik, Ïaïong 2024 ïa ka jingujor jong ka North East Students Organisation (NESO) ban pynsangeh ïa ka Rule jong ka Citizenship (Amendment) Act 2019.
Katkum u kyrwoh ba la phah da ka Khasi Students Union (KSU), ka Ingbishar Supreme Court ka la ïaiban ïa ka rai ba la pynmih dang shen ban shong bishar la ka jong ïa ka jingujor na ka bynta ka jylla Assam, ka Tripura bad ka thaiñ Shatei Lammihngi nalor kiwei pat ki jingujor ba la ïoh pdiang na ki bynta bapher bapher jong ka ri India.
Ka KSU ka la ïathuh ruh ba ka Ingbishar Supreme Court ka la thung ruh ïa u Ankit Yadav, uba dei u muktiar jong ka All Assam Students Union (AASU) bad ka North East Students Organisation (NESO) kum u Nodal Officer na ka bynta ki nongujor.
Ka Ingbishar ka la bthah ruh ïa ka Sorkar India ban ai jubab halor kine ki jingujor shwa ka 9 tarik, Ïaiong, 2024.
Kum ban shu pyntip hangne, ki nongïalam jong ka NESO ki la leit sha Delhi ban ujor halor ka jingpyntreikam ïa ka Citizenship (Amendment) Rule, 2024 bad kyrpad ïa ka Ingbishar ba kan pynsangeh noh mardor ïa kane ka Rule ba la pynmih dang shen da ka Sorkar India.
Shillong.
Lber 19: Sa uwei pat u briew u la shah kem ha kaba ïadei bad ka jingjia pynbthei bom IED hapoh ka 9 tarik mynta u bnai hapoh ka Them ïew Mawlong, ong ki pulit ha ka sngi baar.
Utei uba la shah kem la ithuh kyrteng da u Namphyrnai Lyngdoh Peiñlang uba la 21 snem ka rta napoh ka shnong Peiñlang ha kaba u la shahkem na Mairang, Eastern West Khasi Hills bad la wan ïalam noh sha Shillong ha ka sngi Nyngkong.
“Da ka jingïarap jong ki pulit ka Mairang bad ki pulit ka Ri Bhoi, ngi la ïoh ban kem sa uwei.
U la dei sa uwei uba la shah suba jur halor kane ka jingjia," ong u SP ka East Khasi Hills u Rituraj Ravi.
U la ïathuh ba utei u briew uba la shah kem u la donkti bha bad ki dkhot ka seng lehnoh Hynñiewtrep National Liberation Council (HNLC).
Lah ban pynkynmaw ba ha ka 11 tarik mynta u bnai, u Tarson Lymba uba la 58 snem ka rta, uba dei u nongïalam ka seng HNYF, u la shah kem napoh Dawki katba ïa u Ebakordor Nongpluh ba la 26 snem ka rta na Shillong kaba ha ka thaiñ Malki ha kaba ïadei bad katei ka jingjia shah pynbthei bom.
Shuh shuh, ki pulit ha ka 12 tarik mynta u bnai ki la ïoh ban pynpulom ïa ka sleeper cell kaba la treikam bha jong ka HNLC bad ki la lah ban pynpulom ïa ka jingpyrshang ban pynbthei bom IED biang hapoh Sor Shillong bad Nongpoh.
Kumba 4 ngut ki dkhot katei ka seng ki la shah kem napoh ka thaiñ Ri Bhoi district.
Ia kitei la ithuh kyrteng kum u Damanbha Ripnar ba ju khot sin u Shall Lapang, u Robinis Ripnar, u Jill Tariang bad u Shining Nongrum.
Hadien jong kane, na ka liang ka seng HNLC ha ka 14 tarik mynta u bnai, ka la kam ba ka la donkti ha kaba ïadei bad ka jingjia pynbthei bom IED ha ka 9 tarik mynta u bnai ha Them Metor, ha Them Ïew Mawlong bad ka aipor ruh shi bnai ïa ka sorkar jylla ban pynkynriah noh ïa ki 342 tylli ki longïng kiba sah hapoh ka Sweepers’ Colony.
Haba kylli ïa u SP u la ong ba ki pulit ki la pynkhlaiñ bha ïa ki bor pahara hapoh ka nongbah Shillong bad ha kylleng jong ka district.
Shillong, Lber 19: Ka Voice of the People Party (VPP) mynta ka sngi ka la rung syndon ha ïing jong ka Kyrtong MP ka Seng NPP, ka Dr.Ampareen Lyngdoh bad la ïohi ba u paidbah u la dap mam ha ka ka surok kaba la pynlong jingïalang ha Laitumkhrah Beat House.
Haba kren ha kane ka jingïalang u Bah Ardent Miller Basaïawmoit, President ka Seng, u la pynshai ba ki paidbah kim dei ban ngeit ïa kito kiba la pynsngewthuh ba bakla da kaba ong ba ka la seng ïa ka VPP ban ïaleh pyrshah ïa ki bar jylla kiba shong ba sah ha kane ka jylla.
Haba ai jingkren da ka phareng ha kane ka jingialang, u Bah Ardent u la ong, “La seng ïa ka VPP ym ban ïaleh pyrshah ïa ki bar jylla, hynrei ban ïaleh pyrshah ïa ka bamsap, ka jingleh shiliang khmat, ka jingsynshar bym hok kaba don ha ka jylla mynta".
Hapdeng ka jingrisa kaba ir shi ir da ki paidbah, u Bah Ardent, u la ong ruh ki don ki Myntri jong ka sorkar mynta kiba ong ba ka VPP kadei ban sei ïa ki jingshisha halor ki jingkynnoh bamsap pyrshah jong ka.
U Bah Ardent u la jubab da kaba ong, “Ai ha ngi ïa ka bor synshar ngin sei lut ×a ki kam bamsap kiba don ha ka jylla, hynrei mynta haba ngim don ha ka bor te kumno ngin sei ne pyni", u la ong.
U la ong ba ka elekshon MP mynta ka kynti ka shongshit bha namar ka jingleit ka VPP kylleng kylleng ban pynsngewthuh ïa ki paidbah ïa ka hok jong ki nongthep vote bad ïa ka jingïashim bynta ki paidbah ïa ka elekshon da kaba khuid ba suba.
U Bah Ardent, u la ong ba ki bor pynïaid elekshon kidei ban sngewnguh ïa ka VPP ba ka shim ïa kane ka bynta ban ai jinghikai ïa ki paidbah halor ka jingleit jong ka kylleng kylleng ban pynsngewthuh ïa ki paidbah ba kin ïa mih paidbah ban leit thep vote ban jied ïa u MP, namar ha Meghalaya ki paidbah kim ju shimkhia ban leit jied ïa u MP jong ki.
“Ka Election Commission kadei ban ai khusnam ïa ka VPP namar kane", la ong u President ka VPP.U Dr.Ricky AJ Syngkon, uba long u kyrtong MP ka Seng bad u General Secretary, ha ka jingkren jong u, u la ong ba kawei na ki jingïakhun ka VPP lada ki paidbah ba un mihkhmat sha Lok Sabha ka long ban peit na ka bynta ka hok jong ki samla trai jylla kiba dei ban ïoh kam ïoh jam ha ki ophis sorkar pdeng kiba don ha ka jylla.
“Ngi la ai shibun ka jaka ïa ki bor treikam ka sorkar pdeng, kum ka NEHU, ka ICAR bad bun kiwei pat ki ophis treikam, hynrei balei pat kine kim lah ban aikam aijam ïa ki samla trai jylla ha ki post kiba dei ban ïoh ki trai jylla’, la ong u Dr.Ricky.
Shillong, Lber 20: Ka kynhun ki nongïalehkai ka Meghalaya hynne ka sngi ki la ïoh ban khur bun tylli ki takma rnong bad katto katne ki rupa na ka 3rd North East Games kaba long ha Nagaland hynne ka sngi.
Ka Meghalaya ka la ïai bteng ban tyngshaiñ ha ka ïakop mareh, ha kaba ka Ritina Hanse ka la jop takma rupa ha ka thup ïakop women’s 400m race.
Ka la lah ban pyndep hadpoh 1 minute, 2.05 sekon.
Kiwei pat ki takma rnong la khur da u Kyrshanlang Shylla, Repol Dkhar, u Renaldi Dhar bad u Henry Yoga A Sangma, kiba la wan kyrdan ba lai ha ka 4x100m men’s relay bad shimpor 44.22 sekon ban pyndep.
Ha ka pencak silat ka kynhun Meghalaya, ba kynthup ïa ka Usefulness Lyngdoh Nongum (women’s -70kg) bad u Kyrshanlang Lyngdoh (men’s -50kg) baroh arngut ki la ïoh ban rung sha ka final ha ki kyrdan jong ki hynrei ki la hap ban hun da ki takma rupa hadien ba shahrem ha ka wat ba khadduh.
Sa kiwei pat ki takma rnong la khur da ki nongïalehkai ba kynthup ïa Indoarbiushbirth N Marak (men’s -45kg), Lakshmi Rabha (women’s -60kg), Joplin Kharkylliang (women’s -65kg), Pranjal Rabha (men’s -65kg), Sanju Rabha (men’s -60kg) bad Moon Moon Rabha (men’s -70kg).
Ha ka Wushu kaba la kut hynne ka sngi ka jylla ka la ïoh ban khur san tylli ki takma.
Ki kynthei kiba la khur takma ki long ka Juliana Blah (45kg) bad ka Bashisha Nongrum (48kg), katba na ki shynrang ki long u Wanpher Kharkongor (56kg), Francis RR Songthiang (65kg) bad Mewanpynshngain Nongrum (70kg).
Ka Meghalaya ka la ïoh ruh ban khur ar tylli ki rnong ha ka table tennis.
Ka kynhun kynthei ba khur takma ki kynthup ïa ka Badaaihun Diengdoh, Di Toomi Ch Momin, Wanpyntngenlang Lyngdoh bad Ilapynkmen Synrem, katba ki shynrang ki kynthup ïa u Jeff AK Marak, Suranjit Dey, Sandeep Kumar bad Prithvi Dey.
Ha ka basketball, ka kynhun lehkai ki shynrang ka la shahrem ha ka Mizoram, kiba la pynliem da 88-39.
Ha ka phutbol, ka Meghalaya ka la wanphai jingjop hadien ba rem ha ka Arunachal Pradesh hynnin ka Sngi Hat Majai ban pynliem ïa ka Tripura da 2-1 kol.
Ha ka Boxing ka Riteeka Sarki ka la ïohrung semifinal ha ka 57kg women, kaba mut ba ka ladep ban pynthikna ïalade ban khur takma rnong.
Bad ruh hynriew ngut ki nongïakura ha ka men’s division ki la ïoh rung semifinal – ba kynthup ïa u Sanjeev Maskut (48kg), Khrawbok Marwein (51kg), Banjop Nongkhlaw (54kg), Sunil Limbu (57kg), Ram Lyngdoh (60kg) bad u Bhalang Shadap (67kg).
Ha ka Archery ka kynhun ki thei ki la ïoh rung sha ka final, kaba la pynthikna sa kawei pat ka takma na bynta ka Meghalaya.
Hynrei, ka kynhun ki shynrang ki la shah rem noh ha ka Assam.
Ha ka badminton ka jylla kam da seisoh bha, ha kaba saw ngut ki samla shynrang ki la khyllem noh hadien ba shah rem ha ka jingïakhun para marwei, bad ruh ha ka women’s single bad mixed double hynne ka sngi.
Haba phai sha ka tennis, lai ngut ki nongïalehkai ki la shah pynkhyllem noh ha kawat ïakhun pre-quarterfinal katba ka Sasha Kharbuli ka la bteng ïa ka lynti ïaid jong ka hadien ba ïohrung sha ka Quarter Final ka ban long mynta ka sngi.
BDWS.Shillong, Lber 19 : Ban lah pynthikna ba ka jingpynlong ïa ka elekshon MP Lok Sabha ha ka jylla kan long kaba ïaid beit ïaid ryntih bad kaba khuid ba suba, ka sorkar Jylla Meghalaya ka la pan 18 pyrton ki bor pahara ban pyndonkam ha ka por elekshon.
U Superintendent of Police ka East Khasi Hills u Rituraj Ravi mynta ka sngi Baar, ula ïathuh ba ka jylla Meghalaya ka la pan 11 pyrton ki Central Reserve Police Force (CRPF) bad sa 7 pyrton ki State Armed Police Force (SAPF).
Ula ong, ba na kitei ki 18 tylli ki pyrton, ka jylla kala ïoh shwa 3 pyrton bad kitei kila don hapoh ka jylla mynta.
Ar tylli ki pyrton CRPF kila don ban peit ïa ka jinglong jingman bad la bynshet ha ki ïa ka kam elekshon bad ïa kawei ka pyrton la buh ha ka nongbah.
Nalor kane u SP ula ïathuh ba ka tnad Pulit kala dep thaw ïa ka Flying Squad Teams (FST) bad ïa ka Static Surveillance Teams (SST) katkum ka jingbthah jong ka Election Commission of India (ECI) bad kine ki ar tylli ki kynhun kila sdang ban treikam shaid shaid.
Ula ïathuh ba ki pulit kila buh ïa ki jaka ban khmih bniah bad ban pynlong ïa ka jingkhynra ban pynthikna ba kan don ka jingpeitngor bha ha kylleng ki nongbah jong ki District bapher bapher.
Namar ba ka jylla Meghalaya ha hap ha ka Wat kaba Nyngkong ne Phase – I kaba don artylli ki Parliamentary Constituency, ka elekshon kan long ha ka 19 tarik u Iaiong.
U Superintendent of Police ka East Khasi Hills ula banjur ïa ka jingdonkam ban pynneh ïa ka shongsuk shongsaiñ bad ïa ka elekshon kaba ïaid beit bad ula kyntu ïa ki paidbah ba kin mih shakhmat ban leit thep vote khlem kano kano ka jingtieng ne jingshah pynbor.
Shillong, Lber 20: U MLA barim ka Mawlai-Bah Process T Sawkmie, u la pynpaw ïa ka jingsngewkitram halor ka jingtrei shitom jong ki sister ban kyntiew ïa ka pule puthi bad kiwei ki kam shakri Blei ha ka jylla.
U la pyrto ïa ka jinglah ban aiti lut jong ki ha ki kam ba ki shakri bad halor ka jingnohsynnïang ban kyntiew ïa ka imlang sahlang.
Ïa kane u bah Sawkmie u la pynpaw haba ai jingkren kum u kongsan ha ka sngi Balang ka 20 tarik u Lber, 2024 haba plie pyrda ïa ka Annual Sports Meet jong ka Rosario Secondary School, Mawsïatkhnam ka skul kaba dang hap hapoh u pud u sam jong ka Mawlai Konstitwensi.
Ha kane ka sngi u bah PT Sawkmie u la kyntiew ruh ïa ka lama kum ka dak ba la plie ïa ka Annual school sports kaba lai sngi kaban kut ha ka sngi Thohdieng ka 22 tarik u Lber, 2024 ha ka jingdon ryngkat i sister headmistress, Bakhmihlang Rangtong, i sister A.Thongni, ki nonghikai bad kiwei kiwei.
Ha kane ka sngi la ioh ban sakhi ïa ka March pass na ki house, ba kynthup ïa ka yellow, red, green bad blue, ka jingshad, jingrwai, ka dril bad ka jingïamareh 100 mitar.
U bah Sawkmie u la pynpaw ruh ba ki don ar bynta na ka bynta ki khynnah ha ka sport, ka professional bad ka fitness.
“Kin don ki khynnah kiban angnud ban long professional ne ban im ja da ka jingïalehkai sport bad don pat kiban ïalehkai na ka bynta ban bha met bha phad bad ban ïoh ïa ka met bakoit bakhïah" la ong u Bah PT Sawkmie.
Ha kane ka sngi la ïoh ruh ïa ka jingkren na i sister headmistress iba la ai khublei ïa u bah Sawkmie halor ka jinglong la kloi jong i ban don ryngkat bad ki ha kane ki jingpynïalehkai sport ba shisien shisnem jong ki.
I la pynpaw ruh ïa ka jingsngewnguh halor ka jingnohsynnïang u bah Sawkmie sha ki na ka bynta kane ka jingïalehkai sport.
Shillong, Lber 20 : Ka Maitshaphrang SC ka la ïoh rah ïa ka nam lahduh jong ka lympung ïalehkai kynjatbol kaba la tip kum ka (L) Holet Suting Memorial Football Tournament 2024 ba la pynïaid da ka Mawdron SC.Ka Maitshaphrang SC ka la ïoh rah nam lahduh hadien ba ka la pynliem noh ïa ka Ryntihlang SC ha ka jingïalehkai phainal kaba la long ha ka 9 tarik Lber 2024 ha Pomdngiem Football Ground.
Lyngba kane ka nam jop, ka Maitshaphrang SC ka la ïoh ruh ban khur ïa ka song pisa ryngkat ka trophy bad kumjuh ruh ka Ryntihlang SC kaba wan ba ar ka la ïoh ïa ka song pisa lem bad ka trophy.
Ha katei ka sngi la wan ban pynhap pyrda da u Bah Olet Kharsahnoh Sordar ka Shnong Jongksha kum u Kongsan, Bah Ïohbor Suting kum u symbud kongsan, ha ka jingïasakhi lang ki riew rangbah jong ka thaiñ Mawkynrew, ki nongpynïaid ka Mawdron SC bad ki paidbah nongpeitkai.
Ha katei ka lympung ïalehkai kynjatbol bol kaba lai sngi kaba sdang ha ka 7 tarik bad kaba la kut noh ha ka 9 tarik Lber 2024 la wan ban ïashim bynta da ki 16 tylli ki kynhun jong ka thaiñ.
Nongstoiñ, Lber 20: Ka Joint Action Committee jong ka Local People Kynshi Hydro Power Project, hapoh ka jingïalam jong u Bah Zandy Myrthong u ba dei u Secretary jong kane ka kynhun, ka la leit buh dorkhas hakhmat u myntri sorkar ka jylla Meghalaya u ba dei u Minister Incharge jong ka tnad Power Department jong ka Sorkar Meghalaya kata u A.T.Mondal.
Katei ka Dorkhas ka dei ban pynsngew ïa ka jingsahteng jong ka Kynshi Project kaba la ïa buh ka jingïasoi soskular ne Sign Agreement hapdeng ka M/s Anthena Pvt Ltd naduh u snem 2007, ha ka por jong Mukul Sangma u ba bat kum u power minister jong ka Sorkar barim ha katei ka snem.
Kane ka Committee ka la kyrpad ruh na u A.T Mondal ba un sngewbha ban khot tender thymmai ha kaba ïadei bad ka Kynshi project.
Ka kynhun ka la kyntu ruh ban pynrung ïa ki trai jong ka dong ka thaiñ ban ïa don bynta lang, khnang ba ka kam kan ïaid beit ïaid ryntih haba ïadei bad kane ka project.
Kan long kum ka lad ïoh kam ïoh jam ïa ki khun samla jong ka dong ka thaiñ ha kum kane ka juk kaba hiran ha ka kamai kajih.
Ka Regional Democratic Alliance (RDA) kaba long ka kynhun jong ka United Democratic Party (UDP) bad ka Hill State Peoples Democratic Party (HSPDP) ka la ïakynduh mawsiang bad mad ïa ka jakhom khait hadien ba ka ktem jong ka United Democratic Party (UDP) ka la pra phom ha Ribhoi District shwa ba ka jylla Meghalaya kan leit sha ka elekshon Lok Sabha ka ban sa long ha ka 19 tarik u Ïaiong, 2024.
Ha Ribhoi kaba don san tylli ki Constituency ka United Democratic Party (UDP) ka la jop tang ar Seat ha ka elekshon Assemly kaba la long ha u snem 2023, kata, tang na Nongpoh bad na Umroi.
Hynrei watla katta ka jingïoh vote jong ka UDP ha them Ribhoi ka shu ïaryngkat bad ka Congress kaba jop ar Seat, kata, na Umsning bad na Mawhati, katba ka NPP ka la jop tang JirangKat haduh mynta, ym pat lah satia ban sngewthuh ïa ka jingleh phoi jong ki nongïalam ka UDP ha them Ribhoi bad lehse katkum ba lah ban shu ïoh ksai malu mala imat ka lah ban don ka jingbym suidniew ne ka jingkhein briew jong ki nongïalam ka UDP khamtam ïa ki nongïalam baradbah ka UDP ha them Ribhoi khamtam ïa u Bah Donbok Khymdeit uba dei u President jong ka UDP Ribhoi bad u MLA barim jong ka Mawhati.
Kane ka jingresaiñ jong ki nongïalam ka UDP na them Ribhoi ka la pyntron ïa ka RDA kaba dang ïakhun dohïap ban rung sha manla ki shnong ki thaw ban pan jingkyrshan na ka bynta u kyrtong u Bah Robert June Kharjahrin uba dang khmihlynti ïa ka jingïatylli jong ki nongtrei bashitrhem ka UDP bad ka HSPDP.Toi, watla ka UDP ka la jop 12 Seat ha ka elekshon Assembly watla katta kam pat lah ban shu khein shngaiñ namarba ka HSPDP ruh ka jop tang ar Seat ha ka elekshon baladep.
Kane ka jingjia kaba pynkyndit ïa ki nongïalam ka UDP mynta ka sngi, ka la pyndiaw mynsiem bha ïa u kyrtong ka RDA u Bah Robertjune Kharjahrin uba la trei borbah ban tur sha ki kyndong kyshrot jong ka jylla ban pan jingkyrshan na ki paidbah ha kane ka kynti.
Ka jingbym ïasngewthuh jingmut hapoh ka UDP ka la nang aibor ïa kiwei pat ki party kiba don ïa ki kyrtong ban pynïakhun ha ka elekshon Lok Sabha namarba mynta ki nongïalam ka UDP ha them Ribhoi kiba la mih noh na kane ka party ki la long kiba laitluid ban jied ïa uno uno u kyrtong ha ka elekshon namarba kim pat shim rai satia sha kano ka party kin leit ban pynïasoh.
Watla ki nongïalam ka UDP Ribhoi kim shym la ai satia ïa kano kano ka daw ba ki la mih noh na ka party hynrei kat kumba lah ban sngewthuh ki lah ban leit pynïasoh bad ka NPP kaba bat ïa u lakam synshar ha ka jylla.
Namarba ka jingbym don kyrtong ka Trinamool Congress ha Shillong Seat, ka Trinamool Congress ha Mawkyrwat Constituency ka la ai laitluid ïa ki nongkyrshan ban ai kyrshan ïa kano kano ka party kaba ki sngewbit bad kaba ki imon.
Lehse kane ka elekshon Lok Sabha mynta ka kynti ka dei ka elekshon kaba sakma ki nongbud haba ki nongïalam kim lah ban wanrah ïa ka jingïatylli hapoh kawei ka sem.
Ka kabu ksiar mynta, ka ap ïa kiwei pat ki party namarba kine ki nongïalam ka UDP ha Ribhoi kin ym lah ban shu shong kli kti hynrei kan don beit ka jingpyrkhat shaei ban leit snoh bad ïano ban ai jingkyrshan ha kane ka kynti.
Ka por kam slem shuh bad sa tang hapoh khyndiat taiew shwa ban wan ka elekshon u paidbah un sa ïoh ïa ka jubab kaba shai shano kine ki nongïalam ba la phet na ka UDP kin leit riehtngen.
Nongstoiñ, Lber 20: Kawei ka Shlem ai jinghikai ha ka put ka tem kaba don ha Mawïong Pyndengrei kaba la tip ruh kum ka Art and School of Music, kaba la register ruh ha ka sorkar, ha ka taïew ba la dep ka la ïoh ban plie paidbah bad ban pdiang admission noh ruh shisyndon ïa ki khynnah kiba kwah ban leit pyntbit ha katei ka Shlem ai jinghikai.
Ïa katei ka shlem la plie paidbah da u Dr.Dameshwa Lyngdoh kum u kongsan ha ryngkat ka jingïadonlang u Pastor S.L Lyngkhoi u ba dei uwei na ki nonghikai tem ba nyngkong eh ha ka thaiñ Nongstoiñ.
Kum shi bynta ban pynshit pynshngaiñ shuh shuh ïa katei ka sngi, la ïoh ïa ki jingrwai kyrpang bad jingtem kyrpang na ki samla, kynthup na ka Kid’s Tarari, ka Khmih bad kiwei kiwei.
Ha kajuh ka por utei u kongsan u ba dei u Doktor u la pynktik mynsiem ruh ïa ki paidbah, namar ka jingpyni sap tem lang jong u lyngba ka jingtem kaitar (guitar) ha ki sur kiba sngew thiang.
Ha katei ka jaka ka don ruh ka music studio recording kaba la pynïaid da uwei na ki samla jong katei ka shnong Mawïong Pyndengrei.
U kongsan haba ai jingkren u la ong, “Lada ngim lah ban pynsngew tynnad shuwa ïalade yn ym lah ban pynsngew tynnad ïa kiwei lyngba ki jingput jingtem, kumta kat kaba phi leh dei ban leh naduh ka mynsiem" ong utei u Doktor.
Nongpoh, Lber 20: Tang hadien ba ka Election Commission of India kala pynbna ïaka tarik ban jied ïaki nongmihkhmat sha ka iing Dorbar thaiñ jong ka Lok Sabha, ki bor pulit ka Ri-Bhoi kila sdang ban pyrkhing ïaka ïaid ka ïeng jong ki kali paidbah ban pynlong ruh ki jingtalasi ïaki kali haka thaiñ Nongpoh hadien bala pyntreikam noh ïaka Model Code of Conduct haka jylla Meghalaya.
Kum ban shu kdew hangne ba u District Magistrate ka Ri-Bhoi u Arpit Upadhyay u la pynjari ïaka kyndon aiñ 144 CrPC ha Ri-Bhoi District ban teh kyndon naka bynta ka jingïaid beit ïaid ryntih ka elekshon MP sha Lok Sabha ban sa long haka 19 tarik Ïaiong.
Naka liang ki bor pulit ka Ri-Bhoi kila pynthikna ban wanrah ka jingshngaiñ sha ki paidbah bad pynlong ruh ka jingtalasi haka thaiñ Nongpoh ryngkat ki pulit CRPF ba kan nym don kano kano ka jingpynthud shuwa ka elekshon MP haka jylla.
Nongstoiñ, Lber 20: Ki jaidbynriew Nepali kiba shong ba sah ha ka thaiñ Langpih hapoh ka shatri jong ka Kamrup Jilla Gorkha Kalyan Samiti, ha ka taiew ba la lah ka la ïoh ban pynlong ïa ka jingïalang paidbah kaba 10 kum ka jingïakynduh lang ki paid Nepali kiba don ha ka jylla Assam.
Ïa katei ka jingïalang paidbah la ïoh ban pynlong ha kawei na ki shnong kaba ki Khasi ki ju khot ne sien kum ka Lawbah, kaba dei ruh ka jaka ïa kajia khappud hapdeng ka jylla Assam Meghalaya.
Pynban la ju sien ne khot ruh ïa katei ka shnong kum ka Harsha Nagar da ki Nepali, kaba ka Assam ruh ka ju kam ba ka dang hap hapoh u pud u sam jong ka.
Ha katei ka jingïalang kaba la neh kumba ar sngi la don shibun ki jingpynbyrngia bapher bapher, kynthup naduh ka shad ka rwai, ka put ka tem tynrai bad ka kynhun kum ka dak jong ka jingai mynsiem.
Ban pynshlur ïa ki samla pule la ai ruh ïa ki khusnam sha kiba la wan shakhmat ha ki jingpule.
U Nilamani Upadhay President ka Gorkha Kalyan Samiti, u Arjun Chettri Rabha Hasong Autonomous Council, u Bikas Chettri President Reception Committee bad u Sambu Chettri Secretary ka Gorkha Kalyan Samiti, u R.G.Momin MLA katei ka thaiñ bad kiwei kiwei, ki la donlang ban ai mynsiem.
Katei ka seng ka la ong ruh ban ïawer ïa ki paid nongshong shnong jong katei ka thaiñ kiba dei ki Khasi, ban don ka jingïatiplem bad ban ïa im kum shi para wat lada don la ki rukom bapher bapher, la ka long ha ka riti dustur ne ha ka mane Blei pynban baroh ki long hapoh ka Ri India ym kum ki nongwei.
Jowai, Lber 20: Ka Kiang Nangbah Government College, Jowai, hynnin ka sngi 19 tarik kala pynlong ïa ka jingïakop kyntip ne ka (Quiz competition) na ka bynta ki members jong ka College’s BIS Standards Clubs.
La pynlong ïa kane ka prokram shi bynta ban rakhe ïa ka sngi ‘World Consumer Rights Day’, ïa kaba la mut ban pynlong haka 15 tarik u Lber 2024 hynrei la pynkynriah tarik na ki daw bym lah ban kiar.
Ka jingthmu jong ka kane ka jingrakhe ka long shi bynta ban ai jingtip shaphang ka hok jong ki nongthied nongpet hapoh ka ri jong ka pyrthei hi baroh kawei lyngba ki samla pule.
Ka Standards Clubs kaba dei kawei na ki rishot bah ban ai jinghikai shaphang ka hok ki nongthied ym tang hapoh ka ri bad kumjuh ïa kiba don shabar ka Ri kumjuh.
Ïa ka jingïalang la pynïaid da ka Jessica Dkhar, ka nonghikai jong ka College, na ka liang ki member jong ka Standards Club hashwa ban sdang jong ka session ba nyngkong kila shim bynta ban ïarwai haka ktien Hindi ïa ka Bureau of Indian Standards (BIS) Manak Geet.
Na ka liang u Dr.Blessing Roy Suchiang, Mentor, Standards Clubs, Kiang Nangbah Government College, ula ai ki kyntien pdiang sngewbha ïa baroh kiba la poi sha kane ka prokram da kaba ai ka jingïaroh ïa ki samla pule kiba la ïashim bynta lang ha kane ka sngi.
Ula ong kane ka jingïakop kyntip (Quiz Competition) ym tang ba ka long kum ka jingrakhe ïa kane ka sngi hynrei kan ïarap shibun eh halor ka jingdonkam ban tip ïa ka hok jong ki nongthied nongpet haki ïew ki hat.
Na ka liang ki samla pule ka College kila ïashim bynta da kaba ai ïa ka jingshad tynrai ban pyni ïa ka jingriewspah ka riti dustur jong ki jait bynriew Pnar.
Ka Dr.Easter Meena Blah, Principal jong ka College, haka jingkren kala ong ka jingrakhe ïa kane ka sngi ka long kaba donkam eh, da kaba ong kum ki nongthied ki dei ban tip ïa ka hok la jong kaba khlem shah ñiewbeiñ ha ki nongdie bad kan long kaba khuid ba suba hapdeng ki nongthied bad nongdie.
U Shubham Sanu, uba mihkhmar na ka BIS ula baitai shaphang ka BIS, halor ka rukom treikam jong bad kiwei de ki lad treikam, ula ai jingtip shaphang u BIS Care App bad BIS Quality Connect App kyrpang sha ki samla pule, ha kane ka session ba nyngkong la ïoh ïa ki kyntien ai khublei na u Rimiki Lada Nonghuloo.
Katba ha ka session ba ar la sdang ïa ka jingïakop Quiz Competition bad ki nongjop ki long kumne la wan ba nyngkong da u Hamesainkupar Shadap bad u Wanshandame Dkhar, ïa ka nam ba ar la ïoh da Because Syrti bad Ngihunlang Shadap, ka nam ba lai la ïoh da Ebakordor Iakai bad Fascilitia Myrchiang, ïa ka Consolation prize la ïoh da Laxmi Kumari bad Sujatha Nath.
Nongpoh, Lber 20: Watla u President ba rangbah ka UDP ha Ri-Bhoi District, u Bah Donbok Khymdeit u ba la resaiñ noh naka party um shym la kren ne pynpaw eiei sha kano ka party ban pynïasoh hadien ba ma u lem bad ki nongïalam ka UDP ha Ri-Bhoi kila resaiñ noh mynta ka sngi kum ki nongkitkam ka party, hynrei ka lyer ka beh ba kitei ki nongïalam bala resaiñ naka party UDP kin sa leit ban pynïasoh bad ka NPP kaba dei ka party ba synshar haka jylla.
Kane ka jingmih noh jong ki nongïalam ba hakhmat ka party UDP ha Ri-Bhoi lehse kan ktah shibun bad wanrah ka jingkylla ha kane ka elekshon MP khamtam ïa u kyrtong MP bala pynïeng da ka kynhun synrop jong ki seng riewlum ka Regional Democratic Alliance.
Kum ban shu pynpaw hangne ba ka kong Rona Khymdeit kaba dei ka MDC barim ka Nongpoh kaba lamih naka seng UDP kaba la leit ruh ban pynïasoh bad ka seng Congress shuwa ka elekshon MLA kaba dep, mynta ka kynti kala rai ban pynïasoh noh bad ka party NPP ban sa pdiang burom haka 22 tarik mynta u bnai ha Nongpoh.
Kumba u nonglum khubor u la bna ruh ba kin dang bun kiwei pat ki nongïalam ki ban sa pynïasoh bad ka NPP ha kine ki sngi ban wan, kane kan dang pynkhlaiñ shuh shuh ïaka party NPP na Ri-Bhoi District shuwa ka elekshon MP ka ban sa long ha u bnai ïaiong mynta u snem, watla kiwei kiwei ki kyrtong na kiwei ki party ruh ki dang ïaleh shaid shaid ban pan ka jingkyrshan naki paidbah.
Mawkyrwat, Lber 20: U District Election Officer, South West Khasi Hills District, Mawkyrwat u la pynbna paidbah ba namar ka General Election sha ka Lok Sabha, 2024 da kaba bud beit bud ryntih ïa ki jingbthah jong ka Election Commission ka ri India bad khnang ba ka Elekshon kan long kaba khuid ba suba, la thaw ïa ki committee kiba kynthup ha kaba ïadei bad ka jingïoh kurup pisa bad ban sngew ïa ka jingeh ki paidbah (Committee on seizure of Cash and redressal of public grievances), ka District Committee kaba peit ha kaba ïadei bad ka jingpynlut pynsep ha ka Elekshon (District Expenditure Monitoring Committee), ka Election Expenditure Monitoring Control Room bad ka Complaint Monitoring Centre 24X7 ha ka South West Khasi Hills District ha kaba ki paidbah ki lah ban contact ha u No: 6909461926 na ka bynta kano kano ka jingpynlut kaba ïadei bad ka elekshon.
Mawkyrwat, Lber 20: Ka Regional Democratic Alliance (RDA) kaba kdup ïa ki ar tylli ki party ka United Democratic Party (UDP) bad ka Hills State People’s Democratic Party (HSPDP) ha ka 19 tarik u bnai Lber, 2024 ka la pynlong ka jingïalang paidbah ha Ranikor, South West Khasi Hills District ban pynshai ïa ki mat ki jura shwa ban poi ka sngi jong ka jingjied ïa ki nongmihkhmat sha ka Lok Sabha ne MP Election jong u snem 2024.
Ha kane ka sngi la ïa donlang naduh u bah Robertjune Kharjahrin kum u kyrtong ïa monlang jong ka Regional Democratic Alliance (RDA), u bah Pius Marweiñ, MLA/MDC ka Ranikor Constituency bad kum u Chairman ka Regional Democratic Alliance (RDA), South West Khasi Hills District, u bah Metbah Lyngdoh uba dei u President Rangbah jong ka UDP, u bah K.P.Pangniang, President ba Rangbah jong ka HSPSD bad General Secretary jong ka RDA Central Body.
U bah Roberjune Kharjahrin haba kren ha ka jingïalang paidbah, u la ong ba ka Jaidbynriew ka bym burom ïa la ka Riti Dustur ka long kum u Dieng khlem ki thied, namar u Dieng khlem ki thied u long uba ïap bad ka Jaidbynriew khlem ki Riti dustur ruh ka long kaba ïap.
U la ong ruh ba ka jingïada ïa ki Riti dustur kam dei ka jingïania tang ha kane ka kynti hynrei ka dei ka Nongrim bad ka mat ka jura ba hakhmat eh jong ka Regional Democratic Alliance (RDA).
Namarkata, u la pynshai ha ki paidbah ba ka long kaba donkam ba ban ïada ïa ka Riti Dustur da kaba pynkhlaiñ ïa ki District Council ym ban pynduh noh namar lada ki District Council ki khlaiñ ha ka bor ban thawaiñ ki riti Dustur jong ngi ruh kin ïai neh bad ki kam bei-riti kum ka jingai jaidkpa kin nym ïoh jaka.
U la ong ruh ba ban ïada ïa ka Riti-Dustur ha ka jingïohi jong u, ka long ban pynkhlaiñ ïa ka Khyrnit Hynriew ymdei ban pynduh ne rat dyngkhong noh ïa ka namar ka jingpynkhlaiñ ïa ka Khyrnit Hynriew khamtam eh ban pynïoh ïa ka bor thaw aiñ kaba thikna da kaba pynïoh ïa kata ka mynsiem jong ka Article 200 hapoh ka Khyrnit Hynriew ka dei ka jingraikut jong ka RDA khnang ba ki kam bei-riti kum ka ai jait Kpa jong u Khasi kin nym ïoh lad ha kane ka Ri.
“Ka UDP bad ka HSPDP kiba la pyni ïa ka dur ka dar jong ka jinglong Rilum mynta la bun tylli ki snem, ka UDP ka la 26 snem bad ka HSPDP la palat 50 tylli ki snem bad sa ka VPP ka dei ne kam dei ngin sa ïapeit ka long kumno", u la pynshai ba ka dei ka jingshisha ba napdeng ki seng ‘riewlum.
Haba pynshai shuh shuh halor ki mar ki jura jong ka RDA, u bah Robertjune u la pynsngew ba lada ki paidbah ki mon ban jied u kum u nongmihkhmat sha ka Lok Shabha, u kular ban rah hapoh ka Dorbar Parliament ïa ki jingeh bad ki jingangnud ki paidbah, kiba kynthup ïa ka jingpyrshah CAA kaba dei kawei na ki aiñ Sorkar India kaba long ka jingma ïa ka jaitbynriew rit paid, ki aiñ kiba tehlakam ïa ka jingtih ïa ki marpoh khyndew, ki lad kamai lyngba ka khaïi-pateng bad ka Ri Bangladesh bad kiwei kiwei.
Kiwei de kiba la ïadonlang ki long u Ma Lehkmen Rymbui, Nongaibuit ka Sorkar Meghalaya, MLA ka Amlarem Constituency, u bah Titos Chyne, CEM barim jong ka KHADC, Working President ka UDP Central Body, u bah Olansing Suin, MLA ka Mawsynram Constituency, u bah Renikton Lyngdoh Tongkhar, MLA ka Mawkyrwat Constituency bad kiwei de.
Ïa ka jingïalang la pynïaid da u bah C.Nongbri ka jingkren khublei na u bah G.G.Bung Snaitang, President ka UDP South West Khasi Hills District.
Khliehriat Lber 20: Ha ka jingïalang paidbah jong ka party National People’s Party ba la pynlong mynta ka sngi ha Communty Hall Khliehriat West, u Symbud myntri rangbah ka jylla, u bah Sñiawbhalang Dhar bad u MLA jong ka Jowai, u bah Wailadmiki Shylla, ki la ther ïa ka party Voice of the People Party (VPP) bad kyntu ruh ïa ki paidbah ba kim dei ban shah ïalam bakla bad kim dei ban shah pynbiej “ong kiba stad ba ka VPP kam bam sap hynrei ka don ka sap ban bam, wat shah pynbiej wat shah ïalam bakla", u kynthoh ruh ba u Prah u pynlong jingïalang bad heh ktien tang ha ki jaka ïew namar lada khot ha madan ym don briew ba wanU Ma Sñiawbhalang Dhar, u la ong ruh ba “ki kren tang ïa ka bam sap, lada ngi bam sap ujor da ka ejahar lada phi lap ba ngi bam sap ma ngi" u la kynthoh ruh ïa ka jingpynkhih ïa ka Reservation Policy bad ong ba kane ka la long pynban kumba pynkhih ïa ka ksing ngap, kumjuh ruh ka jingpyrshah ïa ka ktien hindi bad ong ba ha Parliament lei baroh san snem ki kren beit da ka ktien hindi.
U la kyntu ïa ki paidbah ban jied ïa ka Dr Mazel Ampareen ban leit mihkhmat sha Delhi namar ki don bun ki kam pynroi ki ban wan na ka sorkar pdeng na Delhi bad ong ruh ba dei tang ka party NPP kaba ïaid shakhmat bha mynta khamtam ha ki kam pynroi.
Ka Dr Ampareen Lyngdoh ka kyrtong MP na ka party NPP, haba kren ha ka jingïalang ka la ong ba kan leit ban bsuh sha ka ïing dorbar Parliamant lyngba ka jingkhang ïit kaba rit namar ban rung na ki jingkhang heh kam i long shuh, namar na ka jingkhang ba heh ha Parliament ki la don ki ar ngut ki radbah kata ka BJP bad ka Congress ki bym ju ïahap jingmut “kumta ngan rung lyngba ka jingkhangïit ha ka ophis u myntri rangbah duh jong ka ri bad ki myntri baroh ban ong ïa ki, ba ngi dei ki khun khasi Jaiñtia, ban wad lynti ban pynkhraw lem ïa ka jaidbnriew"“Ngam kwah ban don ha ka party kaba ïakren tang ïa ka kyrteng u President, nga ai khublei ïa ka NPP ba ka khlem pynjah kyrteng ïa nga, kumjuh ruh ki paidbah, phi khlem kynmaw tang ïa u President, ngam don ksiar rupa ban ai bad ym donkam ïa kata, nga kular tang ka jingtrei shitom ka ba ngan ai ha baroh ki por bad ai ba ka por kan batai, kumba phi kren beiñ ïa nga, phi tim da ka sih ka sang ha ki social media ka mymsiem jong nga ka kthang hynrei ka jingmut jong nga ka nang skhem ba ngan ïeng bad kiew bad ngan trei shitom namar khlem ka jingtrei shitom kam poi shano shano ruh" ka la bynrap.
Ka la kyntu ruh ïa ki paidbah ba ki dei ban da ïa pyrkhat sani bha ïa kane ka kam bad ka ngeit ruh ba kane ka jingithuh ka party NPP ban pynkhamti ha ka kum ka longkmie ban shim ïa kane ka kam kaba khia ka dei ka ka jingsdang kaba thymmai, ka la ong ruh ba 33 percent ki longkmie kin ïoh ban ïuhkjat ha Assemby bad ha Parliament naduh u snem 2028, ka kyntu ïa ki longmie ban pynkhreh bad pynkhlaiñ ïalade, kumjuh ruh ki long kpa, ki khun samla ban ïarap lem ïa ki longkmie ki ban don bynta lang ha ka saiñ pyrthei kum ki lai tylli ki maw byrsiew, u kpa kum u khlieh ka ïing.
Ha kajuh ka por, ka la khot bad wer lang ruh ïa ka party UDP ban wan ban ïakyrshan lem lada ka sngew ba ka i donkam ban ïatreilang, namar ka UDP ruh ka dei ka ba don lang ha ka sokar synrop, namar ha kane ka jingïaleh MP la dei shisha ba ïa treilang ym dei shuh ban ïa peit party “ngam ju leh shiliang ïa ka UDP nga la iarap ïa ka Khliehriat CHC, ka pisa kaba T16 klur nga la pynïoh ïa ka CHC Khliehriat kaba dei ka constituency ba jop ka UDP, ngam shun ïa ka UDP to ngin ïa trei lang, ngan leh katba nga lah nga tyrwa ïa kane ka jingïatreilang kane ka dei ka bynta ban ïatreilang" ka la bynrap.
“Nga la ïarap ia ka Khliehriat CHC ka constituency ba jop ka UDP to ngin ïa trei lang, ngan leh katba nga lah nga tyrwa ïa kane ka jingïatreilang kane ka dei ka bynta ban ïatreilang namar lada ngi pharia ïa ka vote jong khasi bad Jaiñtia lada ngi saphred ngin khyllem , phi la ïohi ïa ka jingkloi jong nga ban ïarap ha kano kano ka bynta ba nga trei" la bynrap.
Ka Dr Ampareen ka la pynpaw ruh ïa ka jingbym sngewtynnad ïa ki policy pyntreikam jong ka sorkar BJP kaba pyrshang ban bret ïa ngi ki rit paid bad bynrap ba ka la wan ban rung sha kane ka party NPP ha ka por kaba biang “Tang namar ba ki ïadur ki ar ngut ki rad bah ha ka Parliament ma ngi ki rit paid ngim dei ban shu jah noh, ki dei ban kynmaw ïa ngi bad nga sngewkmen ba kane ka party ka la ibit ïa nga ba ngan shim ïa kata ka bynta ban rung lyngba kane ka jingkhangïit ban rung ha ka ophis u myntri rangbah duh ka ri bad ki myntri baroh ban ong ïa ki ba ngi dei ki khun khasi Jaiñtia "“Lada ka ktien beiñ ha kano kano ka rynsan lane ha social media ne ha ki pathai khubor, lada ka lah ban pyniap ïa nga nga la dei ban mih phlang naduh mynno, hynrei nga ïeng skhem ban ong ba ngan nym reij ïa ki jingshah kren beiñ hynrei nga ïeng skhem bad ngan trei shitom, haba la ai ïa nga ka lad ka lynti ba ngan mihkhmat na ki 36 tylli ki constituency kiba long kum shi para"U MLA jong ka Jowai Constituency, u bah Wailadmiki Shylla, u la ther ïa ka VPP bad ong ruh ym don kawei ka mat ïakhih jong ki ka ban poi thong kum ka jingïakhih Reservation policy, ka Lokayukta, ka Clean Politic ym don kawei ruh ban pyndep hynrei la shu ïaid nawei sha wei, u la kyntu ïa ki paidbah ba ka donkam ban da shai bha ym dei ban shu shah pynbiej “kiba kam ba ki dei party ba thymmai tangba haba peit ki nongïalam ki dei kijuh hi" u la bynrap.
Utei u MLA na Jowai, u la kyntu ïa ki paidbah ban kyrshan ïa ka Dr Ampareen Lyngdoh ha kane ka election MP sha ka Loksabha ka ban kren ïa ki kam pynroi ha ka dorbar Parlaiment ha Delhi, namar kiba bun ki kam pynroi ki wan na ka sorkar pdeng na Delhi, kum ka skim sam um, ka JJM, ka skim shna ïing bad kiwei kiwei ki skim pynroi.
Kumjuh ruh ban shna ïa ki surok bah national highway ka dei ka sorkar pdeng kaba peit ïa kine.
Ka MLA jong ka Sutnga Saipung constituency, ka kong Santa Mary Shylla, ka kyntu ïa ki paidbah ba kin ai ka jingkyrshan ïa ka kong Ampareen Lyngdoh namar kumba ma ka ruh ka pynrem ïa u bah Vincent Pala uba dei u MP ka ngeit ruh ba ka kong Ampareen kan pynrem ïa u bah Vincent Pala uba na ka party Congress ha kane ka kynti ruh bad ong ruh ba ka kong Ampareen kan kren ruh ïa ki jingeh jong ki long kmie namar ba ka dei ka longkmie kaba pher bha, kaba shim khia bha ïa ki kam, kaba kloi ban shim khia haba don kano kano ka jingeh.
Ha kane ka jingïalang ha Khliehriat la ïa don ryngkat lang ruh u bah Nehlang Lyngdoh, u MLA ba rim ka Khliehriat, u bah Justine Dkhar, ki MDC, ki riew rangbah, ki longkmie, long kpa, ki khun samla kynthei bad shynrang kiba na ka thaiñ East Jaiñtia Hills District.
Haba kren ha ka jingialap elekshon ha Jalaphet, East Jaintia Hills ryngkat bad u Symbud Myntri Rangbah ka jylla u Sniawbhalang Dhar, ka kong Ampareen kala ong “Ngan trei ryngkat bad ki Dolloi bad ki Waheh Chnong ban sngewthuh ïa ka jingeh ka jongki bad ban rah hapoh ka Parliament".
Ka Kong Ampareen kala leit ruh ban ïakynduh ia ki nongïalam jongka NPP Sutnga Saipung Block.
“Nga pynpaw ka jngsngewnguh ïa ka seng kaba la jied iïa ka longkmie bad ïa ki paidbah kiba la jied ïa MLA kynthei na Saipung Constituency ban pynpaw ïa ka sur jongu paidbah hapoh ka ïing dorbar thawaiñ ka jylla" kala ong bad ka bynrap ba ka NPP kala ai bynta bha ïa ki kynthei ban long ki nongïalam na ka bynta ban shimkhia ïa ki jingeh kiba mad da ki paidbah ka jylla.
“Ka la dei ka por ïa ki paidbah jongka Sutnga Saipung ban jied sa ïaka longkmie ba kan long ka MP ka jongki".
U Bah Sniawbhalang Dhar ula pynshai ba ka jingjied ka NPP ban pynïeng da ka kynthei ha ka elekshon MP kadei namar ba ka dei ka kmie kaba don jingkitkhlieh ym tang ïala ka ïing hynrei ia ka constituency ruh baroh kawei.
Ula kynthoh ruh ïa ka seng VPP kaba pyrshang ban kynnoh ba ka sorkar MDA kadei kaba bamsap bad ula ong, “Lada ki jngkynnoh ki long kiba shisha, balei pat ki paidbah ki dang shaniah bad ai jingkyrshan biang ïa ka NPP ban synshar biang".
Ula ong ba ka Dr.Ampareen ka dei ka kyrtong kaba biang tam ban mihkhmat ïa ka Shillong ha ka Lok Sabha bad ula pynpaw ba kan mihkhmat na ka bynta ka jingangnud jong ki lak ngut ki paidbah jong ka constituency.
Shillong, Lber 20 : Ka tnad Mining and Geology jongka sorkar jylla ka la jied ïa ka Sutnga ha East Jaintia Hills bad ïa ka Agremggitim ha South Garo Hills ban sdang nyngkong eh ban btep noh ïa ki ‘liew tih dewiong ka ban long ruh kum Pilot Project na ka bynta kane ka kam.
Na ka liang ka Committee ba la khlieh da u Justice BP Katakey ka la ai por ïa ka sorkar ban buh da ka por ban pyndep ïa kane ka projek ban btep ïa ki ‘liew tih dewiong kata ha East Jaintia, West Khasi Hills, South West Khasi Hills, West Khasi Hills bad South Garo Hills.
Ha ka kaiphod ba 21 ba ka la ai sha ka ïing bishar High Court jongka jylla ka Committee ka la pynpaw ba ka sorkar jylla ka la ïatrei lang bad ka Central Mine Planning and Design Institute Limited (CMPDI), ka tnad jongka Coal India Limited ban ïarap ryngkat ki kor ki bor ban pynbha pat ïa kine ki jaka ba la dep tih dewiong.
Ka jingpynkhreh ban bthep noh ïa kitei ki ‘liew tih dewiong ha Sutnga bad Agremggitim ruh ka la ïaid shakhmat.
Ka CMPDI ka la ai ruh ïa ka kaiphod ba ka la pynkhreh ban pyntrei na ka bynta kitei ki ar tylli ki pilot projek ha Sutnga bd Agremggitim bad mynta ka dang pynkhreh ruh ïaka Detail Project Report (DPR) na ka bynta baroh saw tylli ki disrict bad hadien ba la dep yn sa phah sha ka Oversight Committee ban mang pisa na ka MEPRF.Ka Committee haba bishar ka la lap ruh ba ka jingpynkhreh ïa ka jingtrei ka long kaba suki bha bad kumta ka la rai ban buh da ka por ban pyndep ïa katei ka jingbtep ïa kitei ki ‘liew tih dewiong kiba wanrah ka jingma bad jingmynsaw ym tang ïa ki mrad, ki jingri hynrei wat ïa ki briew ruh kumjuh kiba sah hajan kitei ki ‘liew tih dewiong ha baroh saw tylli ki Distrct.
Nalor kane ka Committee ka la ai jingmut ruh ba pynsted ban pynbha ïa ki sawdong sawkun ka mariang kaba la shah pynjot pynjulor na kane ka jingtih dewiong bad mawshun namar ka pisaka la don lypa bad ka MEPRF.Shillong, Lber 20 : Ha ka step jong sngi Balang ka 20 tarik Lber 2024 ki kali kiba mut ban kiew sha Shillong bad ba hiar sha ka thaiñ Mawsynram, Ranikor, ki la sahkut lut ha Pomlum haneng Mawsynram hadien ba kawei ka trok kaba kit shini kaba hiar sha ka thaiñ Mawsynram ka la duh hapdeng surok na ka jingkheiñ u beam pyndait tyre.
Na ka jingduh katei ka trok, ka la pynlong ïa kiba bun ki kali khamtam ki kali heh, naduh ki trok, bus bad ki sumo kim lait shuh ban ïaid ha kaba ki don kiba hap phai noh lait noh tang ki kali rit ki lah ban ïaid.
Bad ha katei hi kajuh ka jaka, kawei pat ka kali bolero pickup kaba hiar sha ka thaiñ Mawsynram ka la sahkut ha ka nala kaba dei na ka jingthmu ban ïaid bad kiar ïa katei ka trok kaba la duh noh kham hashuwa.
Kumta da ka jingsahkut katei ka bolero pickup ka la nang wanrah shuh shuh ka jingsahkut ki kali bad hadien la wan ban tan noh da ka kali khwai.
Hadien ba la tan da ka kali khwai ïa katei ka pickup, ki nongñiah kali ryngkat ka jingdonlang ki pulit, ki la thep bad pyndap da ki maw ïa ka nala tang ban ïoh ïaid ki kali rit.
Shillong, Lber 20: Ka Interim Report ba la aiti da ka Single Member Committee hapoh ka ïingbishar Meghalaya High Court ka la pyntip ba kam shym la don satia kano kano ka jingïap ne jingmynsaw jong ki nongtih par dewïong ha shnong Murïap, kaba hab ha East Jaiñtia Hills.
Katkum ka jingmih kot khubor la kynnoh ba lai ngut ki nongtih mar kila ïap bad 12 ngut kila mynsaw ha ka jingtwa ka par dewïong ha Murïap, East Jaiñtia Hills District.
Halor kane, ka Single Member Committee ka la kyrpad ïa u Deputy Commissioner ban pynlong ïa ka jingtohkit bad ban aiti ïa ka kaiphod.
Halor kane, u Deputy Commissioner ula bthah ïa u Superintendent of Police ka East Jaiñtia Hills District ban pynlong ïa ka jingtohkit.
“Ka kaiphod ba 16/02/2024 ba la aiti da u Superintendent of Police sha u Deputy Commissioner ka pyntip ba ym shym la lap ïa kano kano ka jingjia ha ka por ba pynlong ïa ka jingtohkit ba la khlieh da u O/C ka Saipung Police Station," ong ka Committee ha ka interim report ba 21.
Hadien ba la mih ki khubor ïa ka jingud bad jingbynñiaw ki khynnah kiba ïaleh ïa ka eksamin SSLC 2024 khamtam ïa ka sobjek Social Sciences kaba dei ha ka sngi ba la kut artad ka eksamin kaba la long ha ka 15 tarik mynta u bnai ngi ïohi ha ki lad pathai khubor ba ki bor pynïaid jong ka Meghalaya Board of School Education (MBoSE) lyngba u Controller of Examination u la pynshai bad ïathuh ba ka daw jong ka jingshem jingeh jong ki khynnah kiba ïaleh ïa ka SSLC Exam 2024 ha ka Social Sciences ka dei namar ba don katto katne ki skul kim bym shym la pynthymmai ïa ki kot pule thymmai jong ki, kata,ki don ki skul kiba dang hikai da ki kot ki barim.
Kum kane ka jingpynshai na ki bor pynïaid ka MBoSE ka dei ka bym lah satia ban pdiang bad ka la nang paw penryngkew shuh shuh ban ïalam bakla ïa ki paidbah bym tip eiei.
Ka paw pynban ki kam torti jong kane ka bor pynïaid eksamin ba pawnam tam ha Meghalaya.
Ka eksamin SSLC 2024 ka dei ka samoi pule (session) jong ki khynnah Class-X jong u snem 2023 tangba ka eksamin jong ki pat ka MBOSE ka pynïaleh ïa ki ha u snem 2024.
Ka jingpynkylla kot thymmai ha ki skul, ka MBoSE ka la pynmih kyrkieh dang ha ki bnai January-February 2024 shi taiew ne ar taiew eiei shwa ban plie skul jong u snem 2024.
Ki Class-X kiba pule ha u snem 2024 ki dang pule da ki kot pule kiba rim.
Kumno kin pule ïa ki kot thymmai ha u snem 2023 haba ki kot thymmai ki sdang pynthymmai ha u snem 2024?Ki khynnah skul, ki kmie ki kpa, ki paidbah ki tip bha ba mynta u snem 2024, wat hadien shi taiew ar taiew ba la sdang ban long skul ruh bun ki khynnah skul kim pat ïoh kot pule satia ban thied na iew namarba pynkylla thymmai ka MBoSE ïa ki kot thymmai.
Don ruh katto katne ki kmie ki kpa kiba ïathuh ba wat haduh mynta ruh, dang don sa iwei ar ki kot pule kiba kim pat ïoh satia ban thied namarba kim don ha dukan die kot.
Ban ong ba dei ba don ki skul kiba khlem pynthymmai ïa ki kot pule ha u snem 2023, shi snem shwa ban pynmih kot thymmai ka long kaba sngew sammut palat.
Wat ki khynnah bad ki kmie ki kpa jong ki khynnah ruh kim lah pdiang satia ïa kum kine ki jingpynshai.
Hato, ki kmie ki kpa bad ki paidbah ki sngew ïahap ïa kata? Wat kiba kham duna ka jingtip ïa nga- ïa phi ruh, kim lah ngeit satia ïa kum kata ka jingpynshai.
Ha ka jingshisha, ka MBoSE ka dei ban jubab hok ba lada don shisha ki jingbakla hangne hangtai, ka dei ban pyrkhat ban ïarap da kino kino ki lad katba ka sngew dei ban leh, ym dei pat ban shu darapjot ba paw pewryngkew pynban ki kam torti jong ka bad kam dei ban ïalehkai ïa ka lawei bad ka ïap ka im jong ki khynnah pule.
Ban tap eit miaw ïa la ka iwtung, kam dei satia ïa ki bor pynïaid eksamin ba donburom kum ka MBoSE.Kumno ki kmie ki kpa, ki sengbhalang bapher bapher ki sngew halor kane ka kam kaba ktah shisha ïa ka lawei ka jingpule ki khynnah bapli? Hato, sngew dei hi ban shu phah ne ai ka jingkitbok jingrwiang shwa ban long eksamin katba ynda ïa kynduh jingeh pat ki khynnah ngin shu ïa khaprip ngaiñ ngaiñ?Lada ki khun jong phi ki phiel ei shi snem, khlem pyrkhat lem katno ka jingduh jong ki? Ynnai ïakren ïa ka bai skul, bai kot, bai kali, bad kiwei kiwei ba phi la pynlut ha ka shisnem.
Hynrei kaba kham shyrkhei eh dei ka jinghiar jong ki ïa ka jingïoh mark ha ka Social Sciences mynta u snem.
Ha ka jaka ba kin ïoh First Division, ki khun jong phi kin poi noh tang ha ka Mark jong ka kyrdan 2nd ne 3rd Division.
Don pat ki ban pass tang san (5) sobjek.
Dei hangne ba ka ktah ïa ka lawei jong ki khamtam kiba kwah pule shabar ne ha ki skul ne College ba kham paw.
Shillong, Lber, 20: Ki Pulit jong ka kynhun Anti Narcotic Task Force (ANTF) East Khasi Hills District ba la lamkhmat da ka Kong Sandra Nongdhar, MPS, hadien ba la ïoh ïa ka jingtip kaba bniah na ki tnat syntiat ha ka sngi Balang ki la ïohkem ïa ki arngut ki snar khaii drok na ka shong Happy Valley, Shillong kaba hap hapoh ka Madanryting Police Station.
Katkum u kyrwoh ba la phah da u Superintendent of Police ka East Khasi Hills u Rituraj Ravi, ki arngut ki snar khaii drok ki dei kiba la tip kyrteng kum u Joshua Khiangte Tripura uba la 36 snem ka rta na uba na ka nongbah Aizawl, Mizoram bad uba sah mynta ha ka shnong Damchhara, Tripura.
Katba uwei pat u dei uba la tip kyrteng kum u Joel Tripura uba la 29 snem ka rta uba sah ha ka shnong Kachharichara, Damchhara, North Tripura.
Na kine ki arngut ki Pulit ki la ïoh kurup 11 tylli ki synduk thep sabon ba don ïa u drok Heroin uba khia 139.98 gram, kawei ka Aadhar Card, kawei ka PAN Card, kawei ka Mobile Phone bad kawei ka kali Tata Sumo kaba don ïa u nombar ML 05 N 0515.
Ki Pulit ki la register case hapoh ka NDPS Act bad ka jingtohkit ka dang ïaid shakhmat.
Shillong, Lber 20 : Ka National People’s Party (NPP) ka la sdang nyngkong eh na constituency u CEM ka KHADC, Bah Pynïaid Sing Syiem ban pynshai paidbah ïa ka nongrim jong ka party na bynta ka elekshon MP kaban sa long ha ka 19tarik u Ïaiong mynta u snem.
Ha katei ka jingïalang ïalap elekshon kaba long ha kane ka sngi Nyngkong ki paidbah na kylleng ki shnong jong ka Mawryngkneng constituency ki la lum lang khrui ha Iing Dorbar Shnong Umpling ban ïoh sngew markhmat ïa ka jingpynshai mat elekshon na ki nongïalam ka party khamtam na ka kyrtong, Dr.Ampareen Lyngdoh.
Nalor u Bah Pynïaid ba dei ruh u MLA barim bad MDC ba mynta la don lang ruh u Working President Bah Hamlet Dohling kumjuh u Spokeperson ka party, Bah HM Shangpliang, Bah Gavin Mylliem MLA, Bah Fantin, Bah Kit Nongrem, Bah Embhah,Bah Kimfa, Bah Allan nalor ka jingdonlang ki katto katne ki nongïalam shnong.
Ha kane ka sngi, ki nongïalam ka party ki la pynshai ruh halor ka jingmih ki jingkynnoh bad ki jingkynthoh khlem nongrim jong kiwei ki seng saiñpyrthei ïa ka NPP.Na ka liang u Bah Pynïaid haba kren ha ka jingïalang u la pynkynmaw ba kum u MLA ba ïoh ban mihkhmat kumba shisnem tam u la ïohi da lade ba ka Mawryngkneng constituency ka dang donkam bun bha ka roi ka par la ka long ha ki shnong ki thaw haduh ki longiing longsem.
“Kan dei ruh ka burom ïa ka Jaidbynriew Khasi kaba ñiewkor ïa ki kynthei lada i Kong Ampareen lyngba ka jingkyrshan jong phi in ïoh ban poi sha Iing Dorbar Parliament.
Kane kan pynsuk ruh ïa i ban rah ïa ki ishu bapher bapher ha Parliament namar i la dei lypa i briew iba la ih bha ha ka saiñpythei kum ka MLA bad kum ka Minister la bun sien bad khamtam ba i don ha ka sorkar.
" u la ong.
Na ka liang u Bah Pynïaid u la kyntu ruh ïa ka kyrtong MP ban ïa khun lem na ka bynta ban pynkhlaiñ shuh shuh ïa ka Khyrnit kaba Hynriew kaba don mynta ha ka jingpynbeit ha Delhi bad ruh ban pynrung ïa ka Ktien Khasi ha ka Khyrnit kaba Phra jong ka Riti Synshar ka Ri.
Na ka liang ka kyrtong pat ka la ong ba ka sngewkmen ba kane kadei ka sien kaba nyngkong ba ka Shillong seat ka la phah da ka longkmie kum ka kyrtong MP.“Kum ka longkmie nga don shibun ka jingkitkhlieh bad sngewthuh bha ïa ka khia ka shon bad ki jingeh ba ki kynthei bad ki longiing longsem ki kynduh man ka sngi kumjuh ia ki longiing ba duk, bad khamtam eh na ka bynta ka jingeh ki nongrep jongngi," ka la ong da kaba bynrap ba dei na kane ka daw ka buh hakhmat ba ynda ka la jop kan ïakhun kyrpang hapoh Parliament ban ïa kren ïa kiba bun ki mat kiba ïadei bad ki longkmie bad ruh ki riewkynthei.
Kum ka kyrtong ka la ong ruh ba kane kadei ka kabu ksiar na bynta ki nongthep vote jong ka Shillong Parliamentary seat ban ïatrei lang khnang ba ka NPP kan poi sha ka thong ha kane ka elekshon MP.Shillong, Lber 20: U Symbud Myntri Rangbah ka jylla uba khmih ïa ka tnat ki Kam Pohïing u Bah Prestone Tynsong u la kyrpad ïa ka seng Hynñiewtrep National Liberation Council (HNLC) ban sha ka meij jingïakren naba ka sorkar ka la pynkhreh pura ban shim kam pyrshah ïa kano kano kaba long shalyndet jong u pud u sam ka aiñ.
Kane ka jingkren jong u ka la wan hadien ba ka HNLC ka la kam bad shim ka jingkitkhlieh halor ka jingjia pynbthei bom IED ha ka 9 tarik mynta u bnai kaba la jia hapoh ka Them ïew Mawlong bad kaba la ai por ruh shibnai ïa ka sorkar ba kan pynkynriah noh ïa ki 342 tylli ki longïng napoh ka Sweepers’ Colony.
Haba kren sha ki lad pathai khubor ha ka sngi Balang, u Bah Tynsong u la ong ba um kwah ban kynthoh halor ka jingkren jong ka HNLC hynrei ym duna ïa ka 3-4 snem mynta ba kane ka kam pynkynriah ïa ki Harijan ka dang dei hapoh ka jingpyrkhat kaba kongsan jong ka sorkar.
“Ym tang kumta, ngi la pyrshang shitom ban poi sha ka jingshim rai artat kaba khatduh ha kaba ïadei bad kane ka kam," ula ong.
U Bah Tynsong u la ïathuh ba ki la don bun ki jingïalang bad ka Harijan Panchayat Committee (HPC).
“Ha ka jingshisha, mynta, kane ka kam ka dangsah hapoh ka ïingkashari Meghalaya High Court.
Ka dang sah ha ka jingshim rai jong ka ïingkashari High Court naba ki dang ap ïa ka jingïalang kaba khatduh hapdeng ka sorkar bad ka HPC,"u la ong da kaba bynrap, “Ha ka jingshisha, ngi la dep kyrpad ïa ki dkhot jong ka HPC ba kin pynpaw ïa ka por, ka tarik na ka bynta ka jingïalang ba ngin ïakynduh.
Ym tang ka jingïalang ha ka jingshisha ka High Court ka la dep kdew ba dei ban pyndep noh ïa kane ka kam kham kloi katba lah bad lada ym lah, ka ïingkashari kan sa leh ïa ka kam dalade.
"“Namar kata, nga khmih lynti ba shen, ngin sa lah ban shong biang bad ka HPC bad shisien ba la dep, ngin sa lah ban poi sha ka jingshim rai kaba khatduh," u la bynrap.
Halor ka jingjia pynbthei bom u la ong ba u la bthah ïa ki pulit ba kum kane ka jingjia kaba la jia kam dei shuh ban bteng bad kino kino ki runar kiba donkti kidei ban shah kem kumba la leh ïa kiwei bad mynta ïa kitei kiba la shahkem ki dang shah tohkit, “Ngam lah ban pynpaw lut ïa baroh ki jingtip sha phi hynrei nga pynthikna ïa ki nongshong shnong ka jylla, na kin long kiba ïoh ki lad jingïada bad ki pulit kin ym thiah bad ngi pynthikna ba kito kiba don ka jingkitkhlieh kin shah kem bad shah pynshitom katkum ka aiñ," u la ong.
Shillong, Lber 20 : Ka National People’s Party (NPP) ha ka sngi Balang ka la khyrwit kylla ïa ka Voice of the People’s Party (VPP) da kaba ong ba ka jingkynnoh jong ka VPP ka dei kaba khlem nongrim bad kaba la shu kren bad kynthoh da kaba shu mutdur khlem kano kano ka jingshisha.
“Ka party ka kwah ban pynshai ba ka jingkynthoh da u nongai ktien ka VPP lyngba ki lad pathai khubor kadei tang ka jingkren shu mutdur khlem kino kino ki jingshisha," ong u Nongai Ktien ka NPP, Meghalaya Bah HM Shangpliang ha ka kyrwoh.
Shuh shuh ka kyrwoh ka ong ba ka NPP ka jop ha ka elekshon MLA ha u 2023 dei na ka jingkyrshan borbah ki paidbah ka jylla da kaba peit ïa ki kam pynroi kiba ka Party ka la leh ha kine ki san snem, kata naduh u 2018 – 2023.
“Mynta ka NPP ka khie rasong dei na ka jingkyrshan jong ki paidbah namar ka nud ban tur bad ïakhun ïa ki ishu kiba la sahteng la slem jong ka jylla ïa kiba la shu ieh shrah kumto.
Bad ka party kam shym la heh tang ka nia ban pynbiej ïa ki paidbah," la bynrap shuh shuh.
La ong ruh ba ka NPP ka trei shitom khnang ba kan ïoh khur ïa ka jingjop kaba donburom ha baroh ar tylli ki parliamentary seat kata ha Shillong bad Tura ha kane ka elekshon MP kaban sa long shen ha ka 19tarik u Ïaiong mynta u snem.
Ka kyrwoh na ka party ka ong ruh ba ka party kan ïai bteng ban trei na ka bynta ka roi ka pa jong ki paidbah bad ban pynkylla dur ïa ka jylla sha kaba kham bha.
Shillong, Lber 20: Ka seng United Democratic Party (UDP) ka la ong ba ki nongïalam saiñ pyrthei ne ki kaitor kiba donkti ha ka ban pyrshang ban khroh ïa ki jingkyrshan na ka bynta ki kyrtong ha kine ki por ilekshon ka la pynlong ïa ka party ban pynkhuid bad ban lap ïa kiba lah ban shaniah kumba jaw ka um na u filter.
“Lada pyrkhat ha kawei pat ka liang kane ka la ïarap ïa ngi ban pynlah ban pynkhuid ne filter bad peit lyngba ki jinglong jong bun ki briew kiba donkti bad shisien ba phi la don kaei kaei kum ka ilekshon sha Parliament bad ki briew ki kynriah liang hangta phin ïohi ïa ki rong ba shisha bad kane ka ïarap ïa ngi ban tip shisha ïa kino kiba lah ban shaniah bad kino kiba shu pynkylla rong tang da ka jingmut ban ïoh ki jingmyntoi shimet," ong u Myntri ka Sorkar jylla u ba long ruh u working president ka UDP, u Bah Paul Lyngdoh haba kren sha ki lad pathai khubor.
Halor kane u la ong ba hadien ba u la ïohi ba ki la don ki nongïalam ka UDP na Nongpoh constituency kiba la pynlong jingïalang bad ka kyrtong ka NPP ka kong Ampareen Lyngdoh bad kiba la rung ruh sha ka NPP.Da kaba kynthoh ba kane ka dei kaei kaei kaba ju long bad ka routine hapoh ki saiñ pyrthei u la ong, “Haba wan ki election bun ki kaitor saiñ pyrthei ki long kiba treikam bha bad kiba trei kam kham bha shuh shuh, kumta kam don kaei kaei kaba sngewphylla hynrei ha kaba kut ka sngi ki briew ki thep vote halor ka jingkheiñ lade bad ka jingpeit ïa ki jinglah bad ki kam jong u ne ka kyrtong bad ka seng kaba ki mih ban ïakhun ia ka ilekshon".
“Kum kine ki kaitor saiñ pyrthei kim lah ban wanrah than ïa ka jingkylla bad kin ym lah ruh ban don ha kata ka kyrdan ban long pdeng ban ïashah ne ban pyrshah ïa u ne kano ka kyrtong," u la bynrap.
Shillong, Lber, 20: Shwa ba ka Jylla Meghalaya kan leit sha ka elekshon Lok Sabha ka ban sa long ha ka 19 tarik Ïaiong, 2024, ka United Democratic Party (UDP) ka la ïakynduh mawsiang hadien ba ki nongïalam bahakhmat na Ri Bhoi District ki la shim ïa ka rai ban dkhat noh ïa ka jingïadei kam bad ka party.
Kane kan long ka jingduhnong kaba khraw haduh katta katta khamtam eh ïa ka Regional Democratic Alliance (RDA) kaba la sei da u Bah Robert June Kharjahrin ban pynïakhun ïa ka elekshon Lok Sabha na Shillong Seat ka ban sa long ha ka 19 tarik, ïaïong mynta u snem.
Ki nongïalam ba hakhmat eh ka UDP ha Ri Bhoi kiba la rai ban mih noh na ka UDP ki kynthup naduh u President ka District u Bah Donbok Khymdeit uba long ruh u Working President jong ka UDP Central Body, Bah Raphael Massar Chief Adviser UDP Ri Bhoi District, Bah Rangkynsai R Makdoh Adviser UDP Ri Bhoi District, Kong Queen Mary Rymbai Jt.
Secretary UDP Women’s Wing State, Bah Biolkingstar Tmung Auditor UDP Ri Bhoi District, Bah Watson Kharkrang President UDP YW Umsning Circle, Bah Jeffrey Khymdeit Jt.
Secretary UDP YW State, Bah Prosper Dorphang Secretary UDP YW Ri Bhoi District, Bah Rajes Lapang Working President UDP YW, Ri Bhoi District, Bah Richard Moksha Vice President UDP YW, Ri Bhoi District, Bah Kitdorius Dkhar Vice President UDP YW Ri Bhoi District, Bah Johny Marbaniang Finance Secretary UDP YW Ri Bhoi District, Bah Pril Sten Sports Secretary UDP YW Ri Bhoi District, Bah Moonstar Jaraiñ Asst Secretary Sports Secretary UDP YW Ri Bhoi District, Bah Bishno Roy Dillar – E/C member UDP Ri Bhoi District bad ki Executive Member ka UDP Youth Wing Ribhoi ba kynthup ïa u Bah Henry Mukhim, Bah Ribor Makdoh, Bah Kyrshan Lyngdoh, Bah Seibor Nongphlang, Bah Elevenson Makdoh bad ki dkhot ba kynthup ïa u Bah K.Wonderful Khymdeit, Bah Ng.
Rolling Mangu, Bah Browel Makdoh, Bah Wolman Sujai, Bah Billingstar Sylliang, Bah Kiswel Langi, Bah Lukas Lyngdoh, Bah Hetsing Lymphuid, Bah Bransis Shadap, Bah Wanphrang Shadap, Bah Shlur Khymdeit.
Ha ka jingïakren bad ki lad pathai khubor ha ka sngi Balang, u Bah Donbok Khymdeit u la ïathuh ba naduh kane ka sngi kim don jingïadei eiei shuh bad ka UDP bad kane ka jingshim rai ban iehnoh ïa ka UDP kam don kano kano ka jingpyrshah ïa ka party bad ka dei ka mon jong ki nongïalam bad ki dkhot.
Shillong, Lber 20 : U President ka NPP bad Deputy Chief Minister (Dy.CM) ka jylla u bah Prestone Tynsong u la khyrwit da kaba tyngeh ïa ki nongïalam ka Voice of the People’s Party (VPP) khamtam ïa u President katei ka party u bah Ardent M Basaiawmoit halor ka jingkob ieit jaidbynriew da kaba u la ong lada phi ieit jaidbynriew sei ïa kata ka Blue Print kaba phi la pynkhreh ban wanrah kata ka jingkylla na ka bynta ka lawei bad pateng ban wan wat shu kren laplah tang na rynsan bad pynbiej bad pynthame ïa ki paidbah.
Haba ther halor kane ka jingkob ieit jaidbynriew jongki VPP u la ong “ Nga kwah ban ïohi ïa kata ka Blue Print kaba ki la pynkreh ban wanrah jingkylla lada dei shisha kumba ki kob ba ki kwah ïa ka lawei kaba phyrnai bad ki ieit ïa ka jaidbynriew namar lehse lada nga ïohi ïa kata ka blue print ïoh ka khring ïa nga ruh ban ïadon lang bad ki".
U bah Prestone u la ong ko VPP wat pynlut por ban leit pynbiej bad pynthame ïa ki paidbah ha ka kyrteng jongkata ka jaidbynriew.
U la ong “Lada u Bah Ardent Basaiawmoit u dei uta u nongïalam uba shisha bad uba ieit ïa ka jaidbynriew nga kwah ban tip phi la long MLA 11 snem pyni ïa nga kiei ki synniang kiba phi la leh na ka bynta ka jaidbynriew khnang ba ngin ngeit shisha ba phi ieit ïa ka jaidbynriew.
Aiu phi leh ha ka por ba phi long CEM ha KHADC na ka bynta ka jaidbynriew".
Nalor kane u bah Prestone u la pynkynmaw ruh ba u bah Ardent u President ka VPP u la ïalam ia ki paidbah ban tur sha Secretariat na ka bynta ka Building Byelaws ha ka por ba u Dr Mukul u long kum u Myntri Rangbah ka jylla hynrei kane ka jingpyrshah ka shu kut tang ha suiñ khlem poi shano shano ruh.
Ka jingkylli ka long mano ba shim khia ban pynbeit ïa kane ka kam kaba ïadei bad ka jingkyntur ka MUDA sha u pud u sam ka Sixth Schedule hato kam dei ha u snem 2018 ha ka por ba u bah Hamlet Dohling u bat ïa ka tnad Urban Affairs ba u la wanrah ïa kane ka mat hapoh ka Kynhun Myntri bad lah ban pynbeit ïa kane ka kam.
Kumta nga kyntu bad kyrpad ïa ki paidbah ka Shillong Parliamentary Constitueny ba kin bishar bniah bad shim ïa ka rai kaba dei ym ban shu ngeit matlah ïa kaei kaba ki pynbiej pynthame khlem ki nongrim jongka jingshisha".
Halor ka jingïai kynnoh ba ka sorkar MDA 1 bad 2 hapoh ka jingïalam ka NPP ka dei ka sorkar ba bamsap u bah Prestone u la ong “ Ngim sngew lyngngoh shuh ïa kine ki jingkynnoh ba khlem nongrim jong ki nongïalam ka VPP, tangba haba kynnoh sei bad ki jingshisha lane kiew sha ïing lieh ïing saw ne ujor sha ki bor ka aiñ.
Ki jingshah kawang ktieh ka NPP ki long kiba la jur naduh ka por jongka Election MLA ha u 2023 la ka dei ha Garo Hills ne hangne ha Khasi bad Jaintia Hills ruh hynrei kynmaw ba na ka 19 ngut ki MLA ha u 2019 ka NPP ka la jop sha ka 26 ngut ha u 2023.
Hato kane kam pynpaw shai ba ki jingkynnoh ïa ka NPP ki dei tang ki buit pynthame kiba khlem nongrim ha ka por election katba ki paidbah pat ki ïohi ba dei tang ka NPP kaba nud ban shim ïa ki rai kiba sahteng naduh ka kam pynkynriah ïa ki Harijan, ka jingpynbeit pud pynbeit sam, ki kam pynroi pynpar khamtam ki surok bad lynti syngkieng kiba thymmai bad kumta ter ter".
“ Mynta lei lei ka VPP ka la shu lapmiet tang ban kynnoh beit ïa ka NPP kat ha ki jaka ba ki kren tangba ki nia jongki kim don nongrim namar ki dei ba ki nia ïew ki nia pynbiej bad pynthame ïa ki paidbah.
Sa kawei nga kwah ba kylli ïa ka VPP lada ki ieit jaidbynriew hato ym dei ba phin sdang shwa na ki Constituency jongphi, lada ka long kumta nga kwah ban tip katno kilometre ka surok phi la shna ha ki 4 tylli ki constituency ba phi la jop, katno phi la tei hospital bad kiei ki kam babha ba phi la leh na ka bynta ki paidbah jong ki constituency jongphi ne na ka bynta ka jaidbynriew" ong u bah Prestone.
Shuh shuh u bah Prestone u la ther tyngeh ruh ïa u President ka VPP u bah Ardent Basaiawmoit uba la kynnoh bad tei pop ïa ki nongïalam niam, ïa ki bor synshar shnong, ki nongïalam seng bhalang bad ki nongïalam seng saiñ pyrthei ba ki la pheil bad ki la pynsniew ïa ka jaidbynriew da kaba u sngew ba dei tang ma u uba hok.
Hato phi la long nongïalam seng bhalang, phi la long nongïalam seng saiñ pyrthei naduh ka HSPDP, UDP phi la long MLA mynta 11 snem aiu phi la leh na ka bynta ka ri bad ka jaidbynriew sngewbha pynshai lem ong u bah Prestone.
“ Nga la ïohi ha kawei ka interview jong une u President ka VPP uba la kynnoh ba baroh ki nongïalam ki la pheil bad ki dei ki nongpop bad nongpynjot jaidbynriew bad ka paw imat tang ma u uba hok uba ïalam ïa ka VPP.Nga sngewsih ba kane ka jingkren jongu ka la ktah jur ïa ki nongïalam niam kaba nga hi shimet nga sngew ba ym dei ban kynnoh ïaki nongïalam niam ne ïa kino kino ki nongïalam ruh.
Kumta nga kyntu jur ïa ki paidbah ba kin ym ngop ha kum kine ki jait nongïalam ba nang tang ban kdew kti ïa ki kwei bad sngewhok ïalade namar kiba kum kine ki jingkynnoh kim wanrah ki jingmyntoi ïa ka lawei jongka jaidbynriew".
ong biang u bah Prestone.
U la pynkynmaw ruh ba ha ka por ba u bah Ardent u long nongïalam ha ka HSPDP u la kam ba ka dei ka party kaba la rim bad kaba ïaleh ban pynïoh ïa ka jylla ba pura bad ha ka por ba u don ha ka UDP ruh u ong ba ka dei ka seng riewlum kaba biang tam hynrei mynta pat ba u la mih na kitei ki party u kynnoh kylla ïaki bad u sngew ba dei tang ka VPP kaba biang.
“ Kumta nga kyntu ïa ki paidbah ban kiar ïalade na kane ka umsaw kaba wantuid kyndit kyndit namar tang khyndiat por kan sa rngad noh" pynkut u bah Prestone.
Shillong, Lber, 20: Ka Khasi Students Union (KSU) ka la kren diaw mynsiem halor ka jingbym kitkhia ki Politishian kiba don ha ka bor ban pynïaid ïa ka synshar ka khaddar ban pyrshah ïa ka Citizenship (Amendment) Act, 2019 bad ïa ka Citizenship (Amendment) Rules, 2024 kaba ktah ïa ka jinglong kyrpang jong ki jaidbynriew rit paid ha kane ka jylla Meghalaya bad ha ka thaiñ Shatei Lammihngi jong ka ri India.
U General Secretary ka KSU samla Donald V.Thabah ha ka jingïakren ïakren bad ki lad pathai khubor ha ka sngi Balang u la ong, “kam don ka jingshimkhia jong ki briew kiba don ha ka bor ban pynïaid ïa ka synshar ka khaddar hynrei lada ngi peit ïa kiwei kiwei ki jaitbynreiw lada ka ïadei bad ki ishu jong ki jaidbynriew ki mih shakhmat.
Ngi ïohi ba ki jaidbynriew Bodo ki ïakhih ban dawa ïa ka Bodo Territorial Council (BTC) bad ban dawa ban pynrung ka ktien Bodo ha ka Khyrnit Baphra, wat ki MP Bodo ruh ki la pynlong da ka jingïakhih hakhmat ka Parliament.
"“Ngi ïohi ïa ka jingkulmar khappud hapdeng ka jylla Mizoram bad ka jylla Assam, ki MLA jong ka Mizoram khlem da khein ïa ka Liang Synshar ne ka Liang Pyrshah ki hiar sha khappud hynrei lada don kino kino ki huri hura bad ki jingjia ha khappud, ki politishian jong ngi ki shu kut tang ha ka ktien, ki shu kren tang ha rynsan ïalap elekshon," la kynthoh une u nongïalam ka KSU.“Ngi ju ïohi ruh ba wat ha ki rynsan ïalap elekshon kim ju kren hynrei ki kren pynban ïa kaei kaei kaba ki shu ïakynthoh bad kren bein iwei ïa iwei.
Kane ka long kum ka jingpang kaba ktah bha ïa ka jaidbynriew jong ngi namarba ki nongïalam jong ngi kim don ïa ka jingkhlieh bad ka jingïohi jngai ba kin leh eiei khnang ba ka jaidbynriew jong ngi kan ïai neh ha ka snap ba kyrpang jong ka, kaba ngi la long trai ha la ka jong ka khyndew ka shyiap la bun spah snem," ong u samla Thabah.
“Ka KSU, namar ka jingbym shimkhia bad ka jingbym lah jong ki nongïalam bad ki nongmihkmat jong ka jylla, kam banse ban ïatreilang bad kiwei kiwei ki kynhun ban mih shakhmat ban ïaleh pateng la pateng bad ka KSU kan ïai ïakhun ban ïoh ïa ka jingdawa jong ka seng tad haduh ban da ïoh ïa ki jingdawa," la pynpaw une u nongïalam ka KSU.U la pynkynmaw ruh ba ka North East Students Organisation (NESO) ka la shong jingïalang naduh u 2019 bad pynlong ruh ïa ki jingpakhang shnong, ki jingthang tyngshop ban pyrshah ïa ka jingwanrah ka Sorkar India ban pynbeit thymmai ïa ka Citizenship (Amendment) Bill, 2019 bad ha une ujuh u snem ka NESO ka la ujor ha Ingbishar Supreme Court ban dawa ban dei ban pynduh pyndam noh ïa ka CAB.“Ka don ka jingshong bishar shisien bad hynnin ka sngi ka la don biang hynrei ngi sngewkmen khyndiat ba ka Ingbishar Supreme Court ka la phiah noh ar bynta ïa ki 327 tylli ki jingujor, kata, ïa ki jingujor na ki jylla Rithor la ka jong ka jingujor na ka thaiñ Shatei Lammihngi la ka jong.
“Ngi hun ba ngi ïohi ïa ka jingbishar namarba ha ka por ba la wanrah ïa ka CAB ngi la sdang nyngkong eh na kane ka thaiñ Shatei Lammihngi ïa ka jingïakhih kaba jur bad ynda la mynjur ïa ka CAA, 2019 ka jingïakhih ka la pur sha Rithor," la pynkynmaw shuh shuh u samla Thabah bad bynrap, “ngi ïohi ruh ba ïa ki jingïakhih ba la pynlong ha ka thaiñ Shatei Lammihngi ka duna bha ka jingpathai khubor na Rithor bad nabar ri katba ynda pynlong ki jingïakhih sha Rithor wat ki lad pathai khubor nabar ri ki shimkhia bha.
"Haba ïathuh ïa ka jingïapher ka jingdawa sha Rithor bad ka jingdawa ha ka thaiñ Shatei Lammihngi samla Thabah u la ong, “ka jingïakhih jong ki (sha Ri thor) ka ïapher na ka jingdawa jong ngi bad ka jingtip jong ki briew shaphang ka daw tynrai ka jingïakhih jong ngi ka jah noh bad ka pynlong ba yn ym don batip ba ngi sdang ma ngi bad ki peit beit tang sha Rithor.
Ka jingïakhih sha Rithor ka long ba kane ka aiñ kam long Secular namarba ha ka aiñ ym shym la kynthup lang ïa kiba na ka niam Muslim kum kita kiba shah banbeiñ ha ka kyrteng ka niam kiba wan na ka ri Pakistan, Afghanistan bad Bangladesh.
"“Ki don ruh ha Rithor kiba la kylli balei ba ym shym la kynthup ïa ki phetwir Tamil na ka ri Sri Lanka bad kumta ter ter, hynrei ka jingïakhih ha ka thaiñ Shatei Lammihngi kam dei namar ka Niam hynrei ka long namarba ha ki jylla jong ka thaiñ thaiñ Shatei Lammihngi ki trai ri ki long kiba rit paidbah haduh katta katta.
Ngi ki khasi ngi don tang tang kumba 15 lak bad ka NESO ha ka jingujor ha Supreme Court ka la dkew shai ba kane ka thaiñ ka la mad jingeh bha ïa ka jingshah thombor bad shah buhai shnong ha ki mynder bad dei na kata ka daw ba ka la dawa ban pyntreikam ïa ka Inner Line Permit (ILP)," la ong u nongïalam ka KSU.“Lyngba ka jingwanrung kyrthep ki mynder ri bun ki bor synshar trai ri ki la duh noh ïa ka jingsynshar shnong.
Ngi ïohi ba ka bor jong ki Dorbar Shnong ka la tlot haduh katta katta, ki don ruh ki jaka kiba teng teng la mihkhmat da ki bym dei ki riewlum.
Kane ka jia sha Assam, bad ha Tripura bad ha ka thaiñ Shatei Lammihngi," u la ong.
“Dei ban pynduh pyndam ïa ka CAA namar ngi don ïa ka khappud bad ka ri Bangladesh kaba jrong 4 hajar kilomitar tam ka dei kaba khappud basan ha ka jingjrong ha ka pyrthei.
Ka jingheh paid ki briew ha Bangladesh ka poi haduh 16 klur bad tang ki Bangladeshi Hindu ki don haduh 1.6 klur.
Ngi ki Khasi ngi don tang 15 lak ngut bad lada wan tang 20 lak ngut ban sah ha Meghalaya kaei ka ban jia ïa ngi? la buh jingkylli une u nongïalam ka KSU.Kum ban shu pyntip, ka Ingbishar Supreme Court ka la bthah ïa ka Sorkar India ban ai jubab halor ki 327 tam ki jingjor na ka thaiñ Shatei Lammihngi bad na Ri Thor pyrshah ïa ka CAA bad buh sngi ruh ban shong bishar ïa kane ka kam ha ka 9 tarik , Ïaiong, 2024.
NGAN BSUH LYNGBA KA JINGKHANGIIT KABA RIT BAN LEIT SHA PARLIAMENT BAN KREN NA BYNTA KI KHASI,JAIÑTIA.BDWS.BDWS.Nongpoh, Lber 21: Kum shibynta ka jingrakhe ïaka sngi kyrpang ban pynneh pynsah ïaka um ne ka “World Water day", ka ophis jong ka tnad PHE Ri-Bhoi District, haka jingïatreilang bad ka ophis u District Sports Officer mynta ka sngi ka la pynlong ïaka jingïakop mareh Marathon haki kyrdan bapher bapher ïa kaba la sdang naduh ka por 6 baje mynstep.
Ïa katei ka jingïakop mareh marathon la sdang na Mini Indoor Stadium Saiden bad pynkut pat haduh Indoor Stadium Umlyngkdait bad la wan ban kaweh lama kum ka dak jingsdang da ka kong Evangel Kharkongor District Project Manager PHE Nongpoh, haka jingiadon ryngkat lang ki nongtrei naka tnad ïalehkai.
Naka liang ka kong E Kharkongor kala ong ba lyngba kane ka jingiakop mareh, ka tnad PHE, ka don ïaka jingthmu ban pyn saphriang ïaka khubor halor ka jingdonkam ban tyngkai ïaka umbam umdih kumba ka phang pdeng jong ka World Water Day ka long “Water for Peace" kaba mut mangi kum ki nongshong lada ngim don ka um kaba bit kaba biang ngim don ka imlang ka sahlang kaba suk kaba kmen, kaba lah ruh ban wanrah ka thma bad ka jingkajia kumta ka jingtyngkai ïaka um ka long kaba kongsan bad kaba donkam eh.
Ha kane ka jingïakop marathon naka liang ki shynrang u samla Monas Bongrung u la khur ïaka nam ba nyngkong, u samla Ennistar Sohshang u la wan ba ar bad u samla Jamor Makri u la wan balai bad haka thup jong ki kynthei ka Samla Jilina Bongrung ka la wan ba nyngkong, Ka Samla Rosa Malai ka lawan ba ar bad ka samla Filinza Hansepi ka la wan balai.
Shuh shuh ka kong Talina Shadap kala ioh ïaka nam kum ka nongïashimbynta ba rangbah tam bad u Joshwa Lyngkhoi ba dang khynnah tam.
Kum ka dak ban nang ai mynsiem ïaki nongïashim bynta ha kane ka jingïakop mareh naka liang ka tnad PHE kala pynkhreh ruh ïaki khusnam ban sa sam pat lashai ka 22 tarik Lber haka jingrakhe ïaka World Water Day ha Nongpoh.
Shillong, Lber 21: Ka jinglah ban lehkai bha ki rang bad thei ïalehkai ha ka thup jong ka Athletics ka la nang ïai kyntiew ïa ka jingïoh khur takma ka Meghalaya ha kane ka 3rd NorthEast Games 2024 kaba long ha Nagaland.
Hynne ka sngi ka kynhun ki nongïalehkai ka jylla kiba mihkhmat ha ka Athletics ki la ïoh ban khur 3 tylli ki Rupa bad 5 tylli ki rnong.
ïa kine ki takma ha ka thup ïalehkai jong ka Athletics la khur da u Skhemlang Suba u ba la wan ba ar ha ka jingïakop mareh kaba 800M jong ki shynrang.
Ha kane ka jingïakop mareh na ka liang jong u Skhemlang Suba u la lah ban pyndep hapoh 1.59.14 sekon.
U Primus Ronghi u la jop takma rupa ha ka High Jump Men, hadien ka jinglah ban kynthih ïa ka jingjrong kaba- 1.82M.Nangta ka Rinalis Ingti ka la khur takma rupa ha ka High Jump jong ki kynthei, ka jingjrong ba ka la lah ban kynthih ka long- 1.43M.U Eleven Dkhar u la wan ha ka kyrdan ba lai ha ka jingïakop mareh ba 800M jong ki shynrang, bad ka por kaba u la lah ban pyndep ka long – 2:00.14 sekon, kaba la biang ïa u ban khur ïa ka takma rnong.
Ka Glorify Kurbah ka la jop takma rnong ha ka jingïakop mareh ba 800M jong ki kynthei, hadien ba lah pyndep ïa ka jingmareh hapoh- 2.22.83 sekon.
Ka Sibilda Maring ka la wan ba lai ha ka High Jump jong ki kynthei, ka jingjrong kaba ka la lah ban kynthih ka long- 1.35M ban pynthikna khur ïa ka takma rnong.
U Pringchang N Sangma u la jop takma rnong ha ka High Jump ki shynrang, hadien ba kynthih ïa ka jingjrong kaba- 1.78M ban shim ïa ka kyrdan ba lai.
Nangta ka Meghalaya ka la ïohruh ban khur takma rnong ha ka 4X400M Mixed Relay ba la mihkhmat da u Donbok Shabong, u Eleven Dkhar, ka Glorify Kurbahbad ka Ritina Hanse.
Haduh mynta ka kynhun ki nongïalehkai Athletics ka Jylla ki la ïoh ban khur 2 tylli ki takma ksiar, 4 tylli ki rupa bad 8 tylli ki rnong, haba kyllumlang ki long haduh 14 tylli.
Haba phai sha ka jingïalehkai Badminton ki shijur ba ïakhun ha ka Men’s Double ba la mihkhmat da u Chirag bad u Gitchiak ki la shah pynliem noh ha ki shijur ba kynthup ïa u Lalrinmawma & Laldintluanga Tlau jong ka Mizoram.
Katba ha ka Basketball ki thei ïalehkai ka jylla ki la ïai bteng ban synshar ïa ka Group da kaba bat kyrdan ba nyngkong.
ïa kane la nang pynskhem hadien ba ka kynhun ka khur namjop da kaba suk pyrshah ïa ka Mizoram ban pynliem haduh 57/22 basket ha ka jingïakhun kaba long hynne ka sngi.
Ka Meghalaya ka don jingkyrmen ruh ban khur takma ksiar ha ka Boxing hadien ba u Bhalang Shadap ba ïakura ha ka kyrdan 67kg u la jop ha ka jingïakhun Semi Final ban ïohrung sha ka Final.
Bad mynta ka sngi un sa ïakhun na bynta ka takma ksiar.
Ha ka Table Tennis: u Prithvi Dey u la ïoh ban khur takma rnong hadien ba jop kyrdan ba lai, nangta ha ka taekwondo ka jylla ka la ïoh ban khur takma rnong lyngba u Mahi karki u ba la wan ba lai ha ka thup kyrdan ïalehkai 48 kg….
Shillong, Lber 21: Ka kynhun ïalehkai phutbol na jylla- ka Shillong Lajong FC kan ïakhun biang ïa ka lympung I-League mynta ka sngi ka ban long pyrshah ïa ka Inter Kashi ha ka por 7 baje janmiet ha Kalyani Stadium, Kolkata.
Shuwa ban jam sha kane ka jingïakhun ka Lajong ka la ïakhaid bad ka Namdhari FC ha ka jingïalehkai ba ladep bad ka dang ïaineh ha ka kyrdan ba 6 ha ka miej ryngkat ki 31 point ba ka la khur naki 20 sien ïalehkai (8 jop, 7 ïakhaid bad 5 shah rem).
Haba ai jingkren hynne ka sngi na ka liang u Head Coach ka Lajong-Bah Bobby L Nongbet u la pynpaw ïa ka jingsngew skhem halor kane ka jingïalehkai ka ban long mynta ka sngi bad u kyrmen ban ïoh ïa ka resol kaba seisoh mynta ka kynti hadien ba shah rem ha ka wat kynduh ba nyngkong (1st leg) ha ka por ba kine ki ar kynhun ki ïatyngkhuh ha madan SSA Stadium-Polo, Shillong.
Kumban shu pynkynmaw, ha ka 3 tarik u Rymphang ka jingïakhun kaba la long ha nongbah Shillong, ka Inter Kashi ka la jop da ka said ïa ka Shillong Lajong FC, kata da 1 kol ban khur pura ïa ki lai point.
Haba phai pat sha ka Inter Kashi, ka bat ïa ka kyrdan ba 5 ryngkat ki 36 point ba ka la ïoh ban khur naki 10 sien jop, 6 sien ïakhaid bad 5 sien rem na baroh 21 ïalehkai mynta ka samoi.
Baroh ar kynhun ki khmihlynti ban khur shalade ïa baroh lai point na kane ka jingïalehkai mynta ka sngi bad ban nang pynskhem shuh shuh ïa ka kyrdan jong ki ha ka miej.
Ka jingïapher hapdeng kine ki ar kynhun ka long ba ka Inter Kashi ka lamkhmat da 5 point ïa ka Lajong ha ka miej.
Jowai, Lber 21: U Deputy Commissiner (Election), jong ka West Jaiñtia Hills District, Jowai u la pyntip ba hadien ba ka Election Commission of India kala pynbna ïa ka tarik elekshon, kumta na ka bynta ka jingdonkam jong ki paidbah ka thaiñ ha kaba ïadei bad ki kam Elekshon jong ka Lok Sabha, 2024, na ka liang ka tnat Elekshon jong u Deputy Commissioner (Election) West Jaiñtia Hills District kala buh ïa ka Call Centre kaba lah ban phone 24×7 ha ophis DC.Lada don kino kino kiba kwah ban ïoh jingtip ne kiba ai jingujor ha ka jingïadei bad ka kam Elekshon sha ka ïing Dorbar thawaiñ Lok Sabha ki lah ban phone ha kine ki number; 1950 / 03652-295229.
Ka Jaitbynriew Jaiñtïa, ka dei ka wei na ki jaitbynriew kaba riewspah tam, ym tang ha ka ïoh ka kot, ha ki mar ki mata, ka riewspah khamtam ha ka ktien ka thylliej bad ka burom ka akor.
Haba phai sha ka ktien ka thylliej, naduh hyndai hynthai ki longshuwa jong ngi, ki don ka jingkitkhlieh ban wanrah ha ka thoh ka tar ne ka pule ka dangle, ïa ka ei ka ei kaba ki pyrkhat.
Ki jingthoh ki jong ki, da ki script ne ki dak thoh jong kiwei, ka pyni shai kdar ba ki ieid ïa la ka jaidbynriew.
Kumba ong ka ktien – ‘Ka jaitbynriew kaba ka ktien ka thylliej jong ka, kadon ha jingthoh, kadei ka Jaitbynriew ka ba Im’.
Te haduh mynta, ka jaitbynriew jong ngi ka im bad kan ïai im da kaba khlaiñ shuh shuh, halor ka nongrim ban burom ïa la ka jong bad ban ym isih ruh ïa ka jong kiwei.
Ka burom ka akor, ka dang ïaineh ïaisah ha ka mynsiem, uwei pa kawei ki khun ka Jaitbynriew hapoh ka Ri Jaiñtia.
Ka burom ka ba ha khmatduh kadei, ba ki tip ban burom ïa ka Bei Rymaw, kaba bsa bad ai ïa ngi ïa ka ei kaba ngi donkam.
Ka jingpynkhie im biang ïa ka Chad Sukra da u Dolloi bad ka Señraij Jowai, ka long kawei na ki lad ban kyrsiew thiah ïa ka Jaitbynriew, da kaba rat dyngkhong ïa ki jingsniew kiba pynjot ïa ka Bei Rymaw.
Ha ka Chad Sukra hi, man la ki snem, ka mat pdeng ka jong ka, dei ban burom bad ieid ïa ka Bei Rymaw.
Naduh hyndai hynthai kulong kumah, ka pyrthei ka dang long kaba hok ba sati, ki briew ki im ha kawei don ka sur “Tipbriew Tipblei", ki ïarap iwei ïa iwei, na kawei ka jaka sha kawei pat, ymdon kata ka mynsiem arsap arphong; Ki dem hok ha la ki jingtrei ban ioh bam, kim don por ban ïa lorni ïa ki kam jong kiwei, ki sngewtynnad ban ïa pyni ïa la ki jong ki jong ki sap ki phong hadien ba ki la dep ka trei ka ktah.
Ki shait ïa pyndom iwei ïa iwei, ki shynrang ïa ki kynthei ne kynthei ïa ki shynrang tang ban pynlut por ban lap ka miet.
Kimdon baje, kim don kot ne khulom ban thoh, hynrei ki tip thik thik ïa ka por, ïa ki sngi ki ïa.
Ki pyntrei kam ïa ki saw aiom jong ka snem, katkum ki por ki jong ki, ryngkat ka nguh ka dem, ka duwai ka phirat ïa u Blei nongbuh nongthaw bad ïa ka Rymaw.
Kumba ki sngewtynnad ïa ka put ka tem, ka rwai ka siaw bad ka shad.
Kumta, ki pyndon burom ïa ka Bei Rymaw ha shwa ban pynhap ïa u symbai sha lyngkha da ka shad ka kmen, ka nguh ka dem, ban bha ban miat ka thung ka tep ka jong ki.
Haduh mynta, ngi tip ba ka Chad Sukra la pynlong ïa ka, ha shwa ban rep ban thung.
Kadon ruh ka jingmut kaba kongsan “Ban pynneh pynsah ïa ka Dustur ka Riti, ki Matti jong u Longshuwa Manshuwa" ba u la hikai ïa ka pateng ban ïa burom kylliang iwei ïa iwei bad ban pyndonkam hok ïa la ki jong ki Sap ki Phong da kaba hikai ïa kiwei ïa kaei kaba bha tam.
La thaw ïa ki jingrwai kiba kit jingmut bad pyndait ïa ka jingshad ban pynshohbieit ïa ki khmat ki nongpeit.
Ymtang kata, ka jingïa ieid bad burom, ka pynkhraw ïa ka jinglehkmen ïa ka Chad Sukra.
Ka long ruh kawei na ki dak ban burom ïa ki Nongrep, namar khlem ma ki, ngin ymïoh jingbam ban bam.
Ki jingduwai na ka bynta ka jong ki, ban bha ka khyndew ka shyiap, ban biang ki um ki wah ban shngaiñ ka met jong ka Bei Rymaw.
Haba ïashad ïaleh sngewbha, ka mynsiem ki nongshad naduh kiba ïashimbynta ha rynsan haduh kiba shad surok, naduh ki khynnah haduh ki rangbah, ki don ka jingsngew ïajuh ïajan para jaitbynriew ha ka bri u Ñau Wasa u Ñau Wasung.
Kumba ka matpdeng jong ka Chad Sukra mynta ka snem, “Ka jingkohnguh ïa ka Hukum Blei, ka Lynti ka Jingsuk ha ka Pyrthei".
Ka jingsuk kan ym wan, lada ngimïoh ïa ka jingbam; ka jingbam ngin ymïoh, lada ngim ïada bad sumar ïa ka Bei Rymaw.
Kane kadei ka jinghikai kaba ngi la ïoh naduh hyndai, balei ngi khot Mei ïa ka Rymew; namar kadei ka nongbsa bam ïa baroh ki ba im ba khih ne kiba don mynsiem.
Shibun kiba tip ban burom ïa ka Rymaw bad shibun ruh ki bymtip.
U batip ban burom ïa ka Rymaw, don kipor ba u klet, ïa ka ei kaba u leh sniew halor jong ka, u bymtip ban burom, don ki por u kynmaw ïa ka jingkordor ka jong ka.
Namarkata, lyngba kane ka Chad Sukra, to ngin kyndit bynriew da kaba sneng naduh ïing haduh kino kino ki jaka ba ngi don, banlong kiba lehkhuid, ymtang ïa ka met ka jong ngi, hynrei ïa ka met jong ka Bei Rymaw ruh.
“To ngin don ka mynsiem kum ki riew hyndai, ka bakhuid kaba suba, ymdon arsap arphong, na ka bynta ka bha ka miat jong baroh lang, kaba ki la hikai ïa ngi, ba ngin ïengtylli kawei, ka Jaitbynriew, ban im ka mynta bad ka lawei".
La ïa im ia long ïa man ha kata ka juk kaba ka jingim briew da shisha ka long ka bym tikna,ym tip shi khyllipmat aiu lah ban jia, hynrei balei pat ki briew, katba u dang im, kim shim pat ïa kabu ksiar ban leh, ban mut beit tang da kaba bha.
Ki jingjia bym juh bna koit, kine khlieh la ka sngi ki la wan ban jia, ka tuh ka thiem, ka shoh ka pynïap, la kum ba ïa im ha kum kata ka kynja juk, kaba um don jingtieng, jingsmiej shuh ïaka nongkylliang kaba la ap lypa kaban wan ha ka jingim.
Kum ka jaidbynriew, kaba dang bat dang snoh bha hala ka jong ka khieñ kur ka kheiñ kha, ka tip briew ka tip Blei, sa shisien ka takhuh biang bad ki eriong ki erngit, jong kata ka rongphong kaba wan ba kan beh na kylleng sawdong, kat shaba phai, ym lah shuh ban peiphang kaei kaba dei bad kaei kaba lait, namar ba baroh baroh la shu pynskan hok jubor ñala ka jong ka nia ka jutang, kaba ha lyndet, don pat ka jingthmu ban ioh myntoi tang malade shimet.
Kaba kham ima lei lei iala ka jong ka jaidbynriew ha kum kane ka juk kaba mynta, dei ka dak jingsdang ka thok bad lamler, kaba ym salia shuh ba im-im ne peit-peit ban ïeng shisha da ka thok ka shukor, bam sap bam klop ïaka um syep jong u duk u rangli, u shem jynjar u shem lanot, ñion naphang lin ia u rit bad u tlot, ha kaba ka nongrim hikai ban im sngi im hok shi beit shi lynti ban kamai ïaka hok, kam don shuh, pynban ba la khwan myntoi palat eh, kata ka mynsiem rhah ïaka spah bym hok.
Ka daw kaba pynlong ïa ki briew ban im da kane ka lynti bym hok shuh hala ka jingim, ka dei ba ha ki kim don shuh ïaka raiñ ka rem, kim salia shuh ban iuh bad thom iaka hukum Blei, pynban wei shu sdang kiew, kiew skong ka mynsiem sarong kaba ha nga mei, ba kat ma nga ym duh shuh ha kane ka sla jong ka pyrthei.
Kine ki jingjia, ksam ïa ki thied jabieng bym lah shuh ban poi pyrkhat ba pleng ba ha kum kane ka jaidbynriew, kaba dang don ïa ki snap kata ka jingïajan ba maïa bad la u nongbuh u nongthaw, ba ki dang bnud ba kin thom pat ïaka sang ka ma.
Hynrei kum kine ki briew ki klet baka nongkylliang kaba kin sa ïoh, kaba ha ki akher jong ki sngi, kin niew kin tang iala kajingim kaba shempap, kaba u kur u kha, u marjan u marpa, un da I syrtok shisha ïaka jingim jong kum kine ki briew, kiba ka bainong ba ki la leh, kane mynta ki la ïoh pdiang lypa ha ka jingim.
Kaba ima lei lei ha kum kane ka juk shai kaba mynta, dei ka jingim ba lyngkar kynthei bad shynrang, ki ïaid ruma ki ïaid rutit, kim tip shuh ïaka miet ka ïa, ki klet ïa ka tien sneng ka tien kraw jong ka kmie u kpa, ki phaidien ïaka hukum ka jong ki, namar ha ki la sur matlah shisha tang da ka rongphong pyrthei.
Kat shaba ki ïaid kat shaba ki ïeng, ym ithuh shuh la kynthei ne shynrang, kine shu hai hai, la kum ba jngi ha ki lyoh, kim tip shuh ïaka miet ïa ïong, ki klet ïala ka ïing ka sem, kim salia shuh ban ri sumar kyndong ïala ka nam thei sotti, pynban ha ka jingim ban ïoh mad ïaka sngewbha ki da klet shisha wat ïala ka jong ka kheiñ kur ka khein kha.
Hynrei ka jingeh kaba ki khun samla ki ïakynduh ka dei ba don pat ki khep, ba ïaka jingim kaba dang shu sdang ban phuh, hynrei la lap ba kdiah jubor noh ïaki, hangne kyndit bynriew ka shong ka thaw, sah shisha satang ka pur khana kiba har rukom, kaba ka nam ba bha jong ki, da lei lei um lah shuh ban lap dien trai, hynrei kit pap sah tang da ka nam sniew shi rynjaiñ.
Dei haba la mad pat ïaka bainong , ba sa sdang ka kdew kti ne ka kynnoh pat ïa kiwei, sa sdang ka ïamrem pat hala marwei, ne ban ud ban nam kylla ïa la ka jong ka jingim, pynban ka nongkylliang kam juh ap shisha ïano ïano ruh, hynrei ka kloi ba kan trei ïala ka jong ka kamram ka jong ka.
Lada sbu ïakren shisha hangne, aiu sha ha lyndet ba u bynriew um lah ban leh tang ïa kaba bha ha ka jingim, ka jubab ïa kane ka dei, ba ha ka mynsiem bad ka dohnud, la rung ka bishni ka pihuiñ, ka ïbeiñ ka I khoh ïa kiwei.
Katno tam lei lei haba u marjan u shem bha u shem miat, duh thiah duh dem, sdang pat saka lorni ne ban thaw ktien kiba kynsha, namar bym lah shah ban ïohi ne shem ba kiwei ki shem bha katba lade li-li pen-pen, im ka jingim kaba shu alhia ba khlem khih khlem ksar, kaba shu lorni ia kiwei hyrnei ba klet noh pat ialade.
Kumta katba ka por ka dang biang, ko para jaidbynriew, ïeng kyndit thiah noh sa shisien, ka jaidbynriew ka donkam biang ban ïeng ha ka nongrim ban im ka jingim ba khuid synlar, bym nym don satia kano kano ka dak thohbria, namar ka jingwan ban long briew sha kane ka snieh jong ka sla pyrthei, ka long wan lyngkhuid hap ruh ban leit lyngkhuid, ha kaba kaei kaba la wan ban im bad sah shipor ha kane ka sla ka pyrthei, hap ban im ne ban leh shisha kat kum kata ka hukum na u Blei, ha kaba ka nam ka kyrteng ruh kan da sien ïewbih bad neh shisha ka nam ba bha bad ïai pyrto sah da baroh lang.
Nongpoh, Lber 21: U Working President ka UDP RI Bhoi bad uba dei ruh u MDC ka Nongpoh mynta ka sngi u la pynshai paidbah halor ka jingmih noh ki nongïalam ka UDP ba kam don kano kano ka jingktah ïa ka party bad ka party UDP ka dang khlaiñ bad dang treikam ha RI Bhoi District.
Haba kren bad u Nongthoh Khubor, u la ong ba ha kane ka ri synshar paidbah ki don kiba mih bad ki don kiba rung bad ngim lah ban bat ïa ka mon jong kiwei, hynrei ban ong ba ka jingmih kitei ki nongïalam UDP na Ri Bhoi kan ktah ïa ka party ka long kaba ym lah ban pdiang namar tang katto katne ngut ki nongïalam kiba la mih na ka party bad kiba bun ki dang don hapoh ka party.
U la ong ruh ba kiba bun kiba mih na ka UDP ki dei tang na Mawhati Constituency bad kattto katnte ngut na kiwei ki constituency bad kumba long haduh mynta ka party UDP ka dang khlaiñ ha Ri Bhoi District bad kan ïai trei la ka jong ka kam kum ka party wat la kitei ki nongïalam ki la mih na ka UPD party.
H kawei ka bynta, u Bah Rani u la kyntu ruh ïa ki nongïalam bad ki dkhot bad ki nongkyrshan ka UDP kim dei ban khih mynsiem ba ki dei ban dang don ha ka party kaba dang bteng ka jingshakri ha Ri Bhoi bad ong ruh shen yns alum lang ïa ki nongïalam bad ki nongkyrshan ban tehsong biang sa shisien.
Nongpoh, Lber 21: Ka Shad Sajer Committee jong ka Elaka Nongpoh Sirdarship mynta ka sngi kala shim syndon ïaka rai ban pynsangeh noh ïaka lehñiam Shad Sajer kaba la rai ban pynlong haka 23 tarik mynta u bnai ha u Lum Wortoh hadien ba naka liang ka District Council kala thung biang ïa u Bah Wanphrang Syiem Nongshai kum u Sirdar ka Elaka Nongpoh Sirdarship bad pynkut noh ïa ka jingtreikam u Bah Pillarstone Syiem Nongshai kum u Acting Sirdar.
Na ka liangka Sajer Committee ryngkat ki Lyngdoh na 6 tylli ki Raid ba kynthup ïaka Raid Nongkharai, Raid Nongpoh, Raid Nonglyngdoh, Raid Nongkhrah, Raid Sohkhwai bad Raid Nongkyrla kila lum ruh da ka jingïalang bad shim ruh ka rai ba kim kwah shuh ban pynlong ïa katei ka Shad Sajer namar ki kynrum kynram ha kaba ïadei bad ka kam Sordar hadien ba ka District Council kala pynskhem biang ïa u Bah Wanphrang Syiem Nongshai u ba la shah sospon shipor naka jingdon ka jingujor pyrshah ïa u halor ki kam synshar khaddar bad weng noh ïa u Bah Pillar Stone Syiem Nongshai naka kam Acting Sordar.
Kum ban shu kdew hangne ba naka liang ka Sajer Committee kala dep ruh ban pynkhreh pynkhrum bad ban khot sngewbha ruh ïaki briew bad ki paidbah na kylleng ka bri u hynñiewtrep ban wan sakhi ïaka jingriewspah ka kolshor bad riti ka dustur lyngba ka Lehñiam Shad Sajer kaba dei ka jinglehñiam ba shisien shisnem jong ki khun ki hajar ban pan ka kyrkhu kyrdoh na u Blei nongbuh nongthaw hadien ba u la theh shibun ki jingkyrkhu ha kine ki snem bala leit noh.
Haba kren sha ki lad pathai khubor naka liang u Bah Luistar Lyngdoh Chairman ka Sajer Committee u la ong ba kum ka Committee lem bad ki 6 Raid kila rai ban pynsangeh noh mynta u snem ïaka lehñiam Shad Sajer kaba la rai ban pynlong haka 23 tarik mynta u bnai namar ka jingrai jong ka District Council ban thung biang ïa u Bah Wanphrang Syiem Nongshai kum u Sordar haka jaka jong u Bah Pillarstone Syiem Nongshai ba kum ki 6 Raid ki pynpaw ka jingpyrshah halor katei ka rai ka District Council.
U la ong ruh ba naka liang ka Sajer Committee ka pan map naki khun ki hajar ki Raid bapher bapher ka Elaka Nongpoh Sirdarship bad kumjuh ruh ïaki paidbah ka bri u hynñiewtrep, ki nongshah khot sngewbha kiba la thmu ban wan sakhi ïa katei ka jinglehñiam ba ïa mynta ki hap ban pynsangeh noh na kitei ki daw ba ka Committee kala pynpaw.
Jowai, Lber 21: Ka tnad treikam jong ka District Commerce and Industries Centre Jowai, ha kane ka 20 tarik u Lber, 2024 kala pynkup burom ïa ki 25 ngut ki ba lah pyndep ïa ka jingshah hikai ban shna ïa ki jingshna bapher bapher kum ki Jewellery products bad ki Utility products, da kaba pyndonkam da ki siej.
Kane ka jingai jinghikai ka la ïaid 25 sngi lynter ha ka shnong Sohkha Mission Village West Jaiñtia Hills District bad ïa ka jinghikai lah wan ai da ki Master Craftsmen jong ka Neera Foundation na ka bynta kitei ki 25 ngut kiba lah pyndep ïa ka jingshah hikai bad la pynkup burom ïa ki da u kongsan u bah M.L Wanshnong Joint Director, Directorate of Commerce and Industries, ha ryngkat ka jingdon u bah S Majaw Retired General Manager, kong Neera Sarmah, Director, Neera Foundation, kong S.E Kharpran, Functional Manager DCIC Jowai, bah S.Pale, Industrial Promotion Officer DCIC Jowai, ma P.Suchen, Rangbah Shnong, ma M.Manner, Secretary Shnong lem bad kiwei.
U kongsan, ha ka jingkren jong u, u la ïaroh ïa kitei ki nongshah hikai kiba la pyndon kam ïa la ka sap lyngba ka jingshah hikai jong ki, ula kyntu ïa ki ban pyndonkam hok ïa ki jinghikai ba ki la ïoh bad ban pynjanai shuh shuh ïa ka kam bad ki jingshna jong ki.
Ha kane ka jingïalang la ïoh ruh ïa ki jingkren na u ma P.Suchen, kong Neera Sarmah bad na ka kong S.E Kharpran, kumjuh ruh na ki ar ngut ki nong shah hikai kiba la pynsngew ïa ka jingmyntoi ba ki ïoh ha kine ki 25 sngi jong ka jingshah hikai jong ki.
Mawkyrwat, Lber, 21: Ka Meghalaya State Price Monitoring bad Resource Unit(MSPMRU) mynta ka sngi ka 21 tarik u Lber, 2024 ka la pynlong ïa ka seminar ha kaba ïa dei bad ka jingpynïaid beit ïaid ryntih ïa ka dor ka mur jong ki dawai dashin da ka National Pharmaceutical bad Pricing Authority (NPPA) bad Introduction to Pharma Sahi Daam na ka bynta ki trai dukan jong ki dukan die lang bad dukan die khutia mutia kiba don ha South West Khasi Hills District, ha ka jingïalang kaba la long ha Mawkyrwat Community Hall.
U Block Development Officer ka Mawkyrwat C&RD Block Bah I.Lawriniang, u la long kum u kongsan ryngkat ka jingïadonlang ki kynthup u bah W.L.Snaitang, Secretary Shnong, bah B.C.Kharsyntiew, Senior Drugs Inspector Meghalaya, Shillong, ka kong Y.Biam, Drugs Inspector, West Khasi Hills District, Nongstoin, bad u bah E.Tariang, District Social Welfare Officer, South west Khasi Hills District bad kiwei pat.
Haba kren ha ka jingïalang u Bah I.Lawriniang u la pyntip ba la pynmih ïa ka “Pharma Sahi Daam" mobile application app khnang ba ki nongthied kin dup tip ïa ka dor ka mur jong ki dawai dashin na ka jaka ba ki thied.
U la ïathuh ba ka sorkar ka la ïaleh katba lah ban teh lakam khnang ba kan don ka jingïaid beit ïaid ryntih jong ka dor ka mur ha kaba ïa dei bad ka jingdie ïa ki dawai dashin ha ïew ha hat.
Ha kajuh ka por u la pynshlur bad wer ïa ki doktor ban kyntiew ïa ki dawai kiba treikam kumjuh hynrei kiba ïapher tang ha ka dor.
Shuh shuh u la ban jur ba lada ki lap ba don u laiñ saw ha u strp dawai kim dei ban dih ne pyndonkam khlem da ïoh jingbit na ki doktor.
Haba kren halor ka phang kaba ïa dei bad ka Meghalaya State Price Monitoring bad Resource Unit (MSPMRU), u Senior Drugs Inspector, Meghalaya, Shillong, u bah B.C.Kharsyntiew, u la ong ba la thaw bad register ïa ka MSPMRU ha ka 1 tarik u bnai Kyllalyngkot, 2023 da ka jingthmu ban ïarap ïa ki nongdie bad ïa ki nongthied bad ka kamram ba kongsan jongki ka long ban peit ha kaba ïa dei bad ka dor ka mur jong ki dawai, ban pynthikna ïa ka jingdon jongki bad ban pynioh ha ka dor kaba bit bad ban pynsngewthuh ne ai jingshai ïa ki nongthied.
Ka kong B.Nongrum, Field Investigator ka la ai ïa ka presentation halor ka jingbuh beit buh ryntih ïa ka dor ka mur jong ki dawai bad ka jingbatai lyngkot halor ka Pricing, ka Introduction to Pharma Sahi Daam, Drug Regulatory System ha India, ka National Pharmaceutical bad Pricing Authority, Drug Price Control Order (DCPO), 2013, Consumer Awareness, Publicity bad Price Monitoring (CAPPM), Pharma Sahi Daam nalor kiwei.
Jowai, Lber 21: Ka jingshah thok shah sukor jong ki paidbah ka la nangjur katba nang mih ki sngi, la sakhi mynta ka sngi ki longkmie na ka shnong Sohmynting West Jaiñtia Hills District kila leit mih sha Jowai Police Station ban ujor ejahar pyrshah ïa uwei u briew uba la pan pisa ban pynïoh ïa ka tyndong lyer bad ka Stove shet jingshet.
Ïa utei u briew ba leh thok la tip kyrteng kum u Ialam Makri uba na ka shnong Umsning Nongthymmai, Ri-Bhoi District katkum ka jingpynpaw kitei ki longkmie, shuh shuh la ïathuh ba utei u briew ula kular pynïoh tyndong lyer shet (Gas) ïa ki 93 ngut ki longkmie ka shnong da kaba pan pisa haduh 2500/-, 4000/- lane 6 hajar kawei ka longkmie.
Ha kajuh ka por utei u Ialam Makri u la pynithuh ïalade kum u nongtrei Agency ban pynïoh Gas ïa ki naka M/s Ri Pnar bad na M/s Rymbai.
Da kaba ula pyndonkam ruh da ka seal kaba don ki jingthoh INDANE CYLINDER GAS STORE bad ka INDANE GAS CYLINDER ban ai shap ha ka Cash Memo ban lum pisa na ki nongshong shnong.
La ïathuh da kitei ki longkmie baroh kiba la dep siew pisa sha u kaba la kot sha ka 3 lak tyngka tam, ïa kane ka kam ula leh naduh u bnai Jymmang, 2023 hynrei ula dep ban sam tyndong lyer shet (Gas) tang kumba 20 ngut ki longkmie hynrei haduh mynta utei u briew ula jah khlem da wam mih shuh shapoh ka shnong.
Ka jingïoh lad jong utei u briew ban thok bad leh shukor ïa ki longkmie ka shnong ka long da kaba ula leit mih shwa sha ki bor shnong ba kin shah ïa u ban leh ïa kane ka kam hapoh ka shnong, ka shnong da ka jingthmu ïa ka kam ba bha kala shah ïa u ban leh ïa katei ka kam, hynrei ka la long pat ka kam thoh kam shukor jong u.
Halor kane, kitei ki longkmie u la leit ban buh da ka ejahar ha Jowai Police Station ba dawa pynshitom shi syndon ïa utei u Ialam Makri da kaba kem bad leh ïa kaba donkam bad ba un pynphai noh ïa ka pisa bala dep shim, ha kajuh ka por ki la kyntu ïa kiwei de ki longkmie jong kiwei de ki shnong ba kim dei ban shah pynbeit ha kum une u briew, katkum ka jingïoh jingtip kila ong kum kane ka kam thok ula leh sha kiwei de ki shnong.
Shillong, Lber, 21: Da kaba bud ïa ki kyndon jong ka Election Commission of India ba ïadei bad ka jingpyntreikam ïa ka Model Code of Conduct (MCC) hadien ba la pynbna ïa ka elekshon Lok Sabha 2024, ka tnat Elekshon jong ka Jylla hapoh 72 kynta ka la phah tar bad phah jynrat lut ïa baroh ki jingthoh kiba ïaroh ïa ka Sorkar Pdeng bad ka Sorkar Jylla.
Katkum u kyrwoh ba la phah da ka tnat Elekshon ka Sorkar Jylla, ka la pyntip ba ïa ki hukum jingmana ladep pynmih da ki bor synshar distrik, ka jingthaw ïa ki Flying Squad ha baroh ki Constituency, la buh ruh ïa ki Expenditure Monitoring Agency, la pynsngewthuh bniah ïa ki tnat treikam ka Sorkar ïa baroh ki kyndon jong ka Model Code of Conduct, la weng ruh ïa ki dur jong ki riewsaiñpyrthei na ki Website ka Sorkar bad la weng ruh ïa ki jingthoh ba pynsniewdur na ki jaka sorkar, na ki jaka paidbah bad na ki jaka jong ki riewshimet hapoh kine ki 72 kynta ba la leit noh naduh ba la pyntreikam ïa ka Model Code of Conduct.
Ha kaba ïadei bad kine ki jingtreikam ba la kdew hangne, ki bor synshar distrik hapoh ka jylla ki la weng 109 tylli ki poster na ki jaka sorkar, 248 tylli na ki jaka paidbah.
Ki banner ba la weng na ki jaka sorkar ki long 228 tylli, na ki jaka paidbah 440 tylli.
Ki Hoarding ba la weng na ki jaka sorkar ki long 43 tylli bad 58 tylli na ki jaka paidbah.
Ki jingthoh ba pynsniewdur ba la weng na ki jaka sorkar hapoh 24 kynta ki long 323 tylli, na ki jaka paidbah ba la weng hapoh 48 kynta ki long 599 tylli bad na ki jaka shimet ba la weng hapoh 72 kynta ki long 253 tylli.
Shillong, Lber 21: Katkum ka khubor ba la ïoh jingtip na ki pulit la ïathuh ba u Bah Cyril Ming u la phah ka jingujor ba ki runar bym lah ban ithuh ki la tuh ïa uwei u battery napoh ka ophis ka Director of Account (Postal), Shillong.
Shuh shuh sa ha kawei pat ka jingjia ki pulit ki la ïathuh ba uwei u nongshong shnong ka Lumshyiap, Shillong u la phah ka jingujor ba ha ka 31 tarik u Kyllalyngkot, 2024, kadon kaa WhatsApp group kaba la ai kyrteng da ka.
,’Waterfront Global Fund Trading Platform’, ba la kynnoh ba la pyntreikam da u Trisha Shah, Ravi Kumar,Abhishek Giri, Abu,u Akash Madhavan bad u Ali Sehgal, ki la thok pisa ïa u haduh T.9 lak da kaba pynngop halor ka jingthep ïa ki stock.
Shillong, Lber 21: Ka tnat ka Koit ka Khiah jong ka sorkar jylla ka la rakhe ïa ka World Oral Health Day ha ka sngi Balang hapoh ka Bharat Nirman Rajeev Gandhi Sewa Kendra Building, Mawdiangdiang.
ïa ka prokram la pynïaid da Dr I.Mylliemngap, Dental Surgeon ka Smit PHC.ïa ki kyntien pdiang sngewbha la ai da Dr B.Kanti, District Nodal Officer ka NOHP bad NTCP, East Khasi Hills District.
La ïoh ki jingkren lyngkot na Dr F.V.Kharshïing DHS, MCH & FW bad Dr S.Lyngdoh, DMHO, East Khasi Hills District halor ka phang “A Happy Mouth is a Happy Body".
ïa ka jingkren bad jingpynsngewthuh paidbah halor ka jingdonkam jong ka oral health la ai da Dr N.Kharumnuid, Dental Officer, NEIGRIHMS.ïa ka prokram la pynkut da ki kyntien ai khublei la ai da Dr D.Mukhim, Dental Surgeon, Pomlum PHC.ïa ka prokram la shimbynta da ki Dental Surgeon na ki jaka bapher bapher jong ka East Khasi Hills District, ki khynnah skul, ki nongtrei ka Mawryngkneng Block bad ki dkhot ka Executive ka Dorbar Shnong Mawkasiang.
Ka la don ka jingkhmih bniah ïa ka shyntur bad ka jingsam ïa ki jingai sngewbha sha baroh kiba la ïashim bynta ha kane ka prokram.
Shillong, Lber 21: Ka Election Commission of India (ECI) ha ka sngi Palei, ka la bthah ïa ka sorkar Pdeng ba kan pynsangeh noh ïa ka jingphah message jong ka “Viksit Bharat Sampark" (VBS), ha ka whatsapp, kiba batai ïa ki prokram ka Sorkar Pdeng.
Ka Commission ka la ai ka jingbthah sha ka Ministry of Electronics and Information Technology hadien ba ka ïoh pdiang ïa ki jingujor pyrshah ïa kane ka kam.
“Kane ka sienjam ka dei shibynta jong ki rai ba la shim da ka Commission ban pynthikna ïa ka ilekshon kaba khuid bad bym shah liang," ong ka Commission kaba la pan ruh ïa ka kaiphod pyntreikam na ka Ministry halor kane ka kam.
Ka ECI kala ïoh pdiang ïa shibun ki jingujor ba ka Sorkar Pdeng ka dang pynbteng ban phah ïa ki message ha ki phone jong ki paid nongshong shnong ka ri wat hadien ka jingpynbna ïa ka ilekshon Lok Sabha 2024 bad ka jingtreikam jong ka Model Code of Conduct.
Jowai, Rymphang 03: Ka office jong u General Manager, District Commerce & Industries Centre, Jowai ka khot sngewbha ïa baroh sha ka District Level Industrial Exhibition, ka ïew pyni tiar kaba ar (2) sngi ka ban long ha ka 7 tarik bad ka 8 tarik u Rymphang, 2024 ha phyllaw jong ka office u General Manager, District Commerce & Industries Centre, Mihmyntdu, Jowai.
Ha kane ka ïew kan sa don ruh ka jingpyni paidbah bad ka ïa thied ïa die ïa ki tiar ki tar, ki mar bam, ki mar ba bun jait ba la shna da ki briew bad ki seng ba la seng da ki hi, kiba don hapoh ka District bad kumjuh ruh na kiwei ki District.
Ïa katei ka ïaw ba ar sngi yn sa wan plie paidbah haka 7 tarik u Rymphang, 2024 da u Deputy Commissioner, West Jaiñtia Hills District u bah B.S Sohliya, IAS.Shillong, Lber, 21: U President ka Meghalaya Pradesh Congress Committee (MPCC) ha ka sngi Palei u la ïathuh ba ka Congress ka la buh sngi ban thep kyrteng ha ka 25 tarik ha nongbah Shillong bad ha nongbah Tura.
U Bah Vincent H.Pala un sa thep kyrteng ha Shillong katba u Saleng Sangma un sa thep kyrteng ha Tura na ka bynta ban ïakhun ïa ka elekshon Lok Sabha ka ban sa long ha ka 19 tarik, Ïaiong, 2024.
“Ngi la buh ha kajuh ka sngi ha ka 25 tarik, Lber ban thep kyrteng ha Shillong bad ha Tura," la ïathuh u Bah Pala ha ka jingïakren bad ki lad pathai khubor hadien ba la wai ka jingïalang bad ki nongïalam ka Congress na ki District bad ki Block kaba la long ha Congress Bhavan ha ka sngi Palei.
U la ïathuh ba ka party ka la lum ïa ki baroh ki District bad ki Block President, ïa ki katto katne ki Secretary jong ka party ban pynsngew ïa ki nongkren ki ban sa ai jingkren ha ki rynsan ïalap elekshon ha ki Constituency jong ki.
“Ka jingthmu ka long ban pynsngerwthuh ïa ki nongkren ban batai ïa ki kumno ban kren bad ym dei ban kren kulmar bad haba kren kulmar ki briew ki kyntait.
Ngi la kyrpad ba kim dei ban kren kulmar bad ban beiñ ban khoh namarba ka Congress ka ïapher na ki party riewlum.
Kiwei kiwei ki party ki lah ban kren katba ki mon ngi pat kum ka National Party ngi hap ban pyrkhat ïa kaba mynta bad ïa kaba lashai," la ong u Bah Pala.
U la ïathuh ba shi bnai mynshwa, ka Congress ka la ai jinghikai ïa ki District President, ïa ki Block President bad ngi la ong ïa ki ban kren da ka akor ka burom bad namarba ka dei ka National Election ki dei ban tip ruh ïa ki jingkwah bad ki jingangnud jong ka Congress ban ïarap ïa ki nongrep, ban ïarap ïa ki nongtrei sorkar, ban ïarap ïa ki samla, ban ïarap ïa ki longkmie bad ban ïarap ïa ki khynnah pule bad kumta ter ter.
Shuh shuh u la ïathuh ba watla ka Congress kam pat pyllait ïa ka Manifesto hynrei ki jingdonkam ban pynrung ha ka Manifesto ngin sa pynrung shen.
“Nga dang shu wan phai na Delhi hynnin ka sngi Balang bad ngi la ïoh ïa ka Manifesto kaba ngin sa pynkylla ktien na ka Phareng sha ka Khasi bad ngin sa sam ïa ki apil ba la leh da ka party ngi dang phah shon bad tang hapoh shitaiew ngin sa lah ban sam sha ki nongtrei ka party," u la ong.
Shillong, Lber, 21: Ka Single Member Committee ba la thung da ka Ïingkashari Meghalaya High Court ka la ai jingmut halor ka jingdonkam ba ka Sorkar Jylla kan pyndep noh ïa ka jingleh audit ïa ka tyllong u dewïong ba la pyndonkam da ki karkhana Ferro Alloy bad ki Captive Thermal Power Plant jong ki karkhana dewbilat bad ban leh eiei hapoh ka shibnai.
“La ai jingbthah ïa ka Sorkar ba kan shim ïa ka rai ba khatduh haba ïadei bad ki karkhana Ferro Alloy hapoh ka shibnai," ong u Justice BP Katakey ha ka interim report ba 21, kaba la aiti sha ka ïingkashari Meghalaya High Court.
La ong ba ka kaiphod ka ong ba ki kam leh audit ïa ka tyllong u dewïong bala pyndonkam da ki karkhana coke ka dei kaba la pyndep bad la dei ai ïa ki demand notice sha ki karkhana coke ha kaba ki karkhana coke hadien ba la ïoh pdiang, lait noh artylli kata ka M/s Jaintia Coke Pvt.
Ltd bad ka M/S Abhi Coke Pvt.
Ltd, kila siew ïa ki khajna bad kiwei.
