Kine ki nongtrei shitom ïa la ki kam ki dei ka Nibathrang Maskut(Asha), Genebib Bhoi (Asha), Kyrmen Maskut (Asha), Alwot Maskut (Aganwadi), Wanpyntngen Dkhar (Anganwadi) bad Mus Lamare (Anganwadi).
Ïa ka tulop jong ki baroh dei ban kyntiew bunshah namar mynta ki ïoh khyndiat palat tang kum ka bai burom lane honorarium tang bai Khaw khun ruh ym dap.
Ka jingtrei pat ka khia bha.
Kane ka long kaba jingshisha ba la lap.
La kyntu ïa ka ICDS bad Health Department ban pynkiew ïa ka tulop jong ki.
Lada phai noh sha ki jingtrei jingktah, jan 100/100 na ki Nongmukroh ki im hi na ka rep: ka rep Kba ka bakongsan tam, Sying, Synsar, Shyrmit, Sohtrun, Sohkynphor, Kait, Sohpyrshong, Sohprew, Sohjew, ki Jhur, Phandieng, Shriew bad thung dieng ban ri khlaw namar ka khyndew ha kane ka thain Pnar ka seisoh bha bad ki khlaw ruh ki san kloi, u Phlang sop iing ruh u manbha hynrei ïa kine la wan kamtrai lehtrai haduh mynta da ki bor Pulit jong ka Assam bad mynshuwa la wan leh donbor da ki KNV bad UPDS kiba la siatïap ïa ki 6 ngut ki Nongmukroh la kumba 20 snem mynshuwa ha lynti khlaw leit bri.
Ïa ka Beat office Forest Assam ruh ki la wan shna jubor ha jaka khlaw hajan Surok jong ki Nongmukroh.
Kaba sngewlyngngoh bad pynlong kam kai khait ruh ka long ba ka Sorkar hapoh Ka jingïalam u Konrad Sangma ka la buh shuwa ka Police Outpost ha Borato ha ka Jaka ban buh ha Mukroh Zero point.
Tip mano ba la ai jingmut ïa u.
Lehse la batai da u MLA Mookaïaw ne Nartiang ne ki Minister Jaiñtia Hills bamynta ne rai la donbor hi u Konrad namar u shah samkhmut ha u CM ka Assam, u Hemanta Bishwa Sharma.
Ka Borato ka jngai sa 14 km na Zero Point jong ka Surok kaba hap hi ha Mukroh.
Ka don ruh ka iew Mukroh hajan hangto ba don ka sign board Mukroh.
Kaba pynsngew bitar eh bad pynsngew kthang palat ka long ka jingshah banbein ki Nongmukroh, Khanduli, Psiar, Mowluber, Khatkasla, Artiangsanphaw, Myn-i, Lang-et bad bun kiwei ki shnong Pnar ha thain Border bad ka West Karbi Anglong ka long ba ki shah dawa peisa jubor justi ha ki Pulit Assam haba ki leit sha ki bri ban rep Synsar, rep Sying, rep Soh bad Kiwei ne leit rep Kba ha ki Hali ne Pynthor Kba.
Don ki por ba ki la dawa 300, 400, 500,1000, 2000 tyngka katkum ka jingkwah jong ki Pulit kiba dei duty ha ki sngi bad por bapher Katkum ka pali pali.
Lada kit ïa ki mar rep ba kham ïaid dor ki dawa da ki bun hajar bad lada ym ai ki kem naphang bad rah sha Mokoilum PoP bad ki sa dawa kham rem bad lada ym ai ki sa rah sha Umkhyrmi lane Jrikyndeng PS bad set shatai haduh ban da hab ai.
Kim treh ïakren da kumwei pat.
Lada ñiah ïa ki Masi Lur sha Hali ki Pulit ki knieh noh bad pan peisa 2 lane 3 Lakh tyngka lada ym don ban ai ki set bad briew bad mrad ki ap haduh ban da wan ai kiba ha iing na Mukroh.
Oh ym lah bad ym long ïakren ei ei ruh.
Ki leh kum ïa ki mraw bad ym don ba lah ban ïarap la kiba na shnong ne ki MLA ne MDC ym don mano mano ruh.
“Ha wakut saja hi eh i ki Nongmukroh wachem wamad.
Khana hok kamwa Chem i.
(Shu saja ei mangi ki Nongmukroh kiba la mad bad ngi ïathuh hok kumba ngi shem," ong ki Longkmie Longkpa Nongrep Mukroh ha une u Nongthoh haba ïa khana bad ki.
Kum ban shu pynkynmaw Hangne namar ngi ïaktait ïa ka mat Border ha Ri Pnar bad ki jingeh jong ki, kine ki shnong harum bad sa katto katne ki shnong kiba khlem lah kdew lut hangne kiba hap ha BLOCK-I kiba la hap mynshuwa shuwa ka snem 1951 ha Labang Nongphyllut bad Pangam Raliang Elaka kum ka Khanduli, Thangrong, Deinler, Aitchrieh, Madan Nongkylla, Phlephle Myrten, Lamarang Samayang, Arbon, Phlang, Amju, Umsalait, Later, Pdein Chargan, Moorap, Sarlong Sutong, Mooriap, Mooknor, Mookhim Lyngdoh, Bandein, Lumpliah, Khyndeliar, Madan Mynni, Nongjrong, Moowlain, Sapiang, Mowbhar Dkhar, Moowjem, Chnong Thymme, Lang-et, Mowluber, Lummoojem, Mokoilum Umkhyrmi, Moothade, Moorap, Umwaso, Umtyrpein, Madan Mynriah Lakhaden, Khadkasla, Mawpud (Slap) Raksaw, Madan Paidong, Jrikyndeng, Umplung bad Psiar.
Kine baroh ki don kumba 2000 tam ki tnum iing bad ki khlieh briew ki don kumba 14,500 ngut.
Kine ki shnong ki la hap hapoh ha Labang Phyllut bad Pangam Raliang Elaka kiba hap ha Block-I ïa kiba la kynthup jubor hapoh ka Mikir Hills (mynta West Karbi Anglong) da ka Sorkar Assam lyngba ka Notification No.TAD/R/31/50/148 Dated 13/4/1951.
Ka sorkar Assam ka la leh ïa kane katkum ka jingai jingmut jong ka Boundary Komishon kaba kynthup ïa 6 ngut ki dkhot ïa kiba la thung da ka sorkar Assam hi ha ka 3/10/1950.
Kaba Lyngngoh ka long ba ka sorkar Assam hi ka la thung ïa ka Joint Survey Team Katkum ka TAD/GA/83 dated 5/11/1957 ban jurip tang ïa ka Block I ha kaba la kynthup ïa ki riewsorkar na UKJ Hills bad Mikir Hills District da ka jingthmu ban Pynphai noh ïa ka Block I sha ka Jowai Sub-Division mynshuwa tang ban pynthame ïa ki jingdawa kiba bun ki nongïalam bapaw khmat na Jowai Sub-Division.
Kane ka Team ka la pyndep ïa la ka kamram jong ka naduh 17/2/1958 haduh 23/2/1958 bad la rai bad la ïasoi da Team halor kane ka jingshem jinglap da baroh arliang ban pynphai noh.
Hynrei ka sorkar Assam ka la buhteng da kaba ai daw laiphew jait bad la pulom ei namar la lap noh sa ka jingïakhih Hill State bad ka thma India-China.
Hadien kane ka dei tang ka jingphohsniew ban pynphai ïa ki sha Jowai Sub-Division.
Ka Sorkar Assam kam shym la pyllait satia ym tang ïa ka Block I jong ka Ri Pnar hynrei ïa ka Block II ruh jong ka Ri Bhoi, namar ka bunnud bamarba ki jaka ki long kiba ïar bad ki dei ki dew khlein kiba seisoh haduh katta katta.
Shillong, K’Lyngkot 12: U national vice president ka National People’s Party (NPP) bah Prestone Tynsong u ba dei ruh Symbud Myntri Rangbah ka jylla ula kyntu ïaki paidbah ka Meghalaya ba kim dei ban bieij ne ngop ha ka jingpynbieij ka All India Trinamool Congress (AITC) da ka song pisa ba T.1000 shibnai namar kane ka party kan ym poi hi sha ka thong ban ïoh thaw sorkar.
Haba kren ha ka jingïalang jong ka NPP kaba la long ha madan Polo mynta ka sngi, u bah Prestone ula ong ba kane ka jingthong ka AITC daka song pisa ba T.1000 ïaki longkmie bad ïaki samla lyngba ka WE Card skhim kadei tang ka buit ilekshon bad la thikna ba kane ka party kan nym lah da lei lei ruh ban thaw sorkar ha Meghalaya.
U la ong “Kum u kpa jong ka ïing ngan ym shah ïa ka kurim ban shim ïa ka sonng pisa ba tang 1000 tyngka.
Kumta kum ki longkpa, ki long kmie ki samla wat ngop ha kane ka jingkular kaba long tang ha suiñ" ong u bah Tynsong.
U bah Prestone ula ong ba lada kane ka Party AITC ka sngewkhia shisha ïaki longïing baduk hapoh Meghalaya kam dei ban ap haduh da kut ilekshon hynrei kadei ban pyllait noh mar dor ïa kane ka song pisa sha kito kiba la pynrung kyrteng.
U la ong ba ka khliehduh ka AITC ka Mamata Banerjee kaba dei ruh ka myntri rangbah jylla West Bengal kala synshar ïa kane ka jylla da ki phew snem bad lada ka sngewkhia shisha ïaki paidbah Meghalaya kadei ban kit lut ïaka pisa ba ka don ban sam sha ki paidbah mynta hi, ymdei ban ap tang ïaka por ilekshon.
“Nga kyntu ïaki paidbah ba kim dei ban bieij hynrei ki dei ban long kiba stad ban kyntait mardor ïa kane ka song pisa ba tang T.1000 ba thong daka AITC" la bynrap u bah Prestone.
Shillong, K’lyngkot, 12: U MLA ba marwei jong ka Khun Hynñiewtrep National Awakening Movement (KHNAM) u Bah Adelbert Nongrum ha ka sngi Palei u la iehnoh ïa ka jinglong MLA jong ka North Shillong Constituency da kaba aiti ïa ka shithi resaiñ ha u Lamphang jong ka Iingdorbar Thawaiñ ka Jylla u Bah Metbah Lyngdoh.
Ha ka jingïakren bad ki lad pathai khubor, u Bah Adelbert Nongrum ula ïathuh ba un sa pynïasoh bad ka Voice of the People Party (VPP) ha ka taiew ban sa wan.
“Hadien ba nga la jop ha ka elekshon ha u snem 2018 nga la pyrshang katba don ka la buit ka bor ban trei bad ban ai ïa kaba bha tam kaba ki paidbah ki la bynshet ki tyrpeng jong nga kum u nongmihkhmat ban pyndep hok ïa la ka jingshakri na ka bynta ban wanrah ïa ki song pynroi hapoh ka Constituency bad ban kren ruh ïa ki mat ki jura kiba ïadei bad ka jylla.
Nga la pyrshang hi ban pyndep la ka jong ka kamram bad nga ai khublei ïa ki paidbah kiba la ai ka jingkyrshan," u la ong.
Haba kylli, u la ong, “naduh ba nga la rung sha ka jylli jong ka saiñpyrthei nga la pyrshang ban bat ïa la ka jong ka nongrim lane ban kynriah noh na ka nongrim kaba nga ladep pynpaw sha ki paidbah kaba nga la kren ha ka rynsan elekshon.
Shwa bga ngan shim ïa ka rai (ban pynïasoh bad ka VPP) baroh ki tip ïa ka jinglong jingman kiba ïadei bad ka KHNAM."U la pynpaw ruh ba ka Voice of the People Party ka dei ka seng riewlum kaba wat ka North Shillong Constituency kaba don ïa ki nongthep vote ba ïakhleh jaidbynriew ruh ki pdiang ïa kane ka seng saiñpyrthei ba la pynkha dang shen hapoh ka jingïalam jong u Bah Ardent M.Basaïawmoit.
U la ong ruh ba ka jingbym noh mynsiem shuh sha ka KHNAM ka dei namar ka jingmih ki kynrum kynram kaba um sngew don jingmyntoi eiei ruh em bad ka jingmih noh na ka KHNAM ka long namarba u don ka thong ban peit jngai ïa ki kam kiba ban wan nangne shakhmat khamtam eh ïa ka jinglong jingman ha ka Jylla.
U la ïathuh ba shwa ban un pynïasoh bad ka VPP u la dep tyrwa ïalade ha kiwei ki seng saiñpyrthei ryngkat bad ki nongrim hynrei kiba bun ki la kyntait bad dei tang ka VPP kaba pdiang ïa ki nongrim jong u Bah Adelbert kaba pynlong ruh ïa u ban rung sha kane ka seng saiñpyrthei.
“Nga don ka jingshahniah kaba skhem ha ki paidbah, ba kin dang pynjop biang ïa nga ha kane ka kynti khnang ba ngan dup lah ban bteng ïa ki ishu kiba nga ladep kren," la ong shuh shuh u Bah Adelbert.
Shillong, K’lyngkot 12: Ka Khasi Hills Autonomous District Council (KHADC) lyngba u Returning Officer (RO) jong ka ka pynbna paidbah sha ka Hima Mylliem baroh kawei ba na ka liang ka ophis ka khot ïa kiba don hok ban ïakhun ïa ka eleskhon jied Syiem ha ka hima ba kin thep kyrteng ha lane shuwa ka 16 Kyllalyngkot 2023 ha ka por 12 baje shiteng sngi ryngkat ka bai thep kyrteng kat kum ki kyndon ka KHAD (Appintment and Succession of Syiem, Deputy Syiem, Elector and rangbah Shong of Mylliem Syiemship) Act 2007.
Ka ophis u RO ka pyntip ruh ba ka jingpeit bniah ïa ki kot ki sla kiba thep kyrteng yn bishar ha ka 16 tarik ha ka por 2 baje janmiet.
Shillong, K’lyngkot 12: U President ka Voice of The People Party (VPP) u Bah Ardent M Basaïawmoit haba kren ha ka jingpynshai paidbah ïa ki nongrim jong ka party bad ka thong ba ka don na bynta ka jylla ha ka sngi Palei ha Motphran, u la ong ba ka jingdon kiba khot ïa u kum u nongïalam ka jaidbynriew ha u hi um pat pdiang satia ïa mynta dei tad ynda ki paidbah ki pynjop ïa ki kyrtong kiba ka party kan pynïakhun.
U Bah Ardent u la ong ba ka kumba long mynta um pat smgwdei ba un shah khot u nongïalam ka jaidbynriew namar um pat ïoh ka jingpynkupbor ban shim ïa kane ka jingkit khlieh hynrei kaei kaba u dang ïoh ka jingpynkupbor kum u nongïalam ka dei tang kum u nongïalam ka VPP.“Nga kwah ban kren da kaba shai hangne ba ngam pat dei uta u nongïalam ka jaidbynriew hynrei tang kum u nongïalam ka VPP namar ïa nga la pynkup bor ban shim ïa kane ka bynta bad wat ong ba nga dei u nongïalam ka jaidbynriew lymda phin pynjop ïa ki kyrtong kiba ngi pynïakhun na ki constituency jong phi namar ngam don hok hi ban shah khot kumta ruh," u la ong.
Shuh shuh u la ong ba kum ka party hi ka la dep ban jied ïa ki kyrtong kiba biang bad kiba kynsai ban aireng ïa ka elekshon namarkata ki paidbah kim dei shuh ban dang artatien ha ka party bad ki kyrtong kiba ka VPP ka pynïakhun.
“Lada phi peit ïa ngi kum ki nongïalam wat kylli shuh uei u kyrtong uba ngin pynïakhun bad wat ai daw ba phim ibang ïa uta u kyrtong hynrei pynjop beit ïa ka VPP bad ngi kular ba phin ym babe lada phi pynjop ïa ngi," u la bynrap.
U Bah Ardent u la ong ruh ba ki nongshong shnong ka jylla ki la shah pynbiej ha ki nongsaiñ pyrthei ha kine ki sanphew snem kiba la leit bad mynta ki paidbah kin ai jingsneng kylla ïa ki.
“Ki paidbah ki la shah thok ha kine ki 50 snem bad ha kane ka kynti kaba mynta ki paidbah kin thok kylla ïa kine ki riewthok kiba la pynbiej ïa kine ki paidbah ba luilui ha kane ka elekshon kaba mynta kin shah shukor kylla ha u paidbah," u la ong.
Haba kren halor ka jingshong shngaiñ ka jaidbynriew u Bah Ardent u la ong ba ka long ka man ka jaidbynriew hi ka long kaba i shong syier bha amar ka jingtlot jong ngi kum ka jaidbynriew haduh ba ki nud ban leh donbor ha ka ri bad ka muluk jong ngi.
“Kum ka jaidbynriew ngam ong ba ngi don ha tmir ka riat hynrei ngan ong ba lada ngim kylla ha kane ka elekshon 2023 ka por ba ngin hap ring mynsiem bad lyer bad um kam jngai shuh," la ong u Bah Ardent.
Shuh shuh u la bynrap ruh, “Wat sngew kop ba ngi dang long trai ha ka ri lajong namar ka jinglong trai jong ngi ka la nang syntuid bad kynmaw ruh ba lada don u khyllah jait ba bakla ha Khyndailad, Polo mano na ngi ki khla ka wait kiba nud ban pynneh?" u la buh jingkylli.
Haba kren halor ka bamsap bampong ha ka jylla, u Bah Ardent u la ong ba ha ka jingshisha kane ka sorkar kam dei shuh ka sorkar kaba bamsap hynrei kaba bamduh syndon katba don na bynta ka jingmyntoi ki katto katne.
“Lada phi peit ïa ka jingpynlut pisa ka jingpynlut ka long kaba shyrkhei haduh katta katta, la pynsyrwa ïa ka pisa ban pynsngewbha thung Chairman ha ki tnat sorkar kiba bun kaba ka jinglut ïa uwei u chairman ka poi da ki lak ki lak, nalor nangta ruh, mynta lei ka sorkar ka wanrah sa kita ki consultancy kiba na shabar jylla ha ka jinglut kaba jur bha," u la ong.
Ha kane ka sngi kaba ka party ka pynshai ïa ki nongrim jong ka la ïoh ruh ka jingkren na u Samla Avner Pariat uban ïakhun na East Shillong, u Bah Danny Langstieh u kyrtong na South Shillong ha ka jingïadon lang ki nongïalam bad ki kyrtong ka VPP ba kynthup ïa u Bah Brighterwell Marbaniang na Mawlai, Dr Ricky Synkon na Umsning bad kiwei kiwei de ki kyrtong.
Shillong, K’lyngkot, 12: Ka kynhun jong ki ophisar rangbah ka Election Commission of India (ECI) ha ka sngi Palei ki la wan iuhkjat ha nongbah Shillong na ka bynta ban ïathir ïatai ha kaba ïadei bad ka jingpynkhreh jong ka Jylla Meghalaya ïa ka Elekshon sha ka Iingdorbar Thawaiñ ka jylla ka ban sa long mynta u snem.
Kane ka kynhun jong ka Election Commission tang shu iuhkjat ha nongbah Shillong ka la pynlong ïa ka jingïakynduh lang bad ki nongïalam jong ki seng saiñpyrthei ban ïathir ïatai kumno ban pynkhreh bad ban pynïaid beit ïaid ryntih ïa ka elekshon ban jied ïa ki nongmihkhmat ba thymmai ha kane ka jylla.
Kum ka jingpynsngewthuh sha ki paidbah nongthep vote, ki heh ka ECI ki la kaweh lama ïa ki ‘Super 6" lane ki hynriew tylli ki thong ban pyntreikam kiba kynthup ïa ka jingpynsuk ïa ki nongthep vote ba la tymmen ka rta, ban pynsuk ïa ka leit ka wan jong ki briew kiba duna dkhotmet, ban pynshlur ïa ki kynthei ban ïashim bynta ha ka elekshon, ka jingkhuid jingsuba ha kaba pyntreikam ïa ki EVM-VVPAT bad ka jingïashim bynta laitluid jong ki samla.
Ka Commission la pyllait paidbah ruh ïa ka KAP Baseline Report jong ka jylla, ka kot lyngkdop ba la thoh bniah halor ka Super 6 SVEEP bad ka SVEEP Music Video kaba la ai kyrteng “Vote for Sure.
".
Shillong, Kyllalyngkot 12 : Ki nongkyrshan bad nongïalam ka People’s Democratic Front (PDF), kiba la sat sia ïa ki jingshah kynnoh u MLA jong ki u Bah Gavin M Mylliem ba u dei u thlong ha Assembly bad u thring ha Constituency ha ki nongïalam ka United Democratic Party (UDP), ha ka 12 tarik u Kyllalyngkot, 2023, ki la ïoh ka kabu ban pynphai nia ïa kitei ki jingshah kynnoh lyngba ka jingïalang ïakynduh ki nongkyrshan ka Party ha madan ïalehkai phutbol ka shnong Mawkdok.
Ha kane ka sngi, ki nongïalam ka United Democratic Party (UDP) na kylleng ki dong ki shnong ka Sohra Constituency kiba la wan ai jingkyrshan ïa ka PDF da ka jingthmu ban pynjop biang ia u Bah Gavin na ka bynta ka elekshon nongthawaiñ sha ka Ïing Dorbar ka Jylla mynta u snem ki la ong ba ka nongrim wan ai jingkyrshan jong ki ka long halor ki kam kiba khraw kiba u MLA u la leh ha kine ki san snem ba la dep na ka bynta ki paidbah bad ki kwah ïa u ban bteng biang ïa ka kam kum u nongmihkhmat ka Sohra.
Na ka liang ki nongïalam bad ki nongkitkam ka PDF Zonal Committee Sohra Constituency ki la kynther tyngeh ïa ki nongïalam ka UDP da kaba ong ba ki jingkynnoh khamtam ba u MLA ki u dei u Director ka phlim Pynngop ka lah ban dei ka jingshisha ha kaba baroh mynta na kiwei pat ki party kum u Bah Donevan Kharwanlang, MDC barim ka Congress na Sohra ruh ki wan ai jingkyrshan lang bad ki ngop namar ki ïohi ia ki kam u Bah Gavin.
Ki nongïalam ki la ong ba u Bah Gavin ha ki san snem ka jinglong MLA u la wanrah ïa ka roi ka par kaba la palat liam na kiwei ki MLA kiba la mih khmat ïa ka Sohra bad khamtam u don ïa ka jinglong sngewrit, ka mynsiem kaba ïaishah bad khang ïa ki nongkyrshan jong u ban kynthoh kylla ïa ki jingshah kynnoh ba lai phew jait.
U Bah Gavin M Mylliem haba kren ha ka jingïalang u la kyntu ïa ki nongkyrshan bad ki nongïalam ban long kiba jai jai ha ka lynti ïaid sha ka elekshon ka ban sa long ha ki khyndiat taïew ban wan.
Halor ka jingshah kynnoh ba u dei u Director ka phlim Pynngop, u la ong, “Tang kawei ka phlim ruh ngam pat shna nga la ïoh ia ka kyrdan Director hynrei ngam sngew eiei ïa ki jingkynnoh kumba nga ju kren bad nalade hi ngam ju kynthoh".
Da kaba pynkynmaw ba u MLA barim, Bah Titos W Chyne uba dei ruh u MDC ba mynta ka Sohra ha ka por ba u la shah rem ha ka elekshon MLA 2018 u la ong ba ka daw ka jingshah rem jong u ka dei na ka daw ka bor pisa, u Bah Gavin u la ong ba kaba nyngkong ka shong ha ka mon jong u Blei bad ka jingïatreilang hapdeng ki nongkyrshan bad ki paidbah ban jop ïa ka elekshon.
“Haba nga ïaleh ïa ka elekshon MLA ban shakri ïa ki paidbah ngam kwah ban jop tang shi sien bad ban pynurlong ïa ka jingangnud ban nang ïai jop ban ai ka jingshakri ka dei lyngba ka jingïatreilang bad phi paidbah", u la ong bad bynrap ba donkam ban jop da ka jingieid ïa u paidbah bad da ka jingtrei bha.
U MLA ha kane ka sngi u la pyntip ruh lyngba ki jingthoh ha ki flex kiba la wah ha katei ka madan ïa ki kam kiba u la leh na ka bynta ka Constituency ha kaba na ka bynta ka kam ba ïa dei bad ka jingshna surok u la wanrah haduh T.190,47,41,170 na ka bynta 117 KM, ki jingtei kiba kot sha ka T.8,29,60,200 na ka bynta 58 tylli kiba kynthup ïa ka Sohra Market Complex.
Nangta ki kam ban kyntiew ïa ka imlang sahlang kum ki ïing dorbar shnong, ki lynti ïaid kjat, ki jaka leit bar, ki jingïarap sha ki Dorbar Shnong, ki Village Organisation kiba la kot sha ka T.4,26, 14,190 na ka bynta 281 tylli kum kitei jait jingtreikam, ki kam ban kyntiew ïa ki kam ïalehkai ba la kot sha ka T.2,40,68,300 kum ka jingshna ïa ki madan ïalehkai, ki jaka peitkai bad ki jingïarap ïa ki synjuk ïalehkai na ka bynta 28 tylli kum kitei ki jingkam.
Ka Sohra Constituency ka la ïoh ruh ïa ki skhim sam um bapher kiba da kheiñ kyllum ka la poi sha ka T.64, 19,47,161 na ka bynta 69 tylli ki projek, ka tnad pule puthi ha ka ban ïarap ïa ki skul u MLA u la pynïoh T.17,72,90,320 kiba don 110 tylli ki jingtreikam.
Ha kaba ïa dei bad ka koit ka khiah u la wanrah 33 tylli ki projek kiba la kot sha ka T.14,99,34,469 bad haba kheiñ kyllum baroh u MLA u la wanrah ka mang tyngka kaba la poi sha ka T.2,21,35,26,350 naduh u snem 2018 haduh u 2023.
U Bah Donevan Kharwanlang, MDC barim ka Sohra bad uba la ïakhun pyrshah ha ka elekshon MLA 2018 haba pynpaw ïa ki nongrim jingwan kyrshan lang jong u ïa u Bah Gavin da kaba iehnoh ïa ka Congress, haba kren ha katei ka jingïalang u la ong ba ka jingïakren ka long ban pynjop ïa u Bah Gavin ban pynjop biang ïa u ha ka elekshon MLA 2023.
“Nga la ïohi ba u MLA u la leh bun ki kam bad trei shitom bad khamtam ka jingïoh ïa ka ïew Sohra", la ong u Bah Donevan.
Kiwei kiba la ai jingkren ki kynthup ïa u Bah Auspicious Lyngdoh, General Secretary ka PDF, u Bah Iohbor Riwan, Secretary ka PDF Sohra, u Bah Justin Shabong, u Bah Blooming Lyngdoh, nongkyrshan barim u Bah Titos, ki nongïalam na ka UDP na ki shnong bapher bapher lem kiwei pat.
Shillong, K’Lyngkot 12 : U National President ka National People’s Party (NPP) Conrad K Sangma u ba dei ruh u Myntri Rangbah ka jylla ula ong ba ka sorkar jylla ba ïalam daka NPP kala wanrah shibun ki plan bad ka la pyntreikam shibun ki skhim, projek bad ki prokram naka bynta ban pynsted ïa ki kam pynroi hapoh ka jylla.
Haba kren ha ka jingïalang paidbah jong ka NPP halor ka mat “Stronger Together" ne “Ka Bor Bakhlain Ban Iadonlang", ba la pynlong ha Madan Polo, u Conrad ula ong ba ki kam pynroi hapoh ka jylla kila kiew sted bha ha kine ki 5 snem.
Ula ïathuh ba ka jylla kala kiew ha ki thup naduh ki Social Sector bad ki jingtei jingshna ia ki surok ki ïing ophis ïing skul bad kiwei kiwei (Infrastructure) hapoh ka jylla.
“Ka sorkar jylla ba ïalam daka NPP ha kine ki 5 snem kala wanrah shibun ki kam pynroi lada ïa nujor ïaki kam pynroi ba kiwei ki sorkar kila wanrah ha ki 50 snem ba ka jylla kala dap" la ong u Conrad.
Ha kane ka sngi u Myntri Rangbah ula pyllait ruh ïaka kaiphod treikam jong ka sorkar jylla naduh 2028-2023 bala ai kyrteng Promises Delivered’ ha ka jingdon lang u National Vice President ka NPP bah Prestone Tynsong, u National Treasurer James K Sangma, ki MP ba kynthup ka Agatha K.Sangma bad u Dr.W.R.Kharlukhi.
Nalor kane ka NPP hynne ka sngi kala pynbna ruh ïaki kyrteng jong ki 58 ngut ki kyrtong ki ban ïakhun ha kane ka ilekshon ban wan.
Haba pynkynmaw ïa u Purno Agitok Sangma (Bam Kwai Dwar U Blei), u heh ka NPP ula ong ba ka NPP kala shakri ïaka jylla daka thong mynta la 5 snem bad ka la lah ruh ban shim ïaki mat kum ka jingïakren pynbeit pud bad ka Assam bad dei tang ka NPP hi kaba nud ban shim ïa kum kine ki mat ban pynbeit.
“Lada don kano kano ka Party kaba nud ban pynbeit ïa u pud u sam, ka dei hi ka NPP bad nga kular ha phi ba lada ka NPP ka ïoh ban thaw sorkar marwei hadien ka ilekshon, ka sorkar kan ïaid shakhmat ban pynbeit noh ïa u pud u sam bad ka Assam" la ong u Conrad.
U Conrad ula ong ba ka ilekshon 2023 ka long kaba kongsan namar kadei hadien ka jingdap 51 snem ka jylla Meghalaya bad naka liang ka party ruh ka don ïaka thong ban shakri ïaki paidbah bad ïaka jylla.
Haba buh ka jingkylli sha baroh, ba balei donkam ban thaw sorkar marwei, u Conrad ula ong ba ka jylla ka donkam ban ïoh daka sorkar ba marwei bad naka liang ka NPP kan lah ban buh maw nongrim naka bynta ban trei ha ki 50 snem ban pynthikna ban pynurlong ïaki mat jingdawa ki paidbah bad ka jylla.
“Kum ki paidbah ka jylla donkam ban shaniah ïaka NPP kaba la lah ban pynurlong ïa bun ki jingkular ha kine ki 5 snem bad lada ka NPP ka ïoh ban thaw sorkar marwei, kan plie lad ban trei naka bynta 50 snem naka bynta ban pynurlong ïaki mat jingdawa jong ki khun samla, ki longkmie, ki nongrep bad ki paidbah" ula bynrap.
U Conrad ula pynpaw ba ki paidbah ki ap sa ïa ka sngi thep Vote namar ki kwah daka sorkar kaba khlaiñ bad ula pynpaw ruh ka jingthikna ba ki paidbah kin ai ka jingkyrshan ba pura ïaka NPP naka bynta ban lah ban trei naka bynta ka bha ka miat ki paidbah.
Ula ong ba ka NPP kan pynthikna ba kiwei ki jylla ka thaiñ shathei lam mihngi ki bud nuksa ïaka Meghalaya bad mano mano ruh kin nym lah ban peit poh ïaka jylla hynrei kin hap bud nuksa kylla ïaki kam ba ka sorkar jylla ka leh naka bynta ki paidbah bad ka jylla.
U ma Sniawbhalang Dhar MLA ka Nartiang bad Myntri ka sorkar u la ong katba nang shah kynnoh ka NPP lai phew jait lait phew rukom katta ki paidbah ki dang wan ban pynïasoh sha ka party namar ki tip bad ïohi ba ki jingkynnoh kim long kiba ym don nongrim bad ki ïohi ruh haduh katno ka sorkar MDA hapoh ka jingïalam ka NPP ka la trei ban wanrah ïa ka roi ka par ha ka jylla.
U la ong hapoh kine ki san snem ha ka jingïalam u Conrad K Sangma kum u Myntri Rangbah ym don jingduh thiah duh dem halor ka jingïaknieh nongïalam bad ka daw ka long ba u dei u nongïalam uba tbit bad lah ban tehsong lut ïa baroh.
U la kyntu ïaki paidbah kumba ki la wan ban pynshisha mynta ka sngi ïa ka jingshaniah ïa ka party NPP kumta ruh ai ka jing kyrshan ba pura ban wanrah ka jingjop ba don burom bad ban ïoh thaw ïa ka sorkar tang da ka NPP marwei khnang ba kan ai ka jingshar kaba pura ïaki paidbah.
Kumban shu pynkynmaw ba kumba 10 ngut ki kyrtong ba ka NPP ka pynbna hynne ka sngi kidei ki kyrtong kiba la wan na kiwei ki sengsaiñ pyrthei kynthup naka Congress bad TMC.Nongpoh, Kyllalyngkot 12: Tang na ka daw ka jingïalehkai para khynnah bad ha ka por bym poi pyrkhat ki lai ngut ki heprit ki la duh ei noh ïa la ka jingim khlem da poi pyrkhat, kaba dei hadien ba u skum kba u ba ki ïalehkai para khynnah ula kem ding kynsan haduh ba ki la duh syndon ïa la ka jingim ba kordor na ka jingpluh jong u skum kba.
Kane ka jingjia ba sngewsih ka la jia ha hynnin ka janmiet Sngi Balang ha ka por 2 baje ei ei janmiet ha ka Shnong Khlieh Umtrew ha Ri-Bhoi District.
Kumba la ioh lum jingtip, ha kane ka jingjia, ki 3 ngut ki heprit ki la duh noh ïa la ka jingim bad uwei u heprit u la lait im hadien ba la ioh ban mih noh na u skum kba uba ki ïalehkai para khynnah.
Ki ar ngut kiba la duh ïa ka jingim ki kynthup ruh ïa ki khun synrap kiba la don 3 snem tam bad uwei pat uba 2 snem tam bad utei u heprit ba la lait im pat ula don 4 snem tam.
La ïathuh ruh ba kitei ki khynnah ki ïalehkai para khynnah hapoh jong utei u skum kba bad uwei na u khynnah uba la duh noh ïa ka jingim u la wiang ding ïa u skum kba da u dieng kyndok jingpruid bad dei namar ba ki don shapoh jong u skum kba ba kim shem la lah ban mih noh shabar ba ka ding kaba klang na u skum kba ka la ioh ban bamduh ïa ka jingim ba kordor jong kitei ki 3 ngut ki heprit.
Halor kane ka jingjia, la ïoh jingtip ruh ba ki bor Pulit na Ri-Bhoi ki la hiar mardor sha katei ka jaka ban pynlong ïa ka jingtohkit halor ka jingduh noh kitei ki heprit ïa ka jingim ba kordor kaba dei na ka daw ka jingkem ding jong u skum kba bad ïa kine ki heprit la pynlait noh na ka Postmortem Examination kaba dei hadien ba kiba haïing ki la pan bor na ka bor synshar District ban pynlait.
Kane ka jingjia ka la pynsngewsih kthang ym tang ïa ki kmie ki kpa kiba la duh noh ïa la ki khun baïeid ba thoiñ bad ka la long ruh ka jingsngewsih kthang ïa ki paidbah nongshong shnong ka Khliehumtrew hi baroh kawei.
Na ka liang ka bor shnong bad kiba haïing hadien ba la pyndep ïa ka jingtohkit na ki bor pulit mynta ka sngi ki la tep don burom noh ïa kitei ki l3 ngut ki heprit hadpeng ki ummat sngewsih kthang ban duh noh ïa kitei ki heprit khlem pat da dei por.
Shillong, Kyllalyngkot 13 : Ka Meghalaya ka la ïoh ban bat ïa ka kyrdan ba nyngkong na ka Plate Group jong ka lympung ïalehkai Ranji Trophy watla ka la shah rem da phra wicket ha ka Manipur ha ka jingïalehkai kaba la ïaid lai sngi ha ka sngi Palei ha madan ïalehkai kriket jong ka MCA ha Polo.
Ka Meghalaya ka la ïoh rung lypa sha ka knockout shwa ba kan shah rem ha ka Manipur kaba la lah ban ïalehkai bha ha baroh ki liang kawang bad tied bol.
Da kaba mih madan bad donkam tang 17 ron ban jop ïa ka thong ba 29 ron, ka Manipur ka la sdang ban ïalehkai ha katei ka sngi da kaba kamai 12/1, bad duh shuh shuh ki wicket hynrei ka la lah ban pyndep ïa katei ka thong tang ha ki hynriew over, ha kaba u B Rahman u la khyrwit ïa ka saw ron bad ïalam ïa ka kynhun sha ka jingïoh khur jingjop.
Ka shi wicket ba la ïoh ban pynhap ha katei ka sngi kadei ha ki kti jong u Sanvert Kurkalang (1/11), ha kaba ka bol ba la tied da u Ronald Longjam ka la poi sha ki kti u Dippu Sangma.
Kadei ka jingïalehkai first class na bynta u Kurkalang ban ïoh khur wicket ha ka Ranji Trophy.
Ha kane ka jingïalehkai u la khur 8 wicket ai kamai 45 ron (ba kynthup 6 wicket ai kamai 18 ron ha ka inning kaba nyngkong), katba u Kishan Singha jong ka Manipur u la ïoh khur ïa ka khusnam Player of the Match.
Na ka liang u Honorary Secretary jong ka Meghalaya Cricket Association (MCA) u Bah Gideon Kharkongor u la ai khublei ïa baroh ar tylli ki team kiba la ïoh rung sha ka knockout stage jong ka plate group bad kyntu kynpham ba kin dang ïai trei shitom ha ka jingïalehkai.
Ka Meghalaya ka la ïoh an rung da kaba pyndep ha ka kyrdan kaba hakhlieh tam, da kaba jop saw sien ïa ki team kiba khlaiñ.
Watla ka Manipur ka la jop pyrshah ïa ka Meghalaya, hynrei ka don ha ka kyrdan kaba lai, katba ka Sikkim ha ka kyrdan kaba ar hadien ba ka la jop da kaba pynliem ïa ka Arunachal Pradesh.
Ka Bihar kadei ka team kaba knieh ban rung sha ka knockout bad kan sa ïakhun pyrshah ïa ka Mizoram kaba dei kawei na ki team kaba khlaiñ jong kane ka lympung.
Kane kadei ka sien kaba saw ba ïa ka jingïalehkai ba pynïaid da ka BCCI la pynlong ha Nongbah Shillong, kyntup shisien ka U-19 Cooch Behar Trophy bad lai sien jong ka Ranji Trophy.
Ka MCA ha katei ka sngi ka la pynkup burom ïa ki nongpeit jong ka madan ba la lamkhmat da u Bah Peter Jarman Lamare, kiba la pynbit pynbiang ïa ka madan kynthup naduh ka jaka ïalehkai bad shabar jong ka ruh.
Ka MCA ka la pynkup burom ruh ïa kiwei kiwei ki dkhot jong ka kiba la ïadon bynta lang ha kaban pynbit pynbiang ïa katei ka lympung ïalehkai kaba jop.
Shen ka election ka election MLA ha ka jylla kan long noh bad ka la dei ka por ba baroh ki kyrtong kin pyrshang lut ki lad ki lynti kumno ban ïoh khring ïa ki nongkyrshan na kawei ka party sha kawei pat bad kane hi kan ïai bteng tad haduh ka sngi elekshon.
Ki ban kham shah kthong bad shah pynbiej ha kum kine ki por kin dei ki Nongïalam ba hakhmat jong kino kino ki party khamtam ha kito ki party kiba kham biang.
phi la ïohi ba katei ka jingïarung ïa mih ka jur bha bad lehse kane ka elekshon kan dei kawei na ki elekshon kaba kham pher namar wat na ka liang u kyrtong um don jingshaniah shuh ïa la ki jong ki Nongïalam khamtam lada u ïohi lei lei ba ki leit bad kynduh bad kiwei ki nongïalam na kiwei pat ki party.
Kane ka elekshon kan pynlyngoh lut ruh ïa baroh ki kyrtong kiba mih ban ïakhun namar wat ki Nongkyndong ruh ki la stad bha bad kim pynpaw pyrthei shuh ïano ki kyrshan bad ïano kim kyrshan.
Kane kam dei shuh ka juk ba ki nongleit jingïalang ki leit da ka jingieid bad ka jingshaniah ïa ki Nongïalam hynrei ka la dei da kawei pat ka jingmut.
Jan man ki jingïalang mynta la ju ïohi beit ba ka jingpoi ki paidbah ka dei beit da ki hajar ngut.
Hynrei kaba pynlyngoh ka long da pynlong kiwei ki party ruh kiba poi jingïalang ka long hi kumjuh bad kane ka jia wat ha ki jingïalang ba pynlong da ki MLA.Kumta ban shu shaniah ha ka jingpoi jong ki paidbah sha ki jingïalang lehse baroh baroh kin kam ba ki la jop beit.
Phewse baroh kitei ki long markhongpong lut namar ynda la ñiew lang ïa ka jingpoi jong ki paidbah ha ki jingïalang jong ki party bapher bapher kan poi pynban lai shah sawshah ïa ka jingdon ki nongthep vote.
Kane kadei ruh ka nongkyntu ïa ki nongshong shnong ba katlah katïai kiar ban rai ïa ka vote jongphi ha i Bai sha ne bai burom namar kane ka long thik ba phi ïapein ïa ka hok kaba phi ïoh shisien san snem bad ki tyngka pliah.
Donkam ban pyni sha ka pyrthei ba kum kata ka ri tipbriew tipblei ban ym ngop ha ka spah pyrthei ban thied nokot ïa ka shi vote.
Lehse lada u kyrtong u biang bad u ai ruh bad i bai sha, ka shong ha phi ban rai, lehse phi lah ban kyrshan ïa u hynrei wat ailad pat ba ka pisa kan thied ïa ka dor bad ka hok jongphi.
Kadei ruh ka jingshisha ba ha ki khyndiat bnai shwa ka elekshon ki nongleit ai jingïarap kynthup ki nongsngewlem ki bun bha khamtam eh ha ki jaka ba don ki jingjia ba sngewsih ne ïapbriew.
Dei ha kum kitei ki jingjia ba ki kyrtong ki ïohlad ban ïoh ïa kynduh briew lane pynithuh ba ki dei ki kyrtong ba thmu ban aireng.
Teng teng i thamula ruh ba don ki khep ba lai ne sawngut ki kyrtong ki kynduh lang ha kawei ka jaka ba don kum kitei ki jingjia.
Lehse na ka bynta kiba kham duna ka ïoh ka kot ka la long ka jingkyrkhu kaba khraw haba ki nongwan leh isynei bad ki nongnoh synniang ki bun.
Kane kadei ka juk kaba ki paidbah ki dei ban sngewthuh ba kano kano ka jingpynbiej shwa ka elekshon ka dei ka jingthied ïa ka hok jong ki bad kane ka long ruh kumba ki la shim ram shwa ka elekshon.
Kumta ka jingbakla jong ki ban die ïa ka vote shwa ka elekshon ka long kumba ki la bynda ne ki la shimram na ka bynta ki san snem.
La sngewdei ruh ban kynthoh kylla ïa ki nongthep vote lada jia ba ki nongmihkhmat kim lah ban treikam bha lane kim lah ban ïasaid bha ha Iing Dorbar.
Ka long ka jingsngewsarong ïa ka constituency lada jia ba ki nongmihkhmat ki lah ban trei bha bad khamtam ban ïasaid ïa ki ishu jong ka thaiñ lane jong ka jylla bad Jaidbynriew.
Ha kaba khatduh hi ka shong ha ki nongjied bad ki nongthep vote ban jied ïa ki nongmihkhmat jong ki, lada dei ba kim biej tang ha ki jingshah pynbiej shipor lehse ka thaiñ jong ki kan ïoh shisha ïa ki nongmihkhmat kiba janai bad lada jia ba kim long kumta, ka constituency ruh kan mad katkum ka jingbit jong ki ban jied.
Shillong, Kyllalyngkot 13 : Ki saw ngut ki nongïalehkai Karate jong ka All Meghalaya Karate-Do Association (AMKA) hapoh ka jingïalam u Bah Donboklang Lyngdoh kum u coach kin leit ban ïashim bynta ha ka Champion of Champion Karate League 2023 kaban long ha Talkotara Indoor Stadium, New Delhi.
Katei ka lympung kan sdang naduh ka 14 tarik haduh 15 tarik Kyllalyngkot 2023.
Ki saw ngut ki nongïalehkai Karate kiba la shah jied ban mihkhmat ïa ka jylla sha katei ka lympung ha New Delhi ki kynthup u Josanky Rympei (Men -50Kg Individual Kumite), Davyson Kharkongor (Men -50Kg Individual Kumite), u Cheltis Shylla (Men -50Kg Individual Kumite) bad u Ïalamphang Kharkongor (Men -75Kg Individual Kumite).
Mawkyrwat, K’lyngkot, 13: U bah Renikton Lyngdoh Tongkhar u Myntri ba dei peit ia ka tnat umbam umdih bad kiwei jong ka Jylla Meghalaya, mynta ka sngi u la ïoh ban plie paidbah ia ki mawnongrim jong ki skhim pynroi ha ka ban shna ïa ki surok bad kumjuh ruh ban shna ïa ka ïing treikam ba thymmai jong ka ophis u Block Development Officer (BDO), Mawkyrwat C&RD Block ha ka jingïadonlang u bah T.Lyngwa, IAS, Deputy Commissioner, South West Khasi Hills District ha kaba ïa ka jingïalang la pynlong hapoh jong ka Multipurpose Hall, DC’s Office, Laitlawsang.
Ki mawnongrim ba la buh mynta ka sngi ki long 10 tylli kum ha ka ban shna bad pynbha ïa ki surok kaba kot haduh T.11 klur tam kiba kynthup ïa ka surok na Domtiehsaw sha Pyndenïawma kaba 0.520 km, na ka surok bah ha Rangmaw kaba 1 km, ka surok jong ka Nongshillong – Jakrem kaba 0 – 21 km ba hap ha ki jaka jong ka 15 shaduh 21 km bad ka jingshna ïa ka kynroh, ki jingker bad ki muri ha kitei ki jaka, ka surok na Mawsyntai ban pynïasoh bad ka surok bah kaba 8 km bad kaba ïaid lyngba ka Kremjaruh kaba 0.85 km.
Nangta, ka surok na ka 3 km jong ka Shngimawleiñ – Sohma sha Rngikseh kaba 1 km, ka surok jong ka shnong Domjyrti kaba 1 km, na Karbom – Mawranglang kaba 1 km CH 0-1000m, ka surok ha shnong Photjaud ba kynthup ïa ka jingshna muri kaba na ka 0.1 km ha CH 0-1000m kaba jngai 1 km, ban siang dewbilat ia ka surok ha shnong Nongsynrieh kaba hajan ka Balang Presbyterian kaba 0.390 km, ka surok na Jakrem -Ranikor kaba ïaid lyngba ka Rangthong na ka 6 haduh 12 km kaba dei 7 km kaba ka jingrben ka long 20 mm.
Kumjuh ruh ïa ki ar tylli ki mawnongrim ban shna ïa ka surok jong ka Border Area kaba mar T.40 lak lyngba ka Rural Infrastructure Development Fund (RIDF) XXVIII jong u snem 2022-23 ban iaid na Photjaud sha Langwarai kaba 1.80 km bad na Eitser sha Mawtngam kaba 1 km bad kawei pat u mawnongrim ban tei ïa ka ïing treikam ba thymmai jong ka ophis u Block Development Officer jong ka Mawkyrwat C&RD Block kaba T.2 klur 77 lak.
Haba kren ha ka jingïalang, u bah Renikton Lyngdoh Tongkhar u la pynpaw ka jingsngewkmen ha ka ban ïa don lang ha ka jingplie ïa kine ki skhim kiba ki paidbah jong kane ka dong ka thaiñ ki la angnud bad khmih lynti baroh shi katta da kaba ïaroh bad ai burom ïa ki nongtrei sorkar bad ki paidbah kiba la ïasnohkti lang bad ai mynsiem ïa u ban ïai pyntyllun ïa ki kam kiba bun hapoh jong ka konstiwensi bad ban ïoh pyndep ïa ki kam ha ka por kaba biang na ka bynta ban kyntiew ïa ka roi ka par ha ka distrik.
“Ka jingbuh ïa ki mawnongrim jong kine ki surok kan long kawei na ki lad jingïarap bad ka jingkyrkhu ïa ki paidbah jong ki shnong ki thaw ha kaba ka surok ka dei kawei na u bud lum jong ka ïoh ka kot", ong u bah Renik.
U la pynpaw ruh ïa ka jingkmen ban ïohi ïa ka jingïaid shaphrang jong ka kam da kaba kyrmen ruh ba kan ym don kano kano ka jingsahteng ha ki rukom treikam.
Haba ïa dei bad ka jingtei ïa ka ïing treikam jong u BDO, na ka liang u bah Renikton u la pynpaw ka jingaikhublei ba kyrpang ruh ïa u Myntri ba dei peit ïa ka C&RD Department jong ka Sorkar Jylla ha kaba u la bhah kyrpang na ka bynta kane ka kam ka ban long ka jingmyntoi ïa ki paidbah jong ka dong ka thaiñ bad ba ki nongtrei ruh kin ïoh ban pyntyllun ïa ki kam kiba bun.
U bah Renikton ha ka jingkren jong u, u la pynpaw ruh ka jingsngewnguh kaba kyrpang ïa ki ophisar jong ka distrik kiba la ju long ka daw jong ka jingjop ha ka ban pyntyllun ïa kiba bun ki kam hapoh jong ka Mawkyrwat Constituency.
Namarkata, u la kyntu ban pynneh kane ka mynsiem jong ka jingïatreilang khnang ba ka kam nangne shakhmat kan long kaba ïaid beit iaid ryntih.
Ha kajuh ka por u la pan ïa ka jingïatreilang na ki paidbah jong ka Mawkyrwat Constituency khnang ba lah ban wanrah ïa ka roi ka par ha baroh ki liang bad kyrpad ruh ïa ki nongpyntrei ban pyntrei kam bad ban pyndep ha ka por ba la buh khlem pynsah teng khnang ba ki lad pynroi kin ym long leh noh ei.
U bah T.Lyngwa, IAS, Deputy Commissioner, South West Khasi Hills District u la ong ba kane ka sngi kan long ka sngi ka ban sah kynmaw ha kaba shen kin sa ïoh ban pynïeng noh ïa ka block ophis kaba long kawei na ki ophis ha kaba ki paidbah ki khmih bad peit na ka bynta ki kam pynroi.
Shuh shuh u la ong ba ka jingbuh mawnongrim ïa kine ki surok kan long ka jingïarap ïa ki paidbah ha ka leit ka wan bad ka kit ka bah ka ban nang kham pynsuk shuh shuh ïa ki.
U kyrmen namarkata, bad u khmih lynti ruh ba shibun ki kam pynroi yn dang lah ban leh ha kane ka distrik lada ngi don ka mynsiem ïatreilang ha ka ban ïaid bad pyntyllun nangne shakhmat na ka bynta ban kyntiew ïa ka roi ka par ha ka distrik.
U la kyntu ruh ïa ki paidbah ban ri bad sumar bha ïa kano kano ïa kaba ka sorkar ka wanrah na ka bynta ka roi ka par na ka bynta jong ki da kaba pyndonkam bad sumar kum la ki jong.
Ha kane ka sngi la ïadonlang ruh naduh u bah G.Kharwanlang, Superintendent of Police, South West Khasi Hills District, u bah Steveford Marweiñ, MCS, Extra Assistant Commissioner, South West Khasi Hills District, u bah S.I.Laso, Assistant Executive Engineer PWD (Roads) Mawkyrwat Sub Division bad kiwei de ki ophisar sorkar jong ka distrik.
Ïa ka jingïalang la pynïaid da u bah L.T.Tariang, MCS, Additional District Magistrate (ADM), South West Khasi Hills District bad ka jingkren ai khublei na u bah I.Lawrynñiang, MCS, Block Development Officer jong ka Mawkyrwat C&RD Block.
Nongstoiñ, K’lyngkot, 13: Ki khun samla jong ka shnong Pyndengrei kawei na ki shnong kaba don hapoh sor Nongstoiñ, mynta ka sngi ki la ïoh ban ïaleh kmen sngewbha kum shi bynta ban rakhe ïa u Mawmer jong ka jingkynjoh sha ki 50 snem ka jingdap jong ka Pyndengrei Social and Cultural Sport Club kaba la long ruh ka Jubili Ksiar.
Ha kane ka sngi la ioh ban pynhap lama noh ïa ka sngi kyrpang jong ki samla, ha kaba u bah Macmillan Byrsat MLA ka Nongstoin Konstitwensi u la long kum u kongsan, ha ryngkat ka jingïadonlang ruh u bah Gabriel Wahlang MDC ka Nongstoiñ kum u symbud kongsan.
Ha kane ka sngi pynkut jong ki samla ka shnong Pyndengrei ïa ka jingrakhe, ka la long kaba la ishongkun bad shongshit bha ha kaba ki la don ruh shibun ki jingpynbyrngia na ka bynta ki khun shnong, ba ki la ïoh ban ïashimbynta da ki jingïalehkai kiba bun jait kynthup naduh ka Mawpoiñ, ka jingïatan Tyllai, Kynjatbol, Basketball, Volleyball, ki jingrwai jingshad bad kiwei kiwei.
Ka Club ha kane ka sngi ka la ïoh ruh ban pyllait paidbah ïa ka souvenir jong ka Club.
Nongstoiñ, K’lyngkot, 13: Kumba ju long man la u snem, ha une u bnai Kyllalyngkot ki nongkhaïi synsar ki la sdang ban tur haman la ki jaka bad ki shnong ki thaw, ban leit ïakynduh ïa ki nongrep ban dup ïakut lypa, ba kin thied la ha ka dor ka ba biang lada ka ïew ka hat ka ïaid bha.
Ha kine ki sngi la ïoh ban ïakynduh ïa kiba bun ki nongrep synsar kiba la sdang ban kheit na ka bynta ban pynryngkhiang bad pynïaid ïew.
La ïoh ban ïakynduh ruh ïa ki nongthied kiba la sdang ban thied ïa u synsar u bym pat rkhiang ruh.
Ki nongthied ki la ong ba ka dor jong u synsar u bym pat rkhiang ka poi ka long sawphew tyngka shi kilo, hynrei ïa u ba la ryngkhiang bha ki thied ha ka dor khyndai phew tyngka shi kilo.
Haba kylli pat ha ki nongrep la ki kham sngew lah ban die ïa u bym pat ryngkhiang ne ki kham lah ban die ynda u la ryngkhiang, don kiba ong ba lada ka dor jong u ba dang shu kheit ka kham kiew te lah kaba die ïa u bym pat rkhiang, namar lada u ba dang im u khia shiphew kilo lada u la ryngkhiang u lah ban don satang saw haduh san.
Nalor kata ki la ong ruh ba ka ïew synsar ka dei ka ïew ka bym thikna naduh mynshuwa, namar don teng teng ha kajuh ka sngi u kylla ka dor lada mynstep ka don ka poi shispah shi kilo, janmiet pat ka poi satang sanphew haduh hynriew phew tyngka shi kilo.
Ki la ong ruh ba lada ka mariang ka dum sngi lynter ka shitom bha ban sumar, namar lada sngem umjer ne hap slap u synsar u kylla rong noh bad ka dor ruh ka hiar.
Ki la ong ruh ba haba kit had pynryngkhiang bad iehnoh ha ka por mynmiet, ki hap ban da tap da ki jaiñ jri khnang ban lait na ka jingsngem umjer.
Haba phai ha ka rep synsar ym lah ban len ba ka dei ka kam rep kaba kham suk, namar haba thung ruh tang shi sien bad ym da donkam than ban pynkhuid ïa ki sañium haba u jingthung u la san, lait noh tang hadien ar ne lai snem la hap ban pom noh ïa ki tynrai, kata hadien ba la dep kheit bad sat hang da ka ding hadien shi bnai khnang ba u jingthung un kham sei bha.
Ym lah ban len ba watla ka kak rep synsar ka dei kaba suk, hynrei ka long pat ka kam rep kaba shu khalai nusib namar lada dei ki snem ba ka jingdawa ka duna ka dor thied ka lah ban poi tang san haduh shiphew tyngka shi kilo.
Ha kajuh ka por u synsar u dei u jingthung u ba kham pher na kiwei pat ki jait jingthung, namar ha ki jaka rep synsar ka khyndew ka tyrkhong bha bad ki umpohliew ruh ki rngad, ki dieng ki siej ruh kim lah shuh ban mih haba la rep ïa utei u jingthung.
Nongstoiñ, K’lyngkot, 13: “Kane kan dei ka sngi ka ban sah jingkynmaw ha kaba ïa ki jingphohsniew ba la slem jong phi la pynurlong", ong u bah Macmillan Byrsat Chairman MLA jong ka Nongstoiñ Constituency, haba ai jingkren kum u kongsan ha ka jingplie ïa u mawnongrim ban kyntiew kyrdan noh ïa ka Nongkynjang Sub Center sha ka Primary Health Center mynta ka sngi, ha ka jingïadonlang jong ki Sordar shnong bad ki nongshong shnong jong ka Lai Lyngdoh Area.
U la ong, “Phi dei ka thaiñ kaba donbok namar la arphew snem tam ba phi la ïa ksaid, hynrei mynta ka kynti ka la urlong bad ka dei barabor ka jingïatreilang jong ki nongïalam shnong bad ki paid nongshong shnong ban pyntyllun ïa ki kam pynroi pynpar ha ka dong bad ka thaiñ".
“Ngi dei ban peit barabor ïa kaba bha ym ïa kaba sniew bad ban ïatreilang bad ki nongsynshar, la ka long ha shnong ne ha ka hima, khnang ban wanrah ïa ka roi ka par kaba sted.
Ka Sorkar ka la mang 9 klur 78 lak ban pynlut ha ka ban kyntiew kyrdan ïa kane ka Sub Center sha ka PHC.Nga kular ruh ban phah pyndep noh hapoh ka shiphew bnai.
Ai ba ka kam kan trei kham jam ban ïa ka ktien", u la ong.
Kiwei kiba la ai jingkren ki long ka Dr.S.A.Lyngdoh DMHO kaba la pynïaid ïa ka jingïalang, u Dr T Syiem ba la ai ïa ka jingkren pdiang, u bah J Shangrit bad bah H.S Shangrit ki Sordar shnong Nongkynjang bad Nongkhlaw bad Dr.R Marweiñ ba la ai ïa ka jingkren khublei pynwai.
Mawkyrwat, K’lyngkot, 13: Ki ar ngut ki rangbah da ka mynsiem jong ka jingsngewsih, sngewkhia bad sngewjah burom hadien ka jingshah thad khlem nongrim ïa ka kyrteng jong ki, ki la sngew dei ban leit ujor da ka ehjahar hapoh Mawkyrwat Police Station, South West Khasi Hills District pyrshah ïa ki ‘riew shim kabu ki bym don shuh ka jingïatip lem.
Lah ban kdew ba ki ar ngut kiba la shah thad ïa ki kyrteng ba la kynnoh ba ki dei kiba im kamai spah da kaba tuh masi ki long u bah Dossli Thongni bad u bah Johnny Thyrniang kiba na ka shnong Wahkaji, South West Khasi Hills District bad mynta ka sngi kine ki rangbah kila leit ban ujor syndon da ehjahar pyrshah ïa ki riew shim kabu ban pynthoh bria ïa ka kyrteng jong ki.
Katkum ka ehjahar ba ki la leit ujor ki la pynpaw ba ha ka 10-01-2023 ki la ïoh jingtip ba ka la don kawei ka jingthoh ba la pynsaphriang paidbah ha ki social media da kaba kdew ïa ki kyrteng jong u bah Dossli Thongni bad u bah Johnny Thyrniang kum ki nongleh-beaiñ bad ki nongleh ïa ki kam sniew ba long pyrshah ïa ka imlang sahlang bad ïa ka hok longbriew manbriew.
La ong ruh ba ha kata ka jingthoh la kdew ïa ki bad la soi ha ka kyrteng jong ki da kaba pynkam kum ki nongtuh masi, nongtuh blang bad kita ki nongshohnoh briew kiba long ki jingkynnoh ba khlem nongrim ha kaba ma ki kum ki trai kim don jingtip namar kim shym la leh ne don jingthmu ban leh ïa kino kino ki kam ba long beaiñ bad pyrshah ïa ka imlang sahlang.
Ha kata ka jingthoh la kdew khlem nongrim ïa ki ba kin ïai bteng ïa ki kam pyntriem ïa kita ki kam sniew bad wat ban leh ïa ki kam kñia briew (human sacrifice), kiba ma ki shimet ki sngewpyrshah jur ïa kiba kum kita ki kam lada jia ha ka imlang sahlang ne ha shnongha thaw.
La pynpaw ruh kita kiba soi harum ki kwah ban ïathuh ba kato ka jingthoh kam dei kaba mih na ki bad la shu leh da mano re mano ba shim kabu namar la pynkam khlem nongrim ha kata ka jingthoh da kaba soi ïa ki kyrteng jong u bah Dossli Thongni bad u bah Johnny Thyrniang kumkita ki nongleh bymman ne ki nongleh beaiñ.
Kumta ha kaba ia dei bad kijingpynshai, ki jingpyntip bad ki jingujor ba la kdew, u bah Dossli Thongni bad u bah Johnny Thyrniang ki kyrpad ïa ka police department ba kin register case bad ban wad ruh ïa ki briew kiba donkti ban thoh bad pynsaphriang ïa kajingthoh ba pynjah burom bad ba la shu thoh bad soi khlem nongrim ha ka kyrteng jong ki, namar kane ka jingthoh ka la pynjah burom hakhmat kiba bun balang katkiba ïoh pule ïa kata ka jingthoh bad ruh kaba la pyntieng pynsyier ruh ïa ki.
Jowai, K’Lyngkot 13: Ka United Democratic Party (UDP) Jowai Circle kawei na ki seng riewlum ba paw bha mynta hapoh ka jylla, mynta ka sngi kala sdang ban mih shakhmat ban ïalap paidbah bad ban pynsngew ïa ki nongrim treikam ba skem ban shakhri ïa ka paidbah ka jylla hi baroh kawei.
Ha kane ka sngi la pynlong ïa ka jingïalang ba Building jong ka Iew Seiñ Raij ha Iawmusiang Jowai, ïa ka jingïalang la pynïaid da u ma Kitboklang Nongtdu President Jowai Circle, ha ka jingdonlang u kyrtong ka 2-Jowai Constituency ma Moonlight Pariat, ma J.Treilang Suchiang MDC, ma Dawan Lyngdoh MDC, ma Marki Mulieh, kong Robila Mylliempdah, ma Baitlang Pohsngap nalor kiwei de.
U Moonlight Pariat kum u kyrtong ka UDP haba ai jingkren ula ong ba ka seng United Democratic Party (UDP) ka long kaba la pynkhreh bha mynta ka kynti ban ïakhun ïa kane ka Election MLA 2023 da ka jingkyrmen ban wan ha ka bor shynshar, ha kaba ula kyntu ïa ki paidbah ba kin ai ka jingkyrshan ba pura ïa kane ka seng Riewlum.
Ula pynsngew ruh ïa ka jingleh donbor jong ka sorkar MDA hapoh ka jingïalam ka NPP bad kam don shuh kata ka jingshngaiñ ïa kiba bun ba lang bad ha ka juh ka por kila ïalam bakla ïa ki nongshong shnong ka jylla naduh ka jingkyrduh, jingdap ram bad ka jingbym biang shuh ha ka khaïi ka pateng bad kiwei de.
“Ngim wan ban pynbeit ïa phi hynrei ngi wan da ka jingshisha ban pan na phi ïa ka Vote ba kordor namar dei tang kane ka Party trai ri kaba lah ban shynshar dalade ïalade ym kum kiwei pat ki party kiba long nabar" ong u ma Pariat.
Ka Rilum Jaiñtia ka don ïa ka spah bah ha ka mariang naduh ki marpoh khyndew bad kiwei de ong u ma Pariat, hynrei mynta la pyndonkam bakla ïa ki da ki riew shimet kiba don ha ka bor, lada ki paidbah ki ai ka jingkyrshah ïa ka UDP ka seng kan ïakhun kumno ban ïada ïa kine ki jingmih (khajna) kiba ïoh na ka mariang khnang ban im pateng bad ka lawei.
Ula ong naduh ka snem 2014 ka NGT kala khang ïa ka jingtih dewiong bad ka sosar jylla kala ïaleh mukot duma ban die noh ïa u dewïong ba dang sah haduh 32 MT hynrei dei tang kita ki High Level ki ïoh lad ban pynïaid katba mon ïa jingkhaïi dewïong tuh.
Shuh shuh ula pynsngew ka jingleh jong ka sorkar ba mynta kala wanrah ïa ki jingeh kiba ha rukom haduh bala pynlong ïa nonghikai ban leit thiah sha surok, ka jingrah Pla Card, ki jingïakhih ba bun jait bad kane kam long ka lynti kaba bha.
Kumba ka long mynta ula ong ba ka plan jong ka sorkar kala thmu ban pynduh wat ïa ka District Council kaba dei ka nongïada ïa ka riti ka dustur, ka khyndew ka shyiap, hynrei lada duh ïa kine kam don jingmyntoi shuh ïa ka jinglong trai, kumta u ong lada pynjop biang ïa kane ka NPP la tikna ba ka District Council kan duh ka dam noh.
Ula ong lada u wan ha ka jingjop ha kane ka kynti u thrang ban wanrah ïa ki kam pynroi ha ka liang ka koit ka khiah, ka pule puthi bad kiwei, shuh shuh u kyrmen ba ka UDP kan trei da ki kam ym kumba leh ka NPP kaba la plie tang ki mawnongrim khlem da pyntreikam, da kaba u ai nuksa ïa ka MCH ka jaka sumar ïa ki longkmie bad ki khynnah kaba don ha Panaliar, kaba la dep plie katba katei ka Hospital ka dang khang tala bad kane ka dei ka kam pynïam briew.
Ula kular ruh ban pyndep ïa ka Iawmusiang kaba la eh sah khlem da don shuh kiba ïohi wad hadien ba ka sorkar kala dep ban pyllait ïa ka pisa Instalment kaba nyngkong bad kaba sah sa 2 tylli ki Instalment hynrei kiba bun kim shem lynti ban wat ïa ki.
Kum ka Iawmusiang kaba dei ka ïit khmih jong ka Jowai ula pynsngew ba ka UDP kan pyrshah ban wad ïa ki lad ki lynti lyngba ki State skim ban pyndep noh ïa ka Iawmusiang, ula kynthoh ruh ïa ki ñuit kiba dang neh sah haduh mynta kine baroh ki dei da ka jingbym ïa sngewthuh jingmut lang.
“Ka jingduh kam jong ki khun samla kala jur bha mynta ong u ma Pariat halor kane ka Party ka don ka plan ban wad ki lad ki lynti na ka bynta ki khun samla kiba la pyndep ïa ka pule puthi bad kiba don ka jingkyrmen ïoh ïa ka kam ka jam".
Mynta ka don ka jingma kaba khraw eh ïa ka sor Jowai ong u ma Moonlight namar ka jingleh jong ki nongïalam ba mynta kiba la pynkynriat lut ïa ki ophis sorkar bapher bapher, ula ong lada ki paidbah ki dang ïohthiah ym slem shuh sa ki ïing ki sem jong ki briew ruh kin sa rah.
Ula kren shai lada pynkynriah sa ka DC ophis bad ka Treasury la tika baroh ki Bank kin mih bad leit buh ophis sha jan jong kitei ki ophis ha kano kano ka jaka ba ki don.
Nongpoh, Kyllalyngkot 13: “Ki jingshisha ha kano kano ka jaid bynriew ki paw shai ha ka por Election" ong u Dr.Fabian Lyngdoh kum uwei na u nongshong shnong ba pura ka Meghalaya sha ba ka jylla Meghalaya kan kynjoh sha kawei pat ka samoi ban pynthymmai ïa ki nongmihkhmat hapoh ka jylla ka ban sa long ha u bnai Rymphang 2023.
Kum ban pynpaw paidbah, u Dr.Fabian Lyngdoh, u dei u Nongshong shnong ka Shnong Mawbri ha Ri Bhoi District bad uba la pyndep ruh ïa ka Kyrdan Ph.
D ha ka subject Sociology bad u la dei ruh u Chairman bad MDC barim ka KHADC bad u Prophesor ka Martin Christian Luther University.
Haba ïa kren bad u Mawphor, u Dr.Fabian Lyngdoh, u la ong ba kane ka jinkren ka long ka jingkren kyllum na ka bynta ka Jaid bynriew ha kaba mynta ka don hapdeng ka jingpynkhreh ïa ka election ban jied ïa ki nongmihkhmat paidbah ki ban ïa said na ka bynta ka jaid bynriew bad lada ki paidbah ki biej ban jied ka jingduhnong ka long ïa ka jaid bynriew hi baroh kawei.
U la ong ruh kum u nongshong shnong ka jylla Meghalaya ba u kwah ba ki nongïalam bad ki riew shemphang ka jylla ki dei ban mih ha kane ka por ban kren sha ki paidbah ba ha shuwa ba kin jied ïa ki nongmihkhmat ki dei ban khan da kñia ne ban pyrkhat sani namar ka jingjied ïa ki nongmihkhmat ka dei ka kam kaba kyntang kaba lah ban tei ïa ka jaid bynriew bad pynjot ruh ïa ka jaid bynriew.
U la kren kyllum ruh ba ki jingshisha ki paw ba katba ym pat don ka election la iohi naduh ki paidbah, ki seng bhalang bad kita kiba kam ba ki dei ki nongïalam jaid bynriew ka ri ki ïalang ha Monphran kum ki Khlawait jong ka jaid bynriew da kaba ki pynkhihwin pyrshah party ne pyrshah sorkar bad baroh ki paidbah ki ïa ñiom shata bad kaba sngewlyngoh pat ha kum kane ka por ym shem la don kino kino kiba kren na ka bynta ki mat ki jura ka jaid bynriew.
“Haba don ka jingïalang paidbah ryngkat kita ki nongïalam ka kren pyrshah sorkar bad la sngew kumba ki leit ban pynkhihwin ne leh ei ei noh ïa ka Secretariat bad Assembly Building ne ban kren pyrshah ïa kita ki myntri sorkar na kabynta ka ri bad ka jaid bynriew, hynrei haba poi pat kum kane ka samoi ba kyntang ba ki paidbah ki hap ban pynthymmai ïa ki nongmihkhmat kita ki nongïalam bad ki paidbah ki sngap jar jar khlem da kren ïa kit ki mat ki jura jong ka jaid bynriew" ong u Dr.Fabian Lyngdoh.
Shuh shuh, u la bynrap ruh da kaba ong ba ki paidbah ha kane ka kynti ki dei ban long kiba sian bad kiba iohi jngai ha kaba kim dei ban shah ïalam bakla ha kita kiba khot ïa lade kum kita ki nongïalam ne ki kynhun bad ha kajuh ka por ruh kim dei ban biej ïa ka bor jong ka pisa ne ka jingshah pynbiej da kino kino ki kam ba ai jingmyntoi tang ha ka por election bad lada ki kwah ba wan ka jingkylla bad ka jingmyntoi ïa ki jaid bynriew shuwa ba kin shim ïa ka rai ban jied ïa kita ki nongmihkhmat ki dei ban da tih bniah bad pyrkhat sani khnang ba ngin ioh ïa kita ki nongmihkhmat kiba don shisha ka jingkitkhlieh na ka bynta ka ri bad ka jaid bynriew bad ym kita ki nongmihkhmat kiba pyrkhat ïa ka malade, u la bynrap.
Khliehriat kyllalyngkot 13: U myntri ka sorkar jylla, uba dei ruh u MLA jong ka 6-Khliehriat Constituency, u bah Kyrmen Shylla, myn ha ka 11 tarik mynta u bnai, u la hiar sha shnong Bataw bad u la sam haduh hynriew tylli ki Work Order, sha ki hynriew tylli ki kynhun ba kynthup ki Seng niam, ka Sport Clud, ki skul bad kiwei kiwei ki kynhun, na ka liang ki nongkyrshan jong u, ki la pdiang burom ïa u bah Kyrmen Shylla sha ka jingïalang ba la pynlong ha ïing Dorbar Hall Bataw dong Umlatap.
Katkum u kyrwoh, la ong ba ki nongkyrshan kila pynpaw ka jingsngew nguh kaba khraw ïa u nongmihkhmat ka thaiñ, u bah Kyrmen Shylla namar ba watla hapdeng ka jingwan pynwit ka khlam covid-19 ruh, hynrei u dang lah ban pyndep shisha ïa kaba u la kular bad ki la sakhi ïa ki kam ba bha jong u kum u nongmihkhmat ba u la ïarap ban pynioh ruh ban siang rong ïa ka surok hapoh shnong Bataw kaba ha ka mang tyngka kaba T1.68 klur tyngka, u la lah ban pynioh ïa ka ïing skul kaba ha ka mang tyngka kaba T 37 lak tyngka, ka jaka peitkai (View Point) kaba la pynlut haduh T 10 lak tyngka bad kawei kaba ki nongkyrshan ki sngewnguh eh ïa u bah Kyrmen Shylla, ka long ba dei lyngba ka jingïarap jong u ba ha u snem 2020 la ïoh ruh ïa ka PHC kaba pura ha shnong Bataw bad kane ka long ka jingmyntoi kaba khraw ïa ki paidbah nongshong shnong , kumjuh ruh u la lah ban ai kiwei kiwei ki work order ruh ha ki por ba la leit.
Ki paidbah ba kyrshan ïa u MLA, ki la ai ka jingiaroh ïa ka jinglong ba bha jong u bah Kyrmen Shylla, uba kloi ban ïarap ïa baroh naduh ki ba heh haduh kiba rit, kumta da ka mynsiem ka jingsngew ieid ki la ai ka jingitbok kitrwiang ïa u ba ha kane ka election ka ban wan ruh un dup ioh biang ïa ka jingjop don buromHaba kren ha ka jingialang ha Bataw, u bah Kyrmen Shylla ruh u pynpaw ka jingsngew kmen kaba khraw haba u ïohi ba ki nongshong shnong jong ka shnong Bataw khamtam ki nongkyrshan jong u ba ki long ki briew kiba shisha bad u ngeit ruh ba ha kane ka election ka ban wan ruh ki dang bun ki nongkyrshan na shnong Bataw ki ban dang jied ïa u, u la ong ruh ba kum u briew hi um lah ban pyndep lut ïa baroh ki kam kiba dang sahteng, hynrei u kular ba lada u poi biang sha ka thong ka jingjop un ialeh ban pyndep ïa ki kam ba dang sah, kata da ka jingiatreilang bad ki Waheh Shnong bad kumjuh ruh bad ki paidbah.
Kiba la ai jingkren ki kynthup ruh u Assistant Waheh Shnong Bataw, u bah Skhem Sumer bad la ïa don ryngkat lang ruh u Chairman Shnong Bataw lem bad ki riew rangbah ba kynthup u bah Martin Lyngdoh, u Mathew Pajat, u Shewani Sumer, u Klemen Pajat, u Tony Byrloi, u Waheh Shnong ba rim, u bah Bhalang Suchiang bad kiwei kiweiKane ka long katkum u kyrwoh ba la phah da u President Rum Shnong Youth Club Bataw, u bah Deihok Sumer.
Jowai, K’Lyngkot 13: U Deputy Commissioner (Supply) ka West Jaintia Hills Distirct, Jowai ula pyntip ba ka sorkar India lyngba ka tnad Food Civil Supplies and Public Distribution kan sa sam ïa u khaw ba khlem jingsiew sha kito ki nongïoh bynta kiba hap hapoh ka National Food Security Act 2013 (NFSA) kata ïa u bhah khaw AAY ba PHH na ka bynta shi snem.
Kane ka jingsam ïa u khaw ba khlem jingsiew kan sdang naduh ka 1 tarik u Kyllalyngkot haduh ka 31 tarik u Nohprah 2023.
Nongpoh, Kyllalyngkot 13: Namar ka jingshem jingeh jong kiba bun ki khynnah skul haka thaiñ Mawhati khamtam naka jingsniew bad ktieh jong u surok khamtam haka por slap, u Bah Shemphang Lyngdoh kyrtong ka NPP ha Mawhati Constituency mynta ka sngi u la aiti syndon da ka School Bus sha ka Snohktilang VO ka ban pynïaid ban peit bad khmih ïaka naka bynta ka jingbit jingbiang jong ki khynnah skul ha katei ka thaiñ haka jingïalang kaba la long mynta ka sngi haka shnong Jatah.
Ïa katei ka School Bus la mang pisa lyngba ka Chief Minister Special Development Fund bala sakhi ruh ha katei ka sngi ka jingaiti ïa katei ka Bus da ka jingdonlang u Bah James Sylliang MDC barim ka Mawhati, Bah RM Mukhim Working President ka NPP Mawhati Block, Bah Enel Wahphlang Rangbah Shnong Raitong bad kiwei kiwei ki riew rangbah jong ka thaiñ.
Haba kren ha katei ka sngi naka liang u Bah Shemphang Lyngdoh u la pynpaw ka jingsngewkmen kaba khraw hadien ba u la lah ban pynurlong ïaka jingdonkam jong ki paidbah ka Mawhati ha kaba dei lyngba ka jingshimkhia jong u la ioh ban aiti ïa katei ka Bus hadien ka jingïakren kaba la slem bad u Myntri Rangbah ka jylla ba ki khynnah skul ka thaiñ Mawhati kila donkam ïaka kali ban leit sha ki skul namar ka jingktieh bad pumpum jong u surok kumba ka jingshna surok ka dang ïaid mynta.
U la ong ruh ba kum uwei naki riew rangbah ka thaiñ u la iohi ïaka jingdonkam jong ki khynnah skul ha katei ka thaiñ bad ioh ruh ban ïakren bad ki longkmie bad dei hadien ka jingkyrpad jong u sha u Myntri Rangbah um shym la kyntaid bad pynmang pisa mardor ban thied ïa katei ka bus ban pynsuk ïaki khynnah skul kaba long shisha ka jingkyrkhu kaba khraw ïaki khynnah skul haka leit ka wan bad kyrmen skhem ba katei ka kali kan ai ka jingshakri kaba paka sha ki khynnah skul katei ka thaiñ.
Khliehriat kyllalyngkot 13: Ka Dorbar Shnong Hingaria kaba hap hapoh ka 5-Sutnga Saipung Constituency, East Jaiñtia Hills District kaba don ha ki thaiñ khappud bad ka ri Bangladesh, ka pdiang sngewbha ïa baroh ki kyrtong (candidate) ki ban ïakhun ïa kane ka Assembly Election ka ban wan bad ha kajuh ka por ka Dorbar Shnong ka khang pyrshah ïa kito kiba ïakhun ia ka MLA election bad kiba wan ïalap election ba kim dei satia ban wan sam pisa bad sam kyiad ïa ki paidbah nongshong shnong bad lada ka Dorbar Shnong ka lap ïano ïano kiba pynkhieñ ïa kane ka hukum, ka Dorbar Shnong Hingaria kan pynshitom da kaba tyngeh katkum ki aiñ synshar shnong.
Katkum u kyrwoh na u Waheh Shnong Hingaria, u bah Thepmon Khonglah, u ong ba ka Dorbar Shnong naduh ki por ba mynshwa ruh kam ju ailad satia ban die kyiad bad ban ïa dih kyiad hapoh shnong poh thaw namar ba ka jingdih kyiad ka ju lam sha ka jingjot ka imlang ka sahlang bad ka ktah ruh ïa ka shongsuk, shong shngaiñ hapoh shnong, kumta ka bor synshar shnong jong ka shnong Hingaria ka maham ïa baroh kiba wan ïalap election hapoh shnong ba kim dei da lei lei ruh ban sam kyiad bad sam pisa ïa ki nongshong shnong, hynrei ki dei beit ban kren ban ïalap beit ïa ka nongrim ba ki ieng kum ki nongmihkhmat sha ka saiñ pyrthei.
Khliehriat Kyllalyngkot 13: Ki pulit jong ka Ladrymbai Outpost mynta ka sngi ki la leit ba khlong noh ïa ki lai tylli ki metiap ba la tep ha shnong Musniang, kine ki lai ngut ki dei kiba iap hapoh thliew dewiong myn ha ka 9 tarik mynta u bnai bad tep noh ïa ki ha ka 10 tarik bad kat haduh mynta ruh ki pulit kim pat lah ban pyntikna la kitei kiba iap ki dei ne em ki nongtih dewïong.
Na ka liang u Superintendent of Police East Jaiñtia Hills District, u Jagpal Singh Dhanoa, u la ïathuh ba ka tnat pulit ka la leit pan jingbit na ka ïingbishar District Court East Jaiñtia Hills District, kumta ka ïingbishar ka la ai jingbut ban khlong ïa ki met iap bad ïa ki.
met iap la rah sha NEIGRIMS hospital Shillong ban leh ïa ka post mortem ban dup tip bad shai ïa ka daw ka jingiap namar ka jingiap jong ki lai ngut kaba pynsah umdum (died under mysterious circumstances)Kum ban shu phai dien, Ki pulit jong ka East Jaiñtia Hills District, myn ha ka 10 tarik mynta u bnai ki la ujor da ka ejahar (Suo Motu Case) halor ka jingiap ki nongtih dewïong ha East Jaiñtia Hills District kaba long katkum ba la paw ha ki pathai khubor, na ka liang ki pulit ki la pynlong ïa ka jingtohkit bad ki dang wad bniah halor kane ka jingjia.
Kumba la paw ha ki pathai khubor, la ong ba ki la don haduh lai ngut ki nongtih dewïong kiba la iap hapoh ka thliew dewiong kaba don ha elaka Rymbai, napdeng kiba khlad u wei u dei uba la tip kyrteng kum u (L) Ten Siangshai, uba na ka shnong Musniang bad ym pat shym la tip kyrteng ïa ki ar ngut kiwei pat kiba la iap ha ka thliew dewiong.
Na ka liang ki bor pulit ki la pyntreikam noh da ki kyndon 160 bad 91CrPC bad ai jingtip sha baroh ki rangbah shnong bad kin wad jingtip bad pynshai lem halor ka jingjia kumba la paw ha ki pathai khubor, ha kajuh ka por ki pulit ki la wad jingtip ruh na baroh ki PHC bad ki CHC bad pan ia ki kaiphot jong ki met iap, ki la phah ruh ia ka kynhun pulit sha ki shnong bapher bapher khamtam ha shnong Musniang ban wad bniah ia kane ka jingjia, ki la buh ruh ia ki briew (source) ban ai jingtip lem halor kane bad kat haduh mynta ki pulit ki dang pynlong ia ka jingwad bniah abd tohkit ban ioh jingtip shuh shuh halor kane ka jingjia.
Shillong, K’lyngkot : U MLA ka Mawlai u Bah PT Sawkmie ha ka sngi Palei ba la lah u la kynthoh tyngeh da kaba ong ba ka sorkar ka la shu kular kai ïa ki paidbah ban weng ïa ki briew kiba shong basah ha them metor, ka bym shym la urlong tad haduh kine ki sngi.
U Bah Sawkmie u la pynmih ïa kine ki kyntien ha ka jingïalang ai work order, ai shuki na ka bynta ban buh haïing shnong ba la ai da ka skhim u MLA, ai top syntek bad sam nep syaid sha ka dong Lumheh, ka dong ba dang mih thymmai ha shnong Mawsiatkhnam.
Nalor kata ula kynthoh ruh ba ïa ki briew lajong ka sorkar kaba la ïalam da ka NPP kam kheiñ snep, katba ïa ki kharmetor kiba sah ha them motor, ka sorkar ka kular pynshna ïing ia ki, ym tang ba shna ïing, hynrei ai ruh ia ki song pisa na ka bynta jong ki.
U la bynrap ba kane ka sorkar NPP ka pyrkhat bha ïa u kharmetor ban ïa ka jaidbynriew, kumta u kyntu horkit hordang kim dei ban pynjop ïa ki kyrtong ka NPP.Ha kane ka sngi la ïoh ruh ka jingkren na Rangbah Shnong Mawsiatkhnam bah PS Wahlang, na secretary shnong bah KW Lynrah, na bah Homer Kharkongor, President UDP Mawlai Circle, na Deacon P.Jyrwa bad kiwei kiwei.
Jowai, K’Lyngkot 13: U Deputy Commissioner (Supply), West Jaiñtia Hills ula pyntip ba ïa u khaw rashon NFSA (AAY bad PHH) bad u Non-NFSA jong u bnai Kyllalyngkot, 2022 la dep ban pyllait sha baroh ki wholesale na ka bynta ban pynpoi sha baroh ki dukan die rashon haduh ka 6 tarik haduh ka 20 tarik mynta u bnai.
Ka bhah khaw Antyodaya Anna Yojna (AAY) yn sam ha ka jingthew kaba 35 kg kawei ka AAY FI Card, ka bhah u khaw Priority Household (PHH) yn sam ha ka jingthew kaba 5 kg shi khlieh khlem donkam jingsiew ha sor bad ha nongkyndong.
Katba ïa ka bhah jong u khaw Non-NFSA kan long 7.215 kg shi khlieh ha ka dor kaba la buh da ki Vigilance Committee ka bym dei ban palat ia ka dor T.14/- shi kilo na ka bynta kiba ha sor bad nongkyndong.
U Deputy Commissioner (Supply) ula kyntu ïa baroh ki dukan die rashon (Fair Price Shop dealer) hapoh ka District ban leit shim ïa ki permit jong ki na ka ophis treikam u DC (Supply) bad ban sam pyndep ïa u khaw hapoh ka 10 tarik u mynta u bnai da kaba pyndonkam da ka online e-Pos machine.
Shillong, Kyllalyngkot : Ka Dalmia Cement ( Bharat) Limited , ka kompeni dewbilat kaba ïaid ïew bha ka dei kaba mih na ka longïing jong ka Dalmia Bharat Limited, mynta ka la ïaid ïa ka lynti kaba 10 snem kynthih ha ka jingshakri jong ka ban pynbiang ïa ki jingdonkam ki paidbah ha ka thaiñ shatei Lam Mihngi.
Ha ki 10 snem kiba la dep ka Dalmia Cement ka dei kaba ïaid ïew tam bad ka dei ruh kaba pynmih bun tam ki dewbilat ha North East bad ka synñiang ruh ha kiba bun ki bynta na ka bynta ka jingroi jong kane ka thaiñ.
Kane ka kompeni kaba don ïa ki tylli kitei ki karkhana bad ki grinding unit ka Dalmia Cement ka dei kaba la lah ban pynmih bun tam ka dewbilat kaba haduh 4.4MnT ha ka North East.
Ka kompeni ka la lah ruh ban ai kam ai jam kumba 5000 ngut ki briew bad ka la lah ban pynkylla ïa ka rukom im jong ki shi lak ngut tam ki briew.
Ha kane ka thaiñ ka dei ruh kaba sted bha ban sdang ïa ka Green Cement lane ka dewbilat kaba lait na ka jingpynjaboh ïa ka mariang bad ka la buh thong ba ha u snem 2040 kan lah ban pynmih ïa ka dewbilat kaba lait na ka Carbon bad ka la lah ruh ban saiñdur ïa ka shlem treikam jong ka khnang ba kan ym don kano kano ka jingktah ïa ka mariang.
Ka kompeni ka dei kaba ka la don bynta ha ka ban shna ïa ki jingtrei kiba heh kum ka jingkieng Dhola-Sadiya, ka jingkieng Bogibeel bad ki jaka hiar liengsuiñ jong ki shipai Indian Air Force kumjuh ruh ki surok ha kylleng ki bynta jong ka ri khamtam ha ki thaiñ khappud.
Haba kren ha ka sngi ba ka Dalmia Cement ka la kynjoh sha u mawmer ba shiphew ha ka Thaiñ shatei Lam Mihngi hynne ka sngi u nongaiktien jong ka kompeni u la ong “Ngi sngewsarong ïa ka lynti ïaid kaba ngi la ïaid ha kane ka thaiñ shatei Lam Mihngi ha kine ki 10 snem kiba la leit, na ka karkhana kaba nyngkong eh kaba ngi la sdang ha u snem 2012, ngi la kylla long kum ka kompeni kaba ïaid ïew tam ha ka thaiñ, ngi la ïaid kham shakhmat.
Ka kompeni ka la pynmih ïa ka dewbilat kabab ha bad ka poi ruh ha manla ki kyndong kynshrot jong ka thaiñ, ka la ïoh ïa ka jingïaroh, ka jingshaniah bad ka burom na ki million ngut ki nongshong shnong jong ka North East, ngi ai khublei ïa ki paralok jong ngi, ki nongshong shnong kiba kyrshan ïa ngi haduh ba ngi la lah ban poi sha une u mawmer".
Kum ka dak ka jingrakhe ïa ka jingdap 10 snem jong ka, ka Dalmia Cement ka la pynlong ïa ka jingsam khusnam kaba shisien shisnem kaba la tip kum ka ‘Dalmia young Achievers Award’ ha kaba la jied 10 ngut ki samla donsap na baroh 7 tylli ki jylla jong ka thaiñ Shatei Lam mihngi ba kin ïoh pdiang ïa ka khusnam.
La jied ïa ki katkum ki sap kyrpang ba ki don kum ha ka jingïalehkai Sports, ha ki kam ai jingsumar, ki kam pynwandur pynitynnad, ki kam khaïi bad ki nongseng kam seng jam.
Ki la don baroh shiphew ngut kiba la ïoh pdiang ïa kane ka khusnam.
Haba kren khyndiat khynsoit halor ka khusnam ba la sam, u nongaiktien ka kompeni u la ong “Nga ai khublei bad kitbok kitrwiang ïa baroh kiba la ïoh ia ka khusnam mynta ka miet, ngi ïoh mynsiem ban ïohi ïa ki khun samla kiba long ka nuksa ba bha ha ka thaiñ ka dong jong ki, lyngba kane ka khusnam ngi kyrmen skhem ban gin dang lah ban bteng ban kyntiew ïa ka sap ka phong jong kine ki khlur donsap.
La seng ïa ka Dalmia Cement ha North East ha ka 12 tarik u Kyllalyngkot 2013 bad manla u snem ha kane ka sngi rakhe ïa ka lyngkhuh sngi jong ka , la ju sam khusnam sha ki samla donsap.
Shillong: K’lyngkot, 13: U Myntri Khynnah ka Sorkar Pdeng uba peit ïa ka tnat Skill Development and Entrepreneurship and Electronics & Information Technology u Rajeev Chandrasekhar ha ka sngi Thohdieng u la kynnoh ba ka All India Trinamool Congress (AITC) ka la shim kabu ïa ki paidbah nongshong shnong ka jylla Meghalaya kaba khlei bun ki jingkular.
U la kynthah tyngeh ruh ïa ka AITC kaba la pynphriang ïa ki khubor lamler pyrshah ïa ka BJP da kaba airong ba ka dei ka party kaba ñiew shiliang ïa ki kynhun ritpaid.
Haba kynthah ïa ka jingkular jong ka AITC ban pynkha palat 3 lak tylli ki kam sha ki samla ka jylla Meghalaya, u Chandrasekhar u la ong ba ki samla ka West Bengal ki la mad ïa ka jingjynjar namar ka AITC.Ka West Bengal ka duna bha ki kynhun shimet kiba sengkam.
Tang ha ka Technology bad Electronics la lah ban pynkha haduh 18 lak ki kam ba thymmai hapoh shi snem hynrei ym don mano mano ruh ba nud ban sengkam ha West Bengal.
“Ka long kaba suk ïa kano kano ka seng saiñpyrthei ka bym don jingthoh halor ki kam pynroi, ka bym don jingthoh halor ka jingtreikam bad ban shu khlei ïa ki jingkular.
Kine ki dei tang ki jingkular ba thylli," u la ong.
“Kine ki juh ki jingkular ba ki la khlei ha West Bengal, ki la khlei ruh ha Goa ha kaba ki paidbah ki la kyntait ïa ki la bunsien namarba ki tip ba ki dei tang ki buit shim kabu saiñpyrthei jong kane ka party," u la bynrap.
U Chandrasekhar u la ong ba ka AITC ka la long kum ka ‘nongshim kabu ha ka saiñpyrthei, katba ka BJP ka long kum ka nongplie lad ïa ka lawei jong uwei pa uwei u nong India bad manla u nongshong shnong jong ka Meghalaya.
“Ka party jong ngi, ka dei ka party kaba leh da ki kam bad kumba u Modi u la ong ngin tei ïa ka India bathymmai, ngi la trei ban tei ïa kane ka India bathymmai, ngim shym la wan tang ha ka por elekshon, ban kular bad ban shu jngai rngai hadien ka elekshon bad ban khlei biang ïa ki jingkular ynda la wan ka elekshon," u la ong.
Haba kynthah ïa ka TMC bad ïa kiwei kiwei ki party kiba shong ha ka liang pyrshah bad kiba pyrshang ban pyntieng pynsmiej ïa ki kynhun Khristan da kaba pynphriang jingtip ba lamler shaphang ka BJP, une u Myntri Khynnah ka Sorkar Pdeng u la ong kane ka jia namarba ki don ki seng saiñpyrthei kiba shim kabu kum ka TMC ka bym lah ban ïakhun pyrshah ïa ka BJP ha ka jingwanrah ïa ki kam pynroi.
U la ong ruh ba kine ki jingshukor ki la paw pyrthei namarba ka BJP bad u Narendra Modi ki ngeit ha ka ‘Sabka Sath Sabka Vikas’ ba manla uwei pa uwei kin roi kin pa.
“Namarkata, kam don kano kano ruh ka jingshisha halor kine kumba la kynnoh da ki party shim kabu kum ka TMC ba ka BJP ka dei kaba long pyrshah ïa ki paidbah," u la ong shuh shuh.
Halor ka jingkynnoh ba ki paidbah ka Meghalaya kim pdiang satia ïa ka BJP u Chandrasekhar u la ong, “kata ka long markhongpong.
Nga ngeit ba ki paidbah ha ka ri kynthup ruh ïa ki jylla ha kane ka thaiñ Shatei Lammihngi kynthup ruh ïa ka Meghalaya kiba la shah ieh beiñ ha ki kam pynroi, ha ka pule puthi, ha ka jingplie lad ïa ki jingai jinghikai bad ha ka khih ka kamai hynrei mynta hapoh ki jingïohi jngai jong u Modi ban pynlong ïa ka India kaba thymmai, bun ki lad kin sa wan.
".
Mawthadraishan,K’lyngkot 13: U MLA jong ka Mawthadraishan Constituency bad Myntri ka sorkar jylla, u Bah H.Brolding Nongsiej ha ka sngi thohdieng, ula plie paidbah ïa saw tylli tylli ki surok Shnong ha ka jingïalang kaba la pynlong ha madan Shnong Tengri, kiba ka jingmang pisa na ka bynta kine ki surok ka long 47 klur tyngka tam.
Ha kane ka jingïalang la ïadon lang ruh Executive Engineer Ka PWD Mairang u Bah L.Shabong,u SDO PWD Mairang u Bah Kitbok Rymbai nangta u SDO PWD ka Nongkasen u Bah D.Lamare, ki Sordar bad Nongkitkam Shnong bad ki paidbah.
Kine ki saw tylli ki surok kiba la plie paidbah ha kane ka sngi ki kynthup ïa ka surok na Dewsaw – Tengri , Nongshillong -Jakrem , Nongshillong – Domkseh bad ka surok Kynshi – Myriaw.
Haba ai jingkren ha kane ka jingïalang u bah Brolding Nongsiej ula ai khublei ïa ki sordar bad ïa ki nongkitkam jong ki 22 tylli ki shnong kiba la shah khot sngewbha ha kane ka sngi ban ai mynsiem ïa u bad ula pynpaw ruh ïa ka jingsngewkmen ba ka Constituency ka don hapdeng ka jingshong suk shong saiñ bad kane ka sngi ka long ka sngi jong ka jingsah jingkyn maw ïa kaba ki la ïoh ban pynurlong ïa ka ban plie ïa kine ki Mawnongrim.
U Bah Nongsiej ula ong ruh ba ka jingthmu ban plie ïa kine ki Surok ka lah dei naduh ka sngi shwa ban dep tei ïa kine ki surok hynrei na ka daw jong ka jingwan lyngshop jong ka khlam COVID-19 la pynsangeh noh bad hadien jong kane ka lah don ka jingkynthoh na ki liang pyrshah (political party) da kaba ki ong ba u MLA um ler kam bad ba um ju don mawkyrteng hangno hangno ruh hynrei ha kane ka sngi ula pynshai sha ki paidbah ba um don jingsngew eiei ruh halor kane ka jingkynthoh namar ba u Mawnongrim u shu long tang u dak jong ka jingsah jingkynmaw ïa ki kam ,ka nam bad ka burom, bad ula ong ruh ba ym dei tang saw tylli ki surok ki ban hap buh Mawnongrim hynrei da kiba bun bah ki surok kiba khlem pat buh Mawnongrim bad bun bah ki skhim ki bym pat lah ban plie hynrei um treh ban leh kumta namar ba um kwah ïa kata ka nam ka burom bad ba ki paidbah hi ki tip ba u Mawnongrim ka dei ka surok kaba ki ïaid ki ïeng man ka sngi kaba pynsuk ïa ki ha ka leit ka wan.
Shuh shuh ula kyntu ruh ïa ki nongshong shnong jong ka shnong Tengri ba kidei ban don ka mynsiem sngew sarong namar ba watla kadei ka shnong kaba rit duh hapoh Konstitwensi hynrei kala sei pat ïa u nongmihkhmat, ïa u minister, uba la wanrah ïa ka roi ka par ha kane ka shnong.
Kiwei pat kiba la kren ha kane ka jingïalang ki kynthup ïa u Executive Engineer PWD Mairang u Bah L.Shabong, bad kumjuh ruh na ki katto katne ki Sordar.
Ka por elekshon dei ka por ba phuh ki dur khmat bad sngew heh ka mynsiem namar ba bun ki ioh pisa/jingiarap na ki kyrtong bad ki seng sain hima.
Ka heh ka ïew leit bam khana, sngew plung ka met ba ioh disha bad bam ja ei, sngew muja ba ioh shong kali ei bad kham tam eh ban ïoh bai thep pla.
Ki nongri sniang ki bsa pyn sngaid ïa u sniang namar ba u kwah ban ïoh ka dor ba heh.
Ki paidbah ba shim pisa, bam ja ei, disha ei, shong kali ei, shim tiar ei ha ka por elekshon bad pynjop ïa ki kyrtong thong pisa ki long kum ki sniang ba la bsa pysngaid ban die noh ïa ki.
Bad ki kam jong ki long ki daw ki jingeh ym tang ïa ki hi hynrei wat ia ki wei namar ki ba hap ban kit lang ïa ka nemsniew ba wanrah na ki kam jong ki.
Baroh u nongshong shnong u hap ban mad ia ki jing jynjar, hynrei kane ka jingma kam long ryntih lang ia baroh; dei ki briew ki ba duk ha ka imlang ka sahlang ki ba mad kham bun.
Nga kwah ban pynshai hangne ba ym baroh ki baduk ki die tad dor ia la ka long rynieng; bun na ki ki dei ki riew don burom ba wat hapdeng ka jingduk ki im hok im sot da la ka um syep bad ka jingtrei shtom.
Ha ka wei pat ka liang, ki don ki briew wat lada dei ki ba biang babit ruh ki die lilam ia lade.
Hynrei kaba sngew sih ka long ba wat kito ki riew donburom hynrei tang na ka daw ba ki don ha ka jingduk ki hap ban wad ïa ki jingtim na ka daw ka jingdie tad dor ki katto katne ha ka por elekshon.
Balei nga ong ba dei ki baduk ki ba ïakynduh kham bun ia ki jingeh.
Ka bor jong ka pisa ka pyn matlah ïa ka bor sngewthuh bad ka pyndkoh ïaka jingmut jingpyrkhat jong ngi kat haduh ba ngim ithuh ne mon shuh ban pynmih ki nongmih khmat ban shimti iaka kam shynshar naka bynta ka jing myntoi lang.
Ngim don shuh ka jing shem phang ban buh bad ban wad ia ki jing kylli.
Na ei ka party ka ïoh pisa ban pynlut pahuh ha ka por elekshon? Hato ka dei ka Kompany mo ban ioh pisa? Ki ei ki ba kyrshan ia ka? Balei u kyrtong u pynlut pisa ha ka elekshon? Ka ei ka ban jia ia ngi bad ki khun ki kti jong ngi ha ba la jur eh ka bor pisa ha ka elekshon?Ha kane ka jingthoh ngan shu pyni tang khyndiat ba kumno haba ngi jied ïa ki nongmih khmat jong ngi ki ba pynbieit da ka pisa shi sien san snem dei ki ba duk ki ba hap ban mad ia ki jingeh ba kham khraw ban ia ki ba don ba em.
Ha kine ki phew snem ba la leit noh bad khamtam ha kine ki por ba mynta ngi ïohi ba ka rukom treikam ka sorkar ka long ban pyn riewspah ïa ki ba heh spah kynthup bad ki polisi treikam ki ban beiñ ïa u ba duk.
Ngan ai ka nuksa hangne.
Ha ki por ba mynshwa ka Meghalaya Board of School Education (MBOSE) ka phah ia ki skul ha Meghalaya ban pyn donkam da ki kot jong ka National Council of Education Research and Training (NCERT) jong ka sorkar India.
Ki long ki kot ki ba bha bad ki ba tad ba lah ban kot bor u duk u suk.
Nalor kata ki skul ki don de ka book bank kaba ki khynnah ba mih na ki long iing ki ba duk ki shim khylliang ia ki kot na skul haka dor la kum ba ioh ei shisha.
Ma nga u ba thoh ia kane ka jingthoh nga dang dei u ba ïohnong na kane ka rukom treikam.
Hynrei mynta ka sorkar ka phah ïa ki skul ban pyndonkam da ki kot ba pynmih da ki kompeni shimet na rithor.
Kine ki kot ym tang ba ki rem bad ban khia ïa ki ba duk hynrei ruh pat ki kot ki ba kham pohdor.
Nalor kata, ka sorkar lyngba ka MBOSE ka pyn kylla kot khah khah khlem dei por bad ki skul kim don shuh ki kot ban ai kylliang sha ki khynnah pule.
Hoto ngi la ju kylli balei ka long kumne? Ka daw ka long ba ngi la ïoh ki nong shynshar ki ba trei na ka bynta ki kompeni pynmih kot ym n aka bynta u paidbah.
Balei ki trei na ka bynta jongki? Ki paidbah ki la dei ban sngewthuh hi ïa kane ngam donkam ban jubab.
Hato ka jingioh pisa shi sien san snem ka long ka ba iohnong? Sa ia pyrkhat hi ma phi.
Mano ba kham jynjar naka jingrem ki bai kot? Kham jynjar u ba duk ne u ba riewspah?Ha kine ki 30 snem ba la leit noh ka sorkar ka la shu ieh khun rei ïa ki skul sorkar.
Ki iing skul ki jot rathai bad ki jinghikai ki bym biang.
Hato ngi la ju kylli mano ba leit ha kine ki skul? Dei ki ba riewpsah ne ba duk? Haba sniew ki skul sorkar ki briew wat la ki duk katno katno ruh ki ialeh shitom ban phah noh ia ki khun jong ki sha ki skul shimet (private school) khnang ban ioh ka jinghikai ki ba biang.
Ki hap ban pynlut pisa da ki hajar ha ka shi bnai.
Hato dei ki ba duk ne ki ba riew spah ban hap mad ïa ka syrtok da ka jing troiñ noh ki skul sorkar.
Nga ai nguh ia u Blei ba la kha ia nga ha ki snem shwa ba ka jylla jong ngi ka long kumne.
Nga pule ha ki skul sorkar.
Lada nga hap ban pule ha ki skul shimet ngan nym ioh ia ka jingnang jingstad ka ba nga la ioh.
Nga mih na ka iing nongrep na nongkyndong.
Ka sorkar ym tang ba ka la pyntroiñ ïa ki skul sorkar, kam treh ruh ban teh the lakam ia ka dor bai skul.
Hangne ki kyrthat ki kmie ki kpa ha ba kiew bai skul.
Bad shu donbok ia ki khynnah bad ia ki kmie ki kpa (wat la ka dei ba sniewbok ia ki nonghikai) ba ka bai skul shi rukom ka dang tad wat ha ki skul shimet.
Ka jingtad jong ka dei namar ba ki nonghikai ki ioh iaka tulop ka barit.
Mynta ngi dang ioh ia ka jingnang jingstad dei namar ba don ki nong hikai bapli ki ba shah khnoit bein; ngi im namar ba iap ma ki.
Bun na ki nonghikai khamtam sha thain nongkyndong ki ioh ia ka tulop kham duna wat ia ki nong bylla sngi bym pat don ka kyrdan pule.
Ha ka liang ka leit ka wan (transport) ka sorkar Meghalaya ka la khang ban ai permit thymmai ia ki local taxi ban kamai wat haba ka Shillong ka la nang niar ka jingheh jong ka.
Mano ba donkam ñiah taxi? Ka sorkar ka kynnoh ba dei ki taxi kamai ba pyn khapngiah ïa ka sor shillong.
Hato ka dei ka jingshisha? Ka taxi ka dei kali ïew kaba pynsuk ïa ki nongleit nongwan (wat hapdeng ki jingdkoh hangne hangtai) bad ka dei de ka lad ban ai kam ai jam ïa ki briew.
Ka jindon ki kali kamai ka pynriewspah de ia ka sorkar lyngba ki khajna ba pher ba pher ba ki hap ban siew.
Ka sorkar kam shym la shim ki lad ki lynti ban kham pyn duna ia ki kali shimet (private vehicles) ki ba la kynrei ha ka sor Shillong bad ba la pyn khap ngiah eh haduh katta kata.
Mano ba jynjar hangne? Jynjar ki khun samla baduk ba kwah kamai ja kpoh bad ki ba duk bym lah kot bor ban thied kali ne jynjar ki nong khaii kali bad ki ba riew spah? Sa ka wei.
Ka jing bym don ki skul bus ha Shillong hato ka ktah ia ki ba riewspah ne ba duk? Ki nongtrei kam sorkar kim da sngewthuh than namar bun ki ophsar heh lei ki don la ki kali sorkar bad nongniah ki ban pynleit on leit shaw ia ki khun jong ki, Ki ioh ruh ban mih na jaka trei ban leit shaw leit on ia ki khun jong ki.
Hato u baduk u don kum kata ka lad? U hap ban wai bnai da ki taxi bad pynlut bun hajar tyngka n aka bynta ka jingdonkam ki khun.
Kane ka long ka jingban khia ia ki ba duk.
Kine ki bus skul ba la pyllait paidbah ha kine ki khyndiat sngi ba la dep sngi i kumba la thmu khnang ba kin ngat ha ka apot jong ki bos saw.
Ka don ka jingartatien ka ba khraw ba kine ki bos skul kin ai ka jingshakri hynrei kin long pynban tang kum ka jing pynsyrwa ïa ka pisa paidbah.
Lada ka sorkar ka thmu shisha ban pynlong ïa kane ka jing pyntrei kam bos skul ka ba jop la dei ban ai pyniaid ha ki skul hi.
Ha ba ym don ki nongmih khmatbad ka sorkar ki ba pyrkhat ban pyntrei kam ia ki polisi ki ba biang, ki jing jynjar jong u ba duk ki ïai neh bad kin nang khraw katba nangmih ki sngi.
Ka jingiapher hapdeng u ba riewspah bad u ba duk kan nang jyllei.
Kane kan wanrah ia ka imlang sah lang ka banbeiñ shilliang.
Hato ka jingshim pisa, bam ja ei, dihsha ei, shong bos ei bad kumta ter ter ka long jing myntoi?To ngin ïapyrkhat kiba kumno ki nongmih khmat ngin jied mynta ka kynti.
Hato ngi ngi kwah ba ki ba duk napdeng jong ngi kin nang jynjar bad nang syrtok na ka jingduk da ka jing bym don ka sorkar ba pyrkhat ia u duk u suk ne ngi kwah ban kylla noh sha ka ba bha.
Ka lawei ka shong ha ngi.
(U nongthoh u dei u Assistant Professor jong ka sobjek Political Science ha Synod College u ba la long teng u General Secretary jong ka Meghalaya College Teachers’ Association, Shillong).
Shillong, K’Lyngkot, 13: Da ki spah ngut ki nongïalam ba hakhmat jong ka Hills State People’s Democratic Party (HSPDP) na Sohiong constituency kynthup lang ruh na ka People’s Democratic Front (PDF) ki la leit ban pynïasoh noh sha ka United Democratic Party (UDP) ha ka 12tarik mynta u bnai ha ka jingïalang kaba long ha madan Kor, Sohiong.
Ïa kitei ki nongïalam ba hakhmat na kitei ki ar tylli ki party kiba wan ban treilang da ka thong ban ïoh ïa ka jingjop ha ka elekshon MLA kaban long shen, la pdiang sngewbha da u MLA barim ka thaiñ Bah HDR Lyngdoh ba dei ruh u kyrtong ka party ryngkat ka jingdonlang ki nongïalam ka partyKiba bun kitei ki nongïalam ki la pynpaw ba ka daw kaba pynlong ïa ki ban wan ïasoh noh sha ka UDP kadei hadien ba u MLA jong ki, Bah Samlin Malngiang ula mih noh na ka HSPDP ban leit pynïasoh sha ka NPP dang shen.
Kum ban shu kdew hangne, u Bah HDR Lyngdoh u la wan pynïasoh sha ka UDP ha u Jylliew jong u snem bala dep hadien ba u la resain noh na ka Congress.
Haba kren ha kane ka sngi, u Bah HDR u la ong ba u sngewkmen haduh katta katta ba ki nongïalam na kiwei pat ki party ki donlang kajuh ka jingmut kum ma u, kata ban phaikhmat sha ka party riewlum.
U Bah HDR u la ong ruh ba u don ka jingkyrmen ba da ka jingïai bteng jong ki nongïalam na kiwei pat ki party kan pynkhlain ïa ka jingpynkhreh ban poi sha ka thong ha kane ka elekshon mynta ka kynti.
Shillong, K’lyngkot 13: Ka Chairperson jong ka Social Media and Digital Platforms and Communications Department jong ka All India Congress Committee (AICC) ka Supriya Shrinate ka la ong ba ka jingwan jong ka All India Trinamool Congress (AITC) ban bsuh khlieh ha ka jylla kum ka jingpyrshang ïoh lehse kan ïoh katto katne ka vote share ban ïoh jingithuh noh kum ka National Party ka la pulom lupa bad ong ruh ba ka AITC ym lah ban len ba ka dei ka party kaba khlaiñ tam ha West Bengal bad ba ka dei ban pynleit jingmut tang hangtai.
Haba kren bad ki lad pathai khubor ha ka jingwan iuh kjat jong ka ha Shillong ryngkat ki heh ka AICC ka Supriya Shrinate ka la ong ba ka AITC ka dei ban sngewthuh ba ka jingwan jong ka ha ka jylla ban ïakhun ïa ka Elekshon kan ym lah ban ïoh jingjop kumba ka kyrmen ban jop ha ka elekshon ba dang shu dep ha West Bengal, na kata ka daw ka AITC ka dei ban pynleit jingmut tang ha ka jylla kaba ka khlaiñ ym ban wan tuh ïa ka vote Congress.
“Khlempep ym lah ban len ba ka AITC ka dei ka party kaba khlaiñ tam ha West Bengal bad balei te ba kam pynleit jingmut tang hangtai hynrei ka wan pynban ban pynpra ïa ka vote share jong ka Congress ha kane ka jylla," ka la ong.
Haba kylli pat halor ka jingïohi jong ka ïa ka jingwan bsuh khlieh ka TMC ha ka jylla, ka supriya shrinate ka la jubab, “Kane ka jingwan bsuh khlieh ban ïakhun elekshon ka dei shi bynta ka jingpyrshang ban ïoh katto katne ka votes share khnang ba ka TMC kan ïoh ka jingithuh kum ka National Party hynrei nga kwah ban ong ba ka TMC kan ïarap ïa ka jingjop ka BJP bad ki party kiba don lang ha ka kumba ka Aam Admi party ka la tuh ïa ka votes share jong ngi ha ka elekshon MLa ba dang shu dep shen ha Gujarat," bad ka la bynrap, “Ka jingwan ka TMC ha ka jylla kan long thik kumba ka pyrshnag ban bsuh khlieh ha Goa ha kaba ka pheil ban jop tang uei u MLA wat hadien ba ka la lah ban khring ïa u Myntri Rangbah barim katei ka jylla bad ngan ong da kaba shai ba kane hi ka jingwan ka TMC kan ïarap ïa ka BJP.Ka shong ha phi (TMC) ban rai la phin ïarap ban pynjop ïa ka BJP da kaba phin tuh ïa ka Votes share jong ngi ne phin ai lad ba ngin ïakhun ma ngi ka party kaba la long doh longsnam ha ka jylla," ka la ong.
Haba kylli pat halor ka jingkynnoh ka Kong Ampareen Lyngdoh ka MLA barim kaba la ryngkang na ka Congress sha ka NPP, ba ka Congress ka la pyndkut hi ïa u sai sohpet jong ka jingïadei bad u paidbah, ka Supriya Shrinate ka la jubab, “ka dei ka rukom ki nongïalam barim ka Congress ban beiñ bad khoh ïa ka party hynrei nga kwah ban ong ba ka Congress ka dei ka party u riew paidbah bad u luk u lak uba pdiang lut ïa ki jait bynriew baroh bad ki jait jingngeit niam baroh kum ki jait syntiew bunrong ha kajuh ka song syntiew.
"Shuh shuh haba ïadei bad ka jingmih ki jingkynnoh ba ki nongïalam ka party ha Delhi kim ju sngap ne ai por haba ki nongïalam ka party ki kwah ban kynduh, ka la ong ba kane ka dei tang ka jingtap eit miaw jong ki ban ai daw ïa u paidbah halor ka jingkwah ïasnoh bad ka BJP ne ki party kiba don bad ka.
Ka la ong ba kumba ka party ka lah ban leh bha ha Himalchal Pradesh ka party ruh ka kyrmen ban leh bha ha ka jylla wat la kam don spah ban ïakhun elekshon kumba ïakhun ka BJP ban pynlut ha ki advestisment bad ka jingpynlong raly ba heh.
“Ngin leit sha u paidbah ym ban kular ïa ka hima bneng ne ki khlur u bnai hynrei ngi kular ïa kaei kaba ynda ka party kan thaw sorkar kan lah ban pynurlong bad nga kyrmen ba ki paidbah hi ki pdiang ïa ka party ha Meghalaya ruh," ka la ong.
Ka la ong ruh ba ka BJP ha ka jylla kan ym jop satia namar ka dei ka party kaba pyrshah ïa ki rit paid bad ki riewlum hynrei ka party kaba kwah ban pynlong ïa ka India ka ri jong ka jingngeit niam ba tang kawei, ka India ba kren tang kawei ka ktien.
Shillong, K’lyngkot 13: U Acting Syiem ba mynta jong ka Hima Mylliem u Paiem Ainam Manik Syiem ha ka sngi Thohdieng u la leit ban thep kyrteng kum uwei na ki kyrtong ban ïakhun na bynta ka khet Syiem ba thylli jong ka Hima hadien ba u paiem Latho Manik u syiemm ba la shah sospon u la hiar noh na ka khet syiem na ka daw jong ka jingbym koit bym khiah jong ka met.
Haba kren sha ki lad pathai khubor hadien ba u la dep ban thep kyrteng, u la ong ba na ka liang jong u u la ïaid sha khmat ban thep kyrteng ka dei hadien ba ki bakhraw jong ka Hima ki la ai jingmut ba un ïakhun ïa kane ka elekshon.
“Dei namar kiba khraw jong ka Hima ki la kwah beit ba ki kam ba sahteng kiba nga la sdang ban leh kum u syiem shipor ba la thung da ka Executive Committee jong ka KHADC bad dei namar kata ka daw hi ba nga wan ban thep kyrteng," u la ong.
Haba kylli halor ka jingdon ki bakhraw kiba lah ban shim bynta ha ka jingjied Syiem, u la ïathuh ba kumba long mynta ki don kumba 41 ngut ki bakhraw kiba lah ban shim bynta ha ka ban jied syiem ha kane ka elekshon.
Ha kane ka sngi ba u Paiem Ainam u wan ban thep kyrteng la wan synran lang da 30 ngut ki bakhraw kiba dei ruh ki nongjied syiem ynda la pynlong ïa ka Elekshon.
Shillong, K’lyngkot 13: Ka Election Commission of India ECI), kum ka jingïaleh ban pynsuk ïa ki briew kiba la tymmen bad kumjuh ruh kiba anna ka la pynbeit ba na ka bynta jong ki, lada ki sngew shitom ban wan sha jaka thep vote ki lah ban shu thep vote na ïing ruh.
U Chief Election Commissioner jong ka ri India, u Rajiv Kumar, haba ïakren bad ki nongthoh khubor ha Shillong ha ka sngi thohdieng, u la ïathuh ba ha Meghalaya ki don haduh 290 ngut ki nongthep vote kiba la palat 100 snem ka rta.
“Ngi sngewnguh ïa ki namar dei na ki ba ka jingsynshar paidbah ka ïai neh ha ri India haduh mynta", u la ong.
Nangta kiba ki nongthep vote ba la palat 80 snem ka rta pat ki don 22,658 ngut.
U Kumar u la ïathuh b aka ECI ka la leh burom kyrpang ïa ki da kaba pyntip kyrpang ruh shimet shimet ïa ki.
Na ka bynta kito kiba kwah ban thep vote na ïing, yn pyndonkam da ki kor ki bor jong ka juk ba mynta ha kaba ki nongpynïaid ïa ka elekshon kin leit sha ki ïing jong ki, ryngkat ka jingïadon lang ki nongmihkhmat ne ki Polling Agent jong ki Poilitical Party, khnang ba kan nym don kano kano ka jingleh tuh ha kaba ïadei bad ka jingthep vote jong ki.
H a kajuh ka por u CEC, u la ong ruh ba ka Commission ka pynshlur ïa ki Samla ba kin wan pynrung kyrteng na ka bynta ban long ki nongthep vote ne ban ïadon bynta ha ka jingïajied nongmihkhmat.
Kumba long haduh mynta ki nongthep vote ha Meghalaya kiba naduh 18 haduh 19 snem ki don baroh81,443 ngut.
La pynshlur ruh ïa ki Samla kiba la palat 17 snem ka rta ba kin rejistar lypa bad na ka liang ka Commission kan pynrung ïa ki kum ki nongthep vote ki tang shu la dap 18 snem ka rta.
Haduh mynta kiba la palat 17 snem kiba la rejistar ki long 950 ngut.
Ka ECI kumba ka la leh ha kine ki elekshon baladep kan buh ruh ki Polling Station kiba kyrpang na ka bynta ki kynthei, ha kaba ki nongpynïaid ïa ka elekshon, ki Pulit pahara bad ki Volunteer kin long beit ki kynthei.
Kine ki don 120 tylli ha baroh kawei ka jylla.
Nangta kin don ruh 60 tylli ki Polling Station ban pynïad beit tang da ki Samla.
Shillong, K’lyngkot 13: Shisngi hadien ba ki dkhot jong ka Hynñiewtrep National Youth movement (HNYM) ki la leit sha KHADC da ka jingmut ban khang tala ïa kane ka ophis jong ka District Council halor ka nongrim ka jingkynnoh ba u Acting Syiem ka Hima Mylliem u Paiem Ainam bad ryngkat u syiem ka Raid Marwet ba ki die lut ïa ki jaka da ki spah akar bad kumjuh ruh halor ka jingdon ki Rangbah Shnong ki bym dei Khasi kiba ïa jingbit ban die bad thied jaka ha katei ka raid, na ka liang u Basan Nongumlong uba dei peit ïa ka Raid Marwet u la ong ba ka liang ka hima ka la shim ïa ki sienjam kiba ïadei bad kane ka kam kata ban thung noh da ki Circle Rangbah Shnong ban peit ïa ki shnong kiba la shong tang da ki bym dei Khasi.
Haba kren sha ki lad pathai khubor, u la ong ba ka liang ka Hima ka la dep ruh ban shim rai ba kito ki shnong kiba ym don Khasi shuh yn kynthup lang noh ïa ka jylli synshar ha kawei ka circle khnang ba yn thung noh da ki circle Rangbah Shnong ban synshar ïa kiba kum kita ki shnong.
Haba bynrap lang ïa kane u Myntri Kharlukhi u Myntri Midnightborn Kharlukhi u la ong, “Kat kum ka rule jong ka KHAD(Appintment and Succession of Syiem, Deputy Syiem, Elector and rangbah Shong of Mylliem Syiemship) Act 2007 ka ai lad ba ki bym dei Khasi kin long tang kum ki nongïarap ban peit ïa ka shnong ha ka hima ha kito ki shnong by don Khasi shuh.
U la ong ba hadien ba ka HNYM ka la ai jingmut halor kane ka kam bad ong ba ka Hima ka la rai ban thung noh da ki circle Rangbah Shnong na ka jaidbynriew ban peit ïa ka kam synshar khadar ha ki shnong kiba kum kita.
Shillong: K’lyngkot, 13: Ka Digital India Startup Hub lyngba ki Software Technology Park jong ka ri kan plie ïa ka Centre of Excellence in Online Gaming kaba nyngkong jong ka ri ha nongbah Shillog shuwa u Lber 2023, la ong u Myntri Khynnah ka sorkar pdeng ba dei khmih ïa ka Tnat Electronics & Information Technology and Skill Development & Entrepreneurship, u Rajeev Chandrasekhar.
La kyrmen ba ka Centre of Excellence ha Shillong kan kyntiew ïa ki startup bad kiba treikam lajong na ka thaiñ Shaei Lammihngi ban tei ïa ka Gen Online Gaming ecosystem ka ban wan.
“Ka dei ka thong jong u Myntri Rangbah duh u Narendra Modi ba ka bynta kaba thymmai jong ki startup bad ki nongseng kam lajong kadei ban long na Shillong, Kohima bad kiwei kiwei ki bynta jong ka thaiñ Shaei Lammihngi jong ka ri," la ong u Rajeev Chandrasekhar haba ïakren bad ki lad pathai khubor ha ka jingïalang ha nongbah Shillong.
Ka long kaba donkam ban kdew ba ka tnat Electronics and IT (MeitY) dang shen ka la sam ïa ki jingpynkylla ha ka Draft jong ka IT Rules 2021 ha kaba ïadei bad ka Online Gaming na ka bynta ka jingïamir jingmut paidbah.
U Myntri Khynnah u Rajeev Chandrasekhar ha ka jingai jingkren ha ka Software Technology Park ha nongbah ShillongU Myntri u la ban ruh ïa ka jingdonkam jong ka jingtbit ha ki kam digital hadien ka Covid, namar ka jingpynkylla digital ïa ki mar, ki jingshakri bad ki tiar ka la bteng ban kiew ha kylleng ka pyrthei.
“Ka jingai jinghikai ha ki kam Digital ïa ki samla jong ka thaiñ Shaei Lammihngi kan ïarap ïa ki ban ïoh kam ïoh jam bad ka jingseng kam lajong ha ka ïoh ka kot lyngba ki kam digital kaba long ka jingngeit jong ka Sorkar u Narendra Modi.
"U Myntri u la pynbna sa kawei ka sienjam jong ka MeitY ban plie ïa ka jaka kaba la biang lut katkum ka juk mynta hapoh ka National Institute of Electronics and IT (NIELIT) ban ai jinghikai ha ki kam digital ha nongbah Shillong.
La pynkhreh ïa ka jaka kaba 10 acre na ka bynta kane ban pynbiang ïa ka jingdonkam ai jinghikai jong ki samla ha ka thaiñ Shaei Lammihngi.
U Myntri u la pyntip ruh ba ka Sorkar ka la plie biang ïa ka Skill India lyngba ka PMKVY 4.0, ka ban ai jinghikai ïa kumba 50,000 ngut ki samla ha Meghalaya ha ki jingpyntbit katkum ka juk ban wan ha kaba don lad ban ïoh kam ha ki kompeni.
“U Myntri Rangbah duh u Narendra Modi u dang tei ïa ka India kaba thymmai kaba don ki jingthmu ba thymmai bad ki jingangnud na ka bynta ki samla jong ka ri.
Kine ki long ki kabu kiba bun ba don mynta bad kumta ki sap treikam kilong kiba donkam ban shim kabu ïa kine ki lad.
Ki sap treikam kilong ka Passport ba thymmai sha ka jingseisoh," u la bynrap.
Ha kaba ïadei bad kiwei kiwei ki jylla ha ka thaiñ Shaei Lammihngi, ka Tnat Skill Development & Entrepreneurship hapoh ka PMKVY4.0 ka la buh thong ban ai jinghikai kumba 60,000 ngut ki samla ha Tripura bad 35,000 ngut ki samla ha Nagaland ha ki jinghikai kiba bun.
U Myntri u la wan jngoh ar sngi ïa ka Jylla Meghalaya bad un leit phai noh sha Delhi mynta ka miet.
Shillong, Naiwieng 30 : Ka HSPDP ka la kam ba ki samla ba sah ha ki shnong khappud ki kham shitrhem ban tip kham jylliew shuh shuh halor ka ishu Khasi Jaiñtia State lane ka ishu dawa jylla Khasi Jaiñtia la ka long.
Haba kren bad ki lad pathai khubor hadien ka jingïalang jong ka HSPDP Youth Wing, u President jong ka, Bah Sandondor Ryntathiang u la ong ruh, “Ngi pan ïa ka jingkyrshan jong baroh ki 36 ngut ki MLA bad ruh ki MDC jong ka rilum Khasi Jaiñtia ba kin kyrshan lang ïa kane ka jingïakhun ban ïoh noh la ka jong ka jylla.
"Shwa kane, utei u nongïalam ka HSPDP Youth Wing u la pyntip ba katei ka mat ïakren halor ka Khasi Jaiñtia State ka mih hadien ba ki la pynlong ïa ka jingïakob thoh esse dang shen na bynta ki samla pule ka jylla.
“Kaba kham sngewtynnad ka long ba ki khun samla jongngi na ki thain khappud ki ïa shim bynta shitrhem bha ban tip shaphang ka Khasi Jaiñtia State," u la ong haba kren bad ki lad pathai khubor hadien ka jingïalang jong ka CEC ha kane ka sngi Balang.
Nalorkata, u la ïathuh ruh ba kim kwah ba katei kan kut tang ha ka ïakob thoh esse bad kumta la shim da ka rai ban pynlong da ka seminar halor katei ka mat ha ka 05tarik u Nohprah ha Dinam Hall.
La pyntip ruh ba ha katei ka seminar yn wan naduh ki khrawpyrkhat ka Jaidbynriew, Dr.LS Gassah ba dei ruh u Professor ba la shongthait na skulbah NEHU kumjuh ruh uwei na ki stad-aiñ samla Robertjune Kharjahrin.
Na ka liang ki nongïalam ka HSPDP Youth Wing u la pyntip ruh ba ki khot ki wer ruh ïa baroh ki nongmihkhmat paidbah haduh ki riewshemphang na rilum Khasi- Jaiñtia ban kyrshan lang ïa katei ka mat dawa Khasi Jaiñtia State bad ruh ban wan shim bynta lang ha katei ka seminar.
Ha kajuh ka por u la ïathuh ruh ba kum ka party ki la pynkhreh ba ha ka 15tarik u Nohprah ba kin leit sha Delhi ban pynsngew ïa katei ka mat jingdawa ban ïoh noh la ka jong ka jylla kumba la maitphang da u President barim jong ka party, (L) Bah HS Lyngdoh.
Shillong, Naiwieng 30: Ka Hynñiewtrep National Achik Movement (HANM) ha ka sngi Balang ka la pynrem jur bad kynnoh ba ka jingkam u CEM ka Karbi Anglong Autonomous Council (KAAC) u Tuliram Ronghang ba ki khasi-Pnar kiba sah ha ka shnong Mukroh kidei ki poiwir kiba shong ba sah be-aiñ bad ba ki dei ruh kiba donkti ban tuh dieng kaba pynlong ïa ki Pulit Assam kin siat ïap ïa ki.
Ka la ong ba kane ka jingkynnoh u CEm ka KACC ka long ban wanrah ïa ka jingsngewpher jaidbynriew hapdeng ki Khasi-Pnar bad ki Karbi kaba lah ban wanrah sha ka jingïa umsnamHaba kren sha ki lad pathai khubor u Vice President ka seng u Bah Tyllang Thongni u la ong ba ka seng ka kyntait bad ka pynrem jur ïa kane ka jingkren laplah u CEM ka KAAC bad ong ba kane ka jingkren ka long kum ka jingkynshoit ban pynïapher jaidbynriew hapdeng ki Khasi bad ki KarbiU la ong ba ka jingkheiñ nongbuhai shnong be-aiñ ki para doh para snam ha la ka khyndew ka shyiap ha ki briew ba ju donkti ban kyntur pud sha Meghalaya kan wanrah ïa ka jingïaumsnam hapeng ki Khasi bad Karbi bad dei namar kane ka sorkar jylla ruh kadei ban shimkhia ban ïakren bad ka sorkar Assam.
“Ka sorkar kadei ban shimkhia bad dei ban leh eiei ïa kane ka jingshah kren beiñ ki Khasi-Pnar lym kumta ka seng kan lum ïa ki dkhot ban pahara hi ïa u pud u sam wat lada hap rah tiar ïaleh na ka bynta ka bha ka miat ki paidbah ba shong ba sah ha ki thaiñ khappud" u la ong.
Shuh shuh u la ïathuh ba ka seng kan pyrshah jur ïa ka jingthmu ka Karbi Anglong District Council ban tei mot ïa u pulit ka Assam u ba khlad ha ka jingjia haka 22 tarik mynta u bnai bad kan pyrshah ruh ïa ka jingthmu ban tei ïing skul hapoh u pud u sam hapoh ka shnong Mukroh ka ba dang hap ha Meghalaya.
“Lada ki ïaid sha khmat ka seng kam banse ban phai dien biang ïa kaei kaba ka la leh ha u 2010 ïa ka ktem ki pulit pahara khlaw ka Assm ha ka shnong Umthna," u la ong.
Haba kren halor ka jingthmu ka sorkar ban buh ïa ka Border Out Post (BOP) ha Mukroh u la ong ba ka jingbuh ka sorkar tang da ka BOP ka lah ban pynlong langkñia pynban ïa ki pulit kiba sah ai jingïada ïa ki nongshnong shnong katei ka thaiñ.
“Ka sorkar Meghalaya ka mut ban buh tang ka BOP katba ka Assam ka la rai ban buh ïa ka ktem ki Assam Battalion, Assam Police bad ruh ki CRP bad kane ka lah ban pynlong langkñia pynban ïa ki pulit kiba sah ban ai jingïada ïa katei ka thaiñ namar ka Assam kan buh haduh lai kynhun ki nongpahara jong ka katba na ka liang ka jylla kan buh tang ka BOP," u la ong.
Lah ban kdew ba u CEM ka Karbi Anlong District Council u Tuliram Ronghang ha ka jingleit jurip ïa ka thaiñ Mukroh u la kam ba ki Khasi-Pnar ba ba shong ba sah hapoh ka thaiñ Mukroh kidei kiba shu buhai shnong bad kidei ki nongtuh dieng na ki khlaw kiba hap ha ka jylli synshar ka Assam.
Shillong, K’lyngkot 13: U nongïalam ka Congress uba dei ruh u MP sha ka Rajya Sabha u Mukul B Wasnik ha ka sngi Thohdieng u la ther tyngeh ïa ka BJP namar ka jingpynjngut jong ka ïa ka saiñ hima sima bad ka kam synshar paidbah ha ka ri.
Haba kren sha ki lad pathai khubor hadien ba la wai ka jingïalang bad ki kyrtong bad ki nongïalam ka party ban ïakren halor ka jingpynkhreh ka party ïa ka elekshon MLA ban sa long shen, u Mukul Wasnik u la ong ba ka BJP ka pynjngut ïa ka saiñ hima bad ka synshar paidbah ha kaba lada kam lah ban jop bun ngut ki MLA ban ïoh thaw sorkar ka ju pyndonkam da ka bor pisa ban thied ïa ki MLA kiba jop na kiwei pat ki party ban pynïasnoh sha ka.
“Ka BJP ym tang ba ka thied ïa ki MLA hynrei ka pyntieng pynsmiej ïa kito ki MLA na kiwei pat ki party da ki buit sianti khyllah jong ka ban pynbor ïa ki MLA ban leit noh bad ka bad kane phin ïohi kumno ha Arunachal Pradesh ha kaba uwei u briew ha ki san bnai u shim jingsmai lai sien kum u Myntri Rangbah na ki lai tylli ki party kiba pher bapher tang hapoh ka san bnai bad kane ka jia namar ka buit poh ba ka BJP ka leh," u la ong.
“Kaei kaba ka BJP ka leh kumba la jia ha Manipur, Goa, Uttarakhand, Rajasthan, Madhya Pradesh bad kiwei ki jylla ka la pynjngut haduh katta katta ïa ka synshar paidbah ha ka ri, bad nga i tirem ïoh kane kan jia ha kane ka jylla ruh," u la bynrap.
Shillong, Naiwieng 30 : U MDC barim ka Balachanda, u Sofior Rahman ryngkat bad 40ngut ki paidbah na ki sengsaiñ pyrthei bapher bapher ha ka sngi Balang ki la leit ban pynïasoh sha ka All India Trinamool Congress ban pynkhlaiñ shuh shuh ïa ka party na ka bynta ka elekshon MLA kaban long ha u 2023.
U Rahman udei ruh u State President barim jong ka Minority Morcha, BJP Meghalaya bad ruh kum u nongïalam barim ka NPP na Rajabala.
Ryngkat bad u Rahman, Mostopha Kabir bad Abdul Jolil Sheikh la pdiang sngewbha ïa ki da u MLA ka Rangsakona ba dei ruh u nongïalam ka party ha ka jylla ha ophis TMC kaba don ha West Garo Hills.
Katkum ka kyrwoh la ongba u Kabir udei u nongtrei mon sngewbha bad ruh u dkhot barim ka NPP uba ha u 2021 u la ïakhun ïa ka elekshon MDC kum u kyrtong shimet na Balachanda katba u Sheikh pat u dei u president jong ka Meghalaya Muslim Welfare Association bad u nongïalam ba paw jong ka NPP na Rajabala.
Kiwei pat kiba donlang ha kane ka prokram ki kynthup naduh ka State Mahila jong ka TMC ka Selma D Shira, bad ruh u TMC State General Secretary u Mukul Das.
Shillong, Naiwieng 30 : Ka BJP ha ka sngi Balang ka la kam ba kan pyntikna ban pynïoh ïa ka jingïada bad ka jingshngaiñ jong ki paidbah nongshong shnong lada ka wan ha ka bor ha u 2023.
“Ha ka jingmih jong kine ki jingjia, ka la i donkam ban don noh da ki jingïada kiba kham khlaiñ ban ïada ïa ka jingim bad ka jingdon jingem jong ki paidbah la kadei ïa kito kiba sah ha ka jylla lane kito kiba leit shabar na bynta ka kam ne leit kai.
Ka BJP kan pyntikna ïa kane hadien ba ka la thaw ïa ka sorkar hadien ba la dep ka elekshon MLA," ong u President ka BJP, Bah Ernest Mawrie ha ka kyrwoh.
Ha kajuh ka por u Bah Mawrie u la ong ruh ba ka BJP ka don ïa ka thong ban aibor ïa ki bor pahara ban pyntikna ba kin don ha kylleng ki bynta jong ka jylla bad ruh ban don ïa ki kyndon kiban pynsngewthuh ïa ki samla ba kin ym shim ïa ka aiñ ha ki kti lajong.
Shuh shuh u la ong ruh ba ka suk ka sain bad ka jingshong shngaiñ kadei kawei na ki mat ba kongsan tam jong ki paidbah ka jylla ha kane ka por ba mynta.
U la kdew ruh ba ki jingjia ïa kulmar dang shen ka la ktah bha ïa ka jylla ha kiba bun ki liang.
U ong ruh ba ka burom jong ka jylla ha ka ri bad ha ka pyrthei baorh kawei ka la shah ktah jur da kaba bynrap ba wat ka kamai kajih jong ki paidbah ha ka jylla ruh ki sahkut lut man ka por haba don kum kitei ki jingjia.
U la kdew ruh ba ka kam jngohkai pyrthei kaba dei kawei na ki lad kamai kaba junom ïa ka jylla ka la ngat lang ha kitei ki jingjia ha kine ki khyndiat snem.
U ong ruh ba wat ka pule puthi ruh ka la ngat lang ha katei ka apot namar bun ki khynnah skul bad ki samla pule ki im ha ka jingsyier bad ka jingartatien ïa ka lawei.
Kumta na ka liang jong u, u la pynpaw ba kum ka party hi kam kwah da lei lei ba kin jia.
Shillong, Naiwieng 30 : Ka Working Committee jong ka Khasi Jaiñtia Presbyterian Assembly ka la pynrem jur halor ka jingjia ha Mukroh kaba la poi haduh u pud ba san ngut ki briew ki la duhei ïa la ka jingim ba kordor ha ka jingsiat pathar da ki pulit Assam.
Katkum ka kyrwoh, ka KJPA haba phah ïa ka kyrwoh sngewlem, ka la ong ba ki pynrem jur ïa ka jingpyndonkam bakla ïa ki tiar siat ha ki briew kiba lui lui ryngkat ka jingkyntu ba kum kitei ki jingjia kim dei shuh ban jia ha ki por ban wan.
“Ban kyrpad ïa ka jingshong suk hapdeng ki nongshong shnong bad ban tehlakam ïa kino kion ki jingïakhih kiba ktah ïa ka suk ka saiñ ha ka jylla baroh kawei," ong ka kyrwoh.
Nalorkata, ka KJPA ka kyntu ruh ïa ki bor sorkar ban pynstet ïa ka jingwad tohkit khnang ban ai ka jingpynsaja ïa kiba donkti katkum ki kyndon ka ain bad ban wanrah noh shi syndon ïa ka jingia pynbeit kaba paka ha ki jaka khappud kaba la pynmih ïa ka jingia umsnam na ka por sha ka por.
Kane ka long katkum ka kyrwoh ba la phah da u Moderator ka Assembly, Rev D Rymbai.
Shillong, Naiwieng,30: Ka United Democratic Party (UDP) ha ka sngi Balang ka la kynthoh kylla ïa ka Bharatiya Janata Party (BJP) ba ka dei ban ba ka dei ban tuklar tang ïa la ka jong ka ing ka sem.
“Nga don tang kane ban ong ba u dei ban pynleit jingmut tang ïa ki kam jong ka party lajong," ong u Vice President ka UDP u Bah Allantry F.Dkhar ha ka jingïakren bad ki lad pathai khubor haba kynthoh kylla ïa ka jingdawa hiar shuki jong u National Secretary ka BJP u Rituraj Sinha ïa u Myntri ka tnat Kam Pohïing u Bah Lahkmen Rymbui da kaba ong ba um shym la lah ban ïada ïa ka jingim jong ki paidbah kiba sah ha khappud hadien ka jingjia ha ka shnong Mukroh.
“Ngi don bun tylli ki sakhi sabut ban pynshisha ba ka party jong ki lada ka bat ïa ka bor synshar ha UP, ha Gujarat, ki bun ki jingjia kiba la dkhat jubor wat ïa ka jingim brirew hynrei haei ngin ïohi ba u Myntri Kam Pohing jong ka party jong ki un hiar shuki," ong u Bah Dkhar.
Haba kylli, u Bah Dkhar u la ong, um lah ban satia ban buh jingkylli ïa ka jingshemphang jong u Myntri Rangbah la yn pynhiar shuki ïa uno uno u Myntri Sorkar.
“U (Myntri Rangbah) dei uba la shah pynkup bor ban pynïaid ïa ka synshar bad ngi ieh ha ka jingshemphang jong u," u la bynrap.
Halor kawei pat ka jingkylli, u Bah Dkhar, u la ong ba ka jingjia ha ka shnong Mukroh ka dei kaba la tip ruh da u Myntri Rangbah ka Jylla Asam bad kane ka paw shai ba ka dei ka jingrung jubor jong ki Pulit na kawei ka Jylla sha ka jylla jong ngi kaba long be-aiñ haduh katta katta bad ka jingïai bteng ban thombor ha khappud.
Haba ïaroh ïa ka rai jong ka Kynhun Myntri ban buh ïa ki Border Outposts (BOP) ha ki jaka ba don ki jingïakajia ha khappud, u Bah Dkhar u la ong, “nga sngewkmen haduh katta katta ïa ka Sorkar kaba la rai ban buh 7 tylli ki Border Outposts bad ban kyntiew kyrdan ïa ki Border Out Post sha ki Police Station.
"“Kum kine ki rai, ki dei kiba la donkam bha nalor ba ka UDP ka ladep ai jingmut ba dei ban buh ïa ki ktem pulit ha shilynter ka khappud khnang ban ai jingïada ïa ki nongshong shnong," u la bynrap.
Haba pynkynmaw ïa ka jingïalang jong ki sengsaiñ pyrthei ba dang shu dep long shen, u MLA ka UDP na Mookaïaw u Bah Nujorki Sungoh u la ai jingmut ba ka jingai jingïarap ba tang shisien kan ym ïarap satia ïa ki bahaing hasem jong ki san ngut kiba la shah siat ïap hynrei la kumno kumno dei ban aikam sorkar ïa uwei u dkhot na ka longing jong ki san ngut ki lanot ïa kaba ka Sorkar kan dang hap ban pyrkhat sani bha.
“Nalor kata, ka jingdon jong ki Pulit ka jylla Meghalaya kan pynshngaiñ ïa ki paidbah bad kan wanrah biang ïa ka shongsuk shongsaiñ," ula ong.
Da kaba pynpaw ïa ka jingbym mynjur ïa ka jingdawa jong ka All India Trinamool Congress ban pynjari da ka jingsynshar President ha Meghalaya, u Bah Dkhar u la ong, “ka jingsynjor jong ka shongsuk shongsaiñ ka lah ban jia na ka por sha ka por hynrei haba ka Sorkar ka lah ban wanrah biang ïa ka shongsuk shongsaiñ, ban shimkhia ïa ki jingkulmar, balei ynda donkam ban pynjari ïa ka jingsynshar President.
Namarkata, ngam sngewïahap eiei ruh em.
".
Shillong, Naiwieng 30 : Kawei ka ïing jong u Paritosh Das kaba ha Bengali Para, Mawbah ka la shah kawang petrol bom ha ki riew runar ha ka miet Lah Sngi U Blei.
Hooid ym don ba mynsaw ha katei ka jingjia hynrei na ka liang ka BJP ka la kyntu ïa u DGP u LR Bishnoi ba un phah bor pahara sha katei ka jaka namar kane ka jingjia ka la pynshong syier ïaki paidbah ha katei ka jaka.
Na ka liang u President ka BJP bah Ernest Mawrie u la ong “ Nga kyntu jur ïa u DGP ba un pynkhlaiñ ïa ki bor pahara sha katei ka jaka khnang ba ki paidbah ki sngewshngaiñ".
Shllong, Naiwieng 30: Ki samla kiba thep kam pulit kiba ïalum ha khmat ka ophis treikam jong ka Meghalaya Board of School and Education ban dawa na ka sorkar kan pynbna noh ïa ka resol jong ka Written Test kaba ki la dep ïakhun ha ki bnai sdang jong une u snem ki la ong ba lada ka sorkar ka pynlong noh ka jingpynrung kam ïa ki bad kan phah pahara sha ki khappud ruh na ka liang jong ki ki long kiba la kloi khlem jingkhohñioh.
Haba kren sha ki lad pathai khubor uwei na ki samla ba wad kam pulit u la ong ba na ka liang jong ki ki ïathuh ba lada ka sorkar ka pynsted noh ïa ka jingthungkam bad lada dei ba ki ïoh rung kim don jingsalia ban leit pahara sha ki khappud ban trei hok ïa ka kam kat kum ka jingdawa jong ka kam wat lada dei ban tur sha ka thma ruh.
U la pynpaw ruh ba na ka liang jong ki ki don hapdeng ka jingsngew dukha mynsiem namar ka jingbym pynmih shuh ka sorkar ïa kane ka resol wat hadien da ki bun bun bnai ba ki ïakhun ïa ka eksamin.
“Ngi kwah ban kren da kaba shai sha ka sorkar khamtam eh sha u myntri kam poh iing ba ka tnat ka dei ban pyllait noh ïa ka resol ha une u bnai Nohprah bad lada kam long kumta na ka liang jong ngi ngin mih paidbah noh ban dawa ïa la ka hok," u la ong.
Nongpoh, Naiwieng 30: Kumba ka sorkar Meghalaya bad ka sorkar Assam mynta ki la pynkhreh sa ban ïa pynbeit ïa ki kam pud ki kam sam ba ïa kajia pud hadepng ka Meghalaya bad ka Assam ha ka wat ka ba ar bad katkum ka jingioh lum jingtip ka don kawei ka Raid ba hap ha Hima Mylliem ba la tip kum ka Raid Demoreah lane ka Raid Rithor ba hap ha ka Hima Mylliem Syiemship ki khun ki hajar jong kane ka Raid ki kwah dik dik ban wan phai biang sha ka jylla Meghalaya.
Ki jaid bynriew kiba synshar bad peit ïa kane ka Raid ki dei ki jaid bynriew Mikir ha kaba kane ka Raid ka la don da ki spah snem mynshuwa naduh ka jignsynshar ki British bad ka hap ha ka jingpeit jingkhmih ka Hima Mylliem ha ka liang ka synshar ka khadar.
Kumba la ioh lum jingtip na u Basan Nongkseh bad Basan Langstieh jong ka Hima Mylliem, la ong ba ki Shnong kiba don ha kane ka Raid Demoreah lane Raid Rithor ka Hima Mylliem ki la don haduh 150 tylli ki Shnong bad dang ha u snem 2011 haduh 75 tylli ki Shnong ki dang kwah ban wan phai biang biang sha ka Jylla Meghalaya.
Kitei ki Basan jong ka Raid ki la ïathuh ruh haduh mynta kane ka Raid ka dang don ka jingïadei kaba jan bad ka Hima Mylliem bad ki dang don bynta ha ka leh niam leh rukom tynrai kitei ki jaid bynriew Mikir ha ka jingpeit jingkhmih ka Hima Mylliem bad katkum ka Mylliem Syiemship Act 2007 ba la pynlong aiñ (Assent) da u Lat ka jylla katei ka Raid Demoreah ka dang hap ha ka Hima Mylliem Syiemship hapoh ka jylla Meghalaya.
Haba kren halor kane ka Raid Demoreah lane ka Raid Rithor ka Hima Mylliem, kitei ki Basan ka Hima Mylliem ki la pynthikna ba ha kane ka jingïapynbeit pud ha ka wat kaba ar, kitei ki shnong ba hap ha ka Raid Demoreah ki dei ban wan phai biang sha ka jylla Meghalaya bad ki lah ruh ban pynshisha lyngba ki kot ki sla kiba dei naduh ka por ka jingsynshar ka sorkar British ha kaba kane ka Raid ka dei ha ka jingpeit jingkhmih u Syiem Bormanik Syiem ka Hima Mylliem.
Ki la ïathuh ruh ïa kane ka Raid Demoreah la peit la khmih da kita ki 12 Bongthai ha ka jingpeit jingkhmih ka HIma Mylliem ha ka liang ka synshar ka khadar bad ban ïa kren halor kane ka bynta ki don shibun ki jnit ki jnat kiba hap ban ïa kren ne ïa thai ïathir sani katkum ka Khana kaba shisha bad ba lah ruh ban pynshisa lyngba ki kot ki sla.
Kumba la ïathuh da kine ki Basan ka Hima Mylliem, ki la ong ha ka jingshisha kane ka Raid Demoreah ka la rung ruh wat ha ka ‘British War Record’ ha kaba naduh u snem 1828 ka sorkar British ka dang lum khajna na kane ka Raid Doomreah ha ka jingsynshar u Syiem Bormanik Syiem jong ka Hima Shyllong bad na ka daw ka jingpyrshah u Syiem Bormanik halor katei ka jinglum khajna ka sorkar British ha u snem 1830 ka la kular ban pynphai noh ïa kane ka Raid sha ka Hima Shyllong, hynrei ka sorkar British ka la shu thok shu shukor ïa u Bormanik Syiem ba ka la kem noh ïa u ryngkat ïa ki ar ngut ki pyrsa jong u ba kynthup ïa u Ksan Syiem bad Joy Syiem ban set phatok sha Guwahati.
Shuh ruh ki la ong ka sorkar British ym tang ba ka la kem ïa u Bormanik Syiem bad ki pyrsa jong u, ka la byrngem ruh ïa u Bormanik Syiem bad lada um soi ïa kata ka jingaiti (Relinquishment) ïa katei ka Raid ha ka jingpeit jingkhmih ka sorkar British kin set phatok noh shi jingim ïa kine ki ar ngut ki pyrsa jong u, ha kaba u Joy Syiem u la ïap syndon ha Phatok Guwahati ba u Bormanik Syiem u la shu soi jubor ba kin lait na phatok bad ryngkat ka jinghap ban siew ïa ka kuna kaba T.5000 sha ka sorkar British.
Kane ka jingmih ka jingkajia pud hapdeng ka Assam bad ka Meghalaya ha katei ka Raid Desh Demoreah ka dei hi tang na ka daw ka jingsynshar dorbor ka sorkar British bad ha u snem 1874 ka Assam ka la lait na ka jingsynshar ka Bengal ha kaba ka la don la u Commissioner ban peit ïa ka synshar ka khadar ha Assam, ki la ong.
Ki la ong ruh dei ha u snem 1876 ba ka sorkar British ka la thung ïa ka Boundary Committee ba la khlieh da u DC ka Kamrup bad u DC ka Khasi-Jaintia ban ïa pynbeit ïa ki kam pud, hynrei u DC ka Kamrup bad DC ka Khasi-Jaintia khlem da pyntip sha ka Raid bad sha ka Hima Shylong ki la phiah jaka hi bad dei na kane ka daw ka mih kane ka jingkajia pud ha kaba ha ka jingshisha katkum ki kot ki sla ka Raid Desh demoreah lane ka Raid Demoreah ne Raid Rithor ka dei kaba hap ha ka jylla Meghalaya hapoh ka jingsynshar ka Hima Shyllong ba mynta ka hap ha ka jingpeit jingkhmih ka HIma Mylliem.
Namar kata, kitei ki Basan ki la bynrap ruh dakaba ong kiba bun ki shnong ha katei ka Raid haduh mynta ki dang kwah ban don hapoh ka Hima Mylliem ha ka jylla Meghalaya la ka long ha ka synshar ka khadar ka leh niam ka leh rukom bad kim lah hi ruh ban pdaing ba kane ka Raid kan leit sha ka jylla Assam ha kane ka jingïapynbeit pud bad ka daw ba la mih ka jingïakajia pud ka dei tang ka jingleh donbor ka sorkar British ba ha ka jingshisha kane ka Raid kam dei kaba ïa kajia pud hapdeng ka Assam bad Meghalaya bad ka dang dei hi kaba hap ha ka jylla Meghalaya lada phai ruh katkum ki kot ki sla ba ka Hima Mylliem haduh mynta ka dang don ban pynshisha, ki la bynrap.
Shillong, Naiwieng, 30: Ka seng kieng atiar Hynñiewtrep National Liberation Council (HNLC) ha ka sngi Balang ka la ñiew ïa ka jingshah khot hajir ha ka National Investigation Agency (NIA) ka dei ka “bym lah satia ban pdiang" namarba ka jingïakren ïasuk hapdeng ka seng bad ka Sorkar ka dang ïaid shakhmat.
Kane ka long hadien ba u Special Judge jong ka NIA, Shillong u la phah da ka shithi hajir sha ki nongïalam jong ka HNLC.Ki nongialam kiba la shah khot hajir ki long u General Secretary u Bah Saiñkupar Nongtraw, u Bah Marius Rynjah bad u Bah Bobby Marweiñ.
Ia kine ki lai ngut ki nongialam ka NIA ka la pynngat hapoh ka Section 120 B/435/436 jong ka Indian Penal Code bad ka Section 3/5 jong ka Explosive Substance Act, 1908 bad ka Section 10 (B) (ii) /13 (i) jong ka UA (P) Act, 1967.
“Kane ka pynpaw shai ba ki bor synshar ki la ïaid lait ïa ki kyndon jong ka jingïakren ïasuk kaba la sdang," ong u General Secretary ka HNLC u Bah Saiñkupar Nongtraw uba long ruh ha kajuh ka por u Publicity Secretary ha u kyrwoh ba la phah sha ki lad pathai khubor.
U la ong, hashwa ban pynsdang ïa ka jingïakren ïasuk hapdeng ka seng bad ka Sorkar Jylla bad Sorkar India, ka HNLC ka la kren da kaba shai ba dei ban weng lut ïa baroh ki mukotduma khnang ban pynthikna ba ki nongïalam kin don hapdeng ka jingshngaiñ ynda la pyntyllun ïa ka miej jingïakren ïasuk.
“Ka Sorkar ka la kular ba tang shu la sdang ka jingïakren, ki mukotduma kiba rim kin ym long mawjynthud bad kin ym pynwit satia ka jingïakren ïasuk.
Ha ka jingshisha u Myntri Rangbah Conrad K.Sangma ryngkat bad u Myntri ka tnat Kam Pohing u Bah Lahkmen Rymbui ki la kren da kaba shai ba ki jingpynngat kyndon jong ka NIA kin ym ktah satia ïa ka jingïakren ïasuk.
Ka jingkhot hajir ka long ka mat kaba pynsngewkhia namar haba ka jingïakren ïasuk ka la ïaid shakhmat hynrei kumno pat yn dang pynngat da ki mukotduma kiba thymmai pyrshah ïa ki nongïalam," la ong u Bah Nongtraw.
“Kane ka pynpaw shai ïa ka jingleh arsap jong ka Sorkar, kaba la pynmih ïa ka jingartatien bad ka jingbym shahniah shuh ïa ka kam ba ladep ïakren," la bynrap u Bah Nongtraw.
“Ka HNLC ka la kiar ban leh ïa ki kam pyntriem naduh ba la pynsdang ïa ka jingïakren ïasuk bad haduh mynta ngim shym la leh ïa kino kino ki kam kiba lah ban pynthud noh ïa ka jingïakren ïasuk," u la ong.
“Ngi la shong jingïalang la bunsien bad ki Ophisar jong ka Ministry of Home Affairs (MHA) bad ka Sorkar Jylla.
Haduh mynta, ngi la ïoh ka jingkular ban don beit ka jingïasuk, ka jingïasnohkti lang, ka jingïatreilang da ka Sorkar hynrei ka jingshah khot hajir mynta ka sngi kumba la paw ha ki lad pathai khubor ka long ka bym lah satia ban pdiang daleilei ruh em.
Jowai, Naiwieng 30 : Hadien ka jingkren laplah jong u CEM ka Karbi Anglong Autonomous District Council (KAADC) u Tuliram Ronghang ha ki rynsan Social Media da kaba ong ba ki briew kiba sah ha ka shnong Mukroh bad kiwei kiwei ki shnong Pnar ha Block I ki dei ki poiwir na ka liang u CEM ka Jaintia Hills Autonomous District Council (JHADC) u ma Thombor Shiwat u la pyni ksah kylla ïa utei u Ronghang da kaba u ong ba ka Mukroh ka dei jongka Meghalaya bad shi inshi ruh yn ym ai ba kan leit sha Assam.
U ma Thombor u la ong “ Ym lah satia da lei lei ruh ban pdiang ïa katei ka jingkren laplah u Ronghang bad ka long kaba bakla.
Namar kum ka Council kaba peit ïa ka khyndew ka shyiap ka shnong Mukroh ka dei ka shnong kaba la don ïa u pud u sam uba pura bad ka dei ka shnong ba la rim bha lem bad kito ki shnong pnar kiba la don ha ki jaka khappud kat kum ka Notification 1952 kiba dei ka Mukroh, Barato, Psiar, Khanduli bad ka Block-1.
Nga kum u CEM uba don ka jingkitkhlieh na ka bynta kitei ki shnong kiba don ha khappud ngan pynthikna ba tang shi inshi ka jaka ruh kam dei ban leit sha Assam bad ha kane ka jingïapynbeit pud ka Meghalaya bad Assam ruh kitei ki jaka kim dei ban shah ktah da lei lei ruh namar ki la dei lypa ki jong ka Meghalaya".
U la ong “Wat kito ki 36 tylli ki shnong jong ki Khasi Pnar kiba la tip ka Labang Nongphyllut Pangam Raliang ïa ki ruh ka Council kan ïaleh ban pynwan (retransfer) biang shapoh ka jylla Meghlaya namar wat ka Council ka don ïa ki kot ki sla (record) ban pynshisha".
Ha ka juh ka por u kyntu ïa ki pulit Assam ba kim bit ban leh bor palat ïa ki nongshong shnong Khasi Pnar kiba don ha ki thaiñ khappud, ula pyntip ruh ba ka shnong Mukroh ka long kaba la dep ban pynskhem bad kaba la ïoh ka bor na ka District Council lyngba ka Sanad kaba don ïa ki ïew ki hat bad ki jaka pule puthi.
U ma T.Shiwat u kyntu jur ïa ki nongshong shnong kiba shong ba sah ha khappud ba kim dei ban tieng ne shong rit mynsiem namar ka Council kan ïaleh ban ai ka jingïada ïa ka khyndew ka shyiap katkum ka bor ka iktiar ban pynshisha ïa ki jaka ki puta jong ki.
U kyntu ruh ïa ka sorkar jylla ba kan ai ka jingïada ïa ki nongshong shnong da kaba phah ïa ki pulit sha kitei ki shnong.
Nongpoh, Naiwieng 30:Tang hadien phra sngi jong ka jingshah siat iap ki hynriew ngut ki mynsiem briew ha Mukroh ha ki pulit Assam mynta ka sngi ka Regional Committee ban pynbeit ïa ka kam pud kam sam haka thaiñ Ri-Bhoi, kaba dei ruh ka jingpynbeit pud haka wat ba ar haki 4 tylli ki jaka kajia pud bala khlieh da u symbud myntri rangbah ka jylla, u Bah Prestone Tynsong, kala sdang ban shong biang da ka jingïalang ha Conference Hall jong ka ophis u Deputy Commissioner na ka bynta ban bteng bad pynsted biang ïaka jingïakren ban pynbeit ïa u pud u sam hapdeng ka jylla Assam bad Meghalaya.
Ha katei ka jingïalang naka liang ka Committee kala khot lang ruh ïaki nongmihkhmat na Ri-Bhoi naduh u Bah Mayral Born Syiem MLA Nongpoh, Bah Sosthenes Sohtun MLA Jirang, Bah Dasakhiatbha Lamare MLA Mawhati, ki nongmihkhmat na ka KHADC, U Arpit Upadhayay, Deputy Commissioner ka Ri-Bhoi u ba long ruh u Member Secretary ka Committee, u SP ka Ri Bhoi, u Giri Prasad, ki nongsynshar Hima bad nongsynshar shnong naduh ki Syiem, ki Myntri jong ki Hima bad ki raid bapher bapher.
Haba kren sha ki lad pathai khubor hadien ka jingïalang naka liang u Bah Prestone Tynsong u ba la khlieh ïa katei ka Committee kum u Chairman, u Bah Porestone Tynsong u la ong ba kane ka dei ka jingïalang ba nyngkong hadien bala thaw ïaka Regional Committee ban pynbeit ïa u pud u sam haka wat kaba ar, ha kaba u la pynpaw ba ha Ri-Bhoi ki don 4 tylli ki jaka kajia pud bad ha katei ka sngi la ïakren ban pynbiang shuwa tang ïaka Block II bad ka Desh Demoreah bad kitei ki 2 tylli kiba sah yn sa pynbeit pat ban ïakren kham hadien.
U la ong ruh ba ha katei ka jingïalang la ioh ban ïakren bad phylliew jingmut ha kaba ïadei bad kitei ki 2 tylli ki jaka ïa kajia pud ba kynthup ïaka Desh Demoreah kaba hap ha Hima Mylliem bad ka Block II kaba hap ha Hima Khyriem, namar kito ki jaka bad ki shnong bala dep ban phah kaiphod na ka bynta ban ïa pynbeit ïa ki kam pud ki kam sam ha u snem 2011 khnang ba ngin ioh ban ïa ka kren sha ka sorkar Assam ba kitei ki shnong bad ki jaka ki dei ban wan phai sha ka jylla Meghalaya.
U la ïathuh ruh lyngba kane ka jingïakynduh lang ha kane ka sngi, ka Regional Committee ka la ioh pdiang ruh ïaki kot ki sla na ki Hima bad kumjuh ruh ka kynhun ki Rangbah Shnong ban pynskhem ïa ki shnong ba hap haka jylla Meghalaya ha kane ka jingïapynbeit pud ka ban long ha ka wat kaba ar hapdeng ka Assam bad ka Meghalaya.
Shuh shuh, u la ong ruh ba naka liang ka Committee kan dang ailad shuh shuh lada dang don ki kot ki sla ban pynshisha na ki Shnong, ki Raid bad ki HIma, namar kum ka Committee ka hap ban pule bad pynbiang shuwa nadong shadong shuwa ban ïa kynduh bad ka Regional Committee ka sorkar Assam bad lada donkam naka liang ka Regional Committee kan sa khot biang ruh da ka jingïalang ban pynjanai ïaki kot ki sla shuwa ban poi sha kane ka wat kaba ar halor ka kam pynbeit pud pynbeit sam hapdeng ka Assam bad ka Meghalaya, u la bynrap.
Shillong, Naiwieng 30 : U Myntri ka tnad Sport and Youth Affairs bad Agriculture u bah Banteidor Lyngdoh uba dei ruh u MLA ka Mawkynrew Constituency u la pynpaw ka jingsngew pyrshah jur halor ka jingkren laplah jong u CEM ka Karbi Anglong Autonomous District Council (KAADC) u Tuliram Ronghang uba la kynnoh ba ki jaidbynriew Pnar kiba sah ha Mukroh bad kiwei kiwei ki shnong Pnar ha Block I ki dei ki riew poi ei bad kiba la shu sah beaiñ ha kitei ki jaka.
U bah Banteidor u la ong ba kane ka jingkren jongu ka long kumba theh syndon da ka petrol ha ka ding namar nalor ba la shah siat iap san ngut ki mynsiem briew ha ki pulit Assam dang ha ka 22 tarik Naiwieng 2022 da kaba ki la wan rung beaiñ sha u pud u sam ka Meghalaya kata haduh shnong Mukroh mynta u Ronghang u kynnoh pat sa da kumne.
Kane ka long kaba bakla bad kaba ym lah ban pdiang da lei lei ruh namar ki paid Pnar ki dei kiba la im la sah ha kitei ki jaka bad ki shnong jongki da ki spah snem ban ïa ka KAADC kaba dang mih dang tang ha u 1952 shaneng.
Utei u CEM um tip ei ei ruh em ïa ki aiñ ki kanun u shu kwah ban kren pynshit.
“ Halor kane ka jingkren laplap utei u CEM nga la ïakren bad u Myntri Rangbah ka jylla u Conrad K Sangma bad u la kular ban shim khia ïa ka kam ban ïakren bad u Myntri Rangbah ka Assam u Himanta Biswa Sarma ba ym dei ban kren pynshit bad kren laplah nalor bym tip ïa ki jingshisha.
U Myntri rangbah u la ong ruh ba un sa kren ei ei halor kane hadien ba u la wan poi na ri lum Garo hangne ha nongbah Shillong" ïathuh u bah Banteidor.
U la ong shuh shuh ba utei u CEM u dei ban pan map shisyndon halor katei ka jingkren bakla bad jingkynnoh bym don nongrim jongu ïaki paid Pnar.
“ Nga la ïohi ïa ka jingkren jongu ba u ong ban wan tei da u mot sah jingkynmaw ïa uto u Forest Guard ka Assam uba shah siat iap ha katei ka jaka , da lei lei ruh ngin ym ailad bad shah ïa kane bad lada jia ba ki tei jubor ngan ïalam ban leit pynpra ïa utei u mot namar na ka bynta ka jaidbynriew ngam salia nga buh ïa ka jaidbynriew hakhmat ïa ka shuki shadien" ong biang u ban Banteidor uba kren da kata ka mynsiem ieit ïa ka Ri bad ka Jaidbynriew.
U la ong ruh dei ka Assam kaba kyntur pud sha Meghalaya da kaba wan buh sa ïa ka Forest Camp hajan ka shnong Mukroh.
U la ong ba utei u CEM u dei ban tip ba ka Shnong Mukroh ka don la u pud u sam ba la dep pynthikhna da ka JHADC bad ka biang ki kot ki sla ban pynshisha ba ka dei ka jong ka Meghalaya.
Shillong, Nohprah 01 : Ka Bihar ha ka inning kaba nyngkong ka la lamkhmat da 120 ron ha kaba kut jong ka sngi sdang jong ka U-16 Vijay Merchant Trophy pyrshah ïa ka Meghalaya ha ka jingïalehkai hynne ka sngi Palei ha Vadodara.
Ka Meghalaya kaba la tied nyngkong hadien ba ka Bihar ka jop ïa ka jingkynting pisa, ka Meghalaya ka ka la shah pynhap lut baroh ki wicket da kaba kamai tang 90 ron bad ka Bihar ka kamai 210 ron duh noh 4 wicket kaba dang hap ban tied biang.
Ki lai ngut ki rangtied ka Meghalaya kiba kamai ron ki kynthup u Justin Fancon (18), Jarrett M Wanniang (16) bad u Benedict Jones Makdoh (10).
Ha ka pali kawang bol, kiba la khur wicket ki kynthup u Angkit Tamang 2/49, Gaurav Jyoti Thakuria 1/38 bad u Makdoh 1/51.
Shillong, Nohprah 01 : Watla u Jaskirat Singh Sachdeva u la khyrwit marwei 86 ron na ki 89 bol bad khlem shah pynhap wicket, hynrei ka Meghalaya ka la mad ka nam rem ha ka jingïalehkai ba khatduh jong ka lympung U-25 Men State A Trophy da 41 ron ha ka Kerala ha ka jingïalehkai hynne ka sngi Palei ha Mohali.
Watla ka la shah rem, hynrei kane kadei ka jingïalehkai ba ka Meghalaya ka la lah ban ïalehkai bha jong katei ka tournament khamtam ba ka la hap ban ïakhun pyrshah ïa ki team kiba khlaiñ hapoh ka ri.
Ka Kerala ka pyndep ha ka kyrdan ba saw na ka Group D.Haba phai sha ka jingïalehkai, ka Meghalaya kaba la jop ïa ka jingkynting pisa ka la kam ban kawang bol nyngkong ha kaba ka la pynhap lut baroh ki wicket jong ka Kerala kaba kamai 270 ha ki 48.3 over.
U PM Santhosh u khur 3 wicket ai kamai 41 ron bad u Lokesh Turaha 3 wicket ai kamai 45 ron kiba dei ki arngut ki rangkawang bol kynsai ka Jylla ha katei ka jingïalehkai.
U Manish Sharma u ïoh 2 wicket ai kamai 38 ron nangta u Agreas Chamcham Sangma 1 wicket ai kamai 52 ron bad u Jaskirat 1 wicket ai kamai 68 ron.
Ki saw wicket jong ka Kerala kiba la shah pynhap kidei tang ha ka jingkamai ba hynñiew ron ha kaba ka Meghalaya ka khlem ailad ba ka kynhun ïakhun pyrshah kan kynjoh sha ka 300 ron.
Baroh ki rangtied ka Meghalaya ki la lah ban tied bol bha ha ka jingbeh ïa katei ka ron hynrei ka khlem lah pat ban kynjoh sha katei ka thong ba la buh da ka Kerala.
Ka Meghalaya ka la kynjoh sha ka 150 ron haduh ka over ba 40 hadien ba u Jaskirat bad u Md Asif Khan ki la sdang ban tied bha hynrei ki khlem lah pat ban kynjoh ïa ka thong.
U Jaskirat u la pyndep da kaba khyrwit 86 ron bad neh ka wicket haduh ba kut da kaba khyrwit phra tylli ki four bad ar tylli ki six.
U Josiah Momin u kamai 28 ron bad u Kevin Christopher 20 ron.
Shillong, Nohprah 01 : Ka sorkar jylla kan pynkup burom lashai ka sngi thohdieng ïa ki nongïalehkai kiba khur takma ha ka 2nd North East Olympic Games’ 22.
Ha kane ka sngi u Myntri Rangbah ka Jylla u Conrad K Sangma un long kum u kongsan ha ryngkat u Bah Banteidor Lyngdoh symbud kongsan.
Ka jingnang jan ka elekshon jied nongmihkhmat thymmai teng teng ka pynisammut haba iohi ia ka jingshongshit kynsan ki nongialam jong ki party bapher bapher ban leit khroh leit pynbiej ia ki paidbah man ka san snem.
Kaba kham i thamula ka long eh ia kito ki nongialam kiba ha ki san snem ba la dep ki la wan ban bein wan khoh ia kiwei ki party da kaba kynnoh harukom hynrei hynrei mynta pat baroh baroh shu kylla khongpong lut leit ban ïasoh bad kato ka party ba ki bein ki khoh baroh shi katta.
Kaba kham i thamula ka long ba kijuh ki briew kiba bein ba khoh ia ka party (A) ha ki san snem mynshwa ne shwa ka elekshon 2018 mynta pat rdin ki snoh lang ryngkat ka jingiaroh ba katei ka party ka long kaba treikam bha kaba pyrkhat ia ka Jaidbynriew, ia ka lawei jong ki samla, ia ka ïoh ka kot bad ka khih ka kamai jong ki nongshong shnong.
Kumba ïohi mynta lei lei i kumba ki party riewlum ki la shah ktah jur hadien ba bun na ki MLA jong ki ki la shah kthong ne lah ban ong ba ki leit ban kyrshan noh ia ki party ba kham heh.
Kumba long mynta lei lei ka party riewlum kaba dang kham skhem dei sa tang ka United Democratic Party namar bun ki party riewlum la ka long naduh ka PDF kaba don saw ngut ki MLA ka sah mynta sa tang arngut hadien ba arngut ki la jied ban kynthih noh sha kawei pat ka party kaba kham heh ha shwa ka elekshon 2023.
Kawei pat ka party kaba ngat lang ha kane ka apot kadei ka HSPDP.Kane ka party kaba don tang arngut ki MLA mynta kam don shuh wat tang uwei ruh u MLA hadien ba baroh arngut ki la rai ban leit iakhun noh na kiwei ki party.
Uwei na ki u la pynkhreh ban leit iakhun na ka NPP bad uwei pat u la pyntikna ban iakhun na ka UDP.Ka jingsdang jong kine ki jingiaphet bad ka jingiakynthih na kawei ka party sha kawei pat ka sdang nyngkong eh na Ranikor hadien ba u MLA jong ka Congress u la mih bad pyniasoh sha ka NPP hynrei ha ka elekshon shiteng samoi pat watla u iapein bad ka Civil Sub Division pynban u la shah rem noh ha u kyrtong ka UDP.Dei nangtei ter ter la sdang pat sa ki 12 ngut ki MLA jong ka Congress kiba la leit ban py ïasoh noh sha ka Trinamool Congress hapoh ka jingialam Jong u Dr Mukul Sangma.
Hangne ruh ka drama kam pat kut namar ki san ngut kiwei pat ki MLA jong ka Congress kiba dang sah ki ruh ki la sdang ban wad jaka.
Kitei ki san ngut ki la krih lang la ka jong ka jong.
Don kiba rai ban leit sha ka UDP ba kynthup ia u MLA ka Nongpoh bad u MLA ka Mawlai katba lai ngut kiwei pat ba kynthup ia u MLA ka Shillong West, MLA ka Rambrai bad ruh ka MLA jong ka Shillong East ki pynkhreh mynta ban iakhun na ka NPP.La nang kulmar ka sainpyrthei hadien ba ki MLA ba phet na ka Trinamool Congress ki la sdang ban kynthih sa sha kiwei pat ki party la ka long sha ka BJP lane wat sha ka UDP ruh.
Ym lah ban tip ruh ioh dang don ki MLA na kiwei pat ki party kiba lah ban phet lang sha kiwei pat ki party.
Dang shen la ïohi ba wat ki MLA Ka NPP ruh ki la wad jaka na ka BJP ban iakhun ha ka elekshon bad wan.
Kumta na kaei kaba ïohi mynta ka long ba jan 25 ngut ei ei ki MLA ki ieh noh ia la ki jong ki party ban leit iakhun noh na ka party thymmai.
Nongstoiñ, Nohprah 01 : Ka kynhun ïalehkai jong ka Shillong Lajong FC ka la jam sha ka quarter final jong ka Invitation Knockout Football Tournament 2022-23, ba la pynïaid da ka New Nongstoiñ Sports Social and Cultural Club ha madan New Nongstoiñ.
Ka jingïoh ruh jong ka SLFC sha katei ka wat, ka la jia long hadien ba ka la lah ban jop noh da lai kol la nod pyrshah ïa ka Ñiaw Wasa FC, ha ka jingïalehkai pre quarter final kaba la long hynne ka sngi ha madan New Nongstoiñ.
Ki paidbah kiba la sakhi ïa kane ka jingïalehkai, ki la ïohi ïa ka jingtbit jong ki arliang mamla ban ïalehkai hapdeng madan bad bunsien ki la ïoh ruh ïa ki kabu ban thep kol.
Hynrei, ka SLFC kaba don ha ka ïa ka bok ka nusip, ka la ïoh ban thep shwa ïa ka kol kaba nyngkong ha ka kylla step, kaba la long ruh kum ka kol kaba la ai mynsiem ïa ka kynhun baroh kawei.
Haba wan ban bteng ïa ka kylla miet, ka SLFC ka la nang kham ïalehkai bha shuh shuh bad thep ruh sa ïa ki ar tylli ki kol kiba pynskhem ïa ka kynhun, ban nang jam ha kane ka lympung ha Nongstoiñ.
Ha kawei ka liang, ka Ñiaw Wasa FC ruh ka la ïoh lem ki katto katne ki kabu ha ka kylla miet ban ïoh thep kol, pynban imat mynta ka kynti ka nusip kam shym la don bad ka kynhun baroh kawei.
Kumta baroh ki kabu ki shu lehnohei lut.
Ha kane ka jingïalehkai, ïa ka khusnam rang ïalehkai ba kynsai la ïoh da u Abhay jong ka SLFC.Nangta, ka jingïalehkai ka ban long ha ka 9 tarik ha ka por 1:30 nohphai sngi, kan long hapdeng ka Kith United FC na Nongstoiñ pyrshah ïa ka Kumar Himalaya Sporting Club na Sikkim.
Nongpoh, Nohprah 01 : Ka NYRO Nongjri Mission kala rah syndon ïaka nam lahduh haka lympung ïalehkai phutbol bala pynlong da ka Sohliya Sports Club, hadien ba kala lah ban pynliem noh ïaka Dinova FC Marngar haka jingïakhun phainal bala long mynta ka 1 tarik Nohprah ha madan ïalehkai jong ka shnong Sohliya.
Ïa katei ka lympung la wan ban pynhap pyrda noh da u Bah Jason S Mawlong MLA ka Umsning kum u kongsan haka jingdonlang ki nongïalam ka Sohliya Sport Club naduh u Samla Andrew Muktih President, Lambanroi Lyngkhoi Secretary bad kiwei kiwei ki riew rangbah.
Haba phai sha ka jingïakhun phainal ha katei ka sngi hapdeng ka NYRO Nongjri Mission pyrshah ïaka Dinova FC Marngar, ka jingïakhun ka long kaba itynnad ha kaba baroh 2 tylli ki kynhun kila pyni ïala ka jong ka sap ka phong naka bynta ban khur ïaka nam jop ha katei ka lympung, hynrei hapdeng ka jingïakhun ba jur ba NYRO Nongjri Mission kala lah ban pynliem noh ïaka Dinova FC Marngar da 3-1 kol ban rah syndon ïaka nam lahduh jong katei ka lympung.
La sam ruh ïaki khusnam ha katei ka sngi ha kaba ka NYRO Nongjri Mission kala ioh ban rah ïaka song pisa kaba 30 hajar lem bad ka trophy katba ka Dinova FC Marngar kala ioh ban khur ïaka song pisa kaba 15 hajar lem bad ka trophy.
Mawkyrwat, Nohprah, 01: Kum shibynta jong ka jingïasnohkti lang bad ka pyrthei ha ka jingrakhe ïa ka ‘World Aids Day’, ka ophis jong ka District Legal Services Authority (DLSA) jong ka South West Khasi Hills District ha ryngkat ka jingïatreilang bad ka ophis jong u District Medical & Health Officer (DM&HO) South West Khasi Hills District mynta ka sngi ka la ïoh ban rakhe ïa sngi ba kyrpang hapoh ka Sngap Syiem College, Mawkyrwat, South West Khasi Hills District.
Haba kren ha ka jingïalang, u Dr.Archeloster Lyngdoh, Senior Medical & Health Officer, Mawkyrwat CHC ula kren shaphang kaba ïa dei bad ka jingpang ‘ñiangkulia ne HIV/AIDS ha kaba kumno ban ïada, ban leh ïa ki test bad kumjuh ruh kumno ban sumar ïa ki briew kiba ïoh ïa une u jingpang.
U la batai ruh ba une u khñiang jingpang um dei ba u pur na uwei u briew sha uwei pat tang na ka daw jong ka jingïakdup, ïashonglang, ïa bam ja lang hynrei u pur lyngba ka jingïathiah lok khlem jingïada na u ne ka ba la don lypa ïa une u khñiang jingpang, da kaba ïa pyndonkam lang ïa u juh u nar injek bad da kaba ai ne shim snam na ki briew kiba la don lypa ïa une u khñiang jingpang.
Kumta ban lait na kine, ula kyntu ba kum ki samla ki dei ban long kiba stad bad long kiba phikir bha shwa ban leh ïa kiei kiei kum kaba ai snam ba kim dei ban shu leh kulmar.
Ka kong D.Sohtun, MJS, Chief Judicial Magistrate-cum-Secretary jong ka District Legal Services Authority (DLSA), South West Khasi Hills District ka la kren halor ki lad jingïada bad kumno ban tehlakam ïa ki ba ïoh ïa une u khñiang jingpang hapoh ka kyndon aiñ ne ka Human Immunodeficiency Virus (HIV) and Acquired Immune Deficiency Syndrome (AIDS) Prevention and Control Act, 2017 ba ki briew kiba don ïa une u khñiang jingpang kim dei ban shah i-beiñ ne shah ñiew beiñ ha ka imlang ka sahlang ne wat ha kiba ha ïing ha sem.
Ka la ïathuh ruh ba katkum ka aiñ, kito ki briew ba ïoh jingpang HIV/AIDS kim dei ban shah peit ‘matdong ne kyntait ha ka imlang sahlang namar ka jingpang kam dei kaba ïabit kulmar lada ngi long ki briew kiba phikir.
“Lada don kiba ñiew shilliang, ïa kum kine kin shah pynshitom da kaba shah set patok bad shah daiñ kuna", ong ka kong D.Sohtun.
Ha kajuh ka por ka la ïathuh ïa ki katto katne ki kyndon aiñ ba ki samla pule kin tip kumno ba leh lada don kiba pang ‘ñiangkulia ne HIV/AIDs bad kiei ki lad ba kin leh haba ki lap bad shem ïa kim kine ki briew.
Namarkata, ka la kyntu ïa ki samla pule ba ha kum kine ki sngi ki dei ban long kiba phikir ïa la ka jong ka jingim da kaba ki long adkar ha kiei kiei khnang ba kin lait na kine.
Kiba la wan ïashimbynta ha kane ka jingrakhe ki long naduh ki samla pule lem bad ki nonghikai jong ka Sngap Syiem College, Mawkyrwat.
Ban pynsngewthuh shuh shuh ïa ki samla pule la ïoh ruh ban ïa phylliew jingmut bad kumjuh ruh ha kaba la pyni ïa kawei ka phlim kaba kyrteng ka “Nangno ka jingïarap kan wan".
U Principal jong ka Sngap Syiem College, Mawkyrwat, Dr.K.K.Nongsiej u la ai ka jingkren pdiang sngewbha katba ka Ms.Darisha Lyngdoh ka nonghikai jong ka Sngap Syiem College, Mawkyrwat ka la ai ka jingkren khublei.
Nongstoiñ, Nohprah, 1: Ka Ïingkashari Special Judge (POCSO) ka la hukum ban set phatok haduh 30 snem ryngkat ka kuna ïa uwei u runar u ba leh beijot ïa iwei I Khynnah ha kawei ka Kyntoit jong ka West Khasi Hills District.
Une u runar u dei u Kelding Thongni u ba leh beijot ïa iwei I Khynnah ha u snem ba la lah.
Ïa une u runar la kem da ki Pulit katkum ka ejahar ba la mudui ha Nongstoiñ Police Station kiba la register da ka case no.55 (08) 2021 hapoh ka kyndon 5 (m)/6 jong ka POCSO Act.
Ka Ïingkashari haba bishar ïa kane ka mokotduma, ka la pynmih ïa ka hukum hynnin ka 30 tarik Naiwieng ban set along haduh 30 snem bad ka kuna ba T.50000 katkum ka kyndon 6 jong ka POCSO Act bad ka kyndon 428 jong ka CrPC.Mawthadraishan, Nohprah, 1: Ka FKJGP Mawthad-raishan Circle kawei na ka seng kaba peit ïa ka bha ka miat ka dong ka thaiñ hapoh ka jylla, ka la ïoh ka jingujor na ki nongri jingri ka dong ka thaiñ ba ka jingdon ka Dr.Veterinary hapoh Mawthadraishan Block, ka long leh noh ei, namar ka Doctor kaba don hangne kam da nang bha ban kren ktien Khasi, kaba long ka jingeh kaba khraw ïa ki paidbah ban ïa kren, namar bun hi na ki nongrep bad ri jingri kim sngewthuh ne nang ban kren phareng.
Nalor nangta la lap ba ha kane ka tnad kaba don ha Nongshillong, la lap ba lada pan dawai ruh ym ju ïoh, ha kaba kane ka long ka jingdkoh kaba jur kum ka tnad baroh kawei.
Na ka liang ka FKJGP ha ka jingïalam u President Samla Firstborn John Marngar ryngkat ki dkhot ka seng, lem bad ki nongïalam ka FKJGP West Khasi Hills District, ka la ïoh ban pynsngew ha ka office treikam jong ka Animal Husbandry and Veterinary officer Nongstoiñ, ban buh noh da kiwei ki Doctor.
Ka seng ka la pynpaw shai ba lada long kaba lah, kan bha ban wanrah bad thung hi da ki Doctor kiba lah ban kren bad sngewthuh ban ïakren bad ki nongri jingri, khnang ba kan long kaba pynsuk ïa ki lada ki donkam ha kano kano ka por bad lada ki ai ïa ki kynja jingpynshai paidbah ruh kan pynsuk ïa ki paidbah ban sngewthuh.
Ka officer incharge, ka la ïathuh ba na ka liang ka sorkar kam pat buh haduh mynta ïa u Assistant Veterinary staff ban ïarap ïa I Doctor incharge hapoh ka Block haduh mynta.
Kumta na ka liang jong ka seng ka kyrpad jur ba ka sorkar kan shimkhia halor kane.
Nongstoiñ, Nohprah, 1: Da ka jingthmu ban pynkhreh ïa ka jingpynlong ïa ka jingjied nongmihkhmat MLA ne ka Meghalaya Legislative Assembly Election 2023, ka Election Branch jong ka West Khasi Hills ka la pynlong ïa ka jingai jinghikai mynta ka sngi ka 1 tarik u Nohprah 2022 ha Trysem Hall DC office Nongstoiñ.
Ha kane ka traiñing la pynïaid da u bah H.K Thabah ADC, u ba long ruh u RO jong ka 34-Mawshynrut Assembly Constituency, u ba la batai bniah ïa ki kyndon bad ki aiñ khamtam ïa ka jingbthah jong ka Election Commission jong ka Ri India (ECI), ha kaba ïadei bad ka Model Code of Conduct, kiba kynthup ïa ki jingtreikam jong ki Flying Squad Team, ki Static Surveillance Team bad kiwei kiwei.
Ha kane ka prokram ai jinghikai, la wan ban ïa shim bynta da ki RO jong ka 32-Nongstoiñ bad 33-Jyrngam Assembly Constituencies, ARO, AERO, ki ERO, ki Sector Officer, Zonal Officers, ki bor pulit, ki District Heads nalor kiwei pat.
Nongstoiñ, Nohprah, 1: U soh u ba rem dor bha hapoh ka Ri India ïa u ba la tip kum u soh ‘Dragon Fruit’, u long bha man bha lada thung ïa utei u soh ha ka thaiñ Langpih bad ïa kane la lah ban pynshisha lyngba ka jinglap jong u nongthoh khubor, haba pyrshang ban tih kham bniah ïa ka kam thung soh thung pai ha kitei ki thaiñ.
Haba ïakren bad iwei na ki nongrep soh ha ka thaiñ, kata I kong Silabon Swangre iwei na ki longkmie I ba shong ba sah ha katei ka thaiñ I ba ju thung ïa utei u Soh ha phyllaw ïing jong I, I la pynpaw ba kane ka long kaba shisha, namar la ïohi ruh ïa ka jingsoh rynjup kitei ki soh ha u dieng u ba don ha katei ka kper jong itei I longkmie.
Haba ïadei bad katei ka phang, na ka liang jong itei I longkmie I la ong “Une u soh lada ki briew jong kane ka thaiñ ki nang ban minot ban thung, ka lah ban long kawei na ki lad kamai, namar une u soh u shong dor kumba 100 tyngka uwei kata lada tad ruh eh ruh.
Lada ki soh tang kumba shiphew tylli ha uwei u dieng bad haba thung 10 tylli ki tynrai katno kan long ka jingmyntoi ha ka ïoh ka kot, khamtam ha kum kane ka juk kaba hiran ha ka kamai kajih".
I la ong shuh shuh ba utei u soh u ju soh tad ynda u lah dap kumba 3 snem tam ei ei ka karta jong u bad u soh ruh kumba 3 sien ei ei ha ka shi snem.
I ne I longkmie I lah thung ïa utei u soh mynta lah kumba 5 snem ei ei bad I la ïoh kheit ruh kumba 6-7 sien haduh kine ki sngi.
I la ong ruh ba une u jait soh u ïarap ïa ka jingpang shini, jingpang khyllai, jingpang BP bad kiwei kiwei.
Jowai, Nohprah 01: Ka Meghalaya Pensioners Association, Jowai Branch mynta ka sngi kala pynlong ïa ka jingpynkup burom ïa u Weibha Nongtdu Lakiang u samla pule ka North Liberty Higher Secondary School, Jowai uba la wan shakhmat eh ha ka kyrdan 3rd Position ha ka SSLC Examination-2022 ba la pynïaid da MBOSE.Ïa ka jingïalang ha kane ka sngi la pynlong ha Hall jong katei hi ka skul kaba don ha Mookyrdup Jowai, ha kaba la wan ban don lang naduh ki nongpynïaid ka skul, ki dkhot ka Association, ki nonghikai bad ki khynnah skul.
La sdang ka prokram da ki kyntien pdiang da u Vice Principal ka skul u babu Rising Kharrngi, la ïoh ruh ka jingkren na u ma L.Shylla President ka Meghalaya Pensioners’ Association uba la pynsngew kum ki khynnah skul “lada ki don shisha ïa ka jingtrei shitom ki lah ban poi beit sha ka thong jong ka jingjop".
Ula pynbna ba ka Association manla u snem ka ju pynlong ïa kane ka jingai khusnam sha ki samla pule hynrei mynta u snem 2022 kaba dei ka sien ba ar ka Association kala ïoh biang ban sam ïa kane ka khusnam sha u Weibha Nongtdu Lakiang uwei na ki khlur pule napoh ka Ri-Lum Jaiñtia.
Shuh shuh u ma Shylla ula ong ba ka Association kam dei kaba riewspah hynrei ka don pat ïa ka mynsiem ban kyntiew shaphrang ïa ki samla ha ki jingpule, ha kaba ïadei bad kane ka jingsam khusnam ba la ju leh manla ka por ka Association ka la jied tang ïa uwei ne kawei na ki samla pule kiba poi ha ka kyrdan ba hakhmat jong ki Examination.
“Nga kyrmen skhem na kane ka skul kin sa mih bun ki samla pule ki ban poi shakhmat ha ki Examination bapher bapher ha kine ki snem ban wan".
Ïa katei ka khusnam ha ryngkat ka syrnod bad ka song pisa kaba T.10 hajar tyngka la aiti da u Vice President ka MPA ma B.G.Ladia, katba ïa ki kyntien ai khublei la ïoh da ka Kongka Ranida Shylla kaba dei ka nonghikai.
Nongpoh, Nohprah 01: U Myntri ka sorkar pdeng, ba dei peit ïa ka tnad Commerce and Industry u Som Parkash mynta ka sngi u la wan ban iuh kjat ha Ri Bhoi na ka bynta ban ïa kynduh ïa ki ophisar sorkar ban wad jingtip halor ki kam pynroi ba la pyntreikam ha kane ka District kaba la iohnam ruh kum ka ‘Aspirational District’.
U Som Parkash mynta ka sngi u la leit ban jurip ïa ka Civil Hospital Nongpoh ban peit bad khmih ïaka jingbit jingbiang jong katei ka jaka sumar bad hadien kata u la pynlong ïa ka jingïakynduh lang bad ki ophisar sorkar ha Conference Hall ka ophis u Deputy Commissioner ka Ri Bhoi halor ka jingpyntreikam ïaki skhim sorkar ha kane ka district kaba la iohnam kum Aspirational District haka jylla.
Ha kane ka jingïakynduh lang la shim bynta ruh da ki ophisar sorkar na ki tnad treikam bapher bapher ka Ri Bhoi bad kynthup ruh ki ophisar kiba synran ïa u Myntri ka sorkar pdeng, ha kaba ïa kane ka jingïakynduh lang u Deputy Commissioner ka Ri Bhoi, u Arpit Upadhay, u la ai ka jingpynshai halor shibun ki kam pynroi kiba ki la leh lyngba kita ki song pynroi kum ka Aspirational District naduh ka koit ka khiah, ka rep ka riang, ki kam pynroi sha ki thaiñ nongkyndong bad kiwei kiwei.
Na ka liang u Som Parkash haba kren ha katei ka sngi u la pynpaw ka jingsngewkmen ban ioh ban ïa kynduh ïa ki ophisar ka Ri Bhoi, ha kaba kum ka Aspirational District ki la trei ryngkat ban kyntiew ïa kane ka District ha ka liang roi ka par bad kyntu ruh ïaki ophisar ba kin dang trei shitom naka bynta ban pyntreikam ïaki skhim bapher bapher.
Jowai, Nohprah 01: Ka Society for Urban and Rural Empowerment (SURE) lyngba ka project Link Worker Scheme kaba la kyrshan da ka Meghalaya Aids Control Society (MACS) kala pynlong ïa ki artylli ki jingai jingsumar ei (health camp) ha ki artylli ki shnong kiba hap hapoh ka Amlarem Sub Division, West Jañtia hills District.
Ïa kane ka jingai jingsumar ei la kyrshan ruh da ka ophis jong u District Medical Health Officer, West Jañtia hills, Jowai lyngba ki Doctor, ki Nurses bad ki Pharmacist bad kumjuh ruh da ki dawai kiba la pynbiang da kane ka tnat treikam.
Kaba kongsan ruh ka long ba baroh artylli kine ki shnong kiba la pynlong ïa kane ka camp ki dei kiba hap ha thañ ha khappud ka India bad ka Bangladesh.
Mynta ka sngi 30 tarik u November la pynlong ïa ka jingai jingsumar ei la pynlong haka shnong Amlanai kaba hap hapoh ka Eleka Satpator jong ka Amlarem block bad ha kane la wan ai jingïarap da ki nongsumar kiba naka Pdengshakap PHC.Ha ka jingai dawai ei la ïadonlang u Doctor P.Lamare naka Pdengshakap PHC bad ka Nurse Patricia Myrchiang na kane ka juh ka PHC.Hashwa ban sdang ïa kane jingaidawai la ïoh ïa ka jingïalang kaba lyngkot ïa kaba la ïoh ïa ka jingkren na u Jembis Lamare uba long u Waheh Chnong jong ka shnong Amlanai bud sa ka jingkren na u Doctor P.Lamare na ka Pdengshakap PHC.Ïa ka jingkren ai khublei la ai da ka H.Buam bad ïa ka jingïalang la pynïaid da ka T.Tongper baroh ar ki dei link worker jong kane ka project kaba la pyntreikam da ka SURE.Sanphew ngut tam ki nongwan shim dawai kila wan shim ïa ka jingsumar kaba la wan rah ha ka shnong jong ki.
Ha ka 26 tarik u November ruh kane ka seng kala pynlong ïa kaba kum kane ka juh ka jingaidawai ei haka shnong Pasadwar.
Kane ka jingaidawai ei ka dei kaba la pynkhreh na ka bynta ki artylli ki shnong kata ka Pasadwar bad ka Lumpyngngad baroh ar ki shnong kiba hap hapoh ka Amlarem Sub Division.
Ha kane ka jingai dawai la wan ban ai dawai da u Dr.Simon Khonglah uba na ka Dawki PHC bad kumjuh ki nurses ka Sharmala Tongper, ka Genconda Khonglah bad u Venus War ki staff kiba wan na kane ka PHC.Kumjuh ruh ha kane ka sngi la wan ïarap da ka Peaceful Swer, Bilinmon Dkhar bad ka Virginia Pohti ki staff na ka Pasadwar Sub Centre.
Ki nongwan shim dawai baroh ha kine ki baroh ar jaka kila ïoh ruh ïa ki dawai ei khlem da hap siew pisa eiei ruh bad ïa kine ki dawai la pynbiang da ka ophis jong u DM&HO West Jaiñtia Hills District.
Khliehriat nohprah 01: Ka Hynñiewtrep Integrated Territorial Organisation Narpuh Circle, ka ai ka jingkyrshan ba pura ïa ka Dorbar Shnong Umkiang kaba la dawa na ka NHAI ba dei ban maramot noh mardor ïa ka surok national highway ha ka thaiñ kaba la sniew bad jot rathai bad halor kane ka Dorbar Shnong ka la ai por shi taïew ba ka dei ban maramot.
U Vice President jong ka HITO Narpuh Circle, u samla Hamjan Siangshai, u la pynpaw ba ka jingdawa ka Dorbar Shnong Umkiang ka dei kaba shongnia kumta ka seng ruh ka kloi ban ai lem ïa ka jingkyrshan “Ngi la sakhi ruh ba ka jingjot jingjulor ka surok national highway ha Umkiang bad ha ka thaiñ Narpuh ka la long shaba palat ha kaba ka jinglong jingman ka surok ka la buh jingma ïa ki ba leit ba wan bad wanrah jingeh ruh namar ka jingdheng kali kaba ju jia khah khah ha ka thaiñ" pynpaw utei u nongïalam ka HITO Narpuh Circle.
Kum ban shu phai dien, la ong ruh ba na ka liang ka Dorbar Shnong Umkiang ka la dep ban pyntip sha u Deputy Commissioner ka East Jaiñtia Hills District bad kumjuh ruh sha ka NHAI bad buh ruh ka jingkyntu ban maramot noh kloi ïa ka surok, hynrei ym shym la shim khia satia ïa kane ka jingkyrpad ka Dorbar Shnong bad ka NHAI ka khlem leh satia kumba ka la kular bad mynta ka Dorbar Shnong kan dang ap kumba la ai por shi taïew bad lada ym lah ban maramot, ka shnong kan pynlong da ka jingiakhi da kaba ïa mih paidbah ha surok ha ka 3 tarik u nohprah.
“Kumba long mynta ka jingbym maramot ïa kane ka surok kaba pyniasoh ruh bad ka jylla Assam (Barak Valley), Manipur,Mizoram, Tripura bad kiwei kiwei ki jylla ka la wanrah jingeh haduh katta katta ïa ki paidbah nongleit nongwan bad buh jingma ruh ïa ka koit ka khiah jong ki paidbah khamtam ki khynnah ki khyllung, na ka daw ka jingjur palat u pum pum khyndew" la pynpaw ki nongialam shnong Umkiang.
Jowai, Nohprah 01: Ryngkat bad ka pyrthei baroh kawei ka Society for Urban and Rural Empowerment (SURE) lyngba ka project Link Worker Scheme (LWS) kaba la kyrshan da ka Meghalaya Aids Control Society (MACS) kala pynlong ïa ka jingpyndonburom ïa ka sngi kyrpang shaphang ka jingpang AIDS.Katba nang ïaid ki sngi, ka jingpang AIDS kala pur sha ki jaka sor bad kumjuh ruh sha ki nongkyndong.
Haka jylla Meghalaya ruh ka jingbun jong ki briew kiba bit ïa kane ka jingpang kala nangkiew bad ha kaba ïadei bad kane ka sorkar kala shim ïa kiba bun ki lad ban tem ïa kane ka jingeh bad ka skhim LWS ka dei kawei na kita ki skhim.
Ïa kane ka jingleh burom sngi World AIDS Day ka SURE kala pynlong mynta ka sngi ka shi tarik u December, ha ka hall jong ka H.K.Singh School, ha ryngkat ka jingïatreilang jong ka ophis jong u Headmaster jong kane ka skul.
Ïa ka jingïalang ban ai jingtip bad jingsngewthuh (awareness) shaphang kane ka jingpang la pynïaid da ka kong Niwanka L.Shylla kaba long ka Zonal Supervisor jong kane ka project LWS jong ka SURE.La ïoh nyngkong ïaka jingkren na u ma Teiborlang Passah uba long u Headmaster jong ka School H.K.Singh uba la pynpaw ïa ka jingsngewnguh ba ka SURE kala pynlong ïakane ka jingpynshai paidbah hapoh ka skul bad u kyrmen ba ki khynnah skul kin ïoh jingmyntoi shikatdei eh na kane ka prokram.
Ha kane ka sngi la ïoh ruh ïaka jingkren na u Dr.H.H.Mohrmen uba long u Secretary jong ka SURE halor ka matpdeng jong ka jingpyndonburom kaba kren shaping ka jingdonkam jong ka jingsngewthuh ïa ka jingling-ïaryngkat (equalize).
Ula ong ba ka pyrthei kan ym lah satia ban jop ïa kane ka jingpang katba ym pat don ka jingïaryngkat haka longbriew ka manbriew.
Ka jingñew ne burom ïaryngkat jong ki nongpang HIV/AIDS bad kiwei pat ki nongshong shnong ka dei kaba kongsan tam.
Haka jingpynshai shaphang kane ka sngi, ka Coriniki Slong kaba long ka District Resource Person (DRP) jong ka LWS project kala ban khia ba ka jingdawa kaba hakhmat eh mynta ka long ban hikai ïa ki paidbah ba kim dei ban leh kyndiah ne kyntait ne ban ibeiñ, ñiew beiñ (discrimination and stigmatization) ïa ki paralok kiba im ryngkat bad une u jingpang (people living with HIV AIDS).
Kala ong ruh ba kiba bun hi ki briew kila tip shaphang u khniang HIV, ka jingpang AIDS bad kumno kane ka jingpang ka ïabit, hynrei kaba sngewsih ka long ba ka don ka jingshah kyntait, ka jingshah ibeñ, ñew beñ jong ki nongpang ha ki paranongshong shnong.
Ka kong Slong ka ong ruh ba ka long kaba phylla ba haba ki briew ki ïohpang da kiwei pat ki jingpang kum ka jingpang bampong bad kiwei kiwei, ki paralok ki sngew synei ïa ki nongpang, pynban ïa kiba pang HIV AIDS pat ki briew ki ñew beñ bd kheñ poh.
Khliehriat nohprah 01: Ki dkhot jong ka Meghalaya Steering Committee Minor Mineral (MSCMM), kiba la pynkhamti ban ïakhun pyrshah ïa ka jingshah khanglad ban khaïï ïa u mawshun shabar ri, kaba long katkum ka hukum jong ka ïingbishar ba donburom, jong ka Meghalaya High Court, kaba la pyn mih ha haka 24th naiwieng 2022, katei ka Committee ka pynshai ba ka Committee hi ka la pyndep ïa ki kam baroh ha kaba ïakynduh bad ki ‘iew said aiñ ba pawkhmat jong ka Supreme Cout badon burom ha ka nongbah Delhi mynta ar-sngi, kata ha ka 29th bad ka 30tarik u naiwieng 2022.
La ong ruh ba ha kaba ïadei bad ki kot ki sla baroh ban pyntip ne file ïa kane ka kam sha Supreme Court badon burom pyrshah iia katei ka jingkhang ïa ka challan kha-ïï mawshun kaba long katkum ka hukum jong ka ïingbishar jong ka Meghalaya High Cour, ka Committee ka la dep pynbit pynbiang bad la soi da u Chairman jong ka Meghalaya Steering Committee (Minor Mineral) Mining Lease License Holder, u bah Jropsingh Nongkhlaw ryngkat ki dkhot jong ka Committee.
“Kum ban shu pynkynmaw kane ka jing jia (case) ka la mih na ka jing unjor (file case) jong uwei u briew uba kyrteng u Lawyerson War, una la ujor lyngba ka PIL No.18/2019 with MC (PIL) No.5/2022 bad ka jingtohkit ia ka ejahar ka dang ïaid bad ha ka 7 tarik u nailur 2022, ka Meghalaya High Court badon burom kala pyllait iya ka hukum" ong u kyrwoh.
“Na ka liang ka sorkar jylla ka dei tang ban husiar halor kino kino ki laisen kiba ïadei bad ka jingtih par kiba khyndiat ïa kiba lah ban pyndonkam bakla da kito kiba don laisen na ka bynta ban sei mawshun na ka bynta ban leh ïa ki kam khaiï.
Lada la pyndonkam ïa kine ki laisen na ka bynta ki kam shalan kumta ruh ïa kine ki par mawshun yn shym ba ki dei ka jingtih par kiba heh bad ka ba donkam da kawei pat ka jait laisen bad bad kiwei pat ki kyndon ban tehlakam ïa kiba kum kine ki jingthmu.
Kumta ruh la aipor ïa ka sorkar jylla 14 sngi ba kan jubab bad ban shim da kiwei pat ki jingpynkhreh, kata lada donkam".
“Kumta halor katei ka hukum kaba ïadei bad ka jingkhaiï mawshun sha ri Bangladesh kala sangeh noh bad kane kala wanrah ïa ka ka jingklumar ha ka kha-ïï ka pateng, ka wanrah ruh ïa ka jingduh bylla bad ktah ïa ka ioh ka kot jong uba bun ba lang bad ka jingiap ki ïew ki hat khamtam ha ki nongkyndong" ong u kyrwoh.
“La bynrap ruh ba ka Meghalaya Steering Committee (Minor Mineral) Mining Lease License Holder da ka jingsngewkhia kala leit ban ïa kren, ka la leit ruh ban ud ban nam bad iasaid ïa kane ka kam bad ong ba na ka liang ka sorkar ka la leit ban appeal ïa katei ka hukum (order) jong ka Meghalaya High Court bad ka Meghalaya Steering Committee (Minor Mineral) Mining Lease License Holder ruh kala shim ïa ka rai ba dei ban appeal ïa katei ka order bad ka la file ne ujor ruh kumta ha Supreme Court.
Hadien jong kane ka sorkar Meghalaya kala pyllait pat ïa ka challan kha-ïï mawshun, ha kajuh ka por la pyllait ruh na ka ïingbishar Supreme Court da ka hukum ka jong ka, kaba myn ha ka 11 tarik u naiwieng 2022 kaba la pynsangeh ïa ka hukum kaba la pynmih myn ha ka 7 tarik u nailur 2022 jong ka Meghalaya High Court da kaba ong kumne“Da kaba khmih halor kine ki jingshisha, kumta ruh ngi shim ba ka long kaba shong nongrim ban pyntreikam ïa ka hukum kaba 7-9-2022 ba la mynjur da ka ïingbishar High Court, kata tad haduh ba ïa ka case kaba kongsan vis.
PIL No.18 of 2019 yn shim rai da ka ïingbishar High Court".
““Kumba la pynpaw ha kaba sdang ba hadien ba ka Meghalaya High Court kala khang biang ïa ka jingkhaïï mawshun sha Bangladesh, ka Meghalaya Steering Committee (Minor Mineral) Mining Lease License Holder kala leit biang sha ka ïingbishar Supreme Court ban pyndam biang ïa katei ka hukum jong ka Meghalaya High Court khnang ban iohlad ban khaïï biang ïa u mawshun bad ban ïa im ja, im doh biang baroh u khun u hajar jong ka jylla, da kane ka jing pyndep ïa ka jingsdang ban file ïa ka case ki dkhot jong ka Committee ki wan phai pat sha ka jylla myn ha ka 1 tarik u nohprah 2022" pynkut u kyrwoh na u General Secretary jong ka Meghalaya Steering Committee (Minor Mineral) Mining Lease License Holder, u bah Ribanroilang Lyngdoh.
Nongpoh, Nohprah 01: Ka bor synshar District ka Ri Bhoi mynta ka sngi ka la pyndep ban ïa soi ïa ka Memorandum Of Understanding (MOU) bad ka SELCO Foundation na ka bynta ban tei ïa ki Heath Sub Centre kiba dei katkum ka juk stad ba mynta ban nym shah ktah lada pynthud ka bor mariang ba ki nongtrei ka tnad ka koit ka khiah ki donkam ïa ka bording kaba thikna ban nym shah ktah ki paidbah ha ka pang ka shitom.
La ïa soi ruh ïa kane ka MOU hapdeng ka bor synshar District ka Ri Bhoi bad ka SELCO Foundation ka hadien shuwa ba ka SELCO Foundation ka hap ban tei ïa ki 8 tylli ki kamram pynkha khun (Labour and Delivery Room) ha ki Health Sub Centre kiba don sha Shnong Nongkyndong ka Ri Bhoi ha ryngkat ki bor Solar energy (Climate resilient) ban nym shah ktah ha ka por ba kha khyllung bad ban pynkhlaiñ ïa ka jingsumar ba kyrpang na ka bynta ki khynnah rit.
Ïa kane ka MOU la ïa soi hapdeng u Deputy Commissioner ka Ri Bhoi, u Arpit Upadhayay bad ka Huda Jaffer, Director ka SELCO Foundation ha ryngkat ka jigndon lang u Bah M.Tongper, ADC, U District Medical and Health Officer, Dr P.Kharnarry, ka Additional DMHO, ka Dr B.Blah, bad ki nongmihkhmat na ka Sierra Leone, Ethiopia bad Burkina Faso.
Ka jingthmu ba la ïa soi ïa kane ka MOU ka dei ruh shi bynta ban ai bor ïa ka SELCO Foundation ba kan tei ïa ki 300 tylli kita ki Health Sub Centre ban nym shah ktah ha ba pynthud ka bor mariang ïa ka bording ilektrik kaba kin pyndonkam da ki bor Solar ban pynbiang bording khnang ban nym shah ktah haba thud ka bor mariang.
Haba kren ha kane ka sngi, u Arpirt Upadhayay, Deputy Commissioner ka Ri Bhoi u la pynpaw ka jingkmen ba la dep ban soi ïa ka MOU bad ka SELCO Foundation bad ka jingthmu ba la ïa soi ïa ka MOU ka long ban ai bor ïa ka SELCO Foundation ban shna ïa ki kamra pynkha khun (Maternal Ward) ha ki shnong nongkyngdong kaba dei katkum ka juk stad ba mynta khnang ba kan nym thud na ka bynta ki longkmie kiba wan kha khun sha ki jaka ai jingsumar.
Shuh shuh, u la ong ruh da kaba tei kitei ki kamram kha khun ha ki Health Sub Centre sha ki shnong nongkyndong kaba ki pyndonkam ruh da ka bor solar ban pynbiang bording, kane kan ïarap shibun ban ai ka jingshakri kaba paka tam ïa kiba pang ba shitom bad ruh khamtam ban pynshlur ïa ki Longkmei ban wan kha ïa ki khun sha ki jaka ai jingsumar, u la bynrap.
Shillong, Nohprah, 01: U Nongïalam ka Liang Pyrshah u Mukul Sangma ha ka sngi Palei u la pynpaw ka jingsngewskhem ba ka All India Trinamool Congress (TMC) kan jop lut ha baroh ki Constituency ha ka jingïakhun ïa ka elekshon sha ka Ingdorbar Thawaiñ ka ban sa long ha u snem 2023 ha ka Jylla.
“Kat shaba ngi leit (ban sei kyrtong) sngewbha ban kynmaw ba ngin jop beit ïa kito ki Seat," la ong u Sangma ha ka jingïakren bad ki lad pathai khubor.
Ka Party haduh mynta kam pat pynbna satia katno tylli ki Seat kan ïakhun ha ka elekshon sha ka Ingdorbar Thawaiñ ka ban sa long ha u snem 2023.
Dang khyndiat sngi, u MLA ka AITC na Mawsynram u Bah Himalaya M Shangpliang u dei uwei napdeng ki lai ngut ki MLA ba la resaiñ kum u dkhot jong ka Meghalaya Legislative Assembly ha kaba u la pynkhreh ban pynïasoh noh ïalade bad ka BJP.Da kaba pynpaw ba um sngew phylla ïa ka jingphet jong u Bah Shangpliang, u Sangma u la ong, “ngim shym la pynmih ïa ka kyrteng hynrei ngi tip mano ban ryngkang.
Kine ki dei kiba ju jia ha ka saiñpyrthei namarba shwa ban phet ki la dep shim rai lypa.
Ngi tip.
Namarkata, ngi don la ki jong ki rukom treikam kumno ban pynkhreh.
"U ong ba ka party ka ladep tip lypa ba ar ne lai ngut ki Sitting MLA kin sa phet ym tang na ka TMC hynrei wat na kiwei kiwei ruh ki party.
U la ong ruh ba ym baroh ki Sitting MLA kiba mynta kin jop ïa ka elekshon ha u snem 2023.
“Ngi hap ban ïashai ba baroh ki Sitting MLA kin hap mad ïa ki jingshah tynjuh ban shah jied biang sa shisien.
Kata ka dei ka jingshisha.
Katno ngut na ki Sitting MLA kiba la shah rem ha u snem 2018 bad ha u snem 2013," u la ong.
Shillong, Nohprah 01: U nongïalam ka liang Pyrshah u Dr Mukul Sangma u la ong ba ka jingplie Block bad Civil Sub-divison ka sorkar MDA ka dei ka jingleh kyrkieh namar ka jingtieng ïa ka ilekshon 2023 namar ka sngewthuh shai kyndiang ïa ka lawei jong ka hadien ka ilekshon.
Haba kren bad ki lad pathai khubor u la ong ba ka jingplie Block bad Civil Sub-divisions ka dei hadien ba ka la dep phah leh ïa ka survey ba la leh da ka sorkar bad ha kane ka survey ka kdew shai kyndiang ba kane ka sorkar kan sa shah pynliem lyndang ha u paidbah ha ka ilekshon.
U la og ruh ba ki don ki jaka kiba ka sorkar ka kwah ban plie civil subdivision kynsan kynsan khlem pat jurip bniah ïa ki jaka puta bad do ruh ki paidbah kiba ym ai ïa ka jaka puta namar la shu wan kynsan kynsan khlem da ïakren bad ïa syllok halor kaba kum kata ka jingthmu u la ong.
Shillong, Nohprah 01: Ka All India Trinamool Congress (AITC) kaba shong ka ka liang pyrshah jong ka iing dorbar thaw aiñ ka jylla ha ka sngi palei ka la ong ba ka BJP kam lah ban tet kti ïa ki kam bamsap bad ka synshar thurmur jong ka sorkar MDA ba la ïalam da ka NPP namar ka BJP ruh ka dei shibynta jong ka sorkar MDA.haba kren sha ki lad pathai khubor u Dr Mukul u la ong ba wat ka sorkar pdeng kam shym la leh eiei ban pynthikna ba ka synshar kahdar ha ka jylla kan long kaba beit bad kaba ryntih bad ong ba ka BJP namarkata kam lab ban saitkhuid ïa kiei kiba jia ha kane ka sorkar namar ka ruh ka don lang ha ka MDA.U la ong ba kaei kaba jia ha ka jylla mynta ha ka jingshisha ka sorkar pdeng ka la dei ban leh eiei hynrei ka leh bym ïohi pynban u la kynnoh.
Shuh shuh u la ong ba ka sorkar pdeng kam shym la shim kino kino ki sienjam ha ba ïadei bad ka bamsap bampong kaba la jia ha ka jylla ha ka jingpyntrei ïa kiba bun ki skhim.
U la ong ruh ba ka BJP kaba don ha ka sorkar kam lah ban sait khuid halor kane bad kumjuh ka UDP ruh.
“Ka long kaba i thamula ban ïohi ba ki seng kiba don ha ka sorkar ki kdew kti uwei ïa uwei wat la ki dei lang shi bynta jong ka sorkar ruh.
Ka BJP ne ka UDP kam lah ban saitkhuid halor ka bamsap ba kim don kti," u la ong.
Shillong, Nohprah, 01: Ka United Hynñiewtrep Movement (UHM) ha ka Sngi Palei ka la dawa ïa ka Sorkar Meghalaya ba ka dei ban phah kem noh mardor ïa ki Pulit ka jylla Assam kiba donkti ban siat ïap ïa ki san ngut ki nongshong shnong jong ka shnong Mukroh kaba la jia ha ka step 22 tarik, Naiwieng, 2022 ha ka shnong Mukroh, West Jaiñtia Hills District.
Ka seng ka la pynsngew ïa kane ka jingdawa lyngba ka dorkhas ba ka la aiti ha u Symbud Myntri Rangbah ka Jylla u Bah Prestone Tynsong.
Ha ka jingïakren bad ki lad pathai khubor u President ka UHM, u Bah Charlie J.Rani u la ong, “ngi pynrem jur ïa ki Pulit ka Jylla Assam bad ïa ki nongap pahara khlaw kiba la siat ïap ïa ki nongshong shnong ba luilui jong ka shnong Mukroh kiba mih ban pyrshah ia ka jingthombor jong ki Pulit Assam ia ki nongshong shnong ha ka 22 tarik, Naiwieng, 2022.
"“Ngi dawa ia ka Sorkar Meghalaya ba ka dei ban kem mardor ia ki lehnoh phong Uniform (Pulit Assam bad nongap pahara khlaw) bad ban wanrah sha ka Jylla Meghalaya khnang ban dup ïoh pynlong ia ka jingtohkit kaba khuid.
Lada lap ba ki dei kiba donkti, dei ban pynshitom katkum ki kyndon aiñ halor ki kam riewkhlaw jong ki," la dawa ka Seng.
“Ngi pynrem jur ia kane ka kam riewkhlaw jong ki Pulit ka Assam bad ngi dawa ba ki san ngut ki nong shong shnong baluilui jong ka shnong Mukroh ki dei ban ïoh ia ka hok," u la ong.
“Ngim hun ia ka jingpynshai da ka Sorkar Assam hynrei ngi dawa ba dei ban thung ia ka jingtohkit ym da ka tnat tohkit jong ka Sorkar Jylla hynrei da ka tnat tohkit jong ka Sorkar Pdeng, kata da ka National Investigation Agency (NIA) khnang ban sei madan ïa ki jingshisha halor ka jingjia bad ban pynïoh ruh ïa ka hok jong kiba la mynsaw jur ha ka jingshah siat kuli khnang ba ki paidbah ka jylla Meghalaya kin tip ïa ki jingshisha baroh," la bynrap u Bah Rani.
’Ka UHM ka la dawa ruh ïa ka Sorkar ba ka jingsiew bailutksan kaba tang T.5 lak kam pat ïarap eiei ruh em namarba ki bahaïing hasem jong ki san tylli ki longing ki la duh noh ïa u kpa/u nongbsa bad dawa ruh ba ka pisa kaba la mang ban pynlut ha ka tamasa Cherry Blossom Festival dei ban siew lut sha ki longing jong ki san ngut ki lanot bad sha ki arngut ki lanot.
“Dei ruh ban thungkam Sorkar manla iwei na ki bahaing hasem jong ki san ngut ki lanot khnang ba kin dup lah ban kyrshan ïa la ka ing iing ka sem," la dawa ka UHM.Shuh shuh ka UHM ka la dawa ba ka Sorkar ka dei ban buh ïa ka Border Out Post ha ka shnong Mukroh ym ha ka shnong Barato khnang ban ïada bad ban ai jingshngaiñ ïa ki paidbah.
Ka Seng ha ka sngi Balang ka buddien ïa ka jingjia ha ka shnong Mukroh da kaba aiti ïa ka dorkhas ha dkhot jong ka Meghalaya Human Rights Commission (MPHRC) u Bah Peter James Pyngrope Hanaman khnang ba ka Commission kan pynlong ïa ka jingtohkit kaba bniah halor ka jingshah siat ïap ki san ngut ha ka shnong Mukroh ha ka 22 tarik, u bnai baldep ha ki ktang suloi jong ki Pulit Assam.
U Bah Charlie Rani u la ong ba ka seng kan ïai buddien ïa kane ka kam tad haduh ba ki san ngut ki lanot ka shnong Mukroh kin da ïoh ïa ka jingbishar kaba hok bad ba kito kiba dkhat jubor ïa ka jingim jong ki ki dei ban ïoh ka jingshah pynsaja kaba tyngeh.
U la ïathuh ba u Bah Hanaman u la ïathuh ba namar ka Sorkar ka la thung da ka Judicial Enquiry Commission, ka MPHRC kan ym lah shuh ban pynlong la ka jong ka tohkit halor kane ka jingjia hynrei u la shu ai ka jingkular ba phah ïa ka dorkhas jong ka seng sha ka Sorkar Jylla ba ka jingtohkit kaba kin pynlong lyngba ka commission ba ki la thung kan long kaba janai.
Shillong, Nohprah, 01: Ka Meghalaya SSA School Association (MSSASA) ha ka Sngi Palei ka la dawa ïa ka Sorkar Jylla ba ka dei ban thung noh mardor ïa u Chairperson bad ïa ki dkhot jong ka Meghalaya State Education Commission (MSEC) bad ban pyntreikam noh kham kloi ïa kane ka Commission na ka bynta ban kyntiew ïa ka pule ka puthi ha ka jylla Meghalaya baroh kawei.
Ka Seng hapoh ka jingïalam jong u President u Bah Aristotle Rymbai ka la aiti da ka dorkhas ha u Symbud Myntri Rangbah ka Jylla u Bah Prestone Tynsong ban pynsngew ïa kane ka jingdawa.
Ha ka jingïakren bad ki lad pathai khubor u Bah Aristotle Rymbai u la ong ba kane ka jingdawa jong kane ka kynhun ki nonghikai skul SSA ka long hadien ba ka Sorkar ka la thaw ïa ka Meghalaya State Education Commission (MSEC) na ka bynta ban peit ïa ka jingeh jong ki nonghikai, jong ki skul bad ki Kolej ha kaba ki bor pynïaid skul kim donkam shuh ban leit pynsngew ïa ki jingdawa jong ki sha ka Sorkar hynrei ka Commission hi kan sa peit ïa ka jingeh kaba ki skul bad ki Kolej ki ïakynduh jingeh.
“Dei halor kane ka nongrim, ba ngi kwah ba ka Sorkar kan thung noh kham kloi ïa u Chairperson khnang ba ngin dup lah ban leit pynsngew ïa ki jingeh kiba kum ki nonghikai ki ju ïakynduh na ka por sha ka por ha kaba ïadei bad ka jingsiew tulop bad kiwei kiwei de ki jingdawa," la bynrap u Bah Rymbai.
Une u nongïalam ka MSSASA ula pynpaw ka jingsngewnguh ïa ka Sorkar Jylla bad khamtam eh ïa u Myntri Rangbah u Conrad Kongkal Sangma halor ka jingshimkhia ban pynurlong ïa ka mat jingdawa ban thaw ïa ka Meghalaya State Education Commission (MSEC) khnang ban pynbha bad ban pynjanai ïa ka pule ka puthi ha ka jylla Meghalaya baroh kawei.
Jowai, Nohprah 01: Uno uno ne kano kano ka ne u briew kiba shong kulai da u Khla, ki kwah ban pyni katno ki long kiba shlur bad ban pyntieng ïa kiwei ba kin dem ha khmat jong ki, hynrei ka long pat ka long kaba eh ban the lakam ïa u Khla bad ban pynphai kat shaba mon.
U Tuliram Ronghang, Chief Executive Member ka Karbi-Anglong Autonomous Council( KAAC) bad ki nongbud jong u ha ka jingwan jong ki sha Mukroh ki la wan da kaba shong kulai ha u Khla bad ban pyntieng ïa ki Khasi-Pnar bad ïa ki nongshong shnong jong ka Mukroh ba katno ki long kiba shlur bad ban pyntieng ïa ki nongshong shnong jong ka Mukroh ba kin dem ha khmat jong ki, hynrei kin pyrkhat ba une u Khla uba ki shong kim lah ban teh Lakam bad pynphai ia u kat shaba ki mon.
Shuh shuh u Luliram Ronghang( CEM -KAAC) u ong ba ki Pnar kiba shong basah ha Block I bad kum juh ïa ki nongshong shnong jong ka Mukroh ba ki dei ki poi wir kiba shu wan shong ha kane ka thain, hynrei u Luliram Ronghang um tip pat ba ki Nong Jaiñtia (Khasi-Pnar) kiba shong basah ha Elaka Labang-Nongphyllut,Nongphyllut Dolloiship, Pangam Raliang, Elaka Dolloi Raliang bad ki Nongshong shnong jong ka Mukroh, Elaka Shilliangmyntang, ki tip ia ki Mikir kiba shu khot mynta kum ki Karbi, nangno ki wan shong, naduh mynno ki wan shong hapoh ki pud ki sam jong kine ki Elaka bad naduh mynno ki ïoh ïa ka District Mikir (Karbi-Anglong ba mynta).
U Tuliram Ronghang u la dei ban kylli shwa halade ba ha shwa ba ki Mikir (Karbi) kin wan shong ha kane ka thaiñ ïa kaba ki briew ki kham ïatip kum ka Block I, kane ka thaiñ (Block I) ka dei ka jong no?.
Ia ka thain kaba ki briew ki kham ïatip kum ka “BLOCK I" la pynlong da shi bynta u Dolloi Nongjngi, Dolloi Shiliang Myntang, Dolloi Raliang bad u Dolloi Labang-Nongphyllut bad kiba dei ki bynta jong ka Rilum Jaiñtia naduh hyndai hynthai.
U Tuliram Ronghang bad ki lok Karbi kiba shong basah ha Block-I, ha shwa ba yn kynthoh ba ki Khasi-ki Pnar bad ki nongshong shnong jong ka Mukroh ki dei ki briew kiba shu wan poiwir bad shong ha kane ka thaiñ, ko Tuliram Ronghang bad phi ki lok Karbi kiba shong basah ha Block-I, kylli shwa ïalade nangno phi wan bad wan shong ha kine ki Elaka Dolloi jong ka Rilum Jaiñtia.
U Tuliram Ronghang bad ka kynhun jong u, ki la wan jngoh ïa ka shnong Mukroh da kaba shong kulai ha u Khla ban pyni katno ki long kiba shlur bad ban pyntieng ïa ki Khasi- ki Pnar kiba don ha kane ka thaiñ ba kin dem hapoh jong ki.
Ki Khasi- ki Pnar (Jaiñtia) naduh hyndai hynthai ki long ki briew kiba “KOMTI-NEI" ki don ki Nongsiat Khla, kiba la nud wat ban ïaleh pyrshah ïa ki bor jong ka Great Britain (England) ïa kaba la tip kum ka Jaiñtia-Anglo War.
U Tuliram Ronghang, Chief Executive Member jong ka Karbi_Anglong Autonomous Council, ula ai ding ha u ‘langïap bad kane ka ding ym lah tip shano kan pur?.
