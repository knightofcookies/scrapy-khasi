La sakhi lang ruh ha katei ka sngi ba la pynskhem ïa ki nongïalam ka HYC Sohnidan Circle da ka jingdon lang u Samla Mission Tron, u Samla Lasaros Ranee bad kiwei kiwei ki dkhot bad nongïalam na ka District.
Haba kren ha katei ka sngi, u samla Jason Lennox Nongrum kum u President ka HYC Ri Bhoi, u la pynpaw ka jingkmen ba kat dang mih ki sngi bad ki por kiba bun ki khun samla ka District ki la mih shakhmat ban tynrong ïa ki mat ba kongsan ka jaid bynriew ha ka kyrteng ka seng.
U la pynshai ruh sha ki nongïalam ka Sohnidan Circle na duh ki mad treikam ka seng ba ka pyrshah ïa ka Railway, ki kam khappud bad kumjuh ruh ka jingdawa ïa ka Inner Line Permit (ILP) ba ka seng haduh mynta ka dang ieng skhem ha la ka nongrim bad ka daw hi ka long b akum ka seng ka buh ïa ka jaid bynriew hakhmat ba kum ki khun samla ki dei ban don ka jingkitkhlieh ïa ka eh ka shon jong ka jaid bynriew.
Shuh shuh, u la bynrap ruh da kaba ong ba ka seng HYC kan nym kynran dien ba kan tur shaphrang bad ka khmih lynti ruh ba bun ki khun samla ki wan ban pynïasoh sha ka seng bad lyngba ka shatri lane ka lam jong ka seng HYC kin mih shakhmat ban shakri na ka bynta ki paradoh ki parasnam hapoh ka jylla bad ha kajuh ka por u la kyntu ruh ïa ki dkhot bad ki nongïalam ba ki dei ban don kata ka mynsiem ieid jaid bynriew bad buh shadien ïa kiwei kiwei ki jingeh ba ki ïa kynduh ha ka jingim jongki, u la bynrap.
Jowai, Jymmang 25: Mynta ka sngi la shikhi da ki phew ngut ki nongshong shnong kiba ka wan pynïasoh ïalade bad ka Party Congress kiba kymthup lang ïa u ma Emlang Laloo uban ïakhun ïaka Election MLA 2023 na ka 1-Nartiang Consti tuency ha ka jingïalang kaba la long mynta ka sngi ha shnong Namdong West Jaiñtia Hills District.
Ïa kane ka prokram la pynkhreh ha ryngkat ka jingïatreilang ka District Congress Committee (DCC) bad ka Nartiang Block Congress Committee (BCC), ïa ka jingïalang ba la pynïaid da u ma Elias Susngi u President jong ka 1-Nartiang BCC.Ha kane ka sngi na ka liang ka Party Congress kala ïoh lad ban pynrung dkhot ïa kiba bun ngut naduh ki riew rangbah, ki longkmie bad ki samla na ki shong bapher bapher kiba hap hapoh ka 1-Nartiang Constituency.
La wan ban sakhi lang bad ai mynsiem da u MP ka Lok Sabha u ma Vincent H Pala uba long ruh u President ka Meghalaya Pradesh Congress Committee (MPCC), u District President ma Nehimaya Tyngkan uba long ruh u Vice President ka MPCC ba dei peit ïa ka West Jaiñtia Hills, ma H.Suting District President, ma Rikut Parien General Secretary District, u bah Charles Marngar MDC Mawhati, ki Rangbah Shnong lem bad palat hajar ngut ki riew paidbah jong ka thaiñ.
Baror kitei ki riew rangbah kiba la ai jingkren kila pashet jingmut halor kumno ban pynbha pynmiat ïa ka rukom treikam jong ka Party bad ban trei shitom katba lah ban pynjop don burom ïa ka party ha kane ka samoi Election jong ka snem 2023, ha kane ka sngi la don ruh ki katto katne ki riew rangbah kiba la mih noh na kiwei pat ki party kum na NPP, UDP bad BJP bad wan ïasoh bad ka Party Congress.
U ma Emlang Laloo haba ai jingkren ula pynsngew kum u briew uba ju ai ka jingshakri haka kam sorkar ula shim u ïa kane ka rai ban kit ïa kane ka lyngkor ba khia kaba ula angnud naduh mynsiem kata ban ai ka jingshakria kaba bha tam ïa ki paidbah ka thaiñ khamtam ïa ki nongrep bad kiba duna ka jingïoh jingkot.
Katba na ka liang u President ka (MPCC) ma Vincent H Pala ula ai ka jingkyrkhu kyrdoh ïa kitei ki dkhot thymmai jong ka Party ba kin trei shitom ban kynrong ïa ka eh ka shon bad ban pynkiew ïa ka Party ha baroh ki liang, ha ka juh ka por u pan ruh ka jingkyrshan ba pura na ki paidbah ba ka seng Congress sa shisien ba kan wan biang ha ka bor ban ai ka jingshakri kaba bha tam ïa ka ri hi baroh kawei.
Shuh shuh ula ban jur kum ki nongthep vote kim dei ban ngop ha ka pisa ha ki por Election namar ka pisa ka lah ban wanrah ka jingbabe hadien habud, ha kane ka sngi u ma Pala ula pyntikna ba u ma Emlang Laloo un sa ïoh ban ïakhun kum u kyrtong MLA na ka party Congress na katei ka Constituency.
Ula kyntu ïa ki nongshong shnong da kaba ong ba ka party Congress ka don ka nongrim ba skhem bad kaba khuid ba shiba bad ka dei ruh ka party kaba don ïa ka polisi treikam kaba biang bad kaba don ka mon laitluid jong baroh lang.
Jowai, Jymmang 25: Ka Khasi Students Union (KSU) ha ka 21 u Jymmang kala pynkha sa kawei ka shnat treikam ha ka shnong Madanrwai kaba tip kum ka KSU Madanrwai Unit kaba hap hapoh ka jingpeit jong ka KSU Laskeiñ Circle.
Ha kane ka sngi ladon lang naduh ki nongïalam naka CEC u samla Rueben Najir ba bat kum Assistant Education Secretary ka Sengkmie, samla Shin-ningstar Kharbihkhiew Assistant Education Secre-tary sengkmie kiba dei ruh ki nongpeitïa ka KSU West bad East Jaiñtia Hills District Units.
Ki dkhot ka KSU Ma-danrwai Unit ki long Presi-dent- samla Sooki Biam, Vice President- samla Big Sungoh,General Secretary- samla Rithmu Dhar, Assistant G.S – samla Piar-shwa Shadap, Organising Secretary- Samla Laitphar Sohtun, Assistant Organi-sing – samla Nishwa Wan bad kiwei kiwei.
Khliehriat, Jymmang 25: Ka East Jaiñtia National Council Khliehriat Circle, ka pynpaw ka jingsngew khia halor ka jingbym shim khia ka National Highway Authority of India ban maramot ïa ka surok NH-6 ha East Jaiñtia Hills District bad ong ba lada kam shim khia kane ka surok mynta ka buh jingma ïa ki paidbah kiba leit ba wan na kane ka surok, halor kane ka seng ka ai por iya ka NHAI tang ar taïew ba ka dei ban maramot noh ïa ka surok.
Ka seng ka byrngem ruh ba lada ka NHAI kam maramot ïa ka surok hapoh ar taïew, ka seng kan hiar ban khang tala noh shi syndon ïa ka ophis bad ïa ka khyrdop khrong pisa jong ka NHAI kaba don ha Lumshnong.
Ka seng myn ha ka 23 tarik mynta u bnai ka la leit ban buh da ka jingthoh ha khmat u Deputy Commissioner ka eayst Jaiñtia Hills District bad kyntu ruh ba un shim khia ban bthah ïa ka NHAI ba kan shim khia ban maramot ïa ka surok.
Katkum ka shithi ba la phah sah u Deputy Commissioner, ba la soi da u President EJNC Khliehriat Circle, u samla Sanjoy Bareh bad u General Secretary u samla Mebanteilang Sukhlaiñ, ka seng ka la pynpaw ïa ka jinglong jingman ka surok national highway ha East Jaiñtia Hills, ha kaba ka surok ka la jot bad julor bha bad dap sa tang ki thliew kiba lang um bad don ki jaka ba ka rong surok ka la pait la pra na ka daw ka jingjur slap, don bun ki jaka ba ki nala tuid um ruh ki la duh la dam “Watla bun kiba la ud bad ujor halor ka jinglong jingman ka surok hynrei ka jing ud jing ujor kam poi shano shano ruh bad ka surok ka shu sah kumjuh hi ha ka jingjot jingjulor kaba buh jingma bad pyn jynjar ïa ki nongleit nongwan.
La ong ruh ba na ka liang u Deputy Commissioner, u Abhilash Banarwal, u la kular ba un sa kren bad bthah ïa ka NHAI ba ka dei ban shim khia ïa kane ka kam.
Jowai, Jymmang 24: Kawei ka longkmie kaba la tip kyrteng kum ka Linda Nongkrem naka shnong Lumtrep Nongjngi kaba don ïa ka Ration Card Number 170000372140 lem bad ki katto katne ngut kiba don ha katei ka shnong kila ujor sha u Deputy Commissioner (Supply) ka West Jaiñtia Hills District pyrshah ïa u Pyniaiddame Pale uba long kum u nongsam ‘Fair Price Shop Dealer’ ha Lumtrep & Iangker Center halor ka jingbymïoh khwa rashon jong ki.
La ïathuh da katei ka kong Linda hadien ka jingujor ha ka sien ba nyngkong sha ki bor sorkar la dep ban ïasoi ïa ki kot ki sla hakhmat jong ki ophisar bad u Rangbah Shnong bad la rai ba ki dei hok ban ïoh ïa u khaw rashon ha ka dor 3 tyngka shi kilo, hynrei haduh mynta kam pat ïoh khaw rashon satia naduh u bnai ba ar (Rymphang) 2022.
Kala ong ruh ynda kila thmu ban leit shim khaw rashon na ka katei ka dukan sam khaw, utei u Rangbah Shnong ka Lumtrep u ma Ebormi Pale ula ong ‘lada kim treh ban shim ha ka dor 4 tyngka shi kilo kin ym ïoh khaw satia, ula kren shai ba kim dei ban wan shim khaw rashon shuh na katei ka Center’.
Halor kane katei ka longkmie kala buh jingkylli ïa ki bor ba dei peit bad ka kwah ruh ban tip hato kum ki nongïalam shnong ki don mo ka bor ban leh kumne? nalor ba ki bor sorkar kiba dep ban wan pynbeit ïa kane ka kam hynrei ka dang ïai jia kumjuh hi.
Kala ong ruh dei u Rangbah Shnong ma Ebormi Pale hi uba la pynksan ïa utei u Dealer ma Pyniaiddame Pale ban nym ai khaw ïa ki ha ka dor ba la mang da ka sorkar kaba long 3 tyngka.
Halor kane sa shisien katei ka longkmie kala buh biang ka jingkyrpad ïa ka ophis u DC (Supply) ban shim khia mardor ïa kane ka kam, khnang ba ka rukom sam khaw ha ka shnong kan long kaba ïaidbeit ïaid ryntih khlem da don ka jingleh shilliang.
Sa kawei kaba pynsngewsih ïa katei ka longkmie kong Linda Nongkrem haba ïakren bad u Mawphor kala ïathuh ha kane ka sngi saitjain jong ka 14 tarik u Jymmang kiba ha ïing jong ka ba kynthup ïa ka kmie ka kong Klur Nongkrem bad ka khun jong ka para jong ka ha ka por ba ki mut ban leit soi ïa ka Job Card shispah sngi ïa kaba u Waheh Shnong ula kular baroh kiba don Job Card kim don kam ban leit trei bad ïa ka pisa kaba 3 hajar tyngka kawei ka Job Card yn ïasam bad u Waheh Shnong mar 15 spah tyngka.
Hynrei ynda kila mut ban leit register ha ïing jong utei u Waheh Shnong ula pynmih ïa ki kyntien da kaba ong ba kim don kyrteng shuh hapoh ka shnong bad ki la dep shah kyntait shnong baroh saw ïing kiba don jingïadei bad ka kong Linda, halor kane ka jingshah byrngem kyntait shnong ka kong Linda kala buh jingkylli hato utei u Waheh Shnong u don hok mo ban leh ïa kane ka kam.
Shillong, Jymmang 25: Ka Sorkar Jylla hynne ka sngi balang kala mynjur ban pynsangeh noh ïa ka jingsiew lypa ïa ka bai bording (up-front payment) ba T.1 lak shi megawatt sha ka North Eastern Electric Power Corporation (NEEPCO).
Ïa kane la pyntip da u Myntri Rangbah ka Jylla Conrad Kongkal Sangma hadien jong ka jingïalang ka Kynhun Myntri haba ïathuh ba na ka project Umiam Stage-I ba pynmih bording 50MW bad Umiam Stage-II Hydro Electric Power Project ba pynmih 100 MW jong ka Wah Umtrew, Ri-Bhoi District, ka Ministry of Power bad NEEPCO kila kyrpad ban pynsangeh noh ïa ka jingsiew lypa ïa ka bai bording.
U Conrad la ong ïathuh ruh ba ki (MoP/NEEPCO) kila kyrpad ruh ban pynsangeh noh ïa jingai bording ba ju ai ei haduh 12% sha ka Sorkar Jylla.
“Naba ka NEEPCO ka dei ka Public Sector Undertaking, ngi la mynjur ban pynsangeh noh ïa ka jingsiew lypa ïa ka bai boring kaba long kumba T.1lak ha ka shi megawatt hynrei ngin ym lah pat ban pynsangeh ïa ka 12% ka bording ba ki dei ban ai ei sha ka Jylla" bynrap u Conrad.
Shillong, Jymmang 25: Ka Kynhun Myntri jong ka Sorkar Jylla hynne ka sngi balang kala mynjur ïa ka jingpynkylla thymmai ïa ki kyndon jong ka Meghalaya Secretariat Services Rules, 1992.
U Myntri Rangbah ka Jylla Conrad K Sangma ula ong ba da kane ka jingpynkylla, ki bor thungkam ha ka kyrdan Under Secretary, Deputy Secretary bad Joint Secretary kan dei ka Chief Secretary naba kim dei satia ka senior post.
U Conrad u pyntip ba mynshuwa ïa kine ki kam la thung da u Lat ka Jylla.
U Myntri Rangbah ula pyntip ruh ba ka Kynhun Myntri kala mynjur ban pynkylla thymmai ïa ki kyndon jong ka Meghalaya Agriculture, Engineering, Medical Rules kaba thmu ban nang pynbun ïa ka jingkyntiew kyrdan hala ki jong ki Tnad treikam na ka 25% sha ka 30%.
Haba pyntip ba baroh ki Tnad Sorkar ki pyntreikam ïa ka 30% ka jingkyntiew kyrdan, u Conrad ula ong “Ha ka jaka ban shu thungkam ha ki jaka ba lait, mynta yn shu pyndap noh da ka jingkyntiew kyrdan".
Ha kajuh ka por, ka Sorkar Jylla kala rai ruh ban pyntreikam ïa ka Revised All India Council of Technical Education scale ïa palat 32 ngut ki Nonghikai jong ka Shillong Polytechnic bad kiwei hadien ka jingpynkynriah kam ïa ki sha ka Directorate of Higher & Technical Education.
Khliehriat Jymmang 25: Ka jingsniew palat ka surok Jowai By Pass ka la long shaba palat bad dang myn ha u bnai nohprah haduh u bnai rymphang ki contractor jong ka tnat Public Work Department ki dang dep ban maramot pynban kane ka surok mynta ka la julor noh, halor kane u muktiar uba na EJHD, u bah Kynjaimon Amse, u la buh da ka jingthoh ha khmat u Deputy Commissioner ka East Jaiñtia Hills District bad pynpaw ïa ka jinglong jingman katei ka surok.
Utei u muktiar u pynpaw ka jingsngew khia halor ka jingpyntrei tangdep ki contractor jong ka tnat PWD ha kaba tang hapoh kine ki khyndiat bnai ka surok ka la julor noh bad ka jingjulor ruh ka long shaba palat kaba la buh jingeh haduh katta katta ïa ki kali naduh ki kali heh, ki kali rit kiba iaid lyngba na katei ak surok By Pass, u la kynthoh ruh ba u contractor jong ka PWD uba maramot ïa katei ka surok um shym la trei bha ïa ka jingmaramot, nalor ba ka buh jingeh ïa ki nongleit nongwan bad ka shu pynsep ei kai ruh ïa ka pisa jongka sorkar ha kaba maramot ïa katei ka surok, namar ïa kajuh ka surok hap ban maramot man la ka por “Lada u contractor u shna bad maramot bha, ma ngi ruh ngin nym sakhi hi ïa ka jot ka pra jong ka surok" pynpaw u bah Amse ha ka shithi sha u Deputy Commissioner bad kyntu ruh ban shim khia noh kloi na ka bynya ka jingbit jingbiang ki paidbah nongleit nongwan.
U la pynkynmaw ruh ïa ka ka P.I.L No.16 kaba myn ha u snem 2021 jong u jong u muktiar, u bah Kerlang Ksoo, ha kaba na ka liang ka sorkar ka la shim khia ban maramot bad Ong ban pynbha noh ïa ka surok Jowai By Pass, hynrei sngewsih pat ban iohi ïa ka jinglong jingman ka surok kumba ka long mynta kaba la nang julor shaba palat, kaba dap da ki thliew ba dap um ha surok ha ka por slap bad iaid kali, kane ka paw ba ïa ka surok khlem maramot bha ha kata ka rukom ban bit ban biang ki paidbah.
U tei u muktiar, u la buh ka jingkyntu ïa ka sorkar jylla ba ka dei ban maramot noh mardor ïa katei ka surok Jowai By Pass bad ka Shillong By Pass bad ban leh eiei ïa u contractor uba shimti ban maramot ïa katei ka surok u bym shym la trei ïa ka kam na ka bynta ka jingbit jingbiang ki paidbah ha kajuh ka por u ong ruh ba ka sorkar kan nym lutksan than eh lada ïa ki surok yn maramot bha.
Kumta u la kyntu ïa ka sorkar ba kan tuklar lem halor kane ka mat ba donkam ban bthah ïa ki bor ba dei peit ba kin shim khia lym kumta kin sa don ki ban rah biang iya kane ka ju ka mat sha ka iïng bishar Meghalaya Higha Court bad ong ruh ba na ka liang u bah Kynjaimon Amse un nang iai bud dien halor kane.
Shillong, Jymmang 25 : Kat kum ka kaiphod ba nyngkong ba la ai da u Nongbishar ba la shongthait u Justice BP Katakey la lap ba ka sorkar jylla ka khlem pyntreikam ïa ki hukum jong ka ïing bishar Supreme Court (SC) bad National Green Tribunal (NGT) ha kaba ïadei bad ka kam tih bad khaïi beaiñ ïa u dewiong ha ka jylla Meghalaya.
Halor kane ka ïing bishar HC ka la ai por ïa ka sorkar jylla ba ka dei ban pyntreikam lut ïa baroh ki jingbthah bad hukum jongka ïing bishar SC bad NGT hapoh saw taiew.
Ha ka kaiphod ba 41 sla ba la ai sha ka ïing bishar ha ka 23 tarik Jymmang 2022 la pynpaw lait noh tang ka jingpynbna ban pyntreikam ïa ka Mghalaya Mineral (Prevention fo Illegal Mining , Transportation and Storage) Rules 2022 kata ruh da ha ka 24 tarik u Lber 2022, ïa kiwei kiwei ki hukum bad jingbthah jongka ïing bishar SC bad NGT ym shym la pyntreikam satia.
Ki bor kiba la bthah ban pyntreikam ki long ka sorkar jylla, ka State bad Central Pollution Control Boards, ka North Eastern Space Application Centre bad Integrated Regional Office, ka Ministry of Environment , Forest and Climate Change.
Hynrei ha ka kaiphod la pynpaw ba ym shym la don ba pyntreikam iwei ruh.
ïa kane ka kaiphod la aiti ha ka Bench ba pura jongka High Court ka jylla ha ka jingshong bishar ïa ka PIL ha ka 24 tarik mynta u bnai.
ïa u Justice BP Katakey la thung da ka ïing bishar ban khlieh ïa ka committee ban bud dien la ka sorkar jylla ka pyntreikam ne em ïa ki hukum jongka SC bad NGT kynthup ïa ka jingdie ïa uto u dewiong ba la dep tih naduh mynshwa.
Ka ïing bishar ka la pynpaw ba ka long kaei kaei kaba sngewbabe ban tip ba ïa ki hukum jongka SC bad NGT la ïaid lait khlem jingpyntreikam da ka sorkar jylla bad halor kane ka ïing bishar ka la shim khia bha.
Kumta halor kane ka ïing bishar naduh hynnin hi ka sngi ka la ai por ïa ka sorkar jylla ban pyntreikam lut ïa baroh ki hukum bad jingbthah ka ïing bishar SC bad NGT hapoh saw taiew.
Ka la bthah bad pynkupbor ïa u Justice Katakey ba un dang ïai bteng ban peitngor ïa kine ki jingpyntreikam naduh ka hukum jongka ïing bishar HC haduh ki jong ka SC bad NGT.U Justice Katakey un hap ruh ban wan sha kane ka nongbah na ka por sha ka por ha ka jinglut jingsep jongka sorkar bad la bthah ruh ban thung ïa u Member Secretary na ki MCS ban ïatreikam lang ryngkat bad u.
La bthah ba dei ban buh jingthoh ïa baroh ki jingpyntreikam kloi katba lah.
La bthah ruh ïa ki bor sorkar ba ki dei ban wan mih hakhmat ka ïing bishar ha ka jingshong bishar biang ka ban long ha ka 21 tarik ban ïathuh haduh katno la pyntreikam ïa ki jingbthah bad hukum jong ki ïing bishar.
Khliehriat Iaiong 25: U President ka Peoples Democratic Front (PDF) uba dei ruh u Myntri ka kam sport, u bah Banteidor Lyngdoh, mynta ka sngi u la wan ban pynskhem ïa ki nongkitkam bad ki dkhot jong ka People Democratic Front East Jaiñtia Hills District, ha ka jingïalang ba la pynlong ha Khliehriat West Community Hall.
Haba kren u la ong ba, ka shap (symbol) jong ak PDF ka dei u Mommati bad u momati un nang tyngshaiñ suki pa suki ha East Jaiñtia Hills District, hooid ym pat tip uei u kyrtong nangne, tangba ha ka election MDC kaba la dep la pynïeng kyrtong tangba u rem tang kumba 200 vote, ha kane ka election ka ban sawan ynsa ïa peit bad yn sa ïa pyrkhat lang"U bah Banteidor, u la ong ruh ba kam pher laka long kumno kumno ruh, namar kaba kongsan eh ka dei ban sngewthuh shwa ïa ka nongrim jong ka party bad ban long kiba skhem jingmut na lade bad nangta yn sa sdang ban trei ïa ki kam bad yn sa nang pynkhlaiñ shuh shuh ïa ka party hapoh ka district “Nga sngewtynnad ban ïohi ba ha ka por ba thaw ïa ka Youth Front jong ka party, ki samla ki la wan sha khmat bad ong ruh ba ka nongrim jong ka party kaba dei ka seng riewlum ka ïeng ban ïada ïa ki riti ki dustur, kaba ïadei bad ka ri ka jaidbynriew, kaba ïeng ban ïakhun na ka bynta ka hok jong ka ri ka jaidbynriew, ban ïasaid ïa ka jinglongtrai jong ngi ia ka khyndew ka shyiap, ban ïasaid ïa kino kno ki mat kiba ktah ïa ka ri, ïa kine ki dkhot jong ka party kin sa kren ynda la dei ka por, namar mynta ka jingwan sha East Jaiñtia Hills District ka long ban pyn skhem ïa ki nongkitkam bad ki dkhot".
Kum u myntri uba dei peit ïa ki kam sport, u la ai ka jingïaroh ïa ki samla na ri lum Jaiñtia bad ong ba ka Jaiñtia Hills ka dei kawei na ki thaiñ kaba pynmih bun ki nongïalehkai sport, don ruh kiba la leit ban mihkhmat na ka jylla bad long ruh ki nongïalehkai kiba tbit bha.
U la ong ruh ba ka sport policy ka dei ka bynta ka ban pynlah ïa ki samla ba kin ïeng ha la ki jong ki kjat, ka long ka lad ban ïohkam ïohjam, bad ka don ka kamai kaba heh bha ha ka kam ïalehkai sport.
‘Lada ïa ka politik la synshar da ka lynti ka bym dei bad ka politik ka dei kaba donkam bad khlem ka politik ruh ym long, tangba ka politk ka dei ha u briew ne ka briew, lada ki leh kamkai, ki ïalam ïa ki paidbah sha kaba bakla bad sha ka lynti bym dei bad kan long ka jingtim" u la bynrap.
U la ai ruh ka jingsneng jingkyntu ïa ki nongkitkam bad ki dkhot ka PDF East Jaiñtia Hills District bad ong ba ki dei ban ïatreilang ryngkat ryngkat bad long kiba skhem ha ka nongrim bad shi sien ka sngi kan sa wan ka jingjop.
U dkhot jong ka PDF-CEC, u bah J.B.Basaiawmoit, u la ong ba ki bun ki nongmihkhmat kiba don ka sap ban trei, kiba don ka jingkit khia na ka bynta u paidbah hynrei kim nud pat ban mih shakhmat namar ki pyrkhat ba ka election mynta ka dei ka election pisa kam dei shuh ka election ban ïakren ïa ki kam, kam dei shuh ka election ka ban ïasaid na ka bynta ki paidbah.
U general secretary PDF-youth wing cantral body, u bah Eliser chyne u la kyntu ïa ki nongïalam bad ki dkhot ba kin shim ïa ka jingkit khlieh kum ki nongïalam ha Jaiñtia Hills ban saiñdur ïa ka kam hima sima ha kane ka district, kum u nongïalam hap ban peit shwa ïa ka jingbit jingbiang ha ka imlang ka sahlang, lada pyrkhat tang shimet kata ka mut ba lah rem lypa, kane ka dei ka lynti ban shakri ia ki paidbah, u la ai khublei ïa u bah Banteidor Lyngdoh uba long u nongïalam u bym ju peit tang ïa kata ka jingbit jingbiang ba shimet, um peit tang ïa ka constituency hynrei u peit ïa ka bha ka miat jong baroh ha ka jylla.
Ki nongkitkam jong ka PDF East Jaiñtia Hills district kiba la jied bad pynskhem ki kynthup, u President, u bah Perister Rymbai, Vice president, u shanbor Rymbai, Working President, Serenmyson Paslein, General Secretary, u bah Albinus Lamurong, Assistant secretay, u Emiral Tangliang, Organising Secretary, u bah Shirupki Tangliang, Publicity secretary, u bah Chorly Pakem, Finance secretary, u bah Banroi Lamare, Adviser u bah Shiborlang Lamar.
Shillong, Jymmang 25 : U Myntri ka tnad Transport, Bah Dasakhiat Lamare hynne ka sngi Balang u la hiar ban jurip ïa ka jaka pynïeng bos kaba don ha Mawiong kaba tip kum ka Inter State Bus Terminus hadien ba katei ka jaka ka la mad ïa ka jingjreiñ um kaba jur.
Ha katei ka jingleit jurip, u Myntri u la leit ruh ban peit ïa baroh ki jaka kiba jreiñ ha katei ka sngi kiba la dep ban maramot mardor hadien katei ka jingjia.
Na ka ka liang jong u, haba kren bad ki lad pathai khubor u la ong ruh ba lada nujor ïa katei ka jingjia bad ka jingkhyllem u dome jong ka Iing Dorbar Thawaiñ ka jylla kam ïahap shuh shaei shaei.
“Ban nujor ïa ine i jingjia bad ka jingkhyllem jong u dome jong ka Iing Dorbar kaba katne kam ïahap shuh keiñ," u la ong.
Shuh shuh u la pynshai ruh ba ka jaka ba jreiñ bad jaw um ha ka sngi ba jur bha u slap kadei tang na iwei i jaka ba pynïasoh kaba don artad ïa ka jingorpait kaba rit.
U Myntri u la ong ba ka dawbah hi kadei na ka jingsahkut ki pipe um bad kane hi ka pynlong ïa ka um ban lang bun bad haba ka la lang slem ka sdang pat ban jreiñ kat na jaka ba ïohlad.
“Kane ka um kaba jreiñ bad jaw pat kadei kaba lang na kyndong kyndong bad sa poi pat ka jingjreiñ um," u la ong.
Haba pynshai bniah pat halor ka jingbuh da ki kynja jri ha ki jaka ba pynïasoh ïa kawei ka jingtei bad kawei pat ka long ba kan ym don ka jingiatyngkhuh kawei ka jingtei bad kawei pat ha ka por ba ïaid ki bos na katei ka jaka.
“Katei kadei ka rukom ban shna namar lada don u phong bad ki kynja jri hapdeng kitei ki jingtei kin ym tyngkhuh hynrei lada ym don pat ka dewbilat kan sa or pait beit," la bynrap biang u Mynri.
Ha kawei pat ka liang u Myntri u la ong ba u kwah ruh ban pyntikna ha kiba wan bad kiba pyndonkam ïa kane ka ISBT ba kam don kano kano ka jingsheptieng hynrei ka long shngaiñ.
U ong ruh ba lada don kano kano ka jingeh na ka liang jong u ryngkat ka Department ki don ka jingkitkhlieh ym dei tang mynta ne lashai hynrei katba ka kam ka dang ïaid.
Ha kane ka sngi, u Myntri u la bthah ruh ïa ki ophisar ba dei peit ïa ka ISBT ba ki dei ban peit bniah halor ka jingud jong ki paidbah ba ki don ki kynhun kiba ju lum beaiñ haduh 200 tyngka naman kawei pa kawei ka kali hapoh katei ka jaka pynïeng bos.
“Ki don ar tylli ki kynhun kiba la ïoh jingbit ban lum ïa ka bai pynïeng kali, hynrei katkum ka jingmih ka khubor ka la don sa kawei ka kynhun kaba lum pisa be-ain na ki kali kit mar, kumta ym dei ban ailad ïa kano kano ka jinglum pisa be-ain bad dei ban kem bad pynshitom ïa kiba donkti ha ki kam be-aiñ," la kyntu u Myntri ïa ki ophisar.
Shillong, Jymmang 25 : Hadien 18 bnai ba ka jaka die kali jongka Tata Motors ka la khang khyrdep ha kane ka nongbah Shillong mynta ka sngi Balang kane ka kompani ka la plie biang ïa ka jaka die kali jongka ha Mawblei ha ka jingïatrei lang bad ka Frank Motors.
U Commisisoner jongka tnad Transport u I Ingty u la long u kongsan ban plie ïa kane ka jaka die kali bad pyllait paidbah ruh ïa ka kali jongka Tata Company ka TATA Harrier ha ka jingïadon lang ki heh ka kompani bad kiwei kiwei.
Ha ka jingkren lyngkot u Ingty u la ong ka long kaei kaei kaba sngewtynnad ban ïadon lang ban pylait paidbah ïa kane ka kali jong ka Tata Company mynta ka sngi.
U kitbok ba ka Frank Motors kan lah ban ai ka jingshakri ba bha sha ki paidbah namar ki la ïatrei lang bad ka Tata kaba dei ka kompani kaba heh ka jingpynmih kali ha India.
U Regional Sales Manager ka TATA PV u Soumen Paul u la ong ba kane ka kali ba thymmai ka long kaba la shna paka bha ban shakri ïa ki paidbah.
“ Kawei kaba ka TATA ka ïoh bat ïa ka nam haduh mynta ka long ba ki kali jongka ki long kiba biang bad paka bad kiba lah ban shakri hok ïa ki paidbah.
Ngi dei ruh ka kompani ba nyngkong eh ban shna kali ha India bad ba ïoh nyngkong ruh ïa ka nam 5 Stars.
Ha kane ka jylla Meghalaya ruh kiba bun ki briew ki pyndonkam da ki kali TATA bad u kyrmen ba ka jingieit jong ki briew ïa ka kompnai kan dang ïai bteng wat la baroh shi katta ka la don ka jingthut na ka daw ka jinghap khang ïa ka jaka die kali ba ha Mawlai.
U la ïathuh ba kiba bun ki kali ki dei ki kali ban pyndonkam ha ka kit ka bah ïa ki briew bad ïa ki mar ki mata bad da ka jinglah ban pynmih ïa kine ki kali ba thymmai nga kyrmen ba ka jingsngew jan jong ki paidbah ruh kan dang jur.
U la ïathuh ruh ba ki kali electrict jong ka TATA ki tbit bha bad kumba 90 % ka die ka thied kali ha kane ka ri ka long na kine ki jait kali bad kine ki kali electrict kin don ruh ha Franks Motors.
Ka jylla Meghalaya ka la shylluit ha u snem 1971 bad ka la long ka jylla ba pura ha u snem 1972 bad naduh ba ïoh jylla thymmai, ym shym la don ka tnat treikam ka ba dei ban khmih ïa ka deiriti jong ki paidbynriew ka jylla bad kiei kiei ki kam ba ïadei bad ka riti dustur ki hap ban leit lyngba ka tnat Pule Puthi namar ba ka shu long tang ka shnat rit.
Kumta ha kita ki por la syntan ka rukom treikam ban kyntiew ïa ki kam jong ka deiriti tynrai namar baroh baroh ki ïa beh ban khluh ha ka jingnang jingstad bad kiwei kiwei ki kam pynroi.
Ka ba phylla pat ka long ba ka jingïakhun ban ïoh la ka jylla rilum ba laitluid ka dei halor ka mat jong ka ktien.
Ha ka por ba ka Khasi and Jaintia Hills ka dang dei ka raijbah (district) hapoh ka jylla bah Assam ka la khieim ka jingdawa ban ïoh la ka jylla Rilum na ka daw ba ka sorkar jylla Assam ka thmu ban pyntian jubor da ka ktien Assamese ha baoh kawei ka jylla.
Ha kata ka por ka Garo Hill kam pat phohsniew eiei lymda dei na ki nongïalam ba khraw kum u Capt Willamson A Sangma.
Ha ka jingshisha ka jingïakhih ka kham ïa tbeh pynban bad ki Karbi namar ha ka liang ka deiriti ruh ka dang bun ki khep ba ïa tyngkhuh.
Wat haduh mynta mynne ki dang bun ki raij ha thaiñ Ri-Bhoi ba dang jyllei ki paidbynriew Karbi bad ki ba dang nguh syiem ïa u Syiem Khyrim bad Syiem Mylliem.
Hynrei na ka daw jong ka syor sawkun (geographical map) la kynthup jubor ïa ki Garo bad ki Khasi Pnar bad shah iehnoh ki Karbi ban dang sah ha jylla Assam.
Ka jingïatyngkhuh hapdeng ki Khasi bad Garo ka dei tang lyngba ka thaiñ Lyngam ha ka ba don ka shongkha khleh.
Haba la ïoh jylla Rilum la kynthup ïa ka raijbah Khasi bad Jaintia bad ka raijbah Garo hapoh ka jylla Meghalaya, ba ka thong ka dei ba ka ktien Khasi ka la ieng rasong da ka burom, katba ïa ka ktien Garo te ym pat da bna than ba kan kiew ha kano kano ka liang.
Jar la katta ka Synjuk Thohjer Thohnam (author) Khasi ne ka Khasi Authors’ Society ka la shylluit ha u snem 1978 bad marbud ka Khasi Department ha salonsari NEHU bad kumjuh ruh ha ki shlem pule bapher bapher bad wat ki seng bhalang ruh ki la shitrhem ban kyrshan ïa ka daw bah jong ka ktien Khasi.
Naduh ba sdang hi ka la don ka jingïakhun ban ithuh ïa ka ktien Khasi ha ka Khyrnit Baphra jong ka Riti Synshar jong ka Ri India.
Kata ka jingïaleh ka dang ïai shitrhem khlem sangeh katba ki Garo ki dang khohreh dang ha kine ki khyndiat snem hadien ba la duriap ki kynrem ki lyndan bad ki kher ki mer na ka liang ka ktien Khasi.
Ha ki snem ba dang sdang la don ki akhia bad ki peh sylli jong ka thoh ka tar Khasi kum u Prof Radhon Sing Lyngdoh u ba la long u Lamphang ba nyngkong duh jong ka Iing Dorbar Thawaiñ ka jylla, Prof H W Sten, Prof I M Simon, Prof Bajubon Kharlukhi u ba la long teng u dkhot ka Iing Dorbar Thawaiñ jong ka Ri India (Member of Parliament), Prof Beavan L Swer (bam kwai ha dwar U Blei) bad marbud la mih shuh shuh ki kynrem lyndan kum u Bah R Tokin Rymbai, Prof Barister Pakem u ba la bat teng ïa ka kyrdan Vice Chancellor ha ka salonsari NEHU, Prof Hamlet B Ngapkynta (bam kwai ha dwar U Blei), Dr Helen Giri bad kiwei kiwei, khlem da kheiñ sa ki radbah ka synshar khadar bad ka saiñ pyrthei kum u Prof George Gilbert Swell, Prof Peter G Marbañiang, Prof Martin Narayan Majaw bad katto katne kiwei pat ki radbah ka saiñ pyrthei; hynrei ym shym la parpaiñ bad ka kam ka la sahteng haduh mynta mynne.
Ki nongïalam ba mynta ruh ki la trei borbah haduh ban da suwan hynrei khlem pat seisoh bad ka jingïaleh ka dang ïai bteng.
Ka sorkar jylla Meghalaya ruh ka la synrop lang ban kyrshan baroh ki buit ki bor na ka bynta ban poi sha ka thong bad kat ka ba dawa ban leh na ka liang ka sorkar la pyndep, hynrei ka dang sahteng khlem pud.
Kat ba lah ban peitthuh na ka jinglong jingman ha ka synshar khadar ki don katto katne ki diengpyngkiang na ka liang ka saiñ pyrthei ki ba la ktah jur ïa ka jingïaleh bad ha ka synjuk thohjer thohnam ruh, da ka ba burom ïa ki ba ym pat don ki nongïalam ki ba kot kat ka longrynñieng jong kito ki akhia ba mynshwa ha ka ba sdang.
La kumno kumno ka nam ka burom ba la khajoh I Prof Badaplin War dang shen ban ïoh ïa ka khusnam Padmashri ka lah ban kyntiew khyndiat ïa ka lympung thohjer thohnam Khasi, hynrei dang donkam shuh shuh ban dang rah skong ïa kiwei kiwei ruh khnang ban ïa shngaiñ lang bad ban lah ban kyntu skhem ïa ka sorkar kmie na ka bynta ban ithuh noh ïa ka ktien Khasi ha ka Khyrnit Baphra jong ka Riti Synshar ka Ri India.
Ha ka salonsari NEHU ki la don katto katne ki stadphrang ki ba hula hula bad ki ba khraw ha la ka kyrdan jingtbit jong ki, hynrei kim pat da shynna ha ka imlang sahlang kat kita ki akhia ba la leit noh ha ki por mynshwa.
Ha ka jingshisha mynta ha ka jingkiew stet jong ka stadtippathai (information technology) ka la kham suk bad kloi ban tip lane bna paidbah ba ki kynrem ki lyndan kin shynna pura ha ka imlang sahlang.
Kumta ka imlang sahlang ka dang dei ban pynmih shuh shuh ki akhia namar ba ka daw jong ka ktien Khasi ka la don lypa ha ka kyrdan ka ba la palat liam ha ba nujor wat bad kiwei ki ktien ba na ka thaiñ ki ba la dep ïoh jingithuh na ka Sorkar Kmie.
Shillong, Jymmang 25: Ka Sorkar Meghalaya Democratic Alliance (MDA) hynne ka sngi balang, kala mynjur ïa ka jingtyrwa ban pynkiew dor noh ïa ka kyaid hapdeng 3-4% sha ka 8-9%, ka ban long kat kum ki jait kyaid.
Ïa kane la pyntip da u Myntri Rangbah ka Jylla Conrad Kongkal Sangma hadien ka jingïalang jong ka Kynhun Myntri haba pyntip ruh ba ka Sorkar kala mynjur ban pynïapher kyrdan biang (re classification) ïa ki jait pa ki jait ki kyaid (IMFL Brand) khnang ba ka Jylla kan lah kyntiew ïa ka jingïoh lum khajna da T.25 klur.
U Conrad u pyntip ba ïa kane ka jingpynïapher biang ïa ki kyaid la leh kat kum ka jingpynkylla thymmai ïa ka MVAT jong ka kyaid bad ka Rule 44(10) jong ka Meghalaya Bonded Warehouse Rules ter ter.
Kane ka jingkyntiew kala jia hadien ba ka Jylla ba marjan kala wanrah ïa ki jingpynkylla ïa ka dor ha kine ki khyn diat bnai bala lah, ula ong bad bynrap “namar kata, na ka bynta ka bit ka biang bad ban pynthikna ba ka Jylla kan ïoh kham bun ka khajna, ka Sorkar kala mynjur ban pynïapher kyrpad biang ïa ki jait pa ki jait kyiad bad ruh ban kyntiew ïa ka dor ka jong ki.
Haba pyntip ba ka dor jong ka kyaid kan nang kham rem nangne shakhmat, u Myntri Rangbah ka Jylla u pyntip ba ka Sorkar Jylla kan sa ïoh kamai kumba T.25 klur tam ka khajna da ka jingpyntreikam ïa kane ka rai ba mynta ka sngi.
Haba kylli, u Conrad ula ong ba ka jingkiew dor jong ka kyaid kan shong eh ha ki jait pa ki jait kyaid bad ka dor kan kiew hapdeng 3-4% haduh ka 8-9% haba pyntip ba jan baroh ki jait kyaid kin ngat ha kane ka rai.
Shillong, Jymmang 25: U Myntri Rangbah ka Jylla hynne ka sngi balang ula ong ba lada ka Bharatiya Janata Party (BJP) kam kwah shuh ban kyrshan ïa ka sorkar Meghalaya Democratic Alliance (MDA), ai ba ka jingthoh kan wan na ka High Command na Delhi.
“Lada ka BJP-Meghalaya ka sngew ba ka kwah mih noh, ai ba ka High Command na Delhi kan phah da ka jing thoh ba kim kwah shuh ban don bad ka sorkar MDA" ong u Conrad haba ïakren bad ki lad pathai khubor.
U Conrad ula kynthoh ïa kane halor ka jingïaid ïalap jong ka BJP pyrshah ïa ki kam ka Sorkar lyngba ki rynsan jong ka Social Media.
Na ka liang ka BJP dang shen kala dawa ïa u Myntri Rangbah ka Jylla ban hiar shuki noh lada um aiti sha ka CBI ba kan tohkit halor ka jingkhyllem jong u dome ka Ïingdorbar Thaw Aiñ ba thymmai ka Jylla.
U Conrad ula ong “Katba ki Nongïalam jong ka BJP kim pat phah khubor ne ai jingthoh, kin don beit ki briew kiba kren, kin don shibun ki nongïalam kiban kren kynthup ki briew ki bym iadon bynta lang ha ka Sorkar" ula ong haba bynrap “Kine kiei kiei baroh ki don beit hynrei ngam tharai ba nga donkam ban kynthoh eiei halor ki jingkren jong kine ki riew shimet".
Shillong, Jymmang, 25: Ka Hynñiewtrep Youth’s Council (HYC) ha ka sngi Balang ka la aiti da ka dorkhas ha u Lat ka Jylla u Satya Pal Malik ban pynsngew ha kaba ïadei bad ka jingdawa ban ithuh noh ïa ka Niam Tynrai-Niam Tre kum ki niam ritpaid hapoh ka ri India hapoh ka Section 2 (c) jong ka Minorities Act, 1992.
“Ka Sorkar India haduh mynta ka dang ithuh tang ïa ki hynriew tylli ki kynhun niam, kata ka niam Muslim, Sikh, Buddhist, Parsi, Khristan bad Jain kum ki niam rit paid ha ri India hapoh ka Section 2(c) jong ka National Commision for Minorities Act, 1992," ong ka seng ha ka dorkhas ba la aiti ha u Lat ka Jylla.
Ha ka jingïakynduh bad u Lat, ki nongïalam ka Seng ki la pynpaw ba ki dang don ki Khasi bad Jaiñtia kiba sah ha kane ka jylla Meghalaya, Assam bad ha kiwei kiwei de ki bynta jong ka ri kiba dang ksoh ha ka Niam Tynrai-Niam Tre.
“Katkkum ka jingïoh jingtip jong ngi, ki briew kiba dang sah ha ka jingngeit tynrai ki don kumba lai lak ha baroh kawei ka ri India bad ki long ruh kiba dang sahdien ha ka ïoh ka kot bad ka shong ka sah bad kiba dang donkam bun ki jingïarap bad ka jingïada na ka Sorkar India bad na ki Sorkar Jylla," ong ka Seng ha ka dorkhas.
“Khnang ban kyntiew ïa ki ha ka pule ka puthi bad ban ïoh ka kam ka jam, ka jingshah hikai pyntbit ban seng kam, ban ailad ïa ki na ka bynta ban ïoh bynta lem ïa ki jingmyntoi katkum ka riti synshar ka ri, ngi kyrpad ïa phi ba phin pynsngew ïa kane ka mat ha ka Sorkar India ban pynbna ïa ka ‘Niam Tynrai-Niam Tre’ kum kawei na ki niam ritpaid ha India katkum ka Act jong u snem 1992," la pynpaw ka Seng.
“Ngi kyrpad ruh ïa phi ban ba phin pynsngew hakhmat ka ophis jong u Registrar General and Census Commisioner, Ministry of Home Affairs ka Sorkar India ba kan buh la ka jong ka phom kaba kdew ïa ki briew kiba dang ksoh ha ka niam tynrai hynrei ym ban ïa khleh lang bad kiwei pat ki jait niam khnang ba ka jingbun briew jong ki briew kiba dang bat ïa ka niam tynrai yn sa lah ban ïoh jingkheiñ ha ki sngi ki ban dang wan.
Lah ban pynkynmaw hangne, ha u snem 2020 ka Kong Delina Khongdup ka la leit tied ïa ka jingkhang jong ka Ingbishar Meghalaya High Court ban dawa jingithuh ïa kiba dang bat ïa ka niam Tynrai ne Niam Khasi bad ïa ki Hindu kum ki ritpaid.
Ha u snem 2019, ka Seng Khasi Kenmynsaw Synteiñ, Mawsynram ka la phah da ka jingthoh sha u Chairman jong ka National Commission for Minorities ban ai jingithuh noh ïa ka Niam Khasi kum ka kynhun niam rit paid ha ka ri India.
Nongpoh, Jymmang 25: Ha kawei na ka jingjia ba sngewsih kaba la jia mynta ka sngi ha ka shnong khappud ka Raid Nongtung kata ha ka shnong Sabuda, ki ar ngut ki la khlad noh bad kawei ka khynnah ba dang rit ka rta ka la mynsaw jur, kaba dei hadien ba ki la shah bom shah tied ha uwei u rangbah uba la kynnoh b au don ka jingduna ha ka liang ka bor pyrkhat pyrdaiñ.
Kane ka jingjia ka la jia mynta ka step ha ka shnong Sabuda ha ka por 10.30 baje mynstep, ha kaba la kynnoh ba u Sheltiroy Mukhim, uba don ka jingduna ha ka bor pyrkhat u la bom la shoh ïa kitei ki lain gut bad ha kane ka jingjia ka longkmie ka khlad hashen bad uwei pat u la mynsaw jur bad la rah sha NEGIRIMS Civil Hospital ban ioh ïa ka jingsumar, hynrei ha kane ka janmiet la pynbna da ki Doctor ba une ruh u la khlad noh na ka daw ka jingmynsaw jur.
Kane ka longkmie kaba la khlad noh la tip kyrteng kum ka Kong Dribon Mukhim kaba la don 47 snem ka rta bad u rangbah ba la khlad noh ha NEGIRIMS Hospital Shillong la tip kyrteng kum u Rilan Mukhim uba la don 49 snem ka rta bad kawei pat ka dei ka heprit kaba la shu mynsaw ha kane ka jingjia.
Halor kane ka jingjia, na ka liang u Border Magistrate ka Ri Bhoi, u Raja Brahma u la hiar mardor sha katei ka shnong ban tohkit halor kane ka jingjia, hynrei ha kaba nyngkong ki Pulit ka Assam ki la thmu ban shimti ban leh katkum ki kyndon ka ain sha ka sorkar Assam, hynrei dei lyngba ka jingtuklar u border Magistrate la aiti noh ban leh ïa kane ka kam ha ki Pulit ka Ri Bhoi na Mawlasnai Police Outpost.
Kumba la ioh lum jingtip, la ong ba na ka liang ki Pulit ka Ri Bhoi ki la leit ban shimti ïa ka met katei ka Longkmie ban wan rah sha Civil Hospital Nongpoh ban pyndep ïa ka post mortem examination bad utei u rangbah pat u la khlad noh ha NEIGRIMS Hospitla Shillong hapdeng ka jingsumar ki Doctor na ka daw ba u la mynsaw jur ha kane ka jingshah bom shah tied ha utei u rangbah ba don ka jingduna ha ka bor pyrkhat.
La ong ruh ba ïa utei u rangbah uba la bom la shoh ïa kitei ki ar ngut haduh ba ki la duh noh ïa la ka jingim la shimti da ki Pulit ka Ri Bhoi bad la rah noh sha Civil Hospital Shillong na ka bynta ka jingsumar bad halor kane ka jingjia, ki Pulit ka Ri Bhoi ki dang pynlong ia ka jingtohkit kaba bniah ban leh katkum ki kyndon jong ka aiñ, ong ka tyllong khubor ba la ioh lum da u Nonghoh Khubor.
Shillong, Jymmang 25 : U Myntri ka tnad C&RD ba dei ruh u MLA ka Mylliem, Bah Hamlet Dohling u la kyrpad ïa u Myntri Rangbah ka jylla, Conrad K Sangma ban tei noh da ka veterinary hospital ha ka jaka ba ka sorkar barim ka thmu ban ai sha ki shipai suiñ kaba don ha Upper Shillong.
Ïa kane, u Bah Hamlet u la pynpaw haba kren kum u Symbud Kongsan ha ka jingïalang jong ka tnad AH & Veterinary kaba long ha Upper Shillong ha kaba u Myntri Rangbah ka jylla u la donlang kum u Kongsan.
“Nga la pyrshah jur ïa kane ka jingthmu ryngkat bad ki nongshong shnong ka thaiñ kumjuh ki Rangbah Shnong naduh shwa ba ngan long kum u MLA.Nga don ruh ka jingkyrpad ïa u Myntri Rangbah ka jylla ba un shimkhia ïa katei ka bynta bad ba un ym ailad shuh nangne shakhmat," la bynrap shuh shuh u Bah Hamlet.
Da kaba banjur ba donkam pynban ban tei da ka veterinary hospital ha katei ka jaka kaban pynmyntoi lang ïa ki paidbah nongshong ka thaiñ, u Bah Hamlet u la pyntip ruh ba ïa kane ka sienjam u la dep ruh ban pynsngew ha ka tnad ba dei peit.
Ha katei ka sngi, u Myntri Rangbah ryngkat u Bah Hamlet ki la leit ban plie ïa ka projek jong ka tnad ha Indo Danish Project (IDP), Upper Shillong.
Shillong, Jymmang 25: Ka Inquiry Committee ba laitluid, kala ai jingmut ïa ka Sorkar Jylla ban thung noh da u Chairman cum-Managing Director (CMD) ba pura hapoh ka Tnad Meghalaya Energy Corporation Limited (MeECL) bad ruh ban pynkylla noh ïa ka jingtreikam ka ban khmih ha ka kam thied tiar thied tar.
Haba sam ïa ki katto katne ki jingtip na ka kaiphod jingtohkit, u Myntri Rangbah ka Jylla Conrad Kongkal Sangma hynne ka sngi balang ula ïathuh ba ha ka liang ka Administration (bor pynïaid kam), ka Committee kala ban jur ïa ka jingdonkam ban don noh da u Khlieh Nongïalam ba treikam pura (fulltime).
“Kila ai jingmut ba dei ban don noh da u CMD ba pura lane u CEO ba pura u ban pyntyllun shakhmat ïa ka jing treikam jong ka MeECL" ula ong.
U Conrad ula pyntip ruh ba ka Committee kala kdew ha ki jingshem jong ka ba ka rukom thied tiar thied tar (procurement policy) ka dei kaba la rim bad bym biang shuh haba bynrap “Namar kata, ka donkam ban don noh ïa ka rukom treikam ba thymmai ïa kaba ngi hap ban shong bishar bad ban wanrah ïa ka jingtreikam ba thymmai".
Haba pyntip ba ka Tnad ka dang bishar ïa ka kaiphod ha baroh ki liang, u Conrad ula ong “Ka Committee kam shym la lap ban don kano kano ka jingleh bakla ha ka rukom thied tiar thied tar".
Ha ka 29 tarik Lber, ka Inquiry Committee bala khlieh da u (Rtd) Justice RN Mishra kala aiti ïa ka kaiphod jing tohkit halor ki jingkynnoh bamsap bad jingtrei bym hok hapoh ka Tnad Meghalaya Energy Corporation Limited (MeECL).
Ïa kane ka kaiphoid la aiti ha u Myntri Rangbah ka Jylla Conrad Kongkal Sangma ha New Delhi.
Kane ka Com mittee ka dei kaba la thung da ka Sorkar Jylla ha ka 29 tarik Naitung 2021 ban tohkit ïa ki jingkynnoh bamsap hapoh Kat kum ki kyndon jingtohkit, kane ka Committee kala pynlong ïa ki jingtohkit halor ka jingthied ïa ki tiar ki tar, ka jingduhnong na ka Technical bad jingdie bording (Technical and Commercial losses), ka jingthungkam ha ki lai tylli ki shnat ba kynthup ïa ka Meghalaya Power Generation Corporation Ltd (MePGCL), Meghalaya Power Transmission Corporation Ltd (MePTCL) bad ka Meghalaya Power Distribution Corporation Ltd (MePDCL).
Shillong, Jymmang 25:U Myntri Rangbah ka Jylla Conrad Kongkal Sangma hynne ka sngi balang ula ïathuh ba u Myntri Rangbah ka Jylla Assam Himanta Biswa Sarma, ula kular ban bthah noh mardor ïa ki Pulit ka Assam ba kin sangeh ïa ka jingpynibor ha khappud bad ka West Khasi Hills District khnang ban nym hehka jingkulmar.
U Conrad ula pyntip ïa kane halor ka jingjia kaba la jia ha Malang Huhapara, West Khasi Hills ha kaba ki Pulit ka Assam kila bom naphang da u lathi ïa ki nongshongshnong kiba ieng pyrshah ïa ka jingwankem ïa arngut ki nongshong shnong.
Ki Pulit ka Assam kila wan rung sha Malang Huhapara ban pynsangeh ïa kawei ka jingtei bad kila ktah lut ïa katto katne ki nongshongshnong ka Lalangkona Salbari.
U Conrad Sangma ula pyntip ba ula dep bthah ïa ki Pulit ba kin tohkit ïa kane ka jingjia bad ruh ba ula ïakren ïa kane ka kam bad u Myntri Rangbah ka Assam ha kaba la kynti ba u dei ban leh eiei khnang ba kum kine ki jingjia kim dei ban jia shuh hadien habud.
“Hynnin hi ka janmiet, nga la ïakren bad u Myntri Rangbah ka Assam bad ula kular ïa nga ba un sa ai ka jingbthah ïa u Superintendent of Police bad ki Pulit jong ka District ban pynthikna ba kum kine ki jingjia jingman kim dei ban nang jia biang" ula ong haba ïakren bad ki lad pathai khubor.
U Myntri Rangbah ka Jylla ula ban jur ïa ka jingdonkam ba baroh artylli ki Jylla ki dei ban phikir bha ha kaban tem ïa kum kine ki jingjia.
“Ngi donkam ban kiar.
U (Himanta) ruh u don ka jingsngewkhia halor kane ka jingjia bad ula kular ha nga ba un leh eiei noh bad ban bthah ïala ki jong ki Pulit ba kin kiar na ka jingleit pynibor haba buh khmat ba ka jingïakren pyn beit pud ka dang ïaid shakhmat" ula ong.
Shillong, Jymmang 25: U Myntri Rangbah ka Jylla Conrad Kongkal Sangma u pyntip ba shen ma u lem bad u Myntri Rangbah ka Assam Himanta Biswa Sarma, kin sa sdang noh shen ïa ka ‘Phase-II’ (kylla ba-ar) jong ka jingïakren ban pynbeit noh ïa ki jingïakajia ha ki hynriew tylli ki jaka khappud ba dang buhteng.
Haba pyntip ïa kanne, u Conrad Sangma ula ong “Ngi la ïakren bad ngi ju ïakren para mangi hynrei ngim shym la ïohpor namar ki ka jingdon bun ki kam bad ka Assam ruh ka dang don ki elekshon ban wan.
Hadien ba dep kine kiei kiei, nga kyrmen ba ngin sa lah ban pynsdang biang ïa ka jingïakren pynbeit pud ha ki jaka ba dang sah".
Halor ka jingkynnoh u Nongïalam ka Liang Pyrshah Dr Mukul Sangma ba ki Party ba iatreilang ha ka sorkar MDA ki shu sngap jar pyrshah ïa ka MoU ba iasoi bad ka Assam ban pynbeit ïa ki hynriew tylli ki jaka ba ïakajia, u Conrad ulng ong “ La ka dei ka jingpynsngap jar lane ki pynpaw da ka mynsiem ba ki mynjur ïa ka MoU, u Dr Mukul um shym la iadonlang ha ka jingïalang".
U Conrad ula ban jur “Kumba nga ong bad ju ïai ong ba ki paralok jong ngi kila iadonlang beit bad ngi bad kila iadonbynta lang ha ki Regional Committee.
Kila ïohi ïa ka jinglong jingman bad ki lynti ba ki ïaid, ki tip ïa ki jingshi sha bad ki tip kumba ngi pyntyllun ïa ka kam.
Kim don dak jingkylli bad kila kmen shibun ïa ka MoU".
Haba pynthikna ba ka jingbishar biang ïa ka MoU kan nym jia satia, u Myntri Rangbah ula ong “Ngi la jam sha khmat bad kane ka soskular".
Ula ong ba un da kmen shi katdei eh ban ïakynduh ïa kito kiba pyrshah ïa ka MoU.Shillong, Jymmang 26: Ka Friends United CC bad ka Laitjem CC ki la khur jingjop ha ka lympung ïalehkai District League T20 Cricket Tournament 2022 ba pynïaid da ka East Khasi Hills Cricket Association ha ki jingïakhun ha ka sngi Palei.
Ka Friends United CC Sohra ka la pynliem da 5 wicket pyrshah ïa ka Mawryngkneng CC katba ka Laitjem CC ka la pynliem da 5 wicket pyrshah ïa ka Mawlong CC.Haba phai sha ka jingïakhun kaba nyng kong hapdeng ka Friends United CC bad Mawryng-kneng, ka Friends Unted kaba la jop ïa ka jingkynting pisa ka la ailad tied nyngkong ïa ka Mawryngkneng CC ha kaba kane ka kynhun ka kamai 129 ron bad duh noh 6 wicket ha baroh 20 over, u Felix Kharsati udei uba kamai bun ron tam da 40 ron na ki 34 bol katba u Wansiewdor Lyndem u khur mawei 3 wicket ai kamai 14 ron ha ki 4 over na bynta ka Friends United.
Haba wan beh ïa katei ka thong, ka Friends United CC ka la lah ban pyndep tang ha ki 18.1 over da kaba kamai 130 ron duh noh 5 wicket.
U Kitdor Majaw u kamai 44 ron na ki 34 bol na bynta ka Friends United katba u Nangshai Nongpluh jong ka Mawryngkneng CC u khur 3 wicket ai kamai 16 ron ha ki 4 over bad ïa ka nam Player of the Match la ïoh da u Wansiewdor Lyndem jong ka Friends United CC.Ha ka jingïakhun kaba ar, ka Mawlong CC ka la kam ban tied nyngkong hadien ba ka la jop ïa ka jingkynting pisa bad ka kamai 159 ron hap noh 10 wicket ha ki 19.3 over, kiba la kamai bun ron na bynta kane ka kynhun ki kynthup ïa u Bantei Soh Malngiang u kamai 27 ron na ki 14 bol bad u Ritchie Diengdoh u kamai 26 ron na ki 17 bol.
U Anthony Pathaw u khur 3 wicket ai kamai 43 ron ha ki 4 over bad u Rokerben Kharpuli 3 wicket ai kamai 24 ron ha ki 3.3 over kiba khur wicket bun tam na bynta ka Laitjem CC.Ka Laitjem CC ka la pyndep ïa ka thong da kaba kamai 163 hap noh 5 wicket ha ki 18.4 over bad u Poilang Thawmuit u kamai ïa ka shiteng spah ron da 53 ron ha ki 39 bol bad u Banlam Kharsati of u kamai 47 ron ha ki 32 bol, kiba dei ki arngut ki rangtied kiba kamai bun ron tam na bynta ka Laitjem CC.Ïa ka nam Player of the Match la ïoh da u Rokerben Kharpuli.
Ka por ka la dei ïa ki paidbah nongshong shnong ka jylla ba kim dei satia ban shu shah pynbiej ha ki ktien jali jaum jong ki nongïalap elekshon hynrei ban da peit bad bishar bha kaei kaba u nongmihkhmat jong ki u la leh ha ki san snem ym dei eh tang na bynta ka jingmyntoi shimet jong ki hynrei na ka bynta ka jingmyntoi jong ka shnong ka thaw, ka thaiñ bad ha ka constituency hi baroh kawei.
Kane kadei ruh ka por ba ki kyrtong ki sdang ban mih pyrthei ryngkat ki kyntien kiba lah ban pynbiej ïa ki paidbah nongthep vote.
Lah ruh ban ong ba dei lyngba ka jingtbit jong ki kyrtong ba thymmai ba bun ki kyrtong ba rim ki khyllem noh lah ban ong ba dei namar ka jingbym lah jong ki ban ai jingkhein lane lah ruh ban dei ba kim ïa kotbor lane kim lah ruh trei ne pynhun ïa kaei kaba ki la kular ha ki paidbah ha ki san snem mynshwa.
Tad haduh mynta hi ka elekshon Meghalaya ka shongshit beit tang ha ki nongïalam jong kito ki party ne jong ki kyrtong bad ha kaba kut hi dei ma ki kiba tai ïa ka lawei jong ki nongthep vote.
Lada tbit ma ki ban pynkohnguh ïa ki paidbah, tang katta uto u kyrtong ba ki kyrshan u la jop bad lada kim trei bha ma ki tang katta hi ki la liem noh.
Dei ruh ha kum kane ka por ba ki nongthep vote ki pynap shibun ki jingkylli na bynta u MLA ha shwa ba kin leit biang ban jied ïa u MLA uba thymmai ha u 2023.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñpyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki iing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki bahaiing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u MLA um ju tip ei ei ïa kaei kaba ki nongkitkam ki leh hynrei ha kaba khatduh dei ma u ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tip ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na u nongmihkhmat kidei kiba dei hok shisha ban ïoh ne dei pynban da ki bahaiing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki bahaiing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Shillong, Jymmang 26: Ka long ka kabu na bynta kito ki khynnah bad samla jong ka jylla kiba don sap ha ka kam ïalehkai football, ha kaba ka JSW Bengaluru Football Club kan sa wan ban wad ïa ki khynnah ïalehkai football na bynta ban pynrung bad ai jinghikai pyntbit shuh shuh ha ka shlem ai jinghikai.
Kane ka sienjam ba la shim da ka JSW Bengaluru Football Club Private Limited ka long ruh kum shi bynta ban kyntiew ïa ki samla don sap ha ka kam ïalehkai football.
Ka Bengaluru FC kan sa pynlong da ka jingpyrshang (trials) na bynta ki U-13, U-15 bad U-18 ha u bnai Jylliew ban wan.
Ka Bengaluru FC Residential Academy kaba la seng ha u snem 2016 ka la pynmih ïa shibun ki nongïalehkai ba dang khie kiba mih madan ruh mynta ha ka I-League bad kumjuh ruh ha ka Indian Super League (ISL), katba kiba bun napdeng jong ki mynta ki don bad ka kynhun jong ka Bengaluru FC.Katkum ka kyrwoh, la ïathuh ba ka thong jong ka ka long ban ailad na bynta ki player ha kiba bun ki liang ba kin nang lah ban pynjanai ïalade bad ba kin ïoh ban mihkhmat ïa la ka kynhun (Bengaluru FC) bad kumjuh ruh na bynta ka kynhun ïalehkai football jong ka ri India.
La ïathuh ruh ba ka kynhun kan pynbiang nadong shadong ha ka shlem ai jinghikai kaba don ha Inspire Institute of Sport ha Bellary ba kynthup naduh ki jaka ïalehkai khnang ba kin lah ban pyntbit shuh shuh ïalade.
Ïa ka jingpyrshang khynnah ïalehkai (trials) hapoh ka jylla yn pynlong shwa ha madan jong ka MFA Third Ground, Polo, Shillong kata ha ka 30 bad 31 tarik Jymmang bud pat sa ha Umsning Sports Cultural Club, Ri-Bhoi ha ka 1 bad 2 tarik Jylliew bad khatduh yn pynlong ha ka 3 bad 4 tarik Jylliew ha U Kiang Nangbah Stadium ha Jowai.
Ïa kane ka prakram yn pynïaid da ki coach kiba la don license.
Ïa ki player kiba shah jied yn sa khot pat ha ka jingpyrshang kaba khatduh kaban long ha Residential Academy kaba ha Bellary.
Shillong, Jymmang 26: Ka Ri-Bhoi Watersports and Tourism Cooperative Society Ltd lyngba ka jingkyrshan ka tnad Tourism kan sa pynlong ïa ka jinggakop kieng lieng kaba la tip kum ka Megha Kayak Festival 2022 kaban sdang naduh ka 13 tarik haduh ka 16 tarik Risaw ha wah Umtru, hajan ka shnong Umtham, Ri-Bhoi District.
Haba pynbna ïa kane ka jingïalehkai ha Shillong Press Club ha ka sngi Palei, ki nongkitkam ka RBW&TCS ki la ïathuh ba kane ka jingïalehkai kadei kawei na kiba heh tam hapoh ka ri India ha kaba kin don haduh 80 ngut ki nongïalehkai kieng lieng na kylleng ki ri ka pyrthei kiban shim bynta ba kynthup ïa ki nongïalehkai ka ri India bad Nepal.
La ïathuh ruh ba ka song pisa jong kane ka lympung ïalehkai long 15 lak tyngka.
Ka thong ban pynlong ïa kane ka jingïalehkai ka long ban kyntiew ïa ki kam jngohkai bad ban pynlong ïa ka jylla Meghalaya kaba kiew ha kane ka jait jingïalehkai ym tang hapoh ka ri India hynrei ha ka pyrthei hi baroh kawei.
Shuh shuh ki la ïathuh ruh ba ki nongïalehkai kiba wan ban ïashim bynta ki lah ruh ban ïoh ka kabu ban pynmyllen ha ki wah la ka long shwa ban sdang ka jingïalehkai bad hadien ba la kut ka jingïalehkai ruh kumjuh.
Ha kane ka jingïalehkai la ai mynsiem ruh na bynta ki kynthei ba kin wan ban ïashim bynta bad kan khot ruh ïa kumba hynriew ngut ki thei kieng lieng pawnam jong ka pyrthei ba kin ai ka jinghikai na bynta ki kynthei hapoh ka jylla.
Ka RBW&TCS ka la ai khublei ruh ïa ka tnad Tourism ka jylla kaba la kyrshan pisa ban pynlong ïa kane ka jingïalehkai.
Nongstoin, Jymmang 26: Ki nongshong shnong jong ka shnong Mawru-syiar kaba dei kawei na ki shnong kaba don ha ki thaiñ Nongstoiñ West Khasi Hills District ,ki la hap ban shu shong dum mynta la kumba shi bnai ei ei, namar ka jingduh noh jong u Transformer uba don ha katei ka shnong.
La ong ba namar ka jingbym don shuh ka jingshai bording, ka la pynlong ia ki khynnah skul ban shem jingeh ban pule kot, namar mynta ka eksamin shiteng snem ruh ka la jan.
Ka jingktah ka long khamtam ia ki khynnah ba pule online, hynrei kaba kham sniew shuh shuh ka long ba ha katei ka shnong la kharoi shibun ki nongtuh kiba la ioh ia ka kabu kaba biang namar ka jingdum.
Haba iadei bad katei ka phang ka seng HNYM na ka tnad Mawrusyiar hapoh ka jingialam jong u bah Enborlin Jyrwa President, Boni Khlain Wanniang Secretary bad kiwei kiwei ki dkhot jong ka seng, kynthup lang ruh u bah Tailan Star Lyngkhoi President HNYM West Khasi Hills, ha ka sngi balang ki la leit ban ai da ka jingthoh ha u bah S.Mawblei Assistant Executive Engineer Nongstoiñ Division MeSEB.U bah Enborlin Jyrwa President, u la ong ba ka jingduh noh ia ka bording jingshai ka la pynduh nong jur ia ki paid nongshong shnong jong ka shnong, nalor ba ki khynnah pule ki la shem jingeh kiwei kiwei ki jingsniew ruh ki la kharoi, ha kaba wat ka dukan jong u ruh ka la shah pied ha ki runar, namar ki ioh ka kabu kaba biang palat.
Nongstoiñ, Jymmang 26: Ka seng West Khasi Students Union ka la ther ïa ka sorkar MDA ba la ïalam da u Conrad Sangma, da kaba ong ba kane ka sorkar ka la thok la shukor ïa ki paidbah ka Jylla ha ka jingïadei bad ka kam pynbeit ïa u pud u sam.
Haba ïakren bad u nongthoh khubor, u Bah D.Sun President ka seng, u la ong ba kane ka sorkar kam shym la leh katkum ka jingïakut, katkum ka jingïakren bad ki seng bhalang, ki nongsynshar shnong nongsynshar hima.
Ula ong ba kane ka jingleh jong ka sorkar ka la ïalam bakla ïa ka jingsngew jong ki seng bhalang, ki nongsynshar shnong bad ki paidbah.
Ha ka por ba shong jingïalang jong ka komiti pynbeit pud ba la khlieh da u Bah Renikton Lyngdoh Tongkhar, ka jingïakren ka long da kumwei.
Hynrei, kumba long mynta ka jingleit ïa soi MOU hapdeng u Conrad lem bad u myntri rangbah ka Assam hakhmat u Amit Shah kam don jingïadei ei ei satia bad ka jingïakren lane jingai jingmut ryngkat ki nongïalam bapher bapher.
Kam don hi ruh kata ka jingïakrem MOU 2011 bad baroh ki jingïakren ki long beit kiba thymmai katkum ka riti synshar bad jingkwah ki paidbah.
Hynrei sngewkhia bad sngew lyngngoh ba ha ka MOU kam shym rung wat tang kawei ruh ka jingai jingmut halor kata ka give and take policy kumba la ïakren.
Na ka liang ka seng ka ai jingkyrshan halor ka jingïakhih jong ki paidbah Malangkona kiba la ïakhih na ka bynta ka hok.
Ha ka jingshisha kam dei ka jaka ba ïa kajia pud kumba long ha Langpih bad kiwei kiwei.
Hynrei la shu khynñiat jubor ïa ka thaiñ Malangkona West Khasi Hills sha ka Assam.
Ka sorkar ka dei ban phai dien biang bad ka dei ban ïaid katkum ka lynti kaba shai ha ka jingïadei bad kane ka mat.
Ka dei ban pynkylla biang ïa ka jingïasoi MOU khnang ba kan ym pynkylla langkñia ïa ki paidbah kiba shong ba sah ha khappud bad ka Assam, u la ong.
Nongstoiñ, Jymmang, 26: Ka jingshah siat ïap jong ki saw ngut ki rangbah Khasi ha Langpuh ha ka 14 tarik Jymmang 2010, ka dei ka history ka ban pynsah jingkynmaw pateng la pateng ïa ka Jaitnynriew Khasi Pnar, khamtam eh ha une u snem u ba ka jingïapynbeit pud ka la sdang ban ïaid shakhmat, watla ym pat lah ban tip haduh lano ka jingïakren ban pynbeit ïa ki jaka ïakajia pud kiba hap ha ka Langpih sector kan sdang.
Nalor kata ka Langpih sector kan dei kaba eh tam ban ïa pynbeit, namar ka jingkyntur pud jong ka Assam ka la poi haduh Mawsikar bad ki Nepali kiba ka sorkar Assam ka la pyndonkam kum ki diengker kper bad ki mawpud mawsam, ki la kham bun ha ka jingdon briew nalor ba ki don ka jingïatylli bad ka jingïasngewthuh jingmut bad ka sorkar Assam.
Ha ka jingshisha mynta u snem ka dei ka kabu kaba khraw ïa ki paitbah kiba shong ha ki shnong kiba hap ha ka Langpih sector, ba kin rakhe kham kyrpang ïa katei ka sngi 14 tarik bad ban da khot shisyndon ïa u Myntri Rangbah ka jylla, ba un wan khnang ba un sngewthuh haduh katto ki saw tylli ki longïing kiba la duh noh ïa ki kpa ki ïakynduh jingeh ha ka ban bsa ïa ka ïing ka sem bad ki khun ki kti haba u nongkamai kajih um don shuh.
Nalor kata mynta u snem ka dei ruh ka kabu kaba biang ban rakhe ïa katei ka sngi, namar lada ka sorkar Meghalaya bad Assam kin bakla ban ïapynbeit kum ba long ha ka thaiñ Malangklona, ka jingeh kaba kham jur kan mih ha Langpih sector bad ka jingïap kan ym long tang saw ngut hynrei ka lah ban poi da ki phew bad ki spah ngut.
Kum ban pynkynmaw ba ïa ka jingshah siat ïap jong ki saw ngut ba kynthup ïa u (L) Kolombos Hoojon na ka shnong Umyiap,u (L) Denis Nongsiej na Mawsikar, u (L) Ekros Rani na Mawdiangsnam bad u (L) Charles Lyngkhoi na Mawlan, la ju rakhe man la u snem lait noh ba don ka khangdam mynshem u snem.
Kaba lyngngoh ka long ba mynta u snem wat la ka sorkar kam shym la pyntreikam shuh ïa ka jingkhang dam hynrei ym shym la pynlong satia ïa ka jingrakhe kynmaw burom ïa katei ka sngi.
Ha ka jingshisha naduh ba ka Khasi Hills Autonomous District Council, ka la pynmih pyrthei biang ïa ka hima Nongmynsaw bad ka la thung ruh ïa u bah Phlowing Syoem Nongbah kum u Acting Syiem jong katei ka hima, ka la dei ka pali jong u bad ka Executive Comiittee ban shim ïa ka jingkitkhlieh ban rakhe ïa ka lynkhuh snem ba 12 jong kitei ki rangbah kiba la duh ei ïa la ka jingim ha ki pulit Assam kiba la thom bor ïa katei ka thaiñ naduh u snem 1979 haduh kine ki sngi.
Ka jingbym leh ei ei jong utei u Acting Syiem bad ka Executive Committee jong u ïa katei ka sngi ba kyrpang ka pyni shai kdar ba um pat bit ban bat wat tang kum u sordar shnong ruh.
Ka jingpynkhie im jong u bah Pynshngaiñ N.Syiem ïa ka hima Nongmynsaw bad ka jing pynkup bor jong u ïa u bah Phlowing Syiem Nongbah, kum u Nongsynshar ka dei namar ka jingkwah burom palat khlem da tip shano kan poi.
Nongstoin, Jymmang, 26: Ia ka Workshop kaba shi sngi halor ka UNDRIP bad Sixth Schedule kaba hapoh ka project ‘Strengthening women’s voices in land resource governance’, la pynlong mynta ka sngi da ka GRASSROOT, Shillong hapoh Trysem Hall DC’s Office, Nongstoin.
Ia kane ka Workshop cum Seminar, la plie da u bah H.K.Thabah MCS bad ADC ka West Khasi Hills, ha kaba ka la long kaba shongkun bad don jingmut bha bad la wan ban iashimbynta da ki ophisar na baroh ki tnad treikam jong ka Sorkar hapoh District.
Ka kong Lyntiborn Marngar, Team Lead Grassroot lyngba ka power point presentation, ka la batai ia ka United Nation on Declaration for Rights to Indigenous People, kaba ia syriem bad don jingiadei bad ka khyrnit kaba 6, kaba pyni ba kumno ki trai muluk trai jaka (indigenous people) ki ioh ia ka jingiada na ka jingshah ban bein, jingshah niew bein, kumno ban pynkhlain ia ka rukom im bad ban tip ia ka hok jong ki.
Ka la batai bniah ia ka jingiapher hapdeng ki tribes bad ki trai muluk trai jaka, ha kaba ki tribes ki dei kiba phet na kawei ka jaka sha kawei pat.
Katba ki trai muluk trai jaka ki dei ki trai jaka, ki don ka rukom im la jong bad kiwei kiwei.
La ioh ruh ban pyni ia ka film kaba batai ia ka jinglong trai ki trai muluk ki trai jaka, ka jingdon ia ka iktiar halor ka khyndew ka shyiap.
Ha kane ka workshop la ioh ruh ban ia kylli ia ki jingkylli ha kaba la batai ruh ban ioh ia ka jingsngewthuh bad jing pynshai.
La pynkut ia ka workshop da ka jingai khublei na ka kong Eulina Syiemiong, Administrator Grassroot, Shillong.
Mawkyrwat, Jymmang 26: Ka ophis jong ka District School Education Officer (DSEO), Mawkyrwat ryngkat ka jingïadonbyntalang jong ka Sambandh Health Foundation (SHF), ka seng treimon sngewbha kaba don ha Gurugram, ka la pynlong ïa ka ‘Signature Campaigns’ ryngkat ki jingïa-ïaid paidbah ne rallies ha kyllleng ka distrik naduh ka 18 tarik u Ïaïong haduh ka 20 tarik u Jymmang, 2020 ban pynsngewthuh paidbah halor ka jingpyrshah ïa ka jingbam bad ka jingdih ïa u duma.
Ha kane ka prokram ba kyrpang palat ïa ka 450 tylli ki skul ki la ïashimbynta shitrhem ha ki Rallies bad Signature Campaigns ba la pynlong ha baroh kawei ka distrik halor ka phang pdeng, “U Duma uba long ka jingma ïa ki sawdong sawkun" kaba long ruh kum shibynta ïa ka jingrakhe ïa ka World No Tobacco Day (WNTD) kaba ju long ha ka 31 tarik u Jymmang man la u snem ryngkat ka jingthmu ban pynshai bad pynsngewthuh paidbah halor ka jingma jingmynsaw na ka jingpyn-donkam ïa u duma uba ktah bad pynjakhlia ym tang ïa ki sawdong sawkun hynrei u ktah ruh ïa ka koit ka khiah ha ka imlang sahlang.
Ka jingrakhe ïa ka World No Tobacco Day ka kham pher shibun na ki snem kiba la leit ha kaba jan baroh ki skul ha ki bynta bapher bapher jong ka distrik ki la ïashimbynta na ka bynta ban ïasam lem ïa ki jingtip halor ka jingpyndonkam ïa kiba kum kine ki jingbam jingdih kiba ktah ïa ka koit ka khiah bad la khmih lynti ba lyngba kum kine ki jingïa-ïaid paidbah bad ka jingïashim bynta jong ki khynnah skul kan thaw thymmmai bad pynkylla ïa ki jingmut jingpyrkhat jong ki briew bad kan pynduna ïa ka jingpyndonkam ïa kiba kum kine ki jaid jingbam jingdih.
Ha kine ki jingïa-ïaid paidbah ne Rallies la ïoh haduh kumba 477 tam ei ei ka jingsoi na ki lok ki jor, kiba ha-ïing ba ha-sem bad ki marjan marpa.
Kane ka campaign ka long shibynta kum ka Tobacco Free Educational Institutions (ToFEI) prokram ba la pynlong ha ka jylla ha kaba ki khynnah skul ki la ïashimbynta kum ki nongmait lynti halor ka jingpyrshah ïa ka jingpyndonkam ïa u duma bad lah ruh ban kdew ba ka jylla jong ngi ka kiew bha kiba ïoh bampong ne cancer ha ka ri baroh kawei ha kaba kumba 8,000 (phrahajar) ngut ki ïap man la u snem na ka jingbam bad jingdih duma.
Ka Dr.Lana Nongbri uba long u State Nodal Officer, National Tobacco Control Program ka Meghalaya u la phah ïa ka khubor ban pynsngewthuh paidbah ba u Duma ym tang ba u pynjulor ne pynsniew ïa ka mariang hynrei u da pyntroiñ ïa koit ka khiah, u thaw bun jaid ki jingpang bad ka jingïap bad u wanrah jingeh bad jingjynjar ïa shibun ki longïing longsem bad u khmih lynti ba lyngba kum kine ki Tobacco Free Educational Institutions programme yn lah ban wanrah ka jingkylla bad ka jinghiar ha ka jingpyndon kam ïa u duma.
Mawkyrwat, Jymmang 26: Hadien katto katne bnai bad mynta la kynjoh ïa ka shiteng snem ka jingthylli jong ka shuki jong u Executive Engineer jong ka PHE Mawkyrwat Division ka la buh jingeh shibun na ka bynta ki paidbah kiba leit bad thmu ban leit na ka bynta ki kam kiba kyrkih, hooid u SDO u don hynrei ka kham pher shibun lada don u ba kham halor uba shong ha ka shuki kum u Engineer.
Kumta halor kane ka bynta, ka Khasi Student Unions’ (KSU) jong ka Mawkyrwat Circle bad ka Ranikor Circle mynta ka sngi da ka jingsngewkhia hadien ka jingud jingnam jong ki paidbah jong ka distrik na ka daw ka jingbymdon u Executive Engineer ba pura na ka tnad umbam um dih hapoh jong ka Mawkyrwat Division kata naduh u snem ba la dep haduh mynta ka long 6 bnai tam ei ei ha kaba ka shuki ka thylli bad ympat shem don mano mano ba wan trei ne mih bujli naduh ka por ba la shah pynkynriah noh ïa u E.E.Namarkata, ki nongïalam jong ka KSU haba kren ha ki ladpathai khubor ki la pynpaw ka jingsngewkmen ba ki la ïoh ïa u MLA na Mawkyrwat Constituency, u bah Renikon Lyngdoh Tongkhar kum u Myntri uba dei peit ïa ka tnat umbam umdih jong ka jylla Meghalaya hynrei sngewjah burom pat haduh 6 bnai tam ei ei um shym la lah ban wanrah ïa u Executive Engineer ba pura ha kane ka distrik, namar haduh mynta bun ki kam ki jam ki la sah teng lut.
Ka seng KSU ka la buh ka jingkylli ruh, “Hato ka don kaei kaei sha lyndet, balei kum u Myntri um shym la shimkhia halor kane ka bynta bad lano un wan ban pynmih bijli da u ba thymmai ne wanrah ïa u Executive Engineer ba pura hangne hapoh ka ophis jong PHE ha Mawkyrwat Division??".
U President jong ka KSU Ranikor Circle, bah Marcony Thongni bad u President ka KSU Mawkyrwat Circle, bah Pauldep Tongwah ki la ong ba kum ka seng ka kyntu ïa ki nongmihkhmat hapoh jong ka South West Khasi Hills District ïa u bah Renikton Lyngdoh Tongkhar, MLA ka Mawkyrwat Constituency bad ïa u bah Pius Marweiñ ba kin sngewbha ban shimkhia halor kane ka bynta khnang ba kan nym long ka daw jong ka jingduh nong jong ki paidbah.
“Lada jia ba kim lah ban wanrah ïa u Executive Engineer ba pura hapoh ka ar taïew, ka seng kam banse ka hap ban shim da kiwei pat ki synjam wat ban wan khang tala noh ïa katei ka kamra trei kam jong u E.E ka PHE Mawkyrwat Division", buh ruh ka jingmaham lypa ka seng namar kumba ka paw watla u don u SDO u ban peit lang ïa ka kamram kum u EE In-charge ruh katno eh un lah ban pyndep ïa ki kam kiba bun na ka bynta ki kam kiba ïa dei hapoh ophis namar baroh ki la sahkut bad ka la pynjynjar sat ïa ki paidbah jong ka Mawkyrwat C&RD Block bad jong ka Ranikor C&RD Block.
Mawkyrwat, Jymmang 26: Kum shibynta jong ka jingrakhe ïa ka jingdap 50 snem jong ka jingïoh ïa ka jylla ba pura bad ka jingdap 75 snem jong ka jingïoh jinglaitluid jong ka Ri India, ka ophis jong u District Sports Officer, South West Khasi Hills District ryngkat ka jingïatreilang bad ka District Administration, South West Khasi Hills District mynta ka sngi ka la pynlong ïa ka 1st Mawkyrwat Mawpoiñ Competition (Invitational) 2022 ha ka distrik ba la pynlong ha madan jong ka MDSA Mawkyrwat ha kaba u bah S.C.Laloo, ADC, South West Khasi Hills District u la long u kongsan.
Lah ban kdew ba ha kane ka 1st Mawkyrwat Mawpoiñ Competition (Invitational) 2022 ki la don haduh 160 ngut ki nongïashimbynta kiba dei na ki 16 tylli ki kynhun kata 8 kynhun na ka liang ki shynrang bad 8 kynhun na ka liang ki kynthei bad kane ka jingïalehkai ka ban neh 2 sngi kynthih.
Haba kren ha ka jingïalang kum u kongsan u bah S.C.Laloo, Additional Deputy Commissioner jong ka South West Khasi Hills District u la ong ba ngi sngewkmen ban ïoh ban rakhe ïa ka jingdap 50 snem jong ka jingïoh ïa ka jylla ba pura lyngba kum kine ki jingïalehkai kiba pynkynmaw ïa ki por ba rim kaba la ju mat bha ban ïashimbynta ha kane ka jingïalehkai naduh ki por kiba mynshwa.
Shuh shuh u la ong ba kane ka jingïalehkai ka long ka jingïalehkai kaba la rim bad kaba la pynkhie im bad pynrung hapoh ka Sports Department.
U la ong ruh ba ki jingïalehkai ki long kum shibynta ha ka jingïaid lynti kum ha ka jingim briew ymdei tang ban pynlut por hynrei ka ïarap ïa ki ba kin shait kin khlaiñ ha ka bor met bad ki jingmut jingpyrkhat.
Ha kajuh ka por ka lah ban pynkylla dur ïa u ne ka briew ha kaba ha kine ki sngi kiba mynta ki shim ïa ka kum ka lad kamai.
Namarkata, u la kyntu ïa ki briew ban ïashimbynta ha kiba kum kine ki jaid jingïalehkai namar ka jingkiew jong ka distrik bad ka jylla baroh kawei kam shong eh ha ka jingpyntreikam ïa ki skhim ne projek hynrei ka shong eh ha ka jingïashimbynta lang jong u paidbah ha kiba bun ki bynta jong ka jingim.
U bah Damang Syngkon, District Sports Officer, South West Khasi Hills District u la pynkynmaw ba haba phai ha ka jingïalehkai Mawpoiñ bun na ki ki ïa tiplut hynrei kam pat ju don pat kaba kum kane ka lympung ban pynïathong ne ïakop, na ka bynta ki rukom pynïaid ha ka rukom kaba dei.
U la ong ruh ba ïa kane ka jait jingïalehkai la ju pynlong borabor ki dei ki kynhun Seng Khasi kum ki jait jingïalehkai tynrai kum ki rong biria ki Mawpoiñ bad ki Mawkyntieng bad kiwei kiwei de kata naduh ki snem 1980 ki la ju pynlong kum ia kine ki jait jing ïalehkai hapoh ka jylla Meghalaya.
Ha kajuh ka por u la pynkynmaw ba ïa ka jingpynïalehkai Mawpoiñ la ïoh ban pynithuh nyngkong ha u snem 2010 ba ki la ïoh ruh ban shim kum kawei ka jait jingïalehkai ha ka North East Game 2022 ha Nongbah Shillong.
Kiba ïadonbynta lang ha kane ka sngi ki kynthup ïa ka kong J.U.Kharpuri, Additional Deputy Commissioner, South West Khasi Hills District, u bah Steveford Marweiñ, EAC, South West Khasi Hills District bad u bah Y.G.Lyngdoh, Working President ka MDSA lem bad kiwei.
Ïa ka jingïalang la pynïaid da u bah D.Marweiñ, L.D.A, District Sports Officer, South West Khasi Hills District uba la ai ruh ïa ki kyntien khublei.
Jowai, Jymmang 26: Shi bynta ban ïada ïa ka sawdong sawkun jong ka mariang khnang ban lait na ka jingshah ktah jong ki wah duid, ki hali ki pynthor bad ki bynta jong ka wah Mynkrem bad ka wah Myntdu kaba dei ka nongbsa umbam ïa ka sor Jowai.
Mynta ka sngi na ka liang ki bor sorkar lyngba ka ophis u Deputy Commissioner ka West Jaiñtia Hills District kila pynlong da ka ‘Joint Inspection’ ban leit jurip ïa ka rukom pyntrei ïa ka surok Jowai By-Pass uba pynïasoh na ka surok bah NH-44 na Khliehtyrshi haduh ka surok NH-40E ha jingkieng Treïongriang ba leit sha Amlarem.
La ïathuh ba ka jingngai jong kane ka surok By-Pass kam duna ïa ka 6 kilo miter ïa kaba la pyntrei da ka Company M/S Kampung Kamyer Trading Co.
kaba na ka jylla Arunachal Pradesh ha ka jingmang pisa kaba 93 klur.
Ha kane ka sngi ba pynlong ïa ka ‘Join Inspection’ la ïadonlang da u Prafulla Kumar Boro, MCS: Additional Deputy Commissioner, kynthup lang ïa ki ophisar na ka Divisional Forest Officer (Territorial) Jowai, u Executive Officer PWD (Road) Central Division Jowai, u District Urban Planner Jowai, ki dkhot ka kynhuh ‘Khooid Ya Ka Wah Myntdu’ bad ki nongrep ha ki bynta ka pynthor neiñ.
La leh ïa kane hadien ba ka Assistant General Secretary ka kynhun ‘Khooid Ya Ka Wah Myntdu’ kala dep ban ujor pyrshah halor ka rukom pyntrei ïa utei u surok kala long pyrshah ïa ki kyndon jong ka National Green Tribunal (NGT) ba don burom.
Khlem da pynslem u Deputy Commission ka WJHD bah Garod L.S.N.Dykes, IAS ula khot ban pynlong ïa kane ka ‘Joint Inspection’ ban sakhi ïa ka rukom pyntrei ïa katei ka surok Jowai By-Pass kaba la long mynta hi ka sngi 26 tarik u Jymmang ha ka por 1 baje mynsngi kaba la sdang na Hill Top Khliehtyrshi.
Na ka liang ki dkhot ka Khooid Ya Ka Wah Myntu kila ai jingmut khamtam ïa ka tnad PWD (Road) ban kan bthat ïa ka rukom pyntrei ïa ka surok da u Contractor katei ka company ba kin bud beit katkum ki kyndon jong ka NGT bad kaba ym ktah satia ïa ki sawdong sawkun jong ka mariang khamtam ïa ki bynta jong ka wan Mynkrem kaba don hajan.
Na ka liang ophisar jong kitei ki tnad ruh kila pynsngew ban kin ai ka Details kiba dei ban leh ha ka por ba pyntrei ïa kane ka surok Jowai By-Pass, katkum ki kyndon ka NGT naduh ka jingjngai, ka rukom bret ïa ka kyndew, ka lad ban ïada na ka jingshah pynjulor ki dieng ki siej bad kumjuh ïa ka wah Mynkrem bad ka wah Myntdu.
Ha kaba ïadei bad ka jaka tam umbam ha ki bynta ka dam um jong ka tnad PHE kaba don ha Moopiah na ka liang ka ‘Khooid Ya Ka Wah Myntud’ kala dawa ban pynkhuid noh ïa ka khyndew kaba lang khnang ban pynïoh ïa ka umbam sha ki paidbah da kaba khuid ba suba.
Nongpoh, Jymmang 26: La jan man la ka por ki paidbah nongshong shnong ka Umskun kaba don harud ka surokbah National Highway-6 ha Ri Bhoi ki ju mad ïa ka jingsyrtok ka jingim ha ka leit ka wan, namar tang shu jur u lapbah la thikna ba ka surok ïaid paidbah ka la shah tap ha ka umsaw kaba dei na ka daw ka jingbym biang ki Nala Um ka surok 4-lane ha Ri Bhoi.
Ki paidbah ka shnong Umskun dang hynnin ka sngi ki la hap ban ïaid lyngba ka surok ktieh ba ka um ka la tap shaduh ka surok, kaba dei hadien ka jingjur slap ba u lapbah u la ther bad na ka daw ka jingbym biang ki Nala um ka um ka la shlei shaduh ka surok jong ki nongshong shnong ka Umskun kiba la hap ban mad ka jingsyrtok ha ka leit ka wan bad ka kit ka bah.
Kine ki paidbah nongshong shnong ka Umskun ym tang ba ki ju mad jingeh na ka daw ka jingshlei um shaduh ka surok ba ki pyndonkam ha ka leit ka wan, hynrei kum ki nongshong shnong ki ju jynjar ruh ban leit ban wan ha ka por lyiur namar haduh mynta wat la kane ka shnong ka don tang shi pda maw na ka surokbah National Highway06 hynrei haduh mynta kim pat ioh satia ïa ka surok kaba la bit la biang na kaba siang rong pura bad ka dang dei tang ka surok khyndew bad ka surok ktieh.
U Rangbah Shnong ka Umskun, u Bah Stephan Kshiar u la pyntip ba kum ki nongïalam shnong ki da sngewdiaw shisha halor kane ka jingshah iehnoh bein kaba haduh mynta ki paidbah kim ioh ïa ka surok kaba la bit la biang bad kum ki nongïalam shnong ki da sngewpangnud ruh ban iohi na ka por sha ka por ïa ka jingeh ki paidbah ha ka leit ka wan bad khamtam ki khynah skul bad kiba pang ba shitom.
Ngi shah iehnoh bein naduh ka sorkar kaba ym phai khmat ïa ka jingdonkam ki paidbah bad mynta pat ngi shah iehbein wat ha ka National Highway Authority of India, kaba khlem da shna bha ïa ki nala ha kaba pynheh ïa ka surok 4-lane bad naduh ba la pynheh ïa kane ka surok 4-lane tang shu wan u lapbah la thikna ba ka surok ba ki ïaid paidbah ka la dap um.
Halor kane ka bynta kum u nongïalam shnong u da buh ruh ka jingkyrpad kaba jur naduh ki nongmihkhmat, ka NHAI bad khamtam ka sorkar Meghalaya ba kan thaw lad noh ban pynbit pynbiang ïa katei ka surok kaba don tang kumba 5 km ei ei ka jingjngai na ka surokbah bad lada kum ki paidbah ki ioh ïa kata ka surok kaba la bit la biang kan long shisha ka jingkyrkhu ha baroh ki liang, u la bynrap.
Nongpoh, Jymmang 26: Ba ai jinghikai bad ban pynsngewthuh ïa ki paidbah halor ka jingma kaba la ap na ka jingktah jong u drok ba la sdang ban kynrei ha kine ki sngi, ka Ri Bhoi Presbyterian Synod Christian Endeavour ka la shim khia ban phai khmat na ka bynta ban ai jinghikai kumno ba ki khun samla kin kiar na u Drok uba dei uwei na u jingdih ba sniew ba la pynjot ïa bun ki samla ba lui lui.
Na ka liang ka Ri Bhoi Presbyterian Synod Christian Endeavour ha ka 25 tarik u Jymmang 2022 ka la pynlong ïa ka prokram ai jinghikai ha Ingmane ka Balang Presbyterian Nongpoh bad ka jingthmu jong kane ka prokram ai jinghikai ka long ban pynshai ne ïalap halor ka jingktah jong u drok ba kum ki khun smala ki dei ban kiar rai maw rai ding.
Ha kane ka prokram ai jinghikai la don ryngkat ruh u Principal ka RBP Higher Secondary School, u Babu W.Radu, ki nongkitkam ka Synod CE Union, ki nonghikai bad ki khynnah skul ka RBP Higher Secondary School, Nongpoh.
U Bah Shem Marbaniang, uba dei u Counselor ka KJP Synod Sepngi, iba ju don bynta ban ai jinghikai halor ka jingktah jong u drok u la long u nongai jinghikai ba hakhmat ha kane ka prokram kaba u la kren shibun ki bynta kiba shah ktah ha drok bad u drok u la pynjot bun ki khun samla ba lui lui namar ka jingbakla ïaid lynti ha ka jingim.
Na ka liang u Bah Shem Marbaniang u la ai ruh ka jingbatai kaba bniah shaphang ka jingktah u drok khamtam ïa ki samla kiba dangkhie dangsan ba kim dei ban shah pynbiej ne ngop ha kine ki jingdih basniew kiba ktah ym tang ïa lade shimet bad wat ïa ka ing ka sem bad ka imlang ka sahlang.
U la ong ruh ba shisien ba la kynni ha u drok ne ki jingdih ba sniew la shitom ban lait bad sa tang ka jingjynjar ïa u briew shimet, ïa ka ing ka sem bad ka imlang ka sahlang.
Kumta u la kyntu jur ïa ki khynnah skul ne ki samla ba kim nym mad ïa ki jingdih pynbuaid khnang ban lait na ka jingsaja ha ka jingim.
Khliehriat Jymmang 26: Ka Khasi Students Union Narpuh Circle, ka pynpaw ka jingsngew khia namar ka jing bym pat bit pat biang bha ka surok national higway ha ki thaiñ Narpuh bad ka seng ka dawa na ka National Highway Authority of India ba ka dei ban shim khia mardor ban pynkhuid lut ïa ka khyndew, ïa ki dieng, ki maw kiba dang don ha surok bad kah lynti ïa ki kali kiba leit ba wan na katei ka surok.
Ha kaba iakren bad u Mawphor, u President ka KSU Narpuh Circle, u bah K.S.Suchiang u la pynpaw bad ong ba“Naduh ka por ba twa ka khyndew, ba twa ki lum bad twa ki maw ha ki surok national highway ha ki thaiñ Narpuh, kaba la palat mynta la 15 sngi, ka jingiaid ki kali kam pat bit pat biang bha, ha kaba tang shi liang ka surok ki kali ki iaid bad ka jingdheng kali ruh ka dang jia khah khah ha kitei ki thaiñ naduh Tongseng ter ter shaduh Malidor bad kane ka dang buh jingeh ïa ki nongleit nongwan kiba iaid lyngba na katei ka surok"Kawei ruh kaba buh jingeh ïa ki nongleit nongwan bad ki nong ñiah kali ka dei ka jinglang um hapdeng surok namar kiba bun ki bynta jong ka surok ki la pei thliew bad lang um, bunsien ki kali khamtam ki kali rit ki ju sahkut bad kynduh jingeh namar ka jingpei thliew ka surok, kane ka jingpei thliew ka surok ka jur bha ha ka jingkieng Tongseng bad kumjuh ruh ha kiwei kiwei ki jaka ha ka thaiñ Narpuh.
Utei u nongialam jong ak KSU na Narpuh, u la kynthoh jur ruh ba balei ka NHAI kam pynbiang shibun ki JCB ki ban pynkhuid bha ïa ka khyndew bad balei ka shimpor haduh lah jan shiteng bnai ban pynkhuid lut ïa ka khydew kaba dang kah lynti shiliang ka surok namar ki kali mynta ki dang lah ban iaid tang shiliang ka surok.
Ha kajuh ka por, u bah Suchiang, u la ong ruh ba ka jinglum khajna ka NHAI na ka Tool Gate Plaza ha Lumshnong kan long ka bym don jingmut eiei lada ïa ka kam kam lah ban pynbiang bha ha ka rukom kaba dei ka ban pynsuk ïa ki nongleit nongwan, namar na kane ka national higway da ki hajar tylli ki kali ki iaid man ka sngi namar ka dei ruh ka surok kaba ki ju iaid lyngba ki briew kiba na ki jylla bapher bahper jong ka thaiñ shatei lam mih ngi.
Ka seng ka dawa ruh na ki bor synshar district jong ka East Jaiñtia Hills District ba ka dei ban shim khia ban peit lem halor ki jingeh ba ki paidbah ki ïa kynduh ha ka leit ka wan, kito kiba iaid lyngba na ka national highway ha ki thaiñ Narpuh, ka seng ka dawa ba dei ban weng noh kloi ïa kum kane ka jingeh ha ka jingdheng kali kaba khah khah ha ka surok national highway ha ki thaiñ Narpuh.
Jowai, Jymmang 26: Ka Khasi Students’ Union (KSU) Education Cell, West Jaiñtia Hills District Unit ka ai khublei kyrpang sha baroh ki khynnah kiba pass bha ha ka eksamin HSSLC, 2022 ïa kaba ka dep ban pynbna da ka Meghalaya Board of School Education mynta ka sngi ia ka result jong ka Higher Secondary School Living Certificate (HSSLC) jong ka Science stream, Commerce Stream bad ka Vocational.
Ka seng kala ai mynsiem ïa baroh da kaba ong ‘kam don jingjop khlem ka jingrem’, kumta ha ka juh ka por ka ai mynsiem ruh ïa kito ki bym lah ban leh bha ha kane ka kynti, hynrei kin dang ïai bteng ban trei shitom ha ki snem ban wan ban ïoh pat ïa u soh jong ka jingjop.
U samla Tynshain Krem uba dei u Education Secretary KSU West Jaiñtia Hills District Unit ula pynsngew ba ka jingjop jong ki samla ha kano kano ka kam ba ki trei dei ka jingkyrkhu bad ka jingmyntoi ïa ka Ri bad ka Jaitbynriew hi baroh kawei.
Shillong, Jymmang : Ki nong saitjaiñ ha ka shnong Mawlai Umjaiur ki ba la ju mad jingeh baroh shikatta da kaba siang da ka plastik ha ba saitjaiñ, mynta ki la ïoh syndon da ka jaka saitjaiñ dewbilat na u MLA ka thaiñ u Bah PT Sawkmie u ba la leit ban plie ïa ka hynne ka sngi.
Haba plie ïa kane ka jaka saitjaiñ bad jaka tong um dih la don ryngkat u rangbah shnong bah K.Khyriem, bah Donboklang Kharlyngdoh, president ka HYC Mawlai Circle, ki rangbah dong, ki nong saitjaiñ ka Block, 3,4 bad 5 bad ki dkhot ka HYC, Mawlai Umjaiur.
Ha ka jingkren u Bah PT Sawkmie u la pynpaw ba naduh ba u wan jurip u don bha ka jingsngew haba ïohi ïa ka jinglong jingman kane ka jaka saitjaiñ namar u la ïohi ïa ka jingbym biang bym bit, sngewkmen pat ba mynta ka la kup ïa ka dur thymmai, na kajuh ka jaka, lah ban tong um bad ban saitjaiñ.
Nalor kata ula pynpaw ruh ba mynta la ïohi ïa ka jingkhuid jingsuba jong ka jaka bad ïohi ruh ïa ka um kaba i shngiam ban dih.
U bah Sawkmie u pyntip ba u la mang 2 lak na ka skhim jong u ban shna ïa kane ka jaka saitjaiñ.
Shuh shuh ha kane ka sngi la ïoh ruh ïa ka jingkren na u rangbah shnong ka Mawlai Umjaiur, na u bah Donbonlang Kharlyngdoh bad na u D.Sun, secretary ka HYC Umjaiur, bah T.Nongrem, u President ka HYC Mawlai Umjaiur Unit, uba pynïaid ïa ka jingïalang, kiba la ai khublei bad pynpaw ka jingsngewnguh ïa u MLA ha ka ba ïa dei bad ka jingpynioh ïa kane ka jaka saitjaiñ.
Khliehriat Jymmang 26: U bah Damewanhi.
L.Rymbai, uba dei u Chairman jong ka Moolamylliang Biodiversity Management Committee, East Jaiñtia Hills District, lem bad u bah Tngshaiñlang Dewkhaid, uba dei u Joint Secretary jong ka Phlangwanbroi BMC (East Khasi Hills District), ki la leit ban ïa shimbynta ha ka ïew pyni nam kaba dei ruh ka National Exabition kaba la pynlong myn ha ka 22 tarik mynta u bnai ha ka nongbah Chennai – Tamil Nadu ba ong ba u shynrai Lakadong u dei uwei na ki jait mar rep uba la khring bha ia ki paidbah kiba la wan sha katei ka iew pyni nam.
Shuh shuh, u bah Damewanhi Rymbai, u la iathuh ruh ba nalor u shynrai Lakadong, u la leit rah ruh ia kiwei kiwei ruh ki jait mar rep kum u sying makhir, u sying blei, sying met, ka shriew, u kwai, tympew, ki soh shang, ki soh my it, sohmarit khlaw, ki phlang dait bniat, phan karo bad kiwei kiwei.
Ha kane ka iew pyni nam, u bah Damewanhi, u la pyni nam ruh ia ki jait syntiew khlaw kiba la jan duh jait kiba ju khot ki ‘Wild Orchid’.
U Myntri jong ka sorkar pdeng, uba dei peit ia ka Environment Forest and Climate Change, u Bhupender Yadav u la long kum u kongsan uba la wan ban plie ia kane ka jingrakhe ia ka International Day of Biological Diversity ba la pynlong ha ka jylla Tami Naduh myn ha katei ka 22 tarik mynta u bnai, kiba la ia don ryngkat lang ha katei ka jingrakhe ha Chennai, ki kynthup ruh u myntri ka sorkar pdeng, u Ashwini Kumar Chobey, ka Secretary jong ka MoEFCC, ka Leena Nandan, u Addl Secy MoEFCC Shri Naresh Pal Gangwar, ka adviser jong ka MoEFCC, ka Dr Rita Khanna,, ka Addl Chief Secretary jong ka sorkar Tamil Nadu , ka Supriya Sahuh, u myntri jong ka Enviro-nement and climate change, Youth Welfare and soprt developmet, Tamil Nadu, u Siva.
V.Meyyanathan bad kiwei kiwei.
Kum ban shu kynthoh, ia ka Moolamylliang Biodiversity Management Committtee, East jaintia Hills District, la saindur ha u snem 2016 bad ka la don ka jingkiew stet jong kane Management Committee, ka dei ruh kaba la ioh khur shibun ki khusnam ha kaba iadei bad ki kam pynneh mariang bad ka dei kawei kaba la paw khmat bha ha ka jylla Meghalaya, lah ban ong ruh ba ka jingkiew kane ka MBMC ka dei ruh namar ka jingaiteilang bad ka Dorbar Shnong Moolamylliang ba la lam khmat da u Waheh Shnong, u bah Apmon Pashiang bad ruh ka jingiashim bynta shitrhem ki nongshong shnong kiba don ka myniem bad pynneh pynsah ïa ka mariang bad ïa ki jingthung jingtep kiba ju pynkup rong jyrngam ïa ka mariang bad kane ka shnong Moolamylliang ka dei ruh ka shnong kaba khuid tam ha ri lum Jaiñtia.
Shillong, Jymmang :Ka Deputy Commissioner (Excise) ka EKHD, Shillong da kane ka pyntip ba kane ka tnat ka dang ïai bteng ban pynlong ka jingkhynra halor ka jingdie kyiad beaiñ da ka ba pynlong ruh ïa ki jingkhynra hapoh ki restaurant bad kiwei pat ki dukan ha ki jaka sor bad khapsor kumjuh.
Ha ka jingkhynra ha u bnai ïaïong ba la dep, kane ka tnat ka la lapdien ïa ki 12 tylli ki jingjia bad ïoh kurup ruh 61.400 litar ka kyiad pyrsi bad 1.700 ka kyiad phareng.
Halor kane la kem ruh ïa 10 ngut ki briew hapoh ki kyndon aiñ jong ka tnat Excise.
Shillong, Jymmang :Ka seng jong ki nongñiah bad ki trai kali Pickup, ka Border Area Pickup Owners & Drivers Association ha u kyrwoh lyngba u Bah Kyntiewbor Kharwanniang, Secretary da kane ka pyntip ba ka Seng kan pynlong ïa ka jingïalang ha ka 30 tarik mynta u bnai ha IB Dangar ha ka por 10:30 mynstep.
Kumta la kyrpad ïa baroh ki trai kali bad ki nongñiah ba kin sngewbha ban wan khnang khnang sha kane ka jingïalang namar ki don ki kam ki ba kyrkieh ban ïa shong pyrkhatlang.
Shillong, Jymmang, 26: U Myntri Rangbah jong ka Jylla u Conrad Kongkal Sangma ha ka sngi Balang u la aiti ïa ki khun masi sha ki nongri masi jong ki 12 tylli ki District ka Jylla khnang ban pynjur ïa ka jingpynmih ïa masi khem dud bad ïa ki masi shoh doh.
Ïa kine ki khun masi la aiti sha ki nongri masi ha ka jingïalang ba la pynlong da ka tnat Animal Husbandry & Veterinary ha kaba la sakhi lang da u Myntri ka tnat C&RD u Bah Hamletson Dohling bad ki heh Ophisar jong kane ka tnat.
Haba kren kum u Kongsan u Myntri Rangbah u la ong ba ka Sorkar ka la buh thong hakhmat eh ban phaikhmat sha ki nongrep kiba don haduh 70% ha kane ka jylla Meghalaya.
“Kaei kaba ngi leh na ka bynta ki nongrep ka dei hi na ka bynta ki nongshong shnong hapoh ka jylla bad watla ngim shym la lah ban ïarap eiei ha ki snem kiba ladep hynrei kum kine ki jingïalang kiba rit ngin sa lah ban kyntiew ïa ka jingim jong ki nongrep ha kiba bun ki liang," u la ong.
U la bynrap ruh ba ki mat kiba kongsan ki long ban weng ïa ka jingeh jong ki nongrep bad ban kyntiew ruh ïa ka khih ka kamai ka jong ki.
“Ngi dei ban pyntreikam ïa ki buit stad ba thymmai katkum ka juk stad teknoloji ha ka Agriculture, ka Horticulture bad ha ka Animal Husbandry," u la ong bad bynrap, “ka Sorkar ka la pyrshang ban pyntreikam ïa kine ki teknoloji khnang ban kyntiew ïa ka jingïohnong jong ki nongrep.
"U Myntri Rangbah u la ong ruh ba ka Artificial Insemination lane ka jinginjek ïa ka jor na u masi shynrang sha ka masi kynthei ka dei kawei pat ka buit stad thymmai ïa kaba la pdiang da ki nongri jingri ha baroh kawei ka jylla.
Kane ka buit ka long ban pynkha kham bun ki masi na ka bynta ban shohdoh.
“Yn sa ai jingïarap mar T.500 sha uwei pat uwei u nongri jingri kiba la pyndep ïa ka Artificial Insemination bad ka Sorkar ka la mang pisa haduh T.2 klur na ka bynta ban pynlong ïa kane ka thong kaba jop bad ban pynjanai ruh ïa ka rukom ri ïa ki masi khun ba la pynkha bad ban kyntiew ruh ïa ka jingri masi bad ka jingpynmih dud bad ka jingpynmih ïa ka doh masi," u la ong.
U la pynbna ruh ba ka jingshna ïa ka Non-Descript Breed Improvement Farm ha Saitsama, West Jaintia Hills kan sa pynkylla dur ïa ka kam ri masi ha ki nongkyndong jong ka jylla bad kane kan sa ïarap ruh ïa ki nongri jingri ban kynjoh ïa ka thong ban pynjur ïa ka jingpynmih ïa ka doh masi ha ka jylla.
U Myntri Rangbah ha kane ka sngi u la plie paidbah ruh ïa ka Sex Sorted Semen AI Programme bad plie ruh ïa ka projek na ka bynta ban pynheh bad pynjanai ïa ka Local Non-Descript Cattle da kaba pynroi symbai masi bad ki masi Ongole kiba la wanrah na ka jylla Andhra Pradesh.
Da ka jingplie paidbah ïa kane ka projek, ka tnat AH&Vety ka la buh ïa ka thong ban pynmih haduh shi lak tylli ki masi ba la pynkha lyngba ka jor jong u masi Ongole bad ki masi shnong ha ki lai snem ki ban sa wan khnang ban pynjanai ka jingpynmih dud bad pynmih ïa ka doh masi hapoh ka jylla.
U Myntri Rangbah u la sam ruh ïa ki khun masi shynrang F1 ba la pynmih lyngba ka IDP project sha ki nongri jingri jong ki 12 tylli ki district ka jyllla.
Ha kane ka sngi, u la sam ruh ïa ka ISO Certificate sha ka kynhun Na Ri kaba ju pynmih ïa ka dud lyngba ka Shillong Milk Union.
Kiwei pat kiba la sakhi lang ha kane ka sngi ki long u Chairman jong ka Farmers’ (Empowerment) Commission u K.N Kumar, u Secretary ka tnat AH & Veterinary u C.Manjunatha bad kiwei kiwei.
Shillong, Jymmang, 26: Ki nongïalam jong ka Hynñiewtrep Youths’ Council (HYC) ha ka sngi Balang ki la pynsngew hakhmat u Lat ka Jylla u Satya Pal Malik da kaba kyntu ba un tuklar lem da kaba bthah ïa ka Sorkar Jylla ba kan ïarap ai jingkyrshan pisa ïa ki nongrep kiba la shah ktah ha ka jinglynshop jong ki bor ka mariang.
Ha ka jingïakren bad ki lad pathai khubor, u General Secretary ka HYC u Bah Roy Kupar Synrem u la ong ba ki bun bha ki nongrep hapoh ka jylla kiba la shah ktah ha ki jingwan lynshop ka bor mariang naduh u snem 2021 bad la ïoh jingtip ba ka tnat Agriculture ka la ai jingïarap pisa T.100 haduh T.500 ïa ki nongrep kiba la shah ktah.
“Ngi la kyntu ïa u Lat ka jylla ba un bthah ïa ka Sorkar Jylla ba kan pyntreikam noh ïa ka Minimum Support Price (MSP) na ka bynta ki mar rep ba la pynmih bad ïa ki mar khlaw khnang ban ai jingïarap pisa ïa ki nongrep kiba la shah ktah ha ka jingwan lynshop ki bor ka mariang," ong u Bah Synrem.
U la ong ba ka Sorkar Meghalaya na ka por sha ka por ka la khlei ïa ki kular ban sa buh noh ïa ka dor jong ka Minimum Support Price (MSP) khnang ba ki nongrep kin ym shah khñiot, hynrei wat hapdeng ki jingkular ka Sorkar kam shym pat pyntreikam satia haduh mynta.
U la bynrap ba ka jingbym leh eiei na ka liang jong ka Sorkar ka la buh jingeh ïa ki nongrep jong ka jylla khamtam ha ka por ba ki la mad jingeh ha ka jingwan lynshop ka jingpang khlam COVID-19 kat haduh ba ki la hap ban shu die taddor ïa ki mar rep bad ki don ruh ki khep ba kim don lad shuh da kumwei pat kat haduh ba kin hap ban theh kai sharud ïa ki mar rep ha ki jaka iew na ka daw ka jingbym lah ban pynïaid iew ïa ki mar rep.
“Ngi la kyrpad ruh ïa u Lat ba un bthah ïa ka Sorkar Jylla ba kan pyntreikam ïa ka MSP khnang ban ïarap ïa ki nongrep haba ki pynïaid iew ïa ki mar rep khnang ban pynthikna ba kin ym mad ïa ka jingduhnong," ula ong.
U Bah Synrem u la ïathuh ruh ba ka seng ka la pynsngew ha u Lat ba un bthah ïa ka Sorkar Jylla ba kan pyntreikam noh mardor ïa ka Meghalaya State Agricultural Produce and Livestock Marketing (Promotion and Facilitation) Act, 2020 ka ban tehlakam ïa ka jingpynïaid iew ïa ki mar rep na kawei ka jaka sha kawei pat bad kynthup ruh ka jingkhaii ïa ki mrad bamdoh hapoh ka jylla bad ha ka ri baroh kawei.
U la bynrap ba ka jingthmu jong kane ka Aiñ ka long ban ai laitluid ïa ki nongrep ba kin die ïa ki mar rep ba ki la rep shitom ha ka por kaba biang bad ban don ruh ka jaka buh kaba biang khnang ban wanrah ïa ka jingkhaii ïa ki mar rep ha ka dur kaba shai bad kumjuh ruh ba dor jong ki mar rep kan long katkum ki kyndon jong ka aiñ.
Shillong, Jymmang 26: Ka Congress hynne ka sngi palei, kala dawa ïa u Myntri ka Tnad PWD (Building) Bah Dasakhiat Lamare ban hiar noh na ka shuki Myntri bad ban wengkam shipor ïa u Executive Engineer Bah Ransom Sutnga khnang ban pynthikna ba ka jingtohkit kan long kaba khuid halor ka jingkhyllem u dome jong ka Ïingdorbar Thaw Aiñ ba thymmai ka Jylla.
“Na ka bynta ka jingtohkit kaba khuid, u Engineer ba dei khmih ïa ka Project u dei ban shah sospon bad u Myntri ka Tnad PWD (Building) u dei ban hiar shuki mardor haba shim ïa ka jingkitkhlieh halor ka jingpyntrei torti ïa kiba bun ki project hapoh ka tnad jong u" ong u samla Banphiralang Basaiawmoit, Vice President ka Meghalaya Pradesh Youth Congress (MPYC) haba ïakren bad ki lad pathai khubor.
Ka MPYC kala rai ban nym aipor satia halor kane ka jingdawa haba pynpaw ba ki khlieh ki dei ban hap naduh ka sngi ba khyllem une u dome.
Kane ka jingkren kala mih tang arsngi hadien ba ka High Power Committee (HPC) kala rai ban thung ïa ka kyn hun ban tohkit halor ka jingkhyllem une u dome bad ban audit ïa ka jingshngaiñ jong ka jingtei jong ka Ïingdorbar Thaw Aiñ ba thymmai ha Mawdiangdiang.
U samla Banphira ula kynnoh ba haduh mynta, ka Tnad PWD (Building) kam pat khang satia ïa kane ka jingtei bad ki nongtrei ruh ki dang don ha kane ka jaka.
Shillong, Jymmang, 26: Ki nongdie madan kiba don hapoh ka shatri jong ka Meghalaya & Greater Shillong Progressive Hawkers and Street Vendors Association (MGSPHSVA) ha ka sngi Palei ki la shim ïa ka rai ban sangeh noh shisyndon ban pyndonkam ïa ki plastik bad kajuh ka por ki la shim pat ïa ka rai ban pyndonkam noh da ki pla jain nangne shakhmat.
U General Secretary jong ka Seng, u Bah Shane Thabah ha ka jingïakren bad ki lad pathai khubor u la kyntu ïa ki nongthied jingthied ba ki dei ban rah hi la ki jong ki pla haba ki wan sha iew sha hat haba leit siew leit tda ha iewduh ne haba thied jingthied na ki nongdie madan namarba naduh kane ka sngi, ki nongdie madan kin ym song shuh ïa kino kino ki jingdie ha ki plastic.
Mawmluh, Jymmang 26: U Secretary ka Dorbar Shnong Mawmluh, u Bah Banlam Kupar Lyngdoh, u la pyntip ba ka Dorbar Shnong Mawmluh, Sohra kan long ha ka 28 tarik mynta u bnai naduh ka por 9 baje mynstep.
Ka Shnong ka kyntu ïa kito kiba sah shabar Shnong kin shim ïa kane kum ka jingpyntip bad ban wan sha kane ka Dorbar.
Shillong, Jymmang 26 : Ka Joint Action Committee jong ki 11 tylli ki shnong ba kynthup naduh Nongrim Sadew, Mawkriah, Laitjem, Sadew, Marbañiang Umseiñiong, Riatmawñiew, Bañiun, Pomlum, Mawñianglah bad Mawrashe ki la kynduh ïa u Symbud Myntri Rangbah ka Jylla, Bah Prestone Tynsong ban pyntip ba ki paidbah na kitei ki thaiñ mynta ki la hap ban leit siew bai bording shaduh Shillong watla mynshwa ki donkam ban leit siew tang ha 6Mer ba la tip kum ka Upper Shillong Distribution sub-division.
Haba kren bad ki lad pathai khubor hadien ka jingkynduh ïa u Symbud Myntri Rangbah na ka liang u Convener jong ka JAC u la ong ba ki paidbah baroh shi katta lada donkam ban aplai bording thymmai ruh ki leit tang ha 6Mer hynrei mynta kynsan kynsan la pynngat ïa ki sha ka Umlyngka Distribution sub-division kaba mut ki hap ban leit shaduh Shillong na bynta ki kam baroh.
“U Convener u la ïathuh ruh ba ha ka jingïakren, u Symbud Myntri Rangbah u la kular hangtei hangtei hi ba kitei ki 11 shnong kin neh beit hajuh kata ha Upper Shillong sub-division kumba ki neh baroh shi katta.
“U la pynpaw ruh ba kumno ki leh ïa kane baroh khlem ka jingtip bad ong ba ka dei ka bym lah ban long ba ki shnong ki hap ban ïaid lait na ka ophis kaba don hajan bad hap ban leit shaduh Umlyngka.
Shillong, Jymmang, 26: U Myntri ka Koit ka Khiah u James P.K Sangma ha ka sngi Palei u la plie paidbah ïa ka Biological Waste Management System, ka jaka sumar ba shiphew jingthiah ha Geriatric Ward bad ka P.S.A Oxygen Generation Plant ha Shillong Civil Hospital.
Ïa kane ka prokram ba la pynlong ha phyllaw jong ka Hospital la pynlong da ka ophis jong u Jt.
Director of Health Services, Civil Hospital, Shillong.
U James PK Sangma haba kren ha kane ka sngi u la ïaroh ïa ka jingtrei shitom bad ka jinglen lade jong ki nongai jingsumar bad ïa ki nongtrei jong ka Civil Hospital ban pyntyllun ïa ki jingshakri jong kane ka Hospital haba sumar ïa ki nongpang wat hapdeng ki jingeh kiba bun.
Haba pynpaw ba ka Civil Hospital, Shillong ka la long ka hospital kaba la kham ïaid shakhmat napdeng kiwei pat ki Hospital kiba don ha ki District, u James u la ong ba ka jingplie paidbah ïa kine ki lai tylli ki jaka kiba don hapoh ka hospital kan long kum ka jingïaid shaphrang jong ka jylla Meghalaya ha kaba ai jingsumar.
U la ong ba kane kan long ka jingsdang ban wanrah ïa ki tiar ai jingsumar kiba katkum kane ka juk ha kane ka Hospital ban pynmyntoi ïa ki paidbah nongshong shnong jong ka jylla.
U Principal Secretary jong ka tnat ka Koit ka Khiah u Sampath Kumar u la ïaroh ïa ki sienjam jong kane ka Hospital ha ka jingïakhun thma pyrshah ïa u COVID-19 bad ïa ki jingshakri kiba ka hospital ka la ai.
U la ai mynsiem ïa ki nongtrei jong kane ka Hospital ba kin don ïa ka mynsiem ïaishah khnang ban wanrah ïa ki jingkylla ha ki sngi ki ban dang wan.
Haba pyntip ba ka Cancer Wing hapoh ka Hospital ka la sdang ban treikam pura, u Kumar u la ong ba kane baroh ka dei ka jingtrei shitom jong ki nongtrei bad ïa ka Civil Hospital, Shillong shisien ka sngi yn sa lah ban kyntiew kyrdan kum ka Super Specialty Hospital.
Shillong, Jymmang, 26: U Bah Michael Kharsyntiew uwei na ki nongtrei mon sngewbha u la kynthoh ïa ka jinglong jingman jong ka jylla Meghalaya hapoh ka jingsynshar jong ka Sorkar Meghalaya Democratic Alliance (MDA).
“Ka sur jong ka Sorkar MDA kaba ong, “Meghalaya on the move" ka dei pynban kaba pynïohpang bad kaba pynlehraiñ.
Haoid, ngin sa ïaid shakhmat ka lawei ba lehraiñ," ong u Bah Kharsyntiew.
“Hadien 50 ka jingïoh jylla bapura, ka Sorkar ka la nang ïaid shakhmat ban ïoh ïa ka khusnam ba bamsap tam bad ka jylla ba sahdien tam ha ka ri.
Kumno ïa ka jinglong bakyntang jong ka synshar paidbah lane wat ki Babu ba pawkhmat kin ong ka ‘ing ba don burom’ haba ka ingdorbar thawaiñ ka la mad ïa kum kane ka jingshah pynjah burom naduh kaba sdang," la kynthoh u Bah Kharsyntiew.
“Ka pyrthei ka peit kai ïa ngi bad ka rkhie ïa ngi.
Ka jingshisha ka longba u Engineer ka tnat PWD uba shah bynshet kam u ba dei ban long u nongsumar ba la siew bainong/uba tbit ban peit ïa kum kine ki projek ba kongsan-u long pynban ïalade kum u kyrtong jong ka Sorkar NPP uba dang don ha ka kam shakri bad kane ka long kaei kaei kaba pynlyngngoh bad ka bym burom ïa ka aiñ," u la kynthoh bad bynrap, “kumno yn lah ban shu tei pop bad ban bret ïa ka jingkitkhlieh ha ka IIT Roorkee kum ka paralok ban don bynta ha ka kam bymman.
Sngewbha wat pynlehraiñ shuh ïa ngi.
"“Ha kawei na ki interbiw kaba ar snem mynshwa, une u Enginner u la kren sha ki lad pathai khubor ba ka rukom shna ïa ka ingdorbar thawaiñ ba thymmai ka long kaba shan wat lada khie u jumai uba jur haduh 5 lane 6 Richter Scale, hynrei kumba ka paw wat ha ka jingshah lynshop ha u lapbah ka tnum pyllun ka la twa kat haduh ba ka la ktah ïa ka pla pisa jong ki nongsiew khajna bad ïa ka por ba kordor," la kynthoh u Bah Kharsyntiew.
U la kynthoh ruh ba bun ki jingtrei kiba la shu trei torti kum ka ISBT, ka jingkieng Mawlai, ka jingkieng ha Dwar Ksuid bad bun kiwei kiwei.
“Hato kine ki ophisar Sorkar ba la siew bainong da ka Sorkar ki shim jingkitkhlieh neem haba ki dei ma ki, kiba peit ngor, kiba mynjur ïa ki projek, ki jingpyndur, ka plan, ki skim bad wat haduh ban da aiti ïa ka syrnot ynda la pyndep ïa ka kam," u la ong.
Shillong, Jymmang 26 : Ym lah ban poi pyrkhat ba kin don haduh kumba 29 persen ei ei ki heprit ha nongbah Shillong ki bym ïoh mad ïa ka jingieit ne ka jingshngaiñ kaba ki dei ban ïoh na la u kpa.
Kane ka la paw pyrthei lyngba ka jingwad bniah ba la pynlong da ka Reach Shillong Ministry ha ki 9 tylli ki shnong kiba hap ha nongbah Shillong ban khyllie syrtap ïa kaei kaba ki heprit ha kitei ki shnong ki kynduh ne shem ha ka jingim jong ki kaba man la ka sngi.
Ha katei ka jingwad bniah, ki don haduh 457 ngut ki khynnah ba ka RSM ka ïoh ban ïa kren bad lum jingtip ha kitei ki shnong ba ki sah kynthup naduh ka shnong Madanrting, Iewduh, Mawbah, Mawblei, Mawpat, Nongmensong, Police Bazar, Polo bad ruh ha Pynthorumkhrah.
Da kaba pyni ïa kitei ki jinglum jingtip na ki 219 ngut ki heprit kynthei bad 238 ngut ki shynrang, ka Dr.Melarisha Nongrum haba maitphang ha ka sngi ba pyllait paidbah ïa katei ka kot ba ïa kyrteng, ‘Children at Risk’, ka la ong ba ki la ïoh ruh ban kren haduh 228 ngut ki kmie ki kpa ban pynpura ïa katei ka jingwad jingtip jong ki.
Ka Dr.Melarisha ka ïathuh ruh ba 21.4 persen na kitei ki heprit ki im tang bad ka kmie katba 8 persen kiwei pat ki im bad ki bahaïing, kaba mut haduh 30 persen ki heprit kim ïoh satia ïa ka jingieit jong u kpa ha ïing ha sem.
Kawei pat ba katei ka jingwad bniah ka lap ka long ba ki don ruh haduh kumba 23 persen na ki khynnah kim ïoh satia ban leit skul.
Ha katei ka jinglum jingtip la kdew ruh ba jan 54 persen ki longïing kim don satia ïa ka card sumar ei ïa kiba duk ba la tip kum ka MHIS card.
La kdew ruh ba haduh kumba 67 persen na ki, ki sakhi ïa ka kynrum kynram ha ki ïing ki sem na ka daw ka kyiad.
Watla ki don bun ki jingshem ba katei RSM ka lap hynrei kitei ki dei katto katne kiba kham hakhmat.
Ha kajuh ka por na ka liang ka kynhun ka ai jingmut ruh na ka bynta ban pynbha ïa ka lawei jong kitei ki khynnah.
Katto katne ki kynthup ban donnoh da ka open day shelter ne ka jaka sah shngaiñ kyrpang na ka bynta ki heprit ha ka por mynsngi kum ha Khyndailad bad Mawbah, nangta ban don ki jaka dih um bad sait kti, ban pynrung kyrteng ha MHIS kumjuh ha skul namar haduh 23 persen kim leit skul.
Haba kren kum ka Kongsan hadien ba la dep ban pyllait paidbah ïa katei ka kot, ka Deputy Commissioner jong ka East Khasi Hills, Kong I Laloo ka la ong ba katkum ki kyndon jong ka National Commission for Protection of Child Rights, la kdew shai ba ka bynta kaba hakhmat eh ka long ban ai ka sawdong sawkun kaba shngaiñ ïa ki heprit kiba dang heh dang san bad kiba dang tlot ka bor met kumjuh ha ka por pyrkhat.
“Ngi tip shai ba don khynnah ba don hapdeng ki jingjynjar.
Phi la ïohsngew ba hapdeng ki spah ngut ki khynnah don ki longïing ba pait ba pra bad ruh kiba don hapdeng ka jingduk, kim ïoh leit skul bad don pat ki bym don ïa ki kmie ki kpa," ka la ong.
Ka la kubur ruh ba kadei ka jingshisha ba ki heprit haba ki ïohi ïa ka kynrum kynram lane ka ïashoh ïa dat ha ïing ha sem ka ktah haduh katta katta ïa ka bor pyrkhat jong ki.
Ka DC ka la ai ruh ka jingïaroh ïa ka RSM kaba la pynlong ïa katei ka jingwad bniah kaba long kum ka jingmait lynti na ka bynta ka jingtreikam kaba kham janai.
Katkum ka jingong jong ka, kam myntoi satia ban ïoh tang ki jaiñ ki nep ne ka ïing hynrei donkam ruh ban tip ïa kiei kiba kham donkam kum ka jingïasyllok, ka jingdonkam ban sumar ïalade bad kiwei kiwei.
Ka DC ka la kyntu ruh ïa ki ba ïa katei ka kot ba ki wad bniah ki dei ban ai ruh sha ki tnad bapher bapher khamtam sha ka District Child Protetion Officer bad ruh sha ki pulit.
Kawei ba ka DC ka banjur ka long halor ka jingdonkam noh ban don da kata ka mangtyngka kaba kham kyrpang na ka bynta ki heprit nangta ka jingailad ïa ki heprit ba kin shim bynta ha ki lympung kiba dei kyrpang na ka bynta jong ki.
Ha kane ka jingïalang la ïoh ruh ïa ka jingkren na ka Kong ML Warjri ba dei DCPO jong ka East Khasi Hills kumjuh ruh na u Rev RG Laloo, President jong ka Ministry.
La pynshongkun ïa ka jingïalang da ka jingrwai bad ka jingshad na ki heprit jong ka Lawei Baphyrnai Group Foster Home for Girls bad ruh na ka Open Day Shelter.
Shillong, Jymmang, 26: Ka kynhun, Ka Sur ki Nong Mawlai kaba kynthup lai tylli ki Sengbhalang ha ka shnong Mawlai, ka KSU, FKJGP, HNYF, ki la dawa ïa ka Sorkar Meghalaya Democratic Alliance (MDA) ban sei madan ïa ka kaiphod tohkit ba la aiti da u Nongbishar ba la shongthait sha ka Sorkar dang shen.
“Ngi, Ka Sur ki Nong Mawlai, ngi kwah ban pynpaw ïa ka jingsngewnguh ïa u Justice T.Vaiphei uba la lah ban aiti sha ka Sorkar Jylla ïa ka jingwad bniah jong u halor ka jingshah siat ïap jong u Bah Cheristerfield Thangkhiew ha ki riewthrang snam jong ka shnat treikam ki Pulit ha ka 13tarik, Nailar, 2021," ong u kyrwoh na Ka Sur ki Nong Mawlai.
“Kaba shai hi ka long, ba ka dei ka kam thombor ka Tnat Pulit jong ka Jylla ba la poi shaduh u pud ban shah bthat jubor ka jingim jong u Bah Cheristerfied.
Hadien ka jingbitar ki paidbah bad ki Sengbhalang ki la lah ban pynbor ïa ka Sorkar ban thung ïa ka Judicial Inquiry ba la khlieh da u Justice T.Vaiphei bad hadien khyndai bnai ka Judicial Inquiry ka la lah ban aiti ïa ka kaiphod tohkit sha ka Sorkar," ong kane ka kynhun.
“Kaba pynlyngngoh ïa ngi kum ki Sengbhalang bad ruh ïa ki paidbah hi ka long ba ka Sorkar mynta lah jan shitaiew kam pat leh eiei halor ka jinglap jong ka jingtohkit.
Kum ki Seng, ngi pynrem jur ïa kane ka jingsngap jar jong ka Sorkar bad ka jingbym leh eiei halor kane ka kaiphod.
Ngi pynrem jur ruh ïa ka jing bym kloi jong ka Sorkar ban pyntip paidbah aïu ka don ha ka kaiphod tohkit.
Ka jingbym lah ne bym nud jong ka Sorkar ban pyntip paidbah ïa ki jingshem ha kane ka kaiphod ka dei namarba ka Sorkar ka la bakla ban bthah kam ïa ka tnat Pulit bad ka kwah ban ïada ïa ki riewthrang snam kiba don ha tnat Pulit.
Ka jingbym lah jong ka Sorkar ban sei madan ïa ki jinglap jong kane ka kaiphod ka long pyrshah ïa ka synshar paidbah namarba dei u paidbah uba pynbor ïa ka Sorkar ban buh da ka Judicial Inquiry, lada ka Sorkar kam sei madan ïa kane ka kaiphod ka dei ka jingber mluh ha ki jingmong jong kiba bun balang kynthup ïa ki Sengbhalang bad ka dei ka jingkheiñ dewthala ïa ka synshar paidbah.
Lyngba kane ka kaiphod kum ki paidbah kin sngewthuh ba haduh katno ki lah ban shaniah ïa la ka jingim ha ki bor Sorkar," la dawa ka kynhun.
“Kumta kum ki seng, ngi dawa ba ka Sorkar ka dei ban pynbna paidbah ïa kane ka kaphod hapoh shitaiew hynrei lum kumta ngim banse ban shim da kiwei pat ki lad ki lynti ban pynbor ïa ka Sorkar ba kan leh la ka kamram," la maham kane ka kynhun.
Shillong, Jymmang 26: Ka Congress hynne ka sngi palei kala kynnoh ba ka National Peoples Party (NPP) kaba ïalam ïa ka Sorkar Jylla, ka khlem shim satia ïa ka Building Permission (jingbit ban tei ïing) na ka Meghalaya Urban Deve lopment Authority (MUDA) ban tei ïa ka Ophis ba thymmai jong ka Party.
“Ka NPP ka khlem shim satia ïa ka Building Permission na ka MUDA ban tei ïa ka Ophis jong ka Party ha Shillong" kynnoh u samla Banphiralang Basaiawmoit, Vice President ka Meghalaya Pradesh Youth Congress (MPYC) haba ïakren bad ki lad pathai khubor.
Kat kum ka jingong jong u “Ka long kaba kyndit ba ka jingtei kala jan dep mynta kumba 70% hynrei ka NPP kam pat shym jingbit ban tei ïa ka Ophis na ka MUDA, kaba dei kawei na ki jingdonkam haba thmu ban tei ïa kano kano ka jingtei hapoh jaka sor".
U Myntri Rangbah ka Jylla Conrad Kongkal Sangma uba dei u National President ka NPP, ula buh ïa u mawnong rim ha ka 1 tarik Nailur 2020 ban tei ïa ka Ophis ba pura jong ka NPP hajan Polo.
Haba pynpaw ba kane hi ka dei ka jingpyndonkam bakla ïa ka bor da kane ka party kaba bat ïa u lakam ka jing synshar, u samla Banphiralang ula ong “La i kumba ki borkhmih (MUDA) ruh kila leh matlah ïa kat kane ka jingtei kaba heh kaba dang ïaid mynta tang ban pynsngewbha ïa ki kynrad hynrei katba ïa ki riew paidbah pat, wat tang ban shu tei pyniar ïa ka Ïing khlem ka jingbit, ki bor khmih kila wan ban tynjuh bad ai notice lem bad ka kuna".
“Ngi, kum ki samla ba don jingkitkhlieh jong ka Congress, ngi kwah ban tip ba kumno ba lah ban tei ïa kane ka jingtei khlem ka jingbit ? bad balei ba ka MUDA kam shym la ai notice, balei ruh ba ka MUDA ka phai tap ïala ki jong ki khmat bad mano ruh ba bthah ïa ki ban leh kumne" ula ong.
Une u Nongïalam ki samla ka Congress ula ong watla kane ka jingtei (Ophis NPP) ka lah ban dei ka jingtei kaba skhem naba ka dei ka jingtei na ka bynta ki kynrad ym jong ki riew paidbah kum ka ISBT bad ka Meghalaya Legislative Assembly “Hynrei ngi ngeit, ba ka NPP ka dei ban ïaid kat kum ki kyndon aiñ ha kaba shim shuwa ïa ka jingbit shuwa ban tei ïa kane ka Ophis".
U Secretary ka Meghalaya Pradesh Congress Committee (MPCC) Bah Manuel Badwar ula ong ba ym dei shuh ka por ban shu ïai shah ïa ka jingpynkheiñ kyndon haba ong “La donkam ban ïa buh jingkylli noh da ki samla bad ki paidbah baroh halor ki kam jong ka NPP" ula ong.
Haba kylli, u bah Manuel ula ong ba ka Congress kan sa thoh sha ka MUDA halor kane ka kam.
“Hooid, ki bor khmih ki dei ban leh eiei halor kane naba ka dei kawei ka aiñ kaba treikam ïa baroh.
Lada ka treikam ïa ki riew paid bah, ka dei ruh ban treikam ïa ki Party kiba heh bad ki Kynrad ba don bor" ula ong haba pynpaw ba ka Congress kan sa nang lum ïa ki jingtip bad leh eiei halor kane ka kam.
Sohra, Jymmang 26: U Samla Nazariolan Synrem, u Samla ba la wan ha ka kyrdan ba saw ha Top 10 jong ka Result Class 12 Science, u la ong ba ki samla jong ka jylla kim dei satia ban randien na ka jingïakhun ïa ka Common University Entrance Test (CUET) namar kane kan ïarap ban ïaryngkat bad kiwei pat ki Samla pule jong ka ri India.
Haba ïakren bad u Nongthoh khubor, une u Samla pule ba la pass na RKM Sohra, bad uba wan ba nyngkong na ka liang ki Samla Khasi, u la ong pat ba ïa mynta te ym pat long ban ïakhun ïa kane ka eksam, hynrei donkam shuwa ka jingpyntbit naduh ki klas kiba rit bad ban hikai kum ka genaral aptitude, ka logical reasoningkhnang ban lah ban ïakhun ïa kane ka test bad donkam ban pynrung ïa kine ha ka syllabus.
U Nazario, iba la ïoh highest mark ha ka Biology, u la ïathuh ba u kwah ban leit pule Medical hadien ka jingpyndep jong u ïa ka Class 12.
Halor kane ka jingwan jong u shakhmat ha kane ka eksam, u la pynpaw ka jingsngewkmen kaba khraw da kaba pynpaw ka jingsngewnguh ïa U Blei, ka jingkhublei ruh ïa ki kmie ki kpa, ki nonghikai bad ki paralok jong u.
Halor ka jingkylli pat ka buit ba u pyndonkam haba khreh kot, une u samla pule na ka Shnong Mawkisyiem, Sohra, u la ong ba um shym la pyndonkam da kano kano kawei pat ka buit, hynrei u khreh hi kumba u ju khreh, tangba u kham trei shitom bad pyllut bun kynta ban khreh kot.
Ha kajuh ka por u bynta ruh ka por ban khreh kot, ban ïalehkai bad treikam haïing ruh kumjuh.
I Kmie jong u Nazario, haba pynpaw ïa ka jingsngewkmen na ka bynta ka jingpass bha u khun, i la ong ba i da sngewhun hi jrut ba u khun uwan ha ka kyrdan top 10 bad i la ïathuh ruh ba u ju peit miet lang bad u haduh 12 ne 1 baje mynmiet ban pynkhreh jingbam bad jingdih ïa u.
“Nga snew ba kum ki kmie ki kpa, ngi dei ban ai jingkyrshan ïa ki khun bad don ha syndah jong ki, haba ki don hapdeng ka jingpule", i la ong.
Shillong, Jymmang 27: Ka jingïalehkai Final jong ka XI Mawryngkneng Greater Football League 2021-22 ba la pynïaid da ka Mawryng-kneng Cultural & Sports Club kan long ha ka 28 tarik Jymmang (sngi Saitjaiñ) hapdeng ka Nongdawah SC pyrshah ïa ka Pdengshnong SC ha ka por 2:30 baje janmiet hapoh madan Mawryngkneng Stadium.
La khmih lynti ba ka jingïalehkai kan long kaba itynnad ha baroh artylli ki team kidei kiba mar katjuh bor.
Ha kane ka sngi u MLA ka thaiñ u bah Pyniaid Sing Syiem un long kum u kongsan.
Ka MCSC ka ïawer ïa ki paidbah riew ieit Football ban wan sakhi ïa kane ka jingïalehkai Final bad ka bai rung ka long 40 tyngka marwei.
Shillong, Jymmang 27: Ka Nongdawah CC bad ka Friends United CC ki la khur jingjop ha ka lympung ïalehkai District Leagu T20 Cricket Tournament 2022 ba pynïaid da ka East Khasi Hills Cricket Association ha ki jingïakhun ha ka sngi Thohdieng.
Ka Nongdawah CC ka la khu jingjop da kaba pynliem da 7 wicket pyrshah ïa ka Pomshutia CC ha ka jingïakhun ba nyngkong.
Ka Pomshutia CC kaba tied nyngkong ka kamai 100/10 ha ki 16 over.
U Banshaniah Pohtam u kamai 29 (17) bad u Bhaboklang Nongpluh u khur 3/18 ha ki 4 over.
Ïa ka jingïalehkai la pynhiar noh sha ka 10 over na ka daw ka jingpynthut ki bor mariang, ha kaba ka Nongdawah ka donkam ban jop ïa ki 60 ron bad ka la kynjoh sha ka thong tang ha ki 6 over.
u Bhaboklang Nongpluh u kamai 19 ron bad u Banshaniah Pohtam u ïoh 2 wicket.
Ka Friend United CC ka la pynliem da 98 ron ïa ka Laitjem CC kaba wan ban tied ba ar.
Ka Friends United kaba tied nyngkong ka kamai 186/6 ha ki 20 over, u Kitdor Majaw u kamai 51 (43) bad u Ernestin Swer 42 (21) katba u Bikles Thawmuit u ïoh 1 wicket ha ki 3 over.
Ka Laitjem CC ka khlem kynjoh sha ka thong bad kamai tang 88/10 ha ki 14.3 over, u Mebanshan Kharsati u kamai 30 (18) katba u Larikupar Nongkynrih u khur 5 wicket ai kamai 16 ron ha ki 4 over na bynta ka Friends United CC.Shillong, Jymmang 26: Ka Ïingkashari Meghalaya High Court ha ka sngi balang, kala hukum ïa uwei u nongkhaii dewïong na Assam ba un pynsangeh shuwa ïa ka jingkhaii dewïong na Gasuapara Land Custom Station, South Garo Hils District sha Bangladesh.
Ka Ïingkashari kala pynmih ïa kane ka hukum halor ka mukotduma bala mudui da uweiu Nongshongshnong ka Gasuapara uba dei ruh u Nongkhaii dewïong u Maikel T Sangma.
U Maikel ula mudui mukotduma pyrshah ïa ka Sorkar Jylla, ïa u Director General of Police, Secretary ka Tnad Mining & Geology, Deputy Commissioner bad Superintendent of Police ka South Garo Hills, Director ka Tnad Menerals Resourcesm Commissioner ka Tnad Custom (NER) bad ïa une u Nongkhaii uba kyrteng u Balwant Soni uba dei u trai jong ka Jai Maa Coal Pvt Ltd.
Katkum ki lad pathai khubor na Assam, la ïathuh ba u Balwant Soni u dei u nongkhaii dewïong uba la shah kem tang ha ki Pulit ka Assam ha ki khyndiat bnai bala lah halor ka ejahar bala mudui da ka Tnad lum Khajna ba u shukor ha ki kam siew khajna ba kot kumba T.40 klur.
La kynnoh ba u Balwant Soni u dei u Khlieh (Kingpin) jong ki mafia khaii dewïong na Jylla Meghalaya bad u dei uba pynïaid iew ïa u dewïong ba mih napoh ka Jylla lyngba ka Gasuapara Land Custom Station.
Ka Jai Maa Coal Pvt Ltd ka dei kaba la pynïaid da u Balwant Soni katba u Khun u Youdhistra Soni ula bat ïa ka kam Director bad ka Kurim kum u Charttered Accountant.
Kane ka khubor ka kynnoh ba Longïing jong u Balwant Soni ka dei kaba don jingïadei ba iajan bha bad u Myntri ka Sorkar Jylla James K Sangma uba dei u para jong u Myntri Rangbah ka Jylla Meghalaya u Conrad Kongkal Sangma.
Kat kum ka mukotduma, u Maikel ula kynnoh ba ka don ka jingpyrshang khaii tuh ïa u dewïong khlem da ïoh jing bit lane khlem da thew da won na Gasuapara.
U pyntip ruh ba ula phah da ka jingujor sha ka Chief Secretary ka Jylla ha ka 20 tarik Jymmang hynrei haduh mynta kam pat ai jubab satia.
U Maikel ula kynnoh ruh ba u Deputy Commissioner ka South Garo Hills ha ka 29 tarik Ïaiong, 2022 ula pynmih ïa ka hukum ba ailad ïa u Balwant Soni ban khaii ïa u dewïong bym lah ban tip katno u don.
Ka Ïingkashari kala buh ban shong bishar biang ïa kane ka mukotduma ha ka 30 tarik Jymmang 2022 haba hukum ba u Balwant u dei ban sangeh shuwa ïa ka jingkhaii dewïong na kane ka kad khaii.
Shillong, Jymmang 27: U Bah Banteidor Lyngdoh Myntri ki kam ïalehkai ka sorkar jylla u la kyntu ïa ki skul bad college ba kin sdang pyntreikam noh ïa ka sports polisi ha ki jaka pule jong ki.
“Nga kyntu ïa ki skul bad ki college kiba don hapoh ka jylla ba kin sdang ban pyntreikam noh ïa ka sport polisi kat ïa kaba ki lah ban pyntreikam bad na ka liang ka sorkar lyngba ka tnad sport ngin ïarap bad kyrshan ha kiwei pat ki bynta," ong u Bah Banteidor Lyngdoh haba ai jingkren ha ka jingïalang kitbok ïa ki nong-ïalehkai kiban mihkhmat ïa ka jylla ha ka Khelo India Youth Games 2022 ha madan football jong ka SAI kaba don ha NEHU.U la ïathuh ruh ba dang shen ha ka jingïalang ryngkat bad ki ophisar bad banjur ba kin peit bniah ïa ki kyndon kiba donkam kiba la pruid dak ha ka sport polisi khnang ban lah ban pyntreikam noh bad ban long ka lad ka kabu bad ka jingïarap na bynta ki khun samla.
“Ngam kwah ba ki samla kiba leit ïalehkai shabar bad kiba wanphai ryngkat ki takma ban ai ïa ki da ka pisa ba san hajar tyngka.
Ngi donkam ban ai mynsiem bad ban ïarap na bynta jong ki bad kiba bun ki nongïalehkai kidei kiba wan na ki longïing baduk," ong u Bah Banteidor Lyngdoh.
U la ai mynsiem bad kitbok kitrwiang ruh ïa ki samla ïalehkai kiban leit ïakhun sha Haryana ba kin trei shitom bad ïalehkai bha.
“Nga kitbok kitrwiang ba phin ïalehkai bha bad wat sheptieng ka jingjop bad jingrem kadei ka bynta jong ka jingïalehkai hynrei ngam artatien ba lada phi ïalehkai bha phin ïoh kheit beit ïa u soh jong ka jingjop," la ong u Bah Banteidor Lyngdoh.
Football: Teibok Nongrum, Fashioning Syngkli, Kenny Noel Sangma, Glennys Lynrah, Arlangki Nongsiej, Chibaitki Pamthied, Pyrkhat Janai Khar-kongngor, Colin Salmon Lyngdoh, Batskhemlang Jyrwa, Badonkupar Shadap, Dathrangki O.Sutong, Adam A.Sangma, Ricky Chyne, Babysundar Marngar, Devian Ronald-son Lyngdoh Nonglait, Easter Ch.
Sangma, Moon-star Nongsiej,Wanteilang Malngiang, u Bah Jeffery Warlarpih (Coach) bad Beneslaus (Manager).
Athletic: Dabit Dkhar, Primus Ronghi, Damang Lyngdoh, Dasaman Kyndait, Eleven Dkhar, Anjelina Jessica Jackon, Rinalis Ingty, Anrisha Klein, Pleasantly Synnah (Head Coach) bad Yolinda Hynniewta (Manager).
Boxing: Bainlumlin L.Nongpyiur bad Daniel W.Marbaniang (Head Coach).
Judo: Prem Chetri, Vincent Luwang Kharpor bad Rishica Iawrod, Md.
Firoj Alam (Managaer) bad D.Sankanarayan (Head Coach).
Swimming: Khrawkupar Lyngdoh, Maryjone Syngwan, Roberson Basan (Head Coach) bad Bah Ian.
A.Lyngdoh (Manager).
Shillong, Jymmang 27: Ka Federation of Khasi Jaiñtia and Garo People (FKJGP) Mawlai Circle ha ka sngi Thohdieng ka la sdang ïa ka lympung ïalehkai football kaba la tip kum ka 8th Inter-School Knockout Football Tournament 2022 ha Madan Heh Mawlai Phudmuri.
Ïa kane ka Inter school Knockout Football la wan ban plie pyrda da u Bah Dundee Cliff Kongsit uba dei u Working President ka FKJGP seng kmie kum u kongsan ha ka jingdonlang u Bah Kitboklang Nongphlang uba dei u organising secretary kum u Symbud Kongsan.
La donlang ruh ha kane ka sngi ki nongkitkam ka FKJGP Mawlai Circle ba kynthup u Bah Khrawkupar Nongsiej uba dei ruh u President, Bah VP Lyngdoh general secretary, ki nonghikai, ki khynnah skul bad ki paidbah.
Ha kane ka lympung ba mynta u snem la wan ban ïashim bynta da 14 tylli ki skul kiba don ha Mawlai bad shabar jong ka ruh kumjuh, ba kynthup ïa ka Perley Dew, St.Anne, OM Roy, Christ Church Seceondary School, St.Francis, Sacred Heart Boys, Mawkhar Christian HSS, ka Christ Church Morning, May Queen, Sunrays, St.Alloysius, Mawlai Presbyterian, ka Jaïaw Presbyterian bad ka MLP kiiba la rung lypa sha ka quarter-final.
Haba kren kum u kongsan u Bah Dundee Cliff Kongsit u la ai khublei ïa ka FKJGP Mawlai Circle kaba la pynlong ïa kane ka lympung ba ki khynnah skul kin ïoh ban pynpaw ïa la ki jong ki sap ïalehkai bad kyntu ruh ïa ki khynnah skul ba kin trei shitom ha baroh ki liang ban kiew shaphrang ha ka jingim la ka long ha ki jingpule bad ruh ha ki sap ïalehkai ba ki don.
U samla Khrawkupar Nongsiej haba ai jingkren u la ong ba ka seng ka la pynlong ïa ka Winter Shiled ha u snem 2008 na bynta kiba la rangbah hynrei da kawei ka jingmut ki la rai ban pynlong noh ïa ka Inter-School Knockout Football Tournament kaba la sdang ha u snem 2012 da ka thong ban kyntiew ïa ki khynnah skul ha ka kam ïalehkai football.
Ha kane ka sngi plie pyrda ki ar tylli ki skul kiba la mih madan ki long hapdeng ka Pearly Dew pyrshah ïa ka St.Anne ha kaba ka Pearly Dew kala jop da 5-1.
Ha kane ka sngi ïa ka jingïalang la pynïaid da u samla Constantine Paul Kharmawlong, la kren pdiang da u samla Varzellino P Lyngdoh, jingkren ai khublei na u samla Daniel Ramsiej.
Ha kane ka sngi la pynshongshit ruh da ka jingrwai na ka samla Gabriella Thangkhiew.
Shillong, Jymmang 27: U Bah Banteidor Lyngdoh Myntri Sports and Youth Affairs ha ka sngi Thohdieng u la kitbok kitrwiang ïa ki nongïalehkai ba kynthup shynrang bad kynthei haswa ba kin mih na la ka jong ka jylla ban leit ïakhun ha ka lympung ïalehkai Khelo India Youth Games, kaban long ha Panchkula, Haryana naduh ka 3 tarik haduh 14 tarik Jylliew 2022.
Ïa kane ka prokram ba la pynïaid da ka Directorate of Sports and Youth Affairs, jong ka sorkar Meghalaya la pynlong ha madan football jong ka SAI kaba don ha NEHU Campus, Shillong.
Haba ai jingkren ha kane ka jingïalang, u Bah Banteidor Lyngdoh u la ong ba ki nongïalehkai kiban mihkhmat ïa ka jylla kidei ban long kiba ryntih, trei shitom bad ïalehkai bha khnang ban wanrah ïa ka nam bad burom ïa la ka jong ka jylla.
U la ong ruh ba ka Meghalaya ka la dep ban pyntreikam ïa ka sport polisi kaban long ka jingmyntoi na bynta ki nongïalehkai dang khie bad ban kyntiew ïa ka kam ïalehkai hapoh ka jylla.
U la ai khublei ruh ïa ki synjuk pynïaid ïalehkai, ki coach bad ki nongïarap kiba la trei shitom ban ïarap ha kaban kyntiew ïa ka sap ka phong ki nongïalehkai ha ki lympung ïalehkai national kum ka Khelo India Youth Games.
U la ai mynsiem ruh ïa ki nongïalehkai jong ka jylla kampher la ki jop ne rem hynrei kaba kongsan kidei ban don ka mynsiem ïakhun ban kynjoh sha ka thong.
Ki nongïalehkai jong ka jylla kiban leit ïashim bynta ha ka Khelo India Youth Games ki don 32 ngut bad 10 ngut ki official ha ki saw jait ki jingïalehkai ba kynthup ha ka Football, Athletics, Judo, Swimming bad ka Boxing.
Ka Football ka la ïoh rung lypa sha ka quarter-final ha katei ka lympung katba ki saw tylli pat ki ïoh ban rung lyngba ka Wild Card.
Ïa kane ka kynhun yn ïalam da u Kong Darlene M Khonglam kum ka Chef De Mission bad ka Kong Yolinda Hynniewta, kaba dei ka coach Basketball jong ki Junior kum ka Manager.
Ka kynhun ïalehkai football kan mih na ka jylla ha ka 30 tarik Jymmang 2022, ka Athletic ha ka 2 tarik Jylliew, ka Swimming, Judo bad Boxing kin mih ha ka 5 tarik Jylliew 2022.
Shillong, Jymmang 27: Ka Mawlai SC ka la long ka lahduh napdeng ki 12 tylli ki team ha ka lympung ïalehkai ki kynthei kaba la tip kum ka Women Football League 2021-22 ba pynïaid da ka Shillong Sports Association (SSA).
Ka Mawlai SC ka la jop nam lahduh da kaba pynliem da 2-1 kol pyrshah ïa ka Laitkor SC ha ka jingïakhun final kaba long ha ka sngi Thohdieng ha madan MFA Third Ground, Polo, Shillong.
Ka Mawlai SC kaba long ka lahduh ka la khur ïa ka song pisa kaba 30,000 tyngka ha ryngkat ka trophy katba ka Laitkor SC kaba wan ba ar ha ïoh 18,000 tyngka.
Haba phai sha ka jingïakhun final hapdeng kine ki ar tylli ki team, ka jingïakhun ka long kaba shongshit bad ïakhaid bha.
Ka jingïakhun jong kine ki ar tylli ki team ka la ïaryngkat bad ki shynrang naduh ka rukom pashat bad pyllait bol.
Baroh ar tylli ki team ki la trei shitom da ka thong ban poi sha ka thong jong ka jingjop, hynrei haduh kaba kut jong ka kylla step bad kylla miet, ka jingïakhun ka la kut khlem da lah ban ïathep kol.
Kumta ïa ka jingïalehkai la ailad pat sa da ka extra time bad dei ka Mawlai SC kaba la ïoh ban pynkhih jar nyngkong lyngba ka Ibashisha Khongwet ha ka minit ba 65.
Lyngba kane ka shi kol ka jingïakhun ka la nang ïathnem ha baroh arliang.
Bad tang mar ïasdang biang ka jingïalehkai, ka Bahunlang Synrem ka la thep ïa ka kol kaba ar na bynta ka Mawlai SC ha ka minit 65+1 kaba la nang ai mynsiem shuh shuh ïa ka kynhun.
Ka jingïakhun ka la nang pynsmiej ïa baroh arliang, hadien ba ka Laitkor SC ka la ïoh ban pynphai shi kol lyngba ka Ribahunshisha Kharshiing kaba la thep ha ka minit ba 66.
Namar ba ka por ka la lyngkot, ka Laitkor SC watla ka la ïakhun tyngeh ban pynphai sa ïa ka shi kol hynrei haduh kaba kut ka khlem lah shuh ban thep ha kaba ka Mawlai SC ka la pynliem bad khur ïa ka nam lahduh.
Kumno ka sorkar kan jubab hakhmat ki paidbah ha ka electionn MLA 2023 namar kat shaba phai ki nongtrei jongka ki ud ïa ka jingbym ïoh tulop bad arear beit khamtam lei lei ki nonghikai kiba pli kiba hap beit ban ap ïa ka tulop da ki lai haduh san ne hynriew bnai ruh.
Hooid ka sorkar ka don hapdeng ka jinghiran pisa tyngka kumba la pynpaw na ka por sha ka por hynrei kaba lyngngoh ka long ïa kino kino ki prokram kiba ka kwah ban pyntreikam ym ju ïohi ba duna pisa hynrei da phai sha ka tulop ki nongtrei jongka ka pynpaw beit ba ym don pisa.
Na ka bynta ban pyntrei ïa ki projek bapher bapher naduh ki surok haduh kiwei kiwei ki kam pynroi pynpar ka sorkar ka shim da ka ram da ki spah bad hajar klur na ki tnad bei tyngka bad ka jingkylli ka long lano kan lah ban siew ïa ka ram ka shah ba ka la shim.
Ha ka jingshisha haba ka lah ban shim ram na ka bynta kiwei kiwei ki kam ka la dei ban shim ruh da ka ram ba kan siew dep ïa ki tulop bad jingsiew ba dei ban siew naduh kiba trei ha ka kam hikai, kiba trei ha ka tnad ka koit ka khiah, ki nongtrei jong ki Board ne Corporation bad kumta ter ter.
Namar kynmaw sa tang khyndiat bnai ka sorkar MDA hapoh ka jingialam ka NPP ka hap ban leit sha ki paidbah ban leit kyrpad ïa ka vote ba kordor jongki, hynrei lada kam lah ban pynurlong shwa ïa kine kiba ka dei ban pyndep kan buh ïa ki nongïalam jongka ha ka jingeh kaba khraw ha ka election ban wan.
Ym lah ban len, kane ka sorkar MDA ka dei ka sorkar kaba la shah kynnoh naduh sor haduh nongkyndong ha kaba ïadei bad ka kam khaïi dewiong beaiñ.
Ki MLA jongka im im peit peit ki nud ban kren ba da dei ka por long session ne dorbar ki MLA te hap ban sangeh ka khaïi dewiong hynrei tang shu kut ka dorbar la bteng beit.
Kane ka pynpaw ba kim salia shuh wat haduh katne la shah kynnoh ruh.
Ki la rben thlup la kum ka snieh kuratia.
Naduh ki khynnah rit haduh ki rangbah ki ïohi pylleiñ pylleiñ ïa ka jingkhaïi dewiong beaiñ ha ki surok namar ki trok ki ïaid mon khlem jingsalia bad patiaw shuh ïa ki bor ka aiñ.
Uwei na ki briew jongka aiñ u la ong yn leh shuh kumno lada bat ïa ki trok ruh tang shiphang la poi ka phone call naduh nalor duh, lada ym bat ruh shah ther ha ki paidbah.
Kiba leh ki dei kiba heh hynrei kiba shah kynnoh ki dei ki rit ki ria.
Kane kan long ka issue kaba kongsan tam ïa kiwei ki party ha ka por election ba kin khyrwit beit na rynsan hynrei i kumba ym don jingpatiaw satia.
Namar ki pyrkhat ban thied beit ïa ki paidbah da ka pisa.
Kynmaw kum ki paid nongthep vote kiba la don ka hok ban thep vote da puson bad buh ha ki jingduwai naduh mynta ban ym ngop ha ka pisa hynrei ban pynpaw da ki kam khnang ba kine ki lei sansnem kin kyndit bynriew.
Namar lada jop shi jop kim patiaw shuh ïa ki paidbah namar ki tip ba ki tang shu pyndonkam da ka pisa ki la jop biang beit.
Hynrei kumba ïa ka jylla la tip kum ka ri tip briew tip Blei to pyntreikam hok ia kane wat shah pynbiej bad shah ïalam ha ka pisa.
Kum ki nongtrei sorkar bad ki nonghikai ruh ki la dei ban kyndit bynriew ym ban shu ngop tang shu pynbiej ka sorkar namar khlem pep tang ban jop ïa ka election ka lah ban siew dep ïa ka tulop ne siew bun bnai hynrei kynmaw tang shu jop kajuh ka jingeh kin ïa kynduh ban ap biang da ki bnai lynter bad ban ïakhi pyrshah biang tang ban ïoh tulop.
Ki nonghikai ki dei ki nongsaiñ dur ïa ka lawei jongka jylla namar lyngba jongki ki mih ki khun samla pule kiba tbit, hynrei tang shu shong shuki i kumba la klet ïa ki nonghikai wat tang ban burom ïa ki ruh imat ym long shuh.
Kynmaw kum ki myntri sorkar bad ki ophisar, phi kiew sha ki kyrdan ba shakliar dei lyngba ki nonghikai kumta kynmaw ban burom ïa ki da kaba pynsuk ïa ki ban ïoh noh ïa ka tulop man la u bnai ym ban hap ïakhih ban ïoh tulop.
Namar lada ki hap ban ïakhih kiba shah ktah ki dei ki khynnah skul bad haba shah ktah ki khynnah skul hiar ka pule dangle ha ka jylla na kata ka daw ngim don shuh ki IAS, IFS, IPS kiba dang pass thymmai mynta la bun bun snem.
Lada ka sorkar ka kwah ban kiew ka pule puthi ka dei ban phai khmat nyngkong eh sha ki nonghikai namar ma ki ki dei ki nongsaiñ dur ïa ka lawei jongka jylla.
Mairang, Ïaiong 22: Ka Khasi Student Union Mairang cicle, ka maham ïa baroh ki skul, College ki office sorkar bad kumjuh ruh ki bank kiba don ha ka thaiñ Eastern West Khasi Hills District, ba kin shimkhia bad burom ïa ka sngi shad suk mynsiem ba la pynbeit da ka Seng Khasi Eastern West Khasi Hills District.
Katkum ka jingpynbna ba la pynmih da ki bor District ha ka 29 tarik Lber 2022, u Deputy Commissioner Bah W.Nongsiej, u la pynthikna ba ha ka 25 tarik u ïaiong kan dei ka sngi shuti ïa baroh ki ophis treikam jong ki tnad bapher bapher hapoh ka District kumjuh ruh ïa ki skul, College, ki bank ba kin ai shuti ha kane ka sngi kyrpang.
Nongstoiñ, Jymmang 27: Ki khynnah skul kiba na ka St.Joseph Higher Secondary School Nongkasen Eastern West Khasi Hills District, kaba dei ruh ka skul kaba la ïoh ban khur ïa ka nam lahduh ha ka 1st Eastern West Khasi Hills District Level Inter School Athletic Meet 2022, kin ïoh ban mih khmat sha ka State Level Chief Minister Inter School Athletic Meet 2022, ïa ka ba yn sa pynlong ha S.A.I Nehu Campus Mawkynroh, ka ban sdang noh shen naduh ka 31 tarik u Jymmang haduh ka 2 tarik u Jylliew 2022.
Na katei ka skul ki don kumba 31 ngut ki khynnah kiba la sdang ban kilan met mynta ban mih madan na ka bynta ka District bad kiba dei ruh kiba la khur bun tylli ki takma Ksiar, Rupa bad Rnong bad napdeng jong ki, ka Isakyrsiew Lyngdoh Peiñlang ka dei kaba la ïoh khur haduh 3 tylli ki Takma Ksiar.
Ha ka jingïakren bad ki nongpynïaid jong katei ka skul ki la pynpaw da kaba ki la ong ba wat hapdeng ka jingther u lapbah lapsan bad ka jingïoh por ban kilan met tang ar sngi.
Pynban kim shym la poi pyrkhat ba kin sa ïoh ïa kane ka burom ka ban thaw History shi syndon ha ka District kaba thymmai.
Mawkyrwat, Jymmang 27: Ka Hilland Youth Sports & Cultural Club jong ki kynthei bad ka Nonglang Sports Club jong ki shynrang ki la long ki ar kynhun kiba la rah ïa ka nam lahduh ha ka lympung ïalehkai jong ka 1st Mawkyrwat Mawpoiñ Competition (Invitational) 2022 ba la pynlong ha madan jong ka MDSA Mawkyrwat.
Ïa kane ka lympung ïalehkai la pynïaid da ka ophis jong u District Sports Officer, South West Khasi Hills District ha ryngkat ka jingïatreilang bad ka District Administration, South West Khasi Hills District kaba long kum shibynta jong ka jingrakhe ïa ka jingdap 50 snem jong ka jingïoh ïa ka jylla ba pura bad ka jingdap 75 snem jong ka jingïoh jinglaitluid jong ka Ri India.
Ha ka jingïakhun phainal kaba dei jong ki khynnah kynthei ka Hilland Youth Sports & Cultural Club ka la ïa khun pyrshah ïa ka Rangthong Sports Club ha kaba ka Hilland YS & CC ka la jop da 40 – 28 poiñ.
Katba ki khynnah shynrang pat ka Nonglang Sports Club ka la pynliem noh da 48 – 43 poiñ pyrshah ïa ka Mawten Sports Club.
Ha kaba kut jong ka jingïalehkai la ïoh ruh ban sam ïa ki khusnam sha baroh saw tylli ki kynhun kiba la poi sha ka thong jong ka jingjop bad kumjuh ruh sha ki kynhun kiba la shah rem noh.
Haba kren ha ka jingïalang kaba lyngkot, ka kong J.U.Kharpuri, MCS, ADC, South West Khasi Hills District kaba long kum ka kongsan ha kane ka sngi pynhap pyrda ïa kane ka 1st Mawkyrwat Mawpoiñ Competition (Invitational) 2022 ka la pynpaw ka jingaikhublei na ka bynta baroh ki nongïashimbynta kiba la poi sha kane ka wat kaba khadduh ba kynthup ïa ki shynrang bad kynthei.
Ka la ong ruh ba ha ka jingïakhun kan don beit kaba jop bad ka ban rem, hynrei kaba jop ka dei ban ïai ïa khun tyngeh ban poi sha ki kyrdan kiba kham shakhmat bad kiba rem ruh kim dei ban duh mynsiem pynban ki dei ban dang ïai ïa khun ha kiwei pat ki por da kaba long ki khynnah ki ban ïai kilanmet.
Ka la ong ruh haba don kum kine ki jaid jingïalehkai kan long kawei na ki lad ban pynïoh ha ki ïa ka met kaba koit kaba khiah namar haba don ha madan ki ïoh ban khih ban ksar ïa ka met ka phad.
Ha kajuh ka por ka long pynpaw ruh ba ka jingwan shakhmat jong ki khynnah samla synrang bad kynthei ban ïashimbynta ha kane ka lympung ka la shisha ka lympung kaba jop watla ka dang long ha ka sien kaba nyngkong.
Kiba ïa don lang ha kane ka sngi ki long u bah Steveford Marweiñ, MCS, EAC, South West Khasi Hills District, u bah Lastborn Marthong, MCS, EAC, South West Khasi Hills District, u bah Damang Syngkon, District Sports Officer, South West Khasi Hills District, ki nonghikai, ki kmie ki kpa lem bad kiwei kiwei.
Ranikor, Ïaïong 22: Kum shibynta jong ka jingrakhe ïa ka jingdap 75 snem jong ka jingïoh laitluid ka ri India, ka ophis jong u Sub Divisional & Health Officer, I/c BPMU, Ranikor mynta ka sngi u la pynlong ïa ka Health Mela ba shisngi ha United Khasi & Garo Upper Primary School Ranikor da ka jingthmu ban ai jingshakri kaba biang bad ba paka khlem da donkam siew dor ei ei ïa ki paid nongshong shnong ha kaba ïa dei bad kiba bun ki skhim sorkar kiba ïa dei bad ka koit ka khiah bad kumjuh ruh ha ka ban pynrung kyrteng ïa ki nongïashimbynta.
Ha kane ka ‘Health Mela’ la buh ruh ïa kiba ki stalls na ka bynta ban pynsngewthuh bad ai jingshikai ïa ki paidbah halor kiba bun ki skhim sorkar kiba ïa dei bad ka thong jong ka koit ka khiah.
Ha kajuh ka por la pynkhreh ïa ki Health ID hapoh ka ABDM, ïa ki nongïashimbynta bad la sam ïa ki Ayushman Bharat E-Cards ha kajuh ka sngi.
Haba kren kum ka kongsan, ka kong C.Kharkongngor, IAS, Deputy Commissioner jong ka South West Khasi Hills District ka la pynpaw ïa ka jingsngewkmen ban ïohi ba kiba bun ki paidbah ki la ïa tuid sha kane ka mela.
Ka la ong ruh ba kane ka mela ka long kum ka rynsan ha kaba ki briew kin ïoh shibun ki jingtip bad jingshakri ki ban ai jingmyntoi ïa ki ha ka liang ka koit ka khiah na ka bynta ban ïada ïa lade bad ïa ki ïing ki sem na ki jingpang kiba lah ban pur bad ki bym pur.
Ha kajuh ka por ka la ai ruh ka jingïaroh ïa ka jingtrei shitom jong ki nongtrei ka koit ka khiah ha ki snem ba la leit bad ka nang ai mynsiem shuh shuh ba kin nang ïaid shakhmat ha ka jingshakri jong ki ïa u paidbah.
Ka la pynpaw ruh ïa ka jingbynñiaw halor ka jingbun jong kiba pang duna snam na ka daw ka jingbym biang ki jingbam ba tei met bad ha kajuh ka por ka la wer bad khot ïa ki longkmie ban wan shakmat ban phah sumar ha ki doktor ha ka por ba ki ar met bad ban leit kha ïa ki khun jong ki ha ki jaka sumar ban lait na ki jingjia ba sngewsih bad ban kiar na kaba sngap ïa ki khubor ka khlieng ka tyngab kiba pynsuh jer bad pyntieng pynsmiej bad kiba long ka daw jong ka jinghiar ha ka koit ka khiah ha ka imlang sahlang bad ka roi ka par ha kane ka thaiñ.
U bah A.L.Bareh, Block Development Officer, Ranikor C&RD Block, u la ong ba ka jingkoit jingkhiah ka dei ka spah bah bad kaba donkam tam ha ka jingim jong ki briew.
U la ïathuh ba haduh kumba 249 ngut ki dkhot na ki SHGs la dep ai jinghikai da ka jingiatreilang ka NRLM bad ka ICDS, Ranikor na ka bynta ban kyntiew ïa ka koit ka khiah ha kane ka thaiñ.
Namarkata, ka donkam ïa ka jingkitkhlieh bad jingshimkhia jong ki paidbah na ka bynta ban shim ïa kiba kum kine ki lad ki kabu na ka bynta ban kyntiew ïa ka ïoh ka kot ha ka imlang sahlang lyngba ka koit ka khiah.
U Dr.W.L.Narry, District Immunisation Officer & District Surveillance Officer, MCH, South West Khasi Hills District haba pynpaw ïa ka jingbynniaw halor ka jingshimsting jong ki kmie ki kpa ha kaba ïa dei bad ka jingai tika ban ïada ïa ki jingpang kiba bun jaid u la khot bad wer ïa ki ban weng noh ïa ka jingtieng na ka jingmut jingpyrkhat jong ki bad ban wan shakhmat khnang ba ki khun ki kti kin ïoh ïa met kaba koit ba khiah krat.
Ha kajuh ka por u la khot ïa ki khynnah kynthei bad shynrang kiba la kynjoh ka rta na ka bynta ban shim ïa u Covid Vaccine khnang ban lah ban pynduh jaid ïa kane ka jingpang kaba pur sted bad kaba shyrkhei.
Namarkata, ka jingïatreilang bad u paidbah na ka bynta ban wanrah ïa ka bha ka miat bad ka roi ka par ha ki shnong ki thaw lyngba ka koit ka khiah ka long kaba donkam haduh katta katta.
U Dr.H.Sangma Medical Officer Ranikor u la ong ba ka jingthmu bad ka thong jong kane ka mela ka long ban pynsngewthuh ïa ki paidbah halor kiba bun ki skhim kiba ka sorkar ka la wanrah na ka bynta u paidbah da ka jingthmu ban ai ha ki ïa ka jingsumar kaba bha bad kaba paka khlem da donkam siew dor ei ei.
Namarkata, u la kyntu ïa ki paidbah ban shim kabu ïa kiba kum kine ki lad khlem da pynsep ei namar dei tang ka jingkoit jingkhiah kaba lah ban wanrah ïa ka jinglong jingman kaba bit ba biang bad ka ban kyntiew ïa ka roi ka par.
Ha kane ka prokram la don ki ‘riew rangbah, ki kynthei ki khynnah bad khyllung kumjuh.
U bah S.Thongni, Rangbah Shnong jong ka Ranikor u la ai ïa ki kyntien pdiang sngewbha, katba u Dr.T.Sangma, Medical Officer jong ka Ranikor Community Health Centre u la ai ïa ki kyntien khublei.
Nongstoiñ, Ïaïong 22: Ka jingjot rathai bad ka jingsynjor jong ka jingkieng ha ka wah Kynshi kaba don ha ka shnong Kynroh, kaba pyniasoh ïa ka Nongstoiñ bad ki shnong naduh Nongkynjang, Nonglwai, Rangblang, Laitjynrai sha Mawkyrwat bad shaduh Wahkaji, Phlangdiloiñ, Pyndengumjaraiñ, Mawjai, Tynñiaw haduh Nongummer, ka la buh ïa ki paitbah ha ka jingma kaba khraw lada jia ba kan dkut ha kano kano ka por.
Ha kaba ïadei bad ka jingjot rathai bad jingsynjor jong katei ka jingkieng, la ïoh ban ïa kren bad u bah Korne Kharbani sordar shnong barim jong ka shnong Mawthungkper, u la ong ba man ka sngi da ki phew tylli ki kali ba kynthup naduh ki trok, ki bus bad ki taxi bad haba ki ïaid katei ka jingkieng ka khih ñiun ñiun kumba kan pra noh.
U la ong ruh ba katei ka jingkieng kam don paia satia napdeng bad dei na kata ka daw ba lada ïaid ki trok kiba kit khia lei lei lada peit imat ba kan sa dkut noh.
U la ong ruh ba lada ka sorkar kam maramot noh kloi ïa katei ka jingkieng, khlem artatien ha kano ma ka sngi ka lah ban dkut kynsan ha ka por ba dang ïaid ki kali bad kan wanrah ka jingmynsaw ïa ki paitbah nongleit nongwan.
U la ong ba lada jia ba kan dkut ha ka por ba ka Kompeni kaba shna ïa ka surok Nongstoiñ-Wahkaji, ki paitbah kin ïakynduh jingeh haduh katta katta khamtam ki khynnah skul kiba wan na Nonglwai sha Kynroh bad kiba na Kynroh sha Nongkynjang, namar ki skul ki don ha baroh ar liang ka wah Kynshi.
U la ong ruh ba ka Kompeni kaba shna ïa katei ka surok, ka la dei ban pyndep nyngkong eh ïa ka jingkieng, khnang ba kan ym buh jingeh ïa ki paitbah ha ka leit ka wan.
La ïoh ban ïakren bad ki nongñiah kali kamai kiba ïaid lyngba katei ka jingkieng, ha kaba ki la pynpaw ïa ka jingsngewkhia namar lada dei ha ka por slap ki jaka ba la pait natduh hatduh jong katei ka jingkieng ki dap um bad ym lah ban ïohi hangno ka at hangno ka them.
Ki la ong ruh ba lada long kaba lah, ki bor sorkar ki dei ban phah maramnot noh, lymda kumta kan buh ïa ki nongñiah kali ha ka jingeh kaba khraw.
Mairang, Ïaiong 22: Kum shibynta jong ka jingrakhe ïa ka jingdap saw snem jong ki Ayushman Bharat Health and Wellness Centre hapoh ka jylla Meghalaya, kaba long shibynta na ka jingrakhe ïa ka Azadi Ka Amrit Mahotsav, ka ophis u Deputy Commissioner ka Eastern West Khasi Hills District ha ryngkat ka jingïatreilang bad ka ophis jong ka Block Medical & Health Officer Mairang Block, mynta ka sngi ka la pynlong ïa ka Block Health Mela ha Madan Mot Tirot, Mairang Mission Mairang, ha kaba u Lamphang ka Ïing Dorbar Thawaiñ ka jylla u ba long ruh u MLA ka thaiñ, U Bah Metbah Lyngdoh u la leit kum u kongsan.
Kiwei kiba la ïa don ryngkat ki long u Syiem ka Hima Nongkhlaw, u Pa’iem P.M Syiemlieh, u Deputy Commissioner ka Eastern West Khasi Hills District u Bah W.Nongsiej, u Superintendent of Police ka District u Bah M.B Syiem, ki nongtrei jong ki tnat sorkar bapher bapher, ki nongïalam shnong, ki khynnah skul bad ki paidbah ka thaiñ.
Kum u kongsan, u Lamphang ka Ïing Dorbar Thaw aiñ ka jylla, u Bah Metbah Lyngdoh, haba kren halor ka jingrakhe ïa ka jingdap 75 snem jong ka Ri India bad ka jingdap 50 snem jong ka jylla Meghalaya, u la ong ba kane ka jingrakhe ka pynkynmaw ïa ka jinglenlade jong ki riew ïaleh laitluid ka Ri.
U la ong ruh ba kane ka jingrakhe ka long ruh ka kabu ban phaidien halor ki kam pynroi kiba bun ba ngi la sakhi lyngba ki snem bad ki por ba la leit.
Haba kren halor ka Health Mela ïa kaba la pynlong kum shibynta na ka jingrakhe ka tnat ka koit ka khiah ïa ka Azadi Ka Amit Mahotsav, u Bah Metbah u la pynkynmaw ïa ki paidbah halor ka jingkordor jong ka jingkoit jingkhiah ha ka jingim kaba man ka sngi.
U la ong ruh ba bunsien hi ki briew ki sngewthuh ïa ka dor jong ka jingkoit jingkhiah tad ynda haba ngi kem pang.
U Lamphang u la kyntu ruh ïa ki paidbah ba kin ym pynsepei ïa ki jingmyntoi ba ki ïoh na ki skhim sorkar kum ka MHIS, NFSA bad kiwei kiwei.
U la ong ruh ba kin ïawer lem ïa kiwei pat ki bym pat pynïasoh ïalade bad ki skhim sorkar kiba kum kitei.
Ha kane ka Mela kaba shi sngi, la sakhi ïa ka jingdon jong ki stall kiba pher ba pher kiba kynthup ïa ka jaka ha kaba ki Doctor Specialist bapher bapher, ki ïoh ban peit bad ai dawai na ka bynta ki longkmie ba armet, ki khunlung, kiba pang bniat, kiba pang khmut, shkor bad ryndang bad kumta ter ter, ki jaka screening na ka bynta ka jingpang TB, shini, BP bad kiwei kiwei.
Nalor kine, la buh ruh ïa ka Adolescent Friendly Health Clinic, ka jaka pynrung kyrteng na ka bynta ka MHIS, PMMVY, ka jaka pynrung kyrteng na ka bynta bynta u Adhaar bad la don ruh ki jinghikai Yoga bad Zumba ïa ki khynnah skul bad ki riew paidbah.
Kiwei pat kiba la kren ha kane ka sngi ki kynthup ïa u Syiem ka Hima Nongkhlaw, u Pa’iem P.M Syiemlieh, u Deputy Commissioner ka Eastern West Khasi Hills District, u Bah W.Nongsiej, u Junior Specialist ba dei khmih ïa ka Eastern West Khasi Hills District u Dr.W.Sutnga bad I Block Medical Health Officer ka Mairang Block I Dr.P.E Hadia.
Jowai, Ïaïong 22: Ka Seiñkur Bahkhla Central Body lyngba ka kyrwoh ba la phah da u General Secretary ma Joinly Ksoo, la ong ba ka Seiñkur ka pynpaw ïa ka jingsngewsih kaba khraw halor ka jingkhad kyndit u ma J.D.Rymbai uba long u riew pawkhmat jong ka kur.
La pynsngew ruh ba ka jingkhlad jong u ka long ka jingduh kaba khraw ïa ka Seiñkur hi baroh kawei namar na ka por sha ka por u ju ai mynsiem ïa ki nongïalam ka seiñkur ba kin trei khambha shuh shuh ïa ka kam, ha ka juh ka por ruh na ka liang ka seiñkur ka phah ïa ka jingsngewlem sha kiba ha ïing ha sem bad sha ki khun ki ksiew jong u ba kin ïoh jingtngen.
Khliehriat Iaïong 22: U Deputy Commissioner, East Jaiñtia Hills District, Khliehriat da kane u pyntip sha baroh ki nongshong shnong jong ka district, ba katkum ka hukum ne Order da ka ïingbishar Supreme Court ba donburom ka India lyngba ka Writ Petition (Civil) No.539 of 2021, baroh kito ki ba kam na ka bynta ban ïoh ïa ka jingiarap pisa ki dei ban kam hapoh ka hynriewphew sngi naduh ka sngi ba khlad namar ka jingpang Covid-19, kata shwa jong ka 20.03.2022.
Hynrei, na ka bynta kito ki ba khlad hadien jong ka 20.03.2022, la ai por khyndaiphew sngi naduh ka tarik ba khlad namar kane ka jingpang Covid-19, kata ban kam ïa kane ka jingïoh jingïarap.
Ki nong ïoh jingmyntoi ki dei ban wanrah ryngkat ïa ki kot ki sla ba donkam sha ka ophis jong u Deputy Commi ssioner, ka ban kynthup ïa ka aplikeshon, syrnod ba khlad (Death Certificate) na ki bor ba dei khmih, ka daw jong ka jingkhlad, ki jingbatai bniah ki ba ïadei bad ki bank, Epic bad u nombor phone.
Nongpoh, Ïaiong 22: Ka Hynniewtrep Live Fish and Fish Seeds Supplier Association ka ba dei ka kynhun kaba ju mih sha khmat ha ki kam shakri paidbah khamtam na bynta ka bha ka miat jong ki paradoh parasnam ki ba ju Ri bad shalan Dohkha symbai, ha ka sngi ba-ar katta ha 19th Ïaiong 2022 hapoh ka jingïalam u samla Aristone Manbha Ryngdong Sngi kum u President bad u Bah Estarius Marbaniang kum General Secretary, ki la leit ban buh ïa ka Dorkhas ha khmat u President Rangbah jong ka seng Khasi Students’ Union, Sengkmie.
Kum ka kynhun ka don ïa ka jingangud bad ka thong ban shakri bad kyntiew ïa ki paradoh parasnam ha bun ki liang khamtam kyrpad ha ka kam Ri bad shalan dohkha katkum ka jingstad saian jong ka juk kaba mynta, ka mei-ram-ew jong ka Bri u hynniewtrep khamtam ka them Ri-Bhoi ka long ka ba biang bha na bynta kane kamKumba la pyntip da u Samla Aristone Manbha Ryndong Sngi u la png ba ka Asscoation ka la ju tip bad shakhi naduh ka mynor ba ka Bri u Hynniewtrep ka dei ka ba Seisoh, ka jingkylli mynta ka ka long ba ngi duk, kane ka jingkylli kum ka jaitbynriew ka donkam ban sngewthuh, u la bynrap.
U la ong ruh ba shibun ki samla ki la sdang ban sngewthuh bad khein kor ïa kane ka kam Ri bad shalan dohkha kum ka lad seng kam sengjam ba ieng ha la ki jong ki kjat, hynrei katta nang mih ki sngi ki ïa ki paradoh parasnam ki sdang ban jah suki suki, kum ka kynhun ka wad ïa ka daw katkum ka jinglap ka dei ka jingwan ban knieh jar jar lane ka jingiuhroit bad ka jingtlot ki bor jong ka ain ba dei khmieh ka long pynban ka kabu ksiar ka ba plie lad ïa ki mynder, kum u bsein ha ba u bam u sdang shwa na khlieh bad ki tdong ki kyrthad bad ki jah man ka sngi,U la bynrap ruh da kaba ong ba kumjuh ka jingiuhroit ki mynder ka jinghiardor ki paradoh parasnam.
Ka Ri khasi ka dei ka Ri Um snam, ka dei ka Ri kaba ki kpa thymmen jong ngi ki la thied rem ïa kine ki lum ba itynnad, kum ki khun u Hynniewtrep u wei pa uwei lane kawei pakawei ki don ïa ka hok bad ka dei ruh ka kamram ba peit pyrman na ka jinglynshop ha ba wan pynjot ki ba nabar, ka khaii snaïap lane ka benami, ka jingleh mynleh ki bar jylla kum ki nongtrei bylla ka dei kawei ka ba ktah bha kaba pyntroin ïa jong ka jaitbynriew kaba la donkam banweng mardor.
U la pynpaw ruh ba ka benami ka pynjot ïa ka jaitbynriew, la kumba pynlip ïa ka ding da ka petrol, kumjuh ki ba leh benami ki dei ban tip lane sngewthuh ba la da kan klang ka ding ka jingjot ka dei ka jong ki nongleh.
Ka Association ka la pyntip ba u Presi dent ka KSUsamla Rangbah Lambokstar Marngar la ïaroh ïa ki sienjam ba ka Associa tion bad u la kular ha ba ka Association ka kynduh ïa kano kano ka jingeh ka seng ka long kaba la kloi ban kner ïa ki kti na bynta ka bha ka miat jong ki paradoh parasnam ha baroh ki liang, ong u Samla Aristone Manbha Ryngdong Sngi, President ka Hynniewtrep Live Fish and Fish Seeds Supplier Association.
Shuh shuh, u Nongïalam ba rangbah ka Seng KSU u la kular ruh ba ki shnat treikam ka seng ki long ki ba peit pyrman bha bad kan leh ïa ka ba donkam, u la kyntu ruh ïa baroh ki Dorbar Shnong ba kin sngewbha ban ai ka jingïatreilang bad ki shnat treikam ka KSU ban plie lad lane pynshlur ïa ki paradoh parasnam ban ki mih sha khmat ïa kane ka kam ym ban ailad ïa ki briew kiba nabar ka jylla ban shu wan kjit ei ïa ka spah jong ka jylla, ong u Samla Aristone Manbha Ryngdong Sngi.
Nongpoh, Ïaiong 22: Kino kino kiba pynlait ïa ki jaboh sha ki wah ne ki jaka paidbah kiba ktah ïa ka mariang bad ïa ka koit ka khiah ki paidbah kin sa shah pynshitom katkum ki kyndon aiñ jong ka sorkar bad ban khanglad ïa kum kine ki jingpyntuid jaboh sha ki wah ne ki jaka paidbah na ka liang u Deputy Commissioner ka Ri Bhoi u la pynjari syndon da ki kyndon aiñ ba tyngeh ïa kino kino kiba pynkheiñ aiñ.
Ka kyrwoh ba la phah da da u Deputy Commis sioner ka Ri Bhoi, u Arpit Upadhya, u la pyntip paidbah na ka bynta ki paidbah ha Ri Bhoi ba la pynjari ïa ka section Section 25 bad 26 jong ka Water (Prevention and Control of Pollution) Act, 1974 bad lyngba kane ka aiñ la khang pyrshah ïa kino kino ki Karkhana ne ki riew shimet kiba treikam ïa kino kino ki jaid kam ba pynmih ïa ki jaboh ba kim dei ban pintuid sha ki wah ne ki jaka paidbah bad shuwa ba kin leh ïa kitei ki kam ruh ki dei ban ioh jingbit shuwa na ka State Pollution Control Board ka Meghalaya.
La pyntip ruh katkum ka section 21 ka Air Water (Prevention and Control of Pollution) Act, 1981, la khang pyrshah ïa kino kino ki Karkhna ne ki kam seng kam seng jam ban seng kam seng jam ba pynmih ïa ka lyer ba jaboh bad shuwa ba kin leh ïa kitei ki kam ruh ki dei ban ioh jingbit shuwa na ka State Pollution Control Board ba kan peit kan khmih shuwa bad ruh ban bud katkukm ka kyndon kiba ym dei ban pynmih ïa ki lyer ba jaboh kaba ktah ïa ka mariang bad ïa ka koit ka khiah ki paidbah.
Na ka liang u Deputy Commissioner ka Ri Bhoi u la pyntip paidbah ruh ba kane ka long kum ka jingpyntip paidbah sha baroh ki nongshong shnong ka Ri Bhoi ne ki kynhun sengkam seng jam la ki dei ki riew shimet ne ki kynhun haba ki pyntreikam ïa kino kino ki kam ki hap ban bud ryntih ïa ki kyndon bad ki hap ruh ban ioh ka jingbit shuwa na ka State Pollution Control Board bad lada ki ïaleh pyrshah ïa kine ki jingpyntip ne ki jingma kin shah pynshitom katkum kitei ki kyndon ba la pynjari da u Deputy Commissioner ka Ri Bhoi District.
Shuh shuh, la pyntip ruh ba ki paidbah kiba donkam ban ioh jingbit ki dei ban leit wad jingtip shuwa na ka ophsi ka Meghalaya State Pollution Control Board kaba don ha Lumpyngngad Shillong ha ki sngi ba long trei lane ki lah ruh ban peit lyngba ka Website megicmms.
nic.
in.
ban ioh ïa kajingtip kaba bniah.
Nongpoh, Ïaiong 22: Ki nongïalam jong ka Dorbar ki Rangbah Shnong hynnin ka sngi kila leit ban ïakynduh ïa u Deputy Commissioner bad Additional Deputy Commissioner ka Ri-Bhoi District ban ïakren halor shibun ki mat ba kum ka Dorbar ka kwah ban pynsngew naka bynta ka bit ka biang ki paidbah.
Naka liang ka Dorbar ki Rangbah Shnong hapoh ka jingïalam jong u Bah BB Makdoh Chairman, Bah PB Sylliang Secretary bad kiwei ki nongïalam shnong kila ai ruh da ka jingthoh halor ka jingpynslem ïaka jingshim khana samari (census) haka district baroh kawei kaba la sahteng mynta la bun snem, ka jingsahkut ka pisa jong ka skhim MNREGA kaba la buh jingeh ïa kiba bun ki shnong haka them Ri-Bhoi bad shem jingeh wat ban pyntyllun ïaka kam bad kumjuh ruh ka jingsangeh ban sam ïaka shini rashon naduh u snem 2013.
Haba kren sha ki lad pathai khubor u Bah BB Makdoh Chairman ka Dorbar u la ong ba kum ka synjuk ka sngewkhia shi katdei halor ka jingpynslem ban shim khana samari kaba dei ban shim man ka 10 snem bad ong ba kane kala wanrah ia ka jingduhnong kaba khraw ïaki paidbah nong shong shnong jong ka them Ri-Bhoi ha kiba bun ki liang kaba la kheiñ bad iohnam ruh kum ka Aspirational District.
U la ong ruh ha kaba ïadei bad ka skhim MNREGA bun naki shnong kila byrngem ban sangeh treikam noh namar ka jingbym don pisa kaba la wanrah ka jingeh kaba khraw ïaki paidbah bad bun ki kam pynroi la hap ban pynsangeh noh namar ka jingbym don pisa watla ka dei ka skhim kaba la wanrah shibun ki jingkylla bad ki kam pynroi haki shnong pynban ki shnong kii mad jingeh ha kum kane ka por namar ki don ki shnong ki bym ioh wat tang ki MLA bad MDC skhim naki nongmihkhmatBad ka mat kaba khatduh ka dei halor ka jingpyn sangeh ïaka shini rashon kaba bun naki paidbah naki longiing ba duk ki ioh haki snem kiba mynshuwa, hynrei mynta ki paidbah kim ioh shuh la bun snem bad kum ka Dorbar ka kwah ïaka jingshai na ka sorkar ha kaba naka liang u DC u la kular ban shimkhia ïa kitei ki mat.
Khliehriat Iaiong 22: U Myntri ka sorkar jylla u bah Kyrmen Shylla hynnin ka sngi u la plie paidbah ïa ka Adolescent Health Resource Centre ha Khliehriat Higher Second-ary School bad kane ka long ka jingmyntoi ïa ki paidbah ka thaiñ na ka bynta ka bha ka miat ha ka im lang ka sah lang khamtam kane kan wanrah jingbha na ka bynta kito ki khynnah samla ban iarap ban pynsngewthuh halor ki jingeh ba mih na ka shongkha khynnah.
Haba kren kum u kong san, u bah Kyrmen Shylla, u la ong ba ka jingdon kane ka Centre ha Khliehriat kan iarap ïa kiba bun ki samla jong ka district, ha kaba ha kane ka Centre ki lah ban ïa phylliew jingmut halor kino kino ki jingeh ba ki ia kynduh namar hangne kin don ruh ki nong iasyllok ne ki coun cellor, u la ong ruh ba kane ka centre kan iarap ïa kito kiba ngop ha kiba bunjait ki jingdih bad jingbam ba sniew bad ha kane ka centre lah ban ioh ruh ïa ki jingpynshai bad ki jingiasyllok.
Haba kren shaphang ka AHRC, u Deputy Commissioner ka East Jaintia Hills District, u Abhilash Banarwal, IAS u la ban jur ba ki nongtrei jong kane ka centre ki donkam ruh ban bud dien bha khnang ban dup lah ban pynbeit (solve) ïa ki jingeh jong ki khun samla bad ka jinglah ban bud dien bad ka jinglah ban treikam ka dei ka thong jong kane ka Centre kaba la buh ha kane ka skul.
Na ka liang ka DEIC, ka Dr (Mrs) Handaka.
L.Suting, ka la ong ba kane ka Adoles-cent Health Resource Centre, kan iarap ban pynduna ïa ka shongkha khynnah ne ka jingar met dang khynnah, kata 1% ha ka shi snem, kan iarap ha ka rukom ka bam ka dih kumba 3% ha ka shi snem, kumjuh ruh kane kan iarap ban ai ki jingpynsngew thuh halor ka jingdonkam ka koit ka khiah, kan iarap ban wanrah ïa ka bha ka miat ha ka im lang ka sah lang.
Ha kane ka prokram, ka kynhun jong ki khynnah kynthei ba la lam khmat da ka Dr Icilian Dkhar, ki la ïa shim bynta ha ka pledge kaba kren pyrshah halor ka jingar met dang khynnah, ka la don ruh ka jingiatai nia (debate).
Ha kane ka prokram, u Dr W.Bamon, u la pynsngew ruh ïa ki kaiphot shaphang ka RKSK prokram kaba la pynlong hapoh ka district.
U Project Officer AHANA East Jaiñtia Hills District, u Dr B.L.Kharmal-ki, u la kren halor ka phang “Sexual Health and issues affecting adolescents"Kiba la ai jingkren ki kynthup ruh u DMHO East Jaintia Hills District, u Dr D.Shylla, Khliehriat,u Principal, Khliehirat Higher Secondary School, u Father Jose Josh bad ka kong Daphihi Passah, kaba dei ka RKSK Adolescent Counsel-lor, Khliehriat.
Shillong ïaïong: Ka Christ Church Morning School ka ba don ha Mawlai Syllai kariah ha ka sngi Palei ka 21 tarik mynta u bnai ka la rakhe bad plie pyrda ïa ka jingdap 25 snem ka jong ka, ka Jubili Rupa kaba ki la pynlong ha hall jong ka skul.
Ïa katei ka jingrakhe ha katei ka sngi la khap ribon plie da u MLA ka Mawlai Konstitwensi u Bah Process T Sawkmie kum u kongsan bad ha kane ka juh ka sngi u la pynbna ruh ban ai jingïarap 5 lak tyngka na ka MLA skhim jong na ka bynta ka jingtei pynheh ïa ka skul, nalor ka 1 lak tyngka kaba u la ai na ka bynta ka jing pynlong ïa ka jingrakhe.
Kane ka jingpynbna ai jingïarap ka la urlong hadien ka jingkyrpad jong u president ka managing committee u bah Alexander Syiem sha u MLA.Ha kane ka sngi rakhe la don ryngkat ruh u Headmaster ka Morning School u Bah Blanstar Lyngdoh, president ka Managing committee, bah A.Syiem, secretar bah S Basaiamoit, ki nonghikai, khynnah skul bad kiwei kiwei.
Ki bor pyniaid jong kane ka skul step ki la ïathuh ba kane ka dei ka skul step ba la seng kyrpang na ka bynta kiba duk bad kiba bylla, ba la seng ha ka 15 tarik u Lber, 1997 bad i (L) kong Locket Mylliempdah i la long i headmistress banyng-kong jong kane ka skul.
Na ka liang u Bah PT Sawkmie ha ba aijingkren ha kane ka sngi u la pynpaw ba ki long kiba donbok ban ïoh rakhe ïa ka jingdap 25 bad ka jingïaid lynti jong u mawmer ba 25 snem kam dei kaba lyngkot, hynrei kaba jngai bha bad u ngeit ba ki la ïaid ryngkat bad bun ki mawjynthud.
Ha kane ka juh ka sngi u MLA u la ai ruh ïa ka song Pisa sha ki 26 ngut ki nonghikai na ka bynta ka jingdonkam jong ki.
Na ka liang ka kong P.Lyngdoh kaba la ai jingkren ha kane ka sngi ka pynpaw ïa ka jingkmen ba ka la shah khot sngewbha ha kane ka skul kum ka nonghikai kaba rim.
Kaba la ïathuh ba ha por ba hikai ma ka hapoh i (L) kong Locket ka la ïoh tulop tang 200 tyngka.
Ka la ïathuh ruh hadien kane u Bah PT Sawkmie u la pynïoh kam ïa ka, ka la trei nyngkong kum ka casual bad ka pyntip sha u MLA da ka jingkmen ba mynta dangshen ka la kiew kyrdan kum ka LDA.Ha kane ka sngi la ïoh ruh ïa ka jingkren na u headmaster bah Blanstar Lyngdoh, Bah Alex Syiem, ka Kong Felicia Sun ïa ki kyntien ai khublei bad kiwei kiwei.
La pyniphuh iphieng ruh ïa kane ka sngi da ka jingrwai na ki khynnah skul bad da ka jingpyni ïa ka khana lyngkot halor ka jingïaid lynti ba 25 snem jong ka Morning School.
Jowai, Ïaïong 22: Ka Jaiñtia Student Union (JSU) sengkmie mynta ka sngi kala pynlong syndon da ka jingïalang paidbah hakhmat ka ophis u Deputy Commissioner ka West Jaiñtia Hills District ha ka jaka ba pynïeng kali ka Seiñ Raij Jowai kaba don ha Iawmusiang.
Ha kane ka jingïalang la wan ban ïashim bynta naduh ki nongïalam ba hakhmat ka seng JSU, kiwei de ki kynhun seng bhalang, ki nongshong shnong na Jowai, lem bad ki nongshong ïew kiba im ja da kaba shong die jingdie hapoh kane ka ïew ba bna nam ka Ri-Lum Jaiñtia.
Ka jingthmu jong kane ka prokram ka long shi bynta ka kyntu jur na ka sorkar ba kan pynshang katba lah ban pynïoh noh ïa ka jaka theh ñiut ba pura kaba long katkum ka juk ba mynta, ha ka juh ka por kan wanrah ruh ïaka khuid ka suba bad ban lait na ki jingpang kiba lah ban mih na ki ñuit ba sahkut.
Ha kane ka jingïalang paidbah la pynïaid da samla Nevercare Passah uba dei Social Secretary ka JSU Central Body, la pynsngew da ki nongkren ha kane ka sngi kiba la kynthoh jur ïa ka rukom treikam jong ka sorkar khamtam ïa ka tnad JMB kaba ym lah satia ban ai ïa ka jingshakri ïa ki paidbah ban wanrah ïa ka khuid ka suba ka shnong ka thaw kiba dang hap hapoh ka jingpeit jong ka JMB.Ha ka juh ka por kitei ki nongkren ha kane ka sngi kila kynthoh kynjuh ïa ka tnad JHADC kaba peit ïa ka khyndew ka shyiap kam lah ban pynbiet ïa kane ka jingeh na ka bynta ban pynïoh ïa ka jaka kaba biang ban lait na ka jingleit theh pathar ïa ki ñiut.
Uwei na ki riew rangbha uba la ai jingkren ha kane ka sngi ula pynsngew ba kala dei ka por kum ki nongshong shnong ka Ri-Lum Jaiñtia ba kin don ka jingïatylli lang kawei ka jingmut, khnang ban lait na ka jingsngew ïapher jaitbynriew.
Sa kawei na ki nongshong ïew ha Iawmusiang haba ai jingkren kala kynthoh jur ïa ka tnad JMB namar ka jingbym lah jong ka ban pynbeit ïa kane ka kam naduh basdang ka jingwan treikam jong ka hapoh ka sor Jowai, da kaba ong hashwa ban seng ïa ka ophis dei ban pynbiang shwa ïa ka jaka bret ñiut.
Kala ong ka jinglumthup ïa ki ñiut ha ïawmusaing kam dei kaba mih tang na ki nongshong ïew hynrei ki don ruh ki briew na ki dong bapher bapher kila wan ban bret khnang ïa ki ñiut jong ki shapoh kane ka ïew Iawmusiang.
Na ka liang u samla Jersom Shylla u buh ka jingkylli ïa ka sorkar da kaba ong balei ‘ïa ka tamasa Cherry Blossom ka sorkar ka lah ban pynlut da ki bun bun klur tyngka, katba ïa ka jaka bret ñiut ba paka tang na ka bynta ka sor Jowai kam pat lah ban pynïoh haduh mynta’.
Katba u General Secretary ka seng samla Treiborlang Suchen ula kynthoh jur ïa kito ki shnong kiba pyrshah ïa ka jingleit theh ïa ki ñiut na Jowai da kaba u ong ‘ba la tieng ïa ki ñiut kum ïa bih u Uranium’.
Ula kynthoh ruh ka tnad JMB halor ka rukom treikam jong ka naduh ki por mynshwa namar ka rukom bret ñiut jong katei ka tnad ka long kaba leh pathar shaba palat, dak kaba ai nuksa kum ha ha Mynkjai, ula pynnsgew hapoh ka 3819 Sq kilo miter ka jingïar ka Jaiñtia Hills wat tang 100 Acres ym don mo? ka jaka ban pynlong jaka theh ñiut (Sanitary Landfill) na ka bynta ka Ïawmusiang Jowai.
Ula kyntu ïa baroh ki nongshong shnong kymjuh ïa ki seng saiñ hima sima ba kin dei ban pynlong Politic ïa kane ka kam ñiut namar kane ‘ka dei ka ïap ka im jong ki paidbah nongshnong shnong ka Ri-Lum Jaiñtia hi baroh kawei’,Ka seng kala kren shai lada ka sorkar kam sngap ïa kane ka jingdawa kaba la jia na ka por sha ka por na ka jinglum thup shi jaka ïa ki ñiut, na ka liang ka seng kan pynlong ïa ka jingïalang ryngkat ki nongïalam shnong bad kiwei de ki kynhun sengbhalang na ka bynta ban ïoh leh ïa kane donkam.
Shillong, Ïaiong 22: Ka Jylla mynta ka don sa 7 ngut ki briew ba dang pang Covid-19 ne ki active case bad ka Ri-Bhoi District ka dei kaba don bun eh kaba long 4 ngut.
Satang 3 tylli ki District kiba dang don mynta ïa ki nongpang bad kine ki dei ka Ri-Bhoi-4 ngut, ka East Jaiñtia Hills-2 bad East Khasi Hills-1.
Kat kum ka jingpyntip ka Tnad ka Koit ka Khiah, iwei i briew ila ïabit thymmai ïa ka jingpang.
Ka jingdon jong kiba ïap haduh mynta kala kot 1593 ngut.
Haduh 93793 ngut ki briew kila ïabit ïa kane ka jingpang ha kine ki laisnem tam mynta hynrei haduh 92193 ngut kila ïoh pat ïa ka jingkoit.
Shillong, ïaïong: Ka Khasi Students’ Union (KSU) Sohra Circle ha ka 21 bad 22 tarik mynta u bnai hapoh ka jingïalam jong u President ka seng u Samla Mesadapbor Skhembil bad u Education Secretary ka seng u Samla Kyntiew Nongrum, ka la ïoh ban leit sam ïa ki kot jingmaham sha ki jaka pule (skul/kolej) kiba don ha ka thaiñ Sohra kum shi bynta ban kyntiew ïa ka akor ka burom jong ki khynnah pule ha thaiñ.
Lyngba kane ka kot na ka liang ka Seng ka Maham tyngeh ïa ki samla pule shynrang bad kynthei ba kim bit ban phong ne riam khlem akor sha ka ki jaka pule kumjuh ha ka ba ïadei bad ki uniform ne ki civil dress ïa ki khynnah pule ha ki skul bah (Colleges / Training Centre).
Ka Seng ka Maham pyrshah ïa baroh ki khynnah pule ban dih bad bam duma (cigarette/ Raja/ Khaini etc), jingpynbuaid (kyiad, drug, kynja etc).
Ka Seng lada ka lap ïa kino kino kiba pynkheiñ ïa kine kan pynshitom bad ai jingsneng da kaba tyngeh.
Kujuh la maham tyngeh ruh ïa ki samla pule ba kim bit ban shangkai shangmakia ha ka shiteng skul ne ynda la wai skul ne wai jingpule.
Ka Seng ka Maham pyrshah ruh ban kren khlem akor, kren sih bad tla sih.
Nalor kata ka Seng ka Maham pyrshah bad tyngeh ïa ki samla pule ban shong ha ki kyndong surok ne kino kino ki jaka ban ïa lehkai mobile ynda la wai skul ne jingpule ha ryngkat ka uniform.
Baroh ki khynnah pule ki dei ban deng ne rah ïa la ki Identity Card ha manla ki sngi long skul ne don jingshah hikai.
Ka seng ka maham pyrshah ruh ba ym bit ban pynmih ne thaw kino kino ki jingkulmar.
Shuh shuh ka KSU Sohra Circle ka ai bor ïa ki Unit ba kin peit pyrman bad lada lap kino kino kiba pynkheiñ kin leh ïa kaba donkam.
Baroh ki samla pule ki dei ban bud ryntih bad pyrkhing ïa kine ki jingmaham.
Ha kajuh ka por ka Seng da ka mynsiem kaba sngewkhia bad ka ba shon kam suk kam hun ban shu shongkli kti ban peit bad ban shu sngap kuman bad mynthi ïa ka jinghiar dor ka akor ka burom hapdeng ki khynnah pule hapoh ka dong ka thaiñ Sohra baroh kawei.
Ha ka ba ïadei bad kane ka jingpeit pyrman ka bha ka miat ka phah ïa ki jingmaham ki ba tyngeh sha baroh ki khynnah pule jong ka thaiñ Sohra hi baroh kawei ba kidei ban bud ryntih ïa kine ki jingmaham.
Ha kawei pat ka bynta na ka liang ka Seng shi bynta ban pynshlur bad ai mynsiem ïa ki khynnah pule bad ïa ki kam pynïaid skul ka la rai ban ai da ka khusnam sha ka skul ka ba don dicipline tam kumjuh ïa ki khynnah pule ki ba wan shakhmat.
Kane ka long katkum u kyrwoh lyngba u Publi city Secretary KSU Sohra Circle, u Samla Carmel Fedrick Malngiang.
Shillong, ïaïong, 22: U MDC jong ka Sohra Constituency u Bah Titos W Chyne, uba dei ruh u Chief Executive Member (CEM) jong ka Khasi Hills Autonomous District Council (KHADC) ha ka sngi Thohdieng u la kyntu ïa ka tnat PHE ba kan tuklar lem halor ka jingduh umbam jong ki paidbah nongshong lyngba ka Greater Sohra Water Supply Scheme (GSWSS).
Katkum ka jingud jong ki paidbah lyngba ki nongïalam shnong kiba dei ban ïoh myntoi ïa ka umbam na kane ka skhim sha u Bah Titos, la ong na ka daw ka jingpynkhuid ïa ki pipe um ba la set jaboh mynta la shi taïew tam ki nongshong shnong kim shym la ïoh satia ïa ka umbam bad ka jingtrei ka long kaba suki shaba palat ban pynkhuid ïa ki pipe um.
Na ka liang ka ophis jong u Executive Engineer, PHE Sohra Division u la phah jingthoh sha ka M/s BAC Infiatech Private Limited kaba pyntrei ïa ka Greater Sohra WSS ha kaba ka jingmaramot ruh kan dei jong kane ka Company.
Ka ophis ka la pyntip ba ka jingjaboh ha ki pipe um ka la ktah ïa ka jingpynpoi umbam sha ki shnong kiba don ha ka thaiñ Sohra baroh kawei.
Khliehriat Ïaiong 22: Ki paidbah jong ka elaka Sutnga, hapoh ka jingïalam ka Hima Sutnga Youth Federation lem bad ka Joint Village Defence Party Elaka Sutnga, mynta ka jan miet ki la ïa mih paidbah bad ap ha surok ha Sookilo, ka jingthmu jong ki ka long ban pyn phai dien noh ïa ki kali kit ñiut jong ka Jowai Municipal Board kiba thmu ban wan bret ñiut shapoh ka elka Sutnga.
Ha kane ka jingmih paidbah la don lang u ADC East Jaiñtia Hills District, u bah S.S.Syielieh bad ki pulit pahara kiba la shim khia ba kan nym mih kano kano ka huri hura.
Kane ka jingmih paidbah ka long hadien ba ki la ïoh jingtip ba ki don ki kali jong ka JMB kiba thmu ban wan bret ñiut sha elaka Sutnga bad la ong ba kita ki kali kit ñiut ki poi tang ha Ladrymbai bad ki la phai dien noh sha Jowai, West Jaintia Hills ryngkat bad kita ki ñiut ba ki kit.
Haba kren sha ki pathai khubor, u General Secretarary jong ka Hima Sutnga Youth Federation, u bah ïoowanki Chyrmang, u la ong ba “Naduh ba la mih ka jingpynbna ban leit bret ïa ki ñiut sha kane ka elaka Sutnga, ngi kum ki nongïalam ngi pyrshah jur ïa kane ka jingthmu, kumta ngi ap ha kane ka jaka da ka jingthmu ba ngin pynphai dien noh ïa ki kali kiba kit ñiut, namar ngi ka HSYF lem bad ki paidbah ka elka ngi pyrshah jur ïa kane"Kumjuh ruh na ka liang u General Secretary jong ka Joint VDP Elaka Sutnga, u bah Pynbait Sutnga, u la ong ba na ka liang ka VDP ruh ka pyrshah jur ïa kane ka jingthmu wan bret ñiut sha elaka Sutnga bad ïathuh ruh ba ha u snem 2021 ruh ki dkhot ka Joint VDP Sutnga ki la pynphai dien ïa ki kali kit ñiut kiba mut ban wan bret ñiut ha elaka Sutnga “Kumta ngi maham jur ïa ka Jowai Municipal Board ba ym bit ban wan bret ïa ki ñiut hapoh u pud u sam jong ka elaka Sutnga bad lada lap ngin leh da kaba tyngeh" u la ong ruh ba ka VDP lem bad ki paidbah ka elaka ki long peitngor bha halor kane ka jingthmu wan bret ñiut ka JMB.Kum ban shu pynkynmaw, ka Hima Sutnga Youth Federation (HSYF) kaba ju iatreilang ruh ban ka ophis jong u Acting Doloi Sutnga kumjuh ruh bad ka Joint VDP Sutnga, ka la dep buh ïa ka jingmaham bad ong ba kane ka jingmaham ka dei hadien ka jingmih ki khubor ha ki pathai khubor ba u bah Damewanhi Rymbai, uba na ka shnong Moolamylliang u la soi ïa ka soskular bad ka Jowai Municipal Board myn ha ka 20 tarik mynta u bnai ha kaba u la kular ban ai ïa ka jaka jong u kaba dei ka thliew dewiong kaba don ha shnong Moolamylliang ban bret ïa ki ñiut na Jowai, kumta ka HSYF ka ieng pyrshah bad khanglad ïa kane ka jingthmu.
La maham ruh ba lada ka Jowai Municipal Board ka leh jubor halor kane, ka seng HSYF kan nym shim ïa ka jingkitkhlieh lada jia kaei kaei kaba sngewsih.
Shillong, Iaiong 22 : “ Ka jingkoit jingkhiah ka dei ka spah bah namar kam myntoi ban shong halor ka spah lada ym don ka jingkoit jingkhiah ha ka met ka phad bad dei na kata ka daw nga pyrshang ban kyntiew ïa ka koit ka khiah hapoh ka Mawkynrew Constituency" ong u MLA ka Constituency bad Myntri ka tnad Sport bad kam rep kam riang u bah Banteidor Lyngdoh.
U bah Banteidor u la long kum u kongsan ha ka jingplie ïa ka Health Mela mynta ka sngi ha Holy Cross Higher Secondary School, Mawkynrew ba la pynbeit da ka National Health Mission, Meghalaya ha ka jingïatreilang ryngkat ka ophis DMHO, East Khasi Hills lem ka ophis BDO Mawkynrew C&RD Block bad ka Mawkynrew Block Programme Management Unit (NHM), Mawkynrew PHC.Kane ka prokram ka la long ka jingmyntoi ïa ki paidbah nongshong na ki phew tylli ki shnong ha ka thaiñ Mawkynrew.
Ha kane ka sngi la ïadon lang ruh da u BDO ka Mawkynrew Block, Bah LT Tariang, ki Doctor ba dei peit ïa ka Mawkynrew PHC bad Jongksha PHC, ki nongtrei ka tnad Health, ki khynnah skul, ki nonghikai, ki nongtrei ASHA bad Anganwadi, ki nongshong shnong nalor ki bor pyniaid ka Holy Cross School bad kiwei pat.
Ki prokram ai jinghikai kiba dei ïa ki longkmie ba armet kumno kin sumar ïalade bad i khunlung, ka jingïada na ka jingpang Cancer, ka jingïada na ka jingpang Anaemia, ka jingshim dawai wieh, ka jinghikai ban kiar na ka jingarmet dang khynnah ka rta, ka jingai snam bad kiwei kiwei pat nalor ka jinghikai kilan met la ai sha ki khynnah bad ki nongshong shnong.
U bah Banteidor u la ong “ Namar ba nga tip ba ka jingkoit jingkhiah ka long ka spah bah, na kata ka daw nga pyrshang ban kyntiew kyrdan ïa ki jaka sumar kum ïa ka Jongksha PHC , ïa ka Thynroit Sub Centre sha ka PHC, ïa ki Sub Centre ha Nongjrong, Laitkyrhong bad yn dang ïai wanrah shuh shuh ïa ki jaka sumar khnang ba ki paidbah kin suk bad jan ban leit wad jingsumar bad shim dawai ha kano kano ka por"“ Kum u nongmihkhmat jong phi ki paid ka Mawkynrew Constituency ngan ïai wanrah ki jingkyntiew bad pynroi pynpar ïa ka constituency ha baroh ki liang namar nga kwah ba kan long ka Model Constituency ïa kiwei.
