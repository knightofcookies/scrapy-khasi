Ka jingïaidbeit jong kano kano ka policy ka shong katkum ka jingpyntreikam ïa ka.
Kaba kum kata ka jingpyntreikam ka donkam ïa ka jinglamkhmat bad ka jingsdang na kiba bun ki liang, bad kaba donkam ruh ban shim jingkitkhlieh bad pynïaid da ki bor treikam bapher bapher ha ka rukom kaba beit bad bud ryntih.
Kumta ban pyntreikam ïa kane ka Policy donkam ban ïalam da kiba bun ki bor pynïaid kam kum ka MHRD, CABE, ka Sorkar Pdeng bad ka Sorkar Jylla, Ki Ministry kiba ïadei bad ka pule-puthi, ki Tnat ba dei peit ïa ka pule-puthi jong ka jylla, ki Board, ka NTA, ki bor pynïaid kam jong ka school and higher education kum ka NCERT, SCERTs, ki skul bad ki skulbah da kaba bud pyrkhing ïa ka por ban pyntreikam ha ryngkat bad kiba bun ki jingpynkhreh ban khmih biang (review) khnang ban pynthikna ba ka policy kan treikam katkum ba la mang.27.2.
Ka rukom pyntreikam kan hap ban bud ïa kine ki kyndon harum: Kaba nyngkong, ka jingpyntreikam ïa ka policy thik kumba ka la mang ha ka jingmut bad ka rukom treikam ka dei ka mat ba kongsan tam.
Kaba ar, donkam ban pyntreikam ïa kane ka policy kyrdan-pa-kyrdan  namar kawei-pa-kawei ka policy ka don la ki kyrdan treikam ha kaba kawei ka dei ban bud ïa kawei pat khnang ba ka  jingpyntreikam kan long kaba jop.
Kaba lai, donkam ban buh ha khmat eh bad shimkhia ïa ki mat ba kongsan jong ka policy khnang ban lah ban pyntreikam ha kata ka rukom ba ka nongrim kan long kaba skhem.
Kaba saw, ka long kaba kongsan ban kynthup lang ïa baroh ha kane ka jingpyntreikam kumba kane ka Policy ka ïasnoh lang bad ka kynthup lang ïa kiwei ki bynta ruh, bad ka donkam ïa ka jingpyntreikam kaba pura ym kaba khyndiat ne kaba tang malu mala.
Kaba san, katba ba ka pule puthi ka dang ïaid lyngba, ka donkam ïa ka jingpynïaid kaba biang, jingpynïaid kaba leh lang, bad jingpyntreikam ryngkat hapdeng ka Sorkar Pdeng bad ki Jylla.
Kaba Hynriew ka  jingpyrshang ban pynrung ïa ki buit kiba thymmai kiba don dor kiba lah ban pynpoi sha ka thong  – kum ki nonghikai, ki kamra klas, bad ka pisa – ha ka Sorkar Pdeng bad ha ka Jylla bad ka long kaba eh na ka bynta ban pyntreikam ïa ka policy ha ka rukom kaba hun jrut.
Khatduh eh, ka jingwad bniah kaba biang bad ban ai ka jingmut halor ka jingïasnoh hapdeng ki kyndon kiba bun ka jingpyntreikam ka long kaba donkam eh ban pynthikna ïa ka jingsdang jong ka.
Kane ka kynthup ruh ïa ka jingsdang ban treikam (kum ha ka ban buh ïa ki jingsumar kaba biang ïa ki khynnah bad ki jingdonkam ha ka pule puthi) kane ka long kawei ka ba pynthikna ïa ka nongrim kaba biang ban kiew stet ha baroh ki liang.27.3.
Lah ban thaw ïa ki komiti jong ki riewshemphang jong ki sobjek ban ïatreilang bad kiwei ki myntri kiba dei khmih ïa kane kam ha bad ki jylla ban wanrah ïa ka jingpyntreikam kaba bniah ïa ki jingmang na ka bynta kawei pa kawei ka snap jinglong jong ka Policy ha ka rukom kaba shai bad ki kyrdan bapher bapher.
Ka jingkhmih bniah biang kaba man la ka snem ïa ka jingïaid shaphrang jong ka jingpyntreikam ïa ka policy, katkum ka thong ba la buh ha man ba la pyntreikam ïa ka, yn thaw ïa ki kynhun ba dei khmih kata ka MHRD bad ki Jylla, bad ïa ki jingkhmih thuh biang yn leh lang bad ka CABE.Ha ki phew snem 2030-40, baroh kawei ka policy kan long kaba lah ban  pyntreikam, hadien kane yn leh sa ka jingkhmih thuh biang.
"Harum ki long ki jingsngew jong nga halor ka NEP2020 kumba la kdew haneng:1.
Hato ngi la pynbiang ïa ka klos 27.1? Em.
Haei ka don ka jingmang lypa, ka jingïatreilang bad ka jinglong kawei hapdeng ka Skul bah NEHU bad ka sorkar Jylla bad ki nonghikai da kaba pyrkhat na ka bynta ka jingmyntoi jong ki samla pule ban pynthikna ba ka jingpyntreikam ïa ka policy ka long katkum ba la thmu ? Katkum ba la buh jingthoh, ka Academic Council jong ka Skul bah NEHU ka khlem shim ïa ka rai ban pyntreikam ïa ka naduh ka snem 2023.2.
Ha ka clause 27.2, ka ban jur ïa ka jingpyntreikam ïa ka Policy katkum ka jinglong bad ka jingthmu jong ka, ka dei ka kam kaba hab ban da pynshongdor bha.
Naduh kaba sdang la thmu ban pyntreikam ïa kane ka policy ha ki kyrdan bapher bapher ryngkat ka jingmang kaba janai bha bad ka jingpyntreikam ha ka rukom kaba beit.
Kaei kaba ngi donkam eh- ban pyntreikam ïa ka policy ka bym pat ih pura bha bad ban pynlong ïa ka tang kum ka jingbam ba shisien bam bad ym ban pyntreikam pura ïa ka, ka long pyrshah ïa ka jinglong bad ka jingmut jong ka Policy lane ka jingpyntreikam bapura ban pynthikna ba ïa ki jingthmu jong ka lah mo ban pynurlong? Mynta ka Ordinance OC-8 jong ka NEHU kaba la dep ban pynbeit biang bad ka Regulation RC-12 kiba pynïaid ïa ki Course jong ka kyrdan UG, Ka Shynrong jong ka Course bad ki Subject Combination la buh bad la ai jingbit ha ka jingïalang kaba 110 jong ka Academic Council (AC) kaba la pynlong ha ka 19 tarik Jymmang bad 2 tarik Jylliew 2023 kaba la pynmih noh ha ka 28 tarik u Jylliew 2023.
Ka AC ka la ai jingbit kyrkieh palat ha kaba ïadei bad ki MDC course bad la buh jingthoh bad la sam ïa ki sha ki dkhot, hynrei kim ïahap satia bad ki MDC kiba la phah sha ki kolej da ka OSD, CDC NEHU na ka bynta ka 1st Semester; kane ka dei kata kaba ki Khasi ki ong ‘Bam ja khluit’, phi lah ban pdung ka shyntur.
Tang ka syllabus jong ka semester kaba nyngkong bad baar jong ka UG course ba la pdiang da ka juh ka AC, bad ïa ka syllabus jong ki hynriew tylli ki semester ym pat shym la ïatai ha kino kino ki kyrdan- kum ha ka Board of Studies, School Board bad ka Academic Council.
Ka long thik kumba phah ïa ki khynnah pule, ki nonghikai bad ïa ki kmie ki kpa ban ïalehkai khlem da ïathuh ïa ki kyndon kumno ban ïalehkai, ka long kum pynban kum ka jingbthah ban wanrah ïa ka jingjot ha ka kyrdan pule jong ka UG da kaba pynbakla ïa ka jingthmu ba pura jong ka Policy bad ban pynsepei ïa ka jingthmu jong ki samla pule bad ban pynjot bad pynduh kam ïa ki samla pule jong ngi.3.
Ka Pule Puthi ka dei ka bynta kaba dei ban khmih lang da ka Sorkar Jylla bad ka Sorkar Kmie, te, shaei ka Sorkar Jylla ha ka jingshisha ka long ka bynta bakongsan ban wanrah ïa ka jingmang lypa kaba janai bha, ka jingkhmih ba kan don ka jingpyntreikam lang hapdeng ka Sorkar Kmie bad ka Sorkar Jylla kumba la thmu lada pyntreikam ïa ka Policy? Da kaba ïaid lait bad ieh tang ha ka jingpynïaid jong ka NEHU, ka Sorkar Jylla ka leh klet ïa la ka jong ka jingkitkhlieh na ka bynta ïa ki samla pule bad ki briew jong ka jylla Meghalaya bad kiwei.4.
Hangno ki la pyrshang ban pynrung ïa ki buit kiba thymmai kiba don dor kiba lah ban pynpoi sha ka thong – kum ki nonghikai, ki kamra klas, bad ka pisa – ha ka Sorkar Pdeng bad ha ka Jylla bad ka long kaba eh na ka bynta ban pyntreikam ïa ka policy ha ka rukom kaba hun jrut lada ym don ïa kitei.
Klet shuwa ïa ka jingpyrshang ban pynrung ïa ki buit kiba thymmai kiba man la ka por, hangne ha Meghalaya, ym shym la ai por ban pynsngewthuh ïa ka Ordinance ba la pdiang bad pynïaid da ka NEHU bad ka jingpyntreikam ïa ka, long kumba don kiba kwah ban pynnguid tylli ïa ka NEP ha u pdot jong ngi.5.
Khatduh, ka NEP2020 ka thmu ban ban poi sha ka thong jong ka Policy ha ka rukom kaba shai bad ha ki kyrdan bapher bapher, da kaba pynbeit bad khmih thuh biang kaba man la ka por da ki riewstad bad ki riewshemphang, ban ïoh ka jingmynjur lang na ki kynhun kiba don jingkitkhlieh.
Shisha, ka dang don ka por ban pyntreikam haduh ka snem 2030 ha baroh kawei ka Ri te balei ba ka NEHU ka leh kyrkieh ban pyntreikam ha ka rukom kaba kynrum-kynram.
Sngewnguh, ba dang don kiba mynjur ban pyntreikam ïa ka NEP202 ha ka kyrdan UG, tat haduh ka snem 2024-2025.
Naduh mynta haduh u snem 2024, ngi don por sa shisnem te balei ym long ban ap sa shisnem? pynjanai bha ïa ka, pynkhreh ïa ki syllabus na ka bynta ki semester ba shadien, ailad ïa ki kolej bad ka sorkar jylla ba kin sngewthuh ïa ka jingpyntreikam kaba pura na ka bynta ka jingpyntreikam kaba jop naduh u snem 2024-25 khlem kano kano ka jingdkoh.
Ka dei ka jingshisha ba lah don ki skulbah ki ba la pyntreikam ïa ka bad dang bun ki ban sdang ruh ha kine ki snem ki ban wan bad ngim dei tang ma ngi kiba sah khatduh.
Shuh shuh ïa kane ka   Policy la thmu ban pyntreikam ha ki kyrdan bapher bapher ha baroh kawei ka Ri.
Ngi lah ap haduh 10 snem ban pynrung kam hikai da ki nonghikai kiba thymmai ha NEHU na ka bynta ki 150 tylli ki post kiba dang lait thylli, hato ngim lah seh ban ap sa shisnem na ka bynta ban ïoh ban pyntreikam ïa ka NEP2020 ha ka kyrdan UG da ka rukom kaba jop?Shisha, nga pyrshah ïa kito ki para nonghikai kiba pynsaphriang ïa ka jingtip kaba bakla halor ka jingdon jong ki paper ha ka kyrdan UG hapoh ka Choice-based credit system kaba mynta (CBCS) haba ïanujor bad kiwei ki skul bah ban pynkohnguh jubor ban pyntreikam jubor ïa ka NEP.Kam dei ka jingdon jong ki paper hynrei dei ka jinglong bad ka thup jong ka syllabus hap ban pyrkhat bha.
Hato kine ki nonghikai ki lah ban pynshisha ba ki samla pule jong ngi kim ïoh ïa ki kam kiba don ka kyrdan kiba don burom kum ÏaS, MCS, bad kiwei, lane ka jingïohkam jong ki samla ha baroh kine ki snem naduh ba ngi pdiang ïa ka CBCS haduh kine ki sngi? Ka jingeh ka long ba ki para nonghikai ki dei ki kynhun jong ka Academic Council la bun bun snem tangba kim ju buh jingkylli halor kane haduh mynta, haba ka CBCS ka la jan lait na ka curriculum.
Lehse kane ka por ka ïahap bha bad ki.
Ban pyntreikam ïa ka NEP2020 ha ka kyrdan UG kam dei ban long tang na ka daw ka jingpyni bor jong no re jong no lane ban pynsngewbha ïano re ïano hynrei dei ban buh ïa ka jingsngewtynnad jong ki khynnah  bad ki nonghikai jong ki kolej kiba ïasnoh bad ka NEHU da kaba ïatreilang bad ka sorkar jylla.
Donkam ban da pyrkhat shuwa bad ban shimkhia ïa ka rai da kaba pyrkhat ïa baroh.
Nga ong wat lada ka don kawei ka kolej ha ki jaka bakyndong eh jong ka thaiñ Garo Hills, Khasi-Jaiñtia Hill bad Ri-Bhoi kiba pynpaw ïa ki jingeh ,donkam ban kren nyngkong ïa kita ki jingeh jong ki.
Ka Academic Council ka dei ka bor ba ha khlieh duh eh ha baroh ki liang jong ka academic, kynthup ïa ka tarik/snem/session ban pyntreikam ïa ka curriculum kaba thymmai, katkum ka NEHU Act, Statutes bad Ordinance bad kumta to ngin ïabud ïa kine ki kyndon na ka bynta ka jingmyntoi jong ka Skul bah, ki khynnah pule bad ka jylla Meghalaya baroh kawei.
(U nongthoh u hikai ha NEHU).
Ka Mawreng SC, Umphyrnai SC, PFR Football Academy bad ka Mawlai SC ki la long ba la pynkhreh ban ïakhun ïa ka semi final ha ka lympung ïalehkai Under-14 Boys League 2023 ba la pynïaid da ka Shillong Sports Association, ka ban long ha ka sngi Saitjaiñ ha SSA Stadium.
Ha kane ka jingïakhun semi final ka Mawreng SC kan ïakhun pyrshah ïa ka Umphyrnai SC ha ka por 2 baje noh phai sngi, katba ka PFR Football Academy ïa ka Mawlai ha ka por 3:45 janmiet.
Ha ki jingïakhun quarter final kiba la long ha ka taïew ba la dep, ka PFR ka la pynjem khnap ïa ka Sohryngkham SC da 12-0 kol, kumjuh ka Umphyrnai SC ka la jop da 8-0 ïa ka Rangdajied United.
Ka Mawreng SC ka la jop ïa ka Nangkiew Irat SC da 4-0 kol bad ka Mawlai SC ka la pynliem noh ïa ka Mawkriah West SC da 3-0 kol.
Kumta, ki kynhun ki ban khur ïa ka jingjop kin ïoh rung sha ka final ka ban long ha ka 19 tarik mynta u bnai na ka bynta ban ïaknieh ïa ka nam lahduh.
Ka Shooting Association of Meghalaya (SAM) kan sei palat 25 ngut ki nongsiat suloi ki ban ïashim bynta ha ka lympung ïakob siat suloi ba la tip kum ka 10th North East Zone Shooting Championship ka ban long ha kane ka nongbah.
Ïa kane ka lympung yn sdang naduh 20 haduh 27 tarik mynta u bnai ha Assam Regimental Centre, Happy Valley, Shillong.
Kumta la khmih lynti ban wan ïashim bynta kumba 260 ngut ki nongïalehkai na ki hynriew tylli ki jylla jong ka thaiñ shatei lammihngi.
Nalor ka Meghalaya, kiwei pat ki jylla ki kynthup ïa ka Assam, Manipur, Mizoram, Nagaland bad ka Arunachal Pradesh ki ban shim bynta ha ka Under-21, Under-19, bad Under-16.
Haba pynpaw ha ki lad pathai khubor ha ka sngi Thohdieng, u President ka SAM u Bah John F.Kharshiing u la ïathuh ba kane ka lympung ïakob siat suloi ka dei ka sien kaba ar ban pynlong ha kane ka nongbah.
“Ngi la ïoh ban pynlong nyngkong eh ha u snem 2016, hynrei mynta ngi la ïoh biang ïa kane ka kabu ksiar ban pynlong ïa kane ka lympung ïakob siat suloi kaba don burom hapoh ka jingkhmih jong ka National Rifle Association of India bad yn kyrshan lang da ka tnat ïalehkai jong ka Sorkar jylla.
"Ki jingïakob siat ha kane ka lympung ki kynthup ïa ka 10m rifles & pistol, 25 m pistol, 50m rifle open sight & peep sight bad ka 50m pistol na ka bynta ki shynrang bad kynthei.
“Ha kane ka lympung kin don kumba 260 ngut ki nongïashim bynta na baroh hynriew tylli ki jylla.
Ha ka jingshisha ka Jylla ka don palat ïa 45 ngut ki nongïalehkai siat suloi, hynrei ki la don tang 25 ngut ki ban ïoh ïashim bynta namar ban ïoh rung sha kane ka lympung donkam ban ïakhun ban ïoh ïaknieh rung,“ u la bynrap.
Namar kata, na ka liang ka synjuk ka la khmih lynti ba kitei ki nongïalehkai kin ïalehkai bha khnang ba ki lah ban wanrah burom ïa ka Jylla hi baroh kawei.
Ha kane kajuh ka sngi la pyllait ruh ïa ka shap (logo) jong kane ka lympung da u President lem bad u General Secretary ka synjuk u Bah Neil Suting ha ka jingdon lang ruh u Bah Nicholas J.J Nongkhlaw, Publicity & Media Secretary ryngkat ki khynnah ïalehkai.
Ka Riatsamthiah SC ka la ïasam mar shi point pyrshah ïa ka Umsohsun SC ha ka Group-C jong ka lympung ïalehkai U-20 4th Division Football League 2023 ba la pynïaid da ka Shillong Sports Association hadien ba kin shym lah ban thep kol haduh kaba kut ka jingïalehkai ha ka sngi Thohdieng ha madan Third Ground, Polo.
Kane ka lympung kan bteng biang ha ka Sngi Saitjaiñ ha kaba ka Lamlynti FC (Madanlyngkhi) SC kan ïakhun pyrshah ïa ka Lummawbah SC ha ka por 3 baje janmiet.
Ban weng ïa ka jingïakynad pud kaba dang ïai bteng hapdeng ki Karbi bad ki Khasi Pnar ha ka thaiñ khappud namar ka khyrdop lum khajna kaba la pynïeng da ka Karbi Anglong Autonomous Council (KAAC) ha Khanduli, na ka liang ki Chairman ka Regional Committee (RC) ka Assam bad Meghalaya kin pynlong ka jingleit jurip sha ka shnong Khanduli, West Jaiñtia Hills District hadien ka jingrakhe ïa ka Sngi Laitluid ne Independence Day.
Ïa kane la pyntip da u Myntri Rangbah ka Meghalaya u Conrad K Sangma haba kren sha ki lad pathai khubor ha Ïalong ha ka sngi Palei.
Na ka liang u Myntri Rangbah ka jylla u la pdiang ba kane ka khyrdop lum khajna ka dang don haduh mynta hapoh Khanduli hynrei kam shym la don shuh ka jinglum khajna.
U Conrad u la ong ruh ba ka don khyndiat ka jingkulmar jingmut hapdeng ka Karbi Anglong Autonomous Council (KAAC), ka sorkar Assam bad ka sorkar Meghalaya ha kaba ïadei bad ka jaka ba don katei ka khyrdop lum khajna.
“Ki Chairman jong ki ar Regional Committee ka Assam bad Meghalaya kin pynlong ka jingleit jurip sha ka shnong Khanduli khnang ban weng ïa kane ka jingartatien khnang ban lah ban wanrah pat ïa ka jingsuk ha ki thaiñ Khanduli," ong u Conrad.
Nalor kata, u Conrad u la ong ruh ba ha ka jingshisha na ka liang u Myntri Rangbah ka Assam bad ka Meghalaya ki don ïa ka jingthmu ban leit jurip sha Khanduli hynrei namar ka jingkhim jong ka por na baroh arliang kumta kim lah ban pynbeit ïa ka tarik na ka bynta kane ka jingleit jurip, bad kumta ki la shaniah ha ki Chairman jong ki Regional Committee ba kin leit jurip sha Khanduli.
Ka SWO Moosianglamare old bad ka Dkhiah East ki la khur jingjop ha ka lympung ïalehkai 3rd Division Football Tournament ba la pynïaid da ka East Jaiñtia Hills District Football Association (EJHDFA) ha madan EJHDFA Artificial Turf, Deinshynrum, East Jaiñtia Hills District ha ka sngi Thohdieng.
Ha ka jingïakhun kaba nyngkong, ka SWO Moosianglamare old ka la pynliem noh ïa ka Wapung Skur SWO (FT) lyngba ka shi kol ba la thep da u Solmon Sympli ha ka minit kaba 51.
Ha ka jingïakhun kaba bud, ka Sonapyrdi SC bad ka Nongsning SC (FT) ki la ïasam mar shi point hadien ba ïakhaid mar 1-1 kol.
Ïa ki kol la thep da u Kitbok Sutnga ha ka minit kaba 32 bad u George Muksor ha ka minit kaba 55.
Haba phai sha ka jingïakhun kaba khatduh, ka Dkhiah East SC ka la pynliem noh ïa ka Mookympad SC (FT) lyngba ka shi kol ba la thep da u Meviriki Lyngdoh ha ka minit kaba 34.
Kane ka lympung kan bteng biang ha ka 14 tarik hapdeng ka Khilehmyntriang SC pyrshah ïa ka Moopyniein SCSO ha ka por 10 baje mynstep, kumjuh ka Cham Cham SC ïa ka Tubershohshrieh SC ha ka por 12 baje bad ka Wahsanphaw SSC ïa ka Umlong United ha ka por 2 baje nohphai sngi.
Da ka jingthmu ban ym pynmynsaw hapdeng u briew bad ki hati ha ki ar tylli ki jylla jong ka Meghalaya bad Assam, la pynlong ïa ka jingïalehkai phutbol paralok hapdeng ka DFO Goalpara Division, Assam bad ka Garo Hills Forest Department kaba dei ka sngi rakhe ïa ka World Elephant Day ha ka sngi Thodieng ha North Garo Hills.
Kane ka long ka sien kaba nyngkong eh ban pynlong ïa kane ka lympung bad la thmu ban pynlong man la u snem ïa kaba la tip kum ka ‘Elephant Cup’.
Ha kane ka prokram la ïadon lang u Deputy Commissioner ka Goalpara u Kharindra Choudhury kum u kongsan ha kaba la ïadon lang ki heh ophisar na ka Meghalaya bad kumjuh na Assam.
Lah ban kdew ba ïa ka World Elephant Day la ju rakhe ha ka 12 tarik u Nailar man la u snem.
Hynrei na ki daw bym lah kiar la hap ban pynlong shi sngi shwa ban rakhe ïa ka.
Kane ka jingrakhe ïa ka World Elephant Day ka long shi bynta ban pynneh pynsah ïa ki hati bad ban ïasam ïa ki jingnang jingtip sha ki paidbah halor ka jingdonkam kumno ban ai ka jingïada ïa ki.
Ha kane ka sngi la pynlong ruh ïa kiwei pat ki prokram bapher bapher ha kaba ki nongshong shnong khappud jong ka Meghalaya bad Assam ki la ïashim bynta.
Ha ka sngi Thohdieng la pynlong ïa kane ka prokram ha ryngkat ka jingïasnoh kti lang hapdeng ka DFO Goalpara bad ka DFO Tura kaba la kyrshan lang da Aranayak, kaba long ka seng trei mon sngewbha ban pynneh pynsah ïa ki hati bad ki jingthaw ba im kiba la sdang ban duhjait.
Kumba la thung (appointed) Bishop ia u Phadar Wilbert Marweiñ jong ka Nonbah Parish (Nongstoiñ) da u Pope Francis ha Rome ha ka 4 tarik u Rymphang 2023, ka jingpynkyntang Bishop ïa u kan long ha ka 16 tarik u ïaïong, 2023 ha Cathedral Parish, Pyndengrei, naduh ka por 9.30 A.M.ïa ka jinglehniam pynkyntang Bishop yn pyndep da u Arch-Bishop Victor Lyngdoh jong ka Shillong Arch-Diocese.
Ha kane ka Riti lehniam lehkyntang ki don bun ki jnit ki jnat pynsleh pynkhuid pynkyntang bad pynkupbor ha ka kyrteng U Blei U Kpa, U Blei U Khun bad U Blei U Mynsiem Bakhuid bad yn ïeng sakhi kyrpang da u Nongmihkhmat jong u Pope ha India, u Arch-Bishop Leopoldo Girelli, ki Arch-Bishop, ki Bishop jong kane ka thain North East India, ki Lyngdoh, ki kynhun riewniam bad ki paid byllien jong U Blei.
Ka jinglehniam kaba kum kane kan long kaba shongkun bha ka bym ju don khah khah laitnoh tad lada don jingpynkyntang Bishop biang hadien lehse ha ha Jowai Diocese, kaba shu sah khlem Bishop la kham slem.
Kum ban shu plie pyrda ïa ka ba mynshuwa, ïa u Bishop Wilbert Marweiñ la kha ha ka shnong Rangblang Sohsyniang (kaba la pynmih bun ki Lyngdoh bad riew-niam) ha ka 17 tarik u Rymphang 1970.
U kpa u dei u Oswald Thyrniang bad ka Kmie ka Priska Marweiñ (baroh ar ki la leit noh sha U Jisu), u dei u khun bahynriew jong phra ngut shipara.
U hymmen Nyngkong u dei u Terencius (RIP) bud sa u Clarencius (RIP), u Primus,  u Delphinus, u Desiderius, u Basil (RIP) bad ka para Khatduh, ka hep Stella Marwein.
Ha iing kmie-kpa jong u Bishop don mynta sa ka para Khatduh, u Kynum Jong u, u Maximum Sangriang bad ki 6 ngut ki khun rit Jong ki (ki Pyrsa jong u Bishop).
Ha Rangblang Sohsyniang u Bishop u dang don ki meinah bad ki kur bad bun bha ki Kha ki man.
Bun ruh ki kur jong u  ki la mih na Rangblang bad ki la saphriang  kylleng ki jaka.
Shuh shuh shaphang u Bishop Wilbert, u la leit skul step ha shnong ha St.Mary’s Secondary School ryngkat bad ka ap masi mynsngi kumba lai  snem ei ei.
Ynda u la pyndep ia ka Klas VII ha shnong u sa leit skul kum u aspiran ha St.Paul’s Minor seminary 3 Mer (Upper Shillong) ban pyndep ïa ki klas pule kiba dang sah ryngkat ki jingshah saindur shuwa ban long u riewniam Brodar.
U la leit pule philosophy ha Christ King College, Laitumkhrah bad ia ka Theology ha Oriens Theological College Mawlai.
La pynkyntang Phadar ïa u ha ka 27/4/2003 ha Parish Rangblang da u Arch-Bishop Dominik Jala.
U la shakri kum u Symbud Parish Priest ha Ummulong Parish 3 snem.
Hadien kata kum u Nongpeit ïa ki jingdonkam ka ïing (Procurator) jong ka Oriens Theological College Mawlai 3 snem.
U la leit pule Kham bniah shuh shuh ïa ka kam ban long u Nongsharai ha ka kam jong u Trai bad ïa ki paid jong U Blei (Missiology) ha Rome 4 snem kynthih (2007-2010).
U la long u Assistant Parish Priest ha Parish Santa Maria Consenza, Italy, 5 snem tam bad ha ka snem 2015 u la hab ban  Wanphai noh sha la ka Diocese lajong ban wan shimti kum u Parish Priest jong ka Nonbah (Nongstoin Town) Parish haduh ki sngi ba Un shimti kum u Bishop jong ka Nongstoin Diocese.
Shipor u la long u Vicar General jong kane ka Diocese Nongstoin ruh.
Ka Nongstoiñ Diocese ka kynthup ia ka geographical area ka ba heh kumba 3800 Sq.
km kynthup ia ka Eastern West Khasi Hills District, South West Khasi Hills District bad ka West Khasi Hills District ha ka ba don kumba 5.85 Lakh ngut ki briew.
Tang ki Katholik ki don kumba 2 Lakh ngut duna.
Kine ki don ha ki 22 tylli ki parish : ha Mairang, ha Nongkhlaw, ha Kynshi, ha Nongkasen, ha Mawthong, Mawkyrwat, Munai, Nonghyllam, Mawpat, Rangblang, Nonbah, Mawkhlam, Maweit, Cathedral  Pyndengrei, Rambrai, Umwahlang, Riangdo, Nongjri, Umdang, Shallang bad  Riangdim.
Naduh ka snem 1950 kham bun na kine ki Parish ki hap ha ka jingpyniaid na Marbisu ba la khlieh da u mishoneri u ba snar na dewlynnong Malta, u Phadar Carmelo Attard, SDB.Baroh kitei ki jaka, bun na ki kim pat don katholik, ki hap ha ka jingkhmih na Lumtyngkong Parish Laitumkhrah hapoh ka jingkhmih ki snar mishoneri German, na ka sengniam Salvatorian bud sa ki snar misho-neri na ka sengniam  Salesian na Italy.
Uwei na kine ki snar mishoneri uba tur tyngeh ia ka raimaw raidieng jong ka Ri Khasi, khamtam ha West Khasi Hills u dei u Fr.Constantine Vendrame, SDB ia u ba la khot u Apostol jong ki Khasi-Jaintia.
ïa ka Nongstoin Diocese la seng ha ka 28/1/2006 bad u Bishop u ba Nyngkong u la long u Victor Lyngdoh, u ba long mynta u Arch-Bishop jong ka Shillong Arch-Diocese.
Mynta dang ap khmih lynti dik dik na ka Holy See na Rome ban thung noh sa ka u Bishop jong ka Ri Jaintia – Ri Pnar.
Ha Kynhun Myntri (Cabinet) jong ka sorkar Meghalaya Democratic Alliance (MDA) ha ka 11 tarik Nailar, 2023, ka la rai ban pynduna ïa ka jingleit bar ri jong ki babu sorkar kum ki IAS bad kiwei.
Ha ka shi snem, ki ophisar ki lah ban leit tang arsien shabar jong ka Ri, bad la buh da ka kyndon ba hashwa ba kin leit ha ka sien kaba ar, ki dei ban ai da ka kaiphod ban batai shaphang ka jingleit banyngkong, bad lada kata ka kaiphod ka long kaba biang, ki lah ban ïoh leit sa ha ka sien kaba ar.
Ha ka sien banyngkong, ïa ka jingleit bar ri yn kyrshan pisa da ka sorkar jylla katba ha ka sien ba-ar, yn hap ban pynlut da ka Sorkar India lane da kano-kano ka kynhun.
Tangba kane kan ym treikam lada kita ki babu sorkar ki leit shabar jong ka Ri ban pdiang ïa ki khusnam ba ka sorkar Meghalaya ka ïoh.
Na ka por sha ka por, ngi ïohi bad ïohsngew ïa ka jingleit jong ki ’riew saiñpyrthei bad ki ophisar jong ka jylla shabar Ri.
Naduh u Myntri Rangbah haduh ki ophisar barit baria ki ïaleh beit ban ïohlad ban shong liengsuiñ ban poi sha ki Ri bapher-bapher.
Ynda ki la wanphai, ngim ju tip bad kim ju ïathuh kaei kaba ki leh shata shabar ri bad ïa ki jingtip ba ki la ïohlum kin leh kumno ha ka jylla lajong.
Ka la shu dei beit tang ka kam shang kai pyrthei da ka pisa jong ki paidbah.
Ha kawei ka liang, ngi ïaroh ïa ka sorkar jylla ba ka la shim ïa katei ka sienjam ban pynduna ïa ka jingleit bar ri jong ki babu sorkar.
Ha kawei pat ka liang, la dei ban pyntreikam ïa kiba kum kitei kijuh ki kyndon na ka bynta u Myntri Rangbah, Myntri bad ki MLA.Kine ruh kim ïapher na ki babu sorkar namar kim ju wanrah ïa kano-kano ka jingmyntoi ïa ka jylla lait noh tang ïalade.
Lada ka sorkar jylla kam shim rai eiei ban pynduna ïa ka jingleit bar ri jong kine ki Myntri Rangbah, Myntri bad MLA, ki paidbah ki dei ban ujor hi noh sha ka Sorkar India ba kan leh ïa kaba donkam.
Lehse ka Sorkar India ruh ka tip hi ba kine ki jingleit bar ri jong ki Myntri Rangbah, Myntri bad MLA kim wanrah jingmyntoi eiei ïa ka Ri bad ka jylla bad ka shu long beit tang ka kam shang kai pyngngad.
Ïa ki seng lane ki ’riew shimet kiba smat ban wad jingtip lyngba ka aiñ RTI Act, 2005, la sngewdei ban kyntu ïa ki ban pan ïa ki jingkheiñ jingdiah na ka sorkar haduh katno ka la pynlut na ka bynta ka jingleit bar ri jong ki Myntri Rangbah, Myntri, MLA bad ki ophisar naduh u snem 2010 haduh mynta.
Dei ruh ban pan jingtip kiei ki jingmyntoi kiba kine ki la wanrah na kata ka Ri kaba ki la leit jngoh.
Lada kam don kano-kano ka jingmyntoi, dei ban ai da ka mukotduma (PIL) sha High Court ban dawa ba kitei ki dei ban pynphai noh ïa ka pisa kaba ki la pynlut na ka pla jong ka sorkar, kaba dei ka pisa paidbah.
Balei ban shu ïa pynsyrwa kai ïa ka pisa paidbah haba kam shym la don kano-kano ka jingmyntoi ba ki la wanrah? Kumno ngin pynlut ma ngi ki paidbah na ka bynta ka jingleit shang kai jong ki? Lada ki wanrah jingmyntoi, ngim sngew khohñioh mynsiem eiei.
Hynrei kaba eh ka long ba kam don kano-kano ka jingmyntoi ba ma ngi ki paidbah ngi ïoh na ka jingleit shang jong kine ki heh sorkar.
Ngi sngewdei ban ai jingmut ïa ka sorkar jylla ba kan pynkylla biang ïa katei ka rai jong ka da kaba buh sa da ka kyndon ba lada kata ka kaiphod jong ki ophisar kam biang halor ka jingleit bar ri ha ka sien banyngkong, dei ban phah siew noh na pla jong ki ïa ka pisa kaba ka sorkar (pisa paidbah, ha ka jingshisha) ka la bei ba kin leit shata shabar jong ka Ri.
Lada leh ha kane ka rukom, kin bun bah ki ophisar ki ban thngad ka kwah leit shang kai pyngngad da ka pisa paidbah.
Bad ha kata ka por, lada ki kwah palat ban leit shabar jong ka Ri, kin hap siew na pla lajong.
Lada ym lah ban leh da kaba tyngeh, ka jingpynsyrwa kai ïa ka pisa paidbah kan ïai bteng khlem sangeh.
Ha ka jaka ban ïa pynlut kai ha kita ki jingleit bar ri ki bym don jingmut, ïa ka pisa dei ban aiti sha ki shnong ki thaw ba kin ïarap ei ïa ki nongshong shnong ki baduk bakyrduh.
Ngi kyntu ïa ka sorkar ba kan peit bniah ïa ki kam ki ban wanrah jingmyntoi kum ka jingthaw ïa ki lad ban ai kam ai jam ïa ki paidbah.
Dei ban pynleit jingmut ban pynduna ïa ka jingduk jingkyrduh khamtam ba ka jylla ka wan ha ka kyrdan ba lai ha kane ka bynta ha ka Ri baroh kawei.
Ka jylla baduk kam lah ban shu pynsyrwa kai ïa ka pisa da kaba bei tyngka ïa ki babu sorkar bad ki ’riew saiñpyrthei ba kin leit shang kai shabar ri.
Ka sorkar kaba shu lapmiet ban shim bun bah ka ram kam lah ban pynlut kai shane-shatai.
Kyntait ïa kiei-kiei ki bym wanrah jingmyntoi bad pynleit jingmut ha ki kam kiba tei.
Ka lympung ïalehkai Third Division Football Tournament  na ka bynta ka 3rd Adelbert Memorial Trophy ba la pynïaid da ka West Jaiñtia District Sports Association (WJDSA) ka la nang jam shaphrang ha kaba 16 tylli ki kynhun ki la jam sha ka pre-quarter final.
Kine ki kynthup ïa ka Risingsun Mukhla, Mukhla Umlangshor, Newhill, Mookaswan Dongwah, Lumbhahdakha, Madan Thadmuthlong, Mookyrdup, Lutituber, Lumkhangdong, Pateinki Sabah, Mulang Ialong, Moodop Royal, Madankynsaw, Myrjai, Da-i-Hi-Mynsngat bad Iooski Youth Walfare.
Ha ka jingïalehkai kaba khatduh jong ka wat kaba nyngkong kaba la long ha ka sngi Thohdieng ha Kiang Nangbah Stadium Ladthadlaboh Jowai, ka Madan Thadmuthlong ka la pynliem noh ïa ka Royal pole Mihmyntdu da 3-1.
U Precious Tang u la thep ar kol ha ka minit 5 & 27 bad u Samsauru Papiah ha ka minit ba 45.
Katba ïa ka shi kol jong ka Royal Pole Mihmyntdu la thep da u Marsowki Suchiang ha ka 70+1 minit hashwa ba kan mad ïa ka jingshah rem.
Ha ka jingïakhun kaba bud, ka Pasyih Cultural ka la pynliem ïa ka Kseh Sylle Ïalong da 3-2 kol.
Ïa ki kol jong ka Pasyih la thep da u Wansaki Rymbai ha ka minit kaba 56, u Armi Siangshai (59) bad u Ïaineh Suchiang (65).
Katba ki ar kol jong ka Kseh Sylle la thep da u Iahluti Dhar (7) bad u Niawki Phawa (67).
Na ka liang ki bor pynïaid ki la pynbna ba ïa ka jingïakhun pre-quarter final yn sdang naduh 14 tarik hapdeng ka Risingsun Mukhla pyrshah ïa ka Mukhla Umlangshor ha ka por 10 baje mynstep.
Ka Newhill pyrshah ïa ka Mookaswan dongwah ha ka por 12 baje mynsngi, ka Lumbhahdakha ïa ka Madan Thadmuthlong ha ka por 1:30 nohphai sngi bad ka Mookyrdup ïa ka Lutituber ha ka por 3 baje janmiet.
Kane ka rukom ai jait kmie ïa ki khun na ki kpa bym dei Khasi ka long kaba beaiñ beriti bad ka iuhroit ïa ka dustur ka riti u Khasi.
U  Khasi mynshuwa u mana tyng-eh ïa ki kynthei ban ïa shong-kha bad ki bar jylla.
Hynrei mynta ym tang ki ia shongkha bar jylla hynrei ki la nud ban ai ïa ka jait ka kur jong ka kmie ha ki khun ki bym dei kpa Khasi.
Mano ba ai ïa ka jait jong ka kmie ha ki khun bar jylla, dei hi ka kmie kaba pun ba kha ïa ki.
Ki sngew-shlur ba ka dustur ka riti ba la pruid dak u longshuwa manshuwa ki ai jait ai kher ia ki khun ha ka kmie.
Dei kane ka daw ba mynta ym lah leh ei ei shuh ban pynkylla da kumwei pat bad kam ïahap shuh namar ki la bud ïa ka dustur ka riti ai jait kheiñ jait na ka kmie.
Kumta ïa ki khun kpa Negro, kpa China, kpa Kharmetor, kpa phareng bad kiwei kiwei ki ai jait beit ha ka kmie.
Kane ka long ba ki la iuhroit ïa ka hok bad ïa u symbai nylla jong u kpa Khasi.
U Symbai Khasai nylla un sa duh jait u symbai poi ei nongwei un sa bun paid ha ka jaitbynriew Khasai Khara.
Kane ka rukom jied ïa u Syiem ha Bri u Hynñiewtrep kam da long kaba pynhun ïa ki khun ki hajar ka Hima.
Balei hap ban kdew ïa ka jingduna ba kat ïa u Syiem ka Hima kiba jied ki long tang 30 bad 40 ngut ei ei kiba dei kita ki myntri bad ki Basan kiba  mih khmat na ki katto katne ki kur.
Ha ka jingshisha ïa u Syiem la dei ban jied da kiba bun napoh ka Hima.
Kiba ioh bynta ban jied ia u Syiem kin long man la ki shnong kiba hap hapoh ka Hima.
Lada bun ki nongjied kan kham bha bad kham shongkun ka iktiar Syiem.
La kumno kumno la dei ban ioh jied Syiem uwei man la ki shnong kiba hapoh hapoh ka Hima.
Haba u Syiem u synshar ïa ki khun ki hajar ka Hima.
La dei ban ioh bynta lem baroh ki shnong hapoh ka Hima.
Kum ka nuksa la dei ban shim ia baroh ki Rangbah shnong na ki shnong kiba hap hapoh ka Hima ban jied ïa u Syiem.
Kane ka rukom ka kham sngew ïahap kat ïa u Syiem ka Hima ban shu ïa jied tang da ki katto katne ngut kam sngew dei ha kane ka juk synshar paidbah.
Wat ïa u Rangbah shnong ki dang jied bun ngut wat la dei ki shynrang makna ka la kham shong-khia bad pynhun ia ki nongshong shnong.
Namar ki nongjied la kumno kumno kim duna ïa ka 500 bad 600 ngut ban jied ïa u Rangbah shnong.
Pyrkhat kat ïa u Syiem lei yn jied tang da ki lai phew bad saw phew ngut kam ia hap haei haei ruh.
Ka District Council kaba dei kata ka bor kaba dei peit ïa ka dustur ka riti ka la dei ban pynkylla noh ïa kane ka rukom jied kaba shu bat sah ïa ka rukom kaba la tymmen bad ka bym ïa hap shuh ha kine ki sngi ba mynta.
Kane ka long na ka bynta ka jingbha bad jinglong ryntih ha ka synshar ka khadar ha ka Hima.
Ka rukom jied ruh dei ban jied da ka Secret Ballot ym shuh ban shu ïa tan briew kum ka juk ring mraw hyndai.
Kane ka long ka jingïohi jongnga kat kum ka jingïaid jong ka por.
Ne phi ong kam ïahap kum kane ka rukom ïa khlieh nongsynshar Hima.
Ka Spain ha ka sien kaba nyngkong eh ka la jam sha ka semi final Women’s World Cup 2023 hadien ba lah pynliem noh ïa ka Netherlands da 2-1 kol ha ka extra-time ha ka sngi Thohdieng ha Wellington Regional Stadium.
Kane ka nam jop ka la wan urlong lyngba ka Salma Celeste Paralluelo Ayingono, kaba la ïoh ban thep kol ha ka minit kaba 111 jong ka extra time hadien ba kine ki kynhun ki la ïakhaid haduh kaba kut ki 90 minit.
Kane ka long ka por ka bym poi pyrkhat namar dangshen ha ka jingïalehkai (group stage) ka Spain ka la shah rem ha ka Japan haduh 4-0 kol ha ka World Cup.
“Barobor ngi ju angnud ban pynurlong na ka bynta ban kynjoh sha ka thong," la pynpaw u Jorge Vilda kum u coach hadien ba ka Spain ka la khur jingjop ha ka quarter final pyrshah ïa ka Netherlands.
“Ngi la lah ban pynurlong na ka bynta ban jam sha ka semi final ha ka sien kaba nyngkong eh.
Mynta ngi la long kawei na ki saw tylli ki kynhun ba kynsai ha ka pyrthei, hynrei ngin ym sangeh na kane ka jingïakhun.
Mynta ngi ïalehkmen, hynrei lashai ngin hap ban pynkhreh ïa ka jingïakhun semi final namar ngi kwah ban jam shaduh ka final.
"Kumba ka paw na katei ka jingïakhun quarter final baroh ar kynhun ki la ïakhun tyngeh naduh kaba sdang, hynrei kim shym la lah thep kol.
Dei ha shwa ban kut ka jingïalehkai ba ka Spain ka la ïoh ban pynkhih jar nyngkong lyngba ka penalty ba la shut da ka Mariona Caldentey hadien ba kawei na ki ’thei ïalehkai ka Netherlands ka la kum pyndei da ka kti ïa ka bol hapoh box.
Hynrei ka Netherlands ka la lah ban pynïakhaid kylla lyngba ka Stefanie van der Gragt ha ka minit kaba 90+1.
Ka Spain ka la lah ban pynurlong ha ka extra time lyngba ka Salma Paralluelo ha ka minit kaba 111 na ka bynta ban khur syndon ïa ka jingjop.
Haba phai sha kawei pat ka jingïakhun quarter final kaba la long ha Eden Park, ka Sweden ka la pynkut noh ïa ka jingïaid lynti ka Japan ha kane World Cup hadien ba pynliem da 2-1 kol.
Ha kane ka jingïakhun ka Sweden ka la ïoh ban pynkhih jar nyngkong eh lyngba ka ’thei ïalehkai ‘dien ka Amanda Ilestedt ha ka minit kaba 32.
Ïa ka kol kaba ar la thep ha ka kylla miet lyngba ka penalty da ka Filippa Angeldal (51)Hashwa ban kut ka jingïalehkai ka ’thei ïalehkai ka Japan ka Riko Ueki ka la pynlehnohei ïa ka penalty ha ka minit kaba 76, hynrei ka Honoka Hayashi ka la lah ban pynurlong ha ka minit kaba 87 hashwa ba kan mad ïa ka jingshah rem.
“Ka long kaba phylla ba ngi ka la lah ban pynurlong ïa ka jingjop," la pynpaw u coach ka Sweden u Peter Gerhardsson.
“Ka Japan ka dei ka kynhun kaba kynsai ha kane ka lympung, hynrei ngi la lah ban pynurlong ïa ka jingjop.
"Ha ka Tokyo Olympics, ka Sweden ka la lah ban pynliem teng ïa ka Japan ha la ïing ha ka quarter-final.
Ka Sweden kaba la don jingkyrmen ban khur ïa ka takma ksiar, hynrei ka la shah rem noh ha ka Canada.
Kumba ka paw ka Sweden kam pat ju lah ban khur ïa ka nam lahduh la ka long ha ka World Cup ne ha ka Olympics.
Lyngba kane ka jingjop ka Spain kan ïakynduh semi final bad ka Sweden ha ka 15 tarik mynta u bnai.
Kiba bun ki tiar pynbthei bom la lap na kawei ka kali ha Birbhum distrik kaba don ha West Bengal ha ka sngi Palei, shi sngi hashwa ka jingleit jngoh jong u Myntri ka sorkar kmie uba dei khmih ïa ka tnat ki kam pohïing u Amit Shah ha ka sngi ban rakhe ïa ka Bengali New Year.
Katkum ka jingïathuh jong ki nongshong shnong katei ka thaiñ la ong ba kawei ka Scorpio ka la ïeng harud surok hajan ka Guslara Bypass kaba hap hapoh ka Birbhum distrik naduh ka sngi Balang.
Hadien ba ym shym la don mano mano ruh ki ban wan kam trai ïa katei ka kali, ki nongshong shnong ki la ai jingtip noh sha ki pulit jong ka Murarai shaphang ka jingdon jong katei ka kali kaba la pynïeng ha katei ka jaka ha kaba la ithuh ba la don ei ei hapoh katei ka kali.
Hadien ba la ïoh jingtip halor ka jingdon jong katei ka kali, ka kynhun jong ki pulit ka la leit sha katei ka jaka bad ki la pynlong ïa ka jingkhmih bniah hapoh jong ka, ka kynhun ka la lap ïa 17 tylli ki synduk ha kaba kawei kawei ka la don ïakumba 200 tylli ki Gelatin Stick.
La khot ruh ïa ka kynhun pynduhbor ïa u bom sha katei ka jaka na ka bynta ban pynduh bor ïa ki bomb, hadien ba ki pulit ki la ïoh ban kurup ïa ki na katei ka kali.
Ki pulit jong ka Birbhum ki la pynlong ïa ka jingtohkit.
Ha kaba ïadei bad kane ka jingjia, ym pat kem ïano ïano ruh haduh mynta.
Ha u Naitung jong u snem ba la leit, ka kynhun West Bengal Special Task Force ka la pynlong ïa ka jingleit khynra ha ka thaiñ Mahammad Bazaar kaba don ha Birbhum bad ki la lap ïa ka Pick-up Van, ha kaba la pynshisha ba kane ka kali ka la kit ïa 81,000 tylli ki bom pynbthei.
Ki la don kumba lai ngut ki briew kiba la shahkem ha kaba ïadei bad kane ka jingjia ha kaba mynta kine ki dang shah tohkit bniah.
Ki pulit ki la pynshisha da kaba ong ba ki runar ki la thmu ban pynbthei bom, hynrei la lah ban pynpulom noh ïa ka jingthmu jong ki.
Hadien ba la lap ïa kiba bun ki tiar pynbthei, ka tnat ki kam pohïing jong ka sorkar kmie ka la hukum ïa ka kynhun NIA ban pynlong ïa ka jingtohkit.
Hadien ba la don ka jingtohkit, ka kynhun NIA ka la ïoh ban kem ïa san ngut ki briew kiba la donkti ha ka jingjia bad ka jingtohkit jong ka kynhun NIA ka dang ïai bteng haduh mynta.
Ki pulit ka Poland ki la iathuh ba uwei u nong Ukraine u la thang im ialade ha ka Sngi Palei bad hadien kane la pynkit noh ia u mar-mar sha jaka sumar na ka bynta ki jingsumar ba paka.
La ong ba kane ka la jia ha ka por kumba 8 baje jong ka step Sngi Palei hapoh ka nongbah Krakow, ha kaba utei u rangbah 63 snem u la thang im ialade hapdeng ka jingieng laiñ hakhmat ka jaka sam passport/visa ‘Consulate’ jong ka Ukraine.
La ong ba utei u rangbah ha katei ka sngi, u dang ïeng ap laiñ ban ioh ia ki kot ki sla jingdonkam jong u na katei ka jaka, ha kaba kynsan- kynsan u la hylla bad kren da ka ktien nong Ukraine hi, bad u la sei ia uwei u bilor uba don ia ki kynja umphniang ba kem ding, u la theh ialade bad u la thang im syndon ialade.
La iathuh ruh ba dei u heh pulit uba dei iaid pahara ha katei ka thaiñ bad ki nongsakhi ha katei ka jaka, kiba la iakhun shitom ban pynlip ia ka ding bad ban rah ia utei u briew sha ka jaka sumar ha katei ka sngi.
La ong ba utei u briew ha katei ka sngi u la kiew jingbitar hadien ba kiba bun ki paidbah nong Ukraine kiba don ha katei ka jaka kim pynsngap ia ka jingkhot bad jingkyntu jong u ba kin leit phai biang noh sha Ukraine naka bynta ban iakhun pyrshah ia ka Russia.
Hynrei, ki don pat kiba sakhi bad ki la ong ba um shym la kren eiei pat shaphang katei ka thma Ukraine ha katei ka sngi.
Katba, na ka liang jong utei u rangbah u la phla ba katei ka jingleh jong u ka long namar ba kitei ki bor pyniaid jong katei ka ‘Consulate’ kim shym iarap ia kaei kaba u kyrpad bad pan na ki.
Katkum ki kaiphod ba la ioh lum ha kane ka por, la ong ba ka khlam Covid-19 ka la sdang ban khie bad la shem ruh ba ka jingdon kiba ioh kem pang ha kylleng ki ri ka dew bah Asia ruh ka la nang kiew biang.
La ong ba napdeng ki ri ka Asia, ka Singapore ka dei kaba la sdang shah ktah jur biang ha utei u khñiang jingpang ha une u snem  2023.
Kumta ruh la ong ba katba ka jingdon kiba ioh pang ka la nang kiew, ki ri ha kylleng jong ka Asia ruh ki la ialeh katba lah ban iakhun pyrshah ia utei u khñiang jingpang da kaba tehlakam lyngba ka jingpyniaid bad pynjur ia ki prokram ai tika dawai iada naka bynta jong baroh ki paidbah nongshong shnong khnang ba yn lah ban iakhun pyrshah ia une u khñiang jingpang ba shyrkhei.
La ong ba ka Singapore, ha u Rymphang jong une u snem, ka la pynbna ia ka jingpynsangeh noh ia ka aiñ ban deng ia ki ‘mask’ hadien ba la sakhi ia ka jinghiar jong ka jingdon kiba ioh kem pang hapoh ka ri.
Hynrei la ong ba ka jingdon kiba ioh pang Covid ha Singapore ha u Lber ba la leit, ka la sdang ban kiew biang na ka 14,467 ngut ka jingdon kiba ioh kem pang ha ka shi taiew, sha ka 28,000 tam kiba ioh kem pang ha ki taiew shwa ban kut u Lber.
Kumjuh ruh la ong ba ha u snem 2021, ka India ka la mad ia ka jingeh kaba khraw bha na ka jingwan lynshop jong ka khlam Covid-19 hapoh ka ri, ha kaba ki jaka thiah pang ki la dap lut bad ki tyndong lyer ‘Oxygen’ ruh ki la thylli lut, kumta ruh la ong ba ha ka Sngi Palei, ka jingdon kiba ioh pang Covid ha India ka la sdang ban kiew biang sha ka 10,150 ngut.
Kumta ruh la ong ba ka tnat ka koit ka khiah jong ka Vietnam ha kane ka por, ka la bthah ia ki skul bad ki jaka pule ba kin peit thuh bha ia ka jinglong jingman jong katei ka khlam wat ha ki skul bad ki jaka pule khamtam ha ki jaka khappud bad ki khyrdop khappud ba ka jingleit jingwan jong ki paidbah ba napoh bad nabar ruh ka iaid shaid- shaid.
U runar uba shyrkhei ïa uba la tip kyrteng kum u Atiq Ahmed um shym la ïoh jingbit na ka ïingbishar ha kaba ïadei bad ka jingthmu jong u ban leit ha ka sngi leh burom khatduh ïa ka met jong u khun jong u u Asad, uba la shah pynïap ha ka jingïasiat bad ka kynhun Uttar Pradesh Special Task Force (STF) ha Jhansi.
Uwei pat uba la shah kynnoh donkti ha ka jingjia, u Ghulam, ruh u la shah pynïap ha ka jingïasiat ba la lamkhmat da u Deputy SP Navendu bad u Deputy SP Vimal.
Ïa ka metïap jong u Asad la kit ha ka kali kit nongpang hadien ba u la shah pynïap ha ka jingïasiat kaba markylliang bad ka kynhun ki pulit.
Ki pulit ki la pynbna ïa ka buskit kaba T.5 lak na ka bynta kino kino ki briew kiba lah ban ai jingtip ei ei shaphang u Asad bad u Ghulam ïa kiba la shah thwet halor ka jingjia jong ka jingshah pynïap jong u Umesh Pal.
Ka longïing jong u Atiq Ahmed ka la shah khmih bniah bad shah buddien ha ki pulit jong ka Uttar Pradesh ha ki 10 snem ba la leit.
Katkum ka kaiphot ba dang ïoh shen, la ong ba ka Shaista Parveen, kaba dei ka kurim jong u Atiq Ahmed ka la thmu ban leit aiti ïalade ha kti jong ka aiñ.
Kan sa leit ban aiti ïalade ha ka ïingbishar na ka bynta ban ïoh don bynta ha ka jingleh burom khatduh ïa ka met jong u khun jong ka u Asad.
Ki bor pahara jong ka Myanmar ha ka Sngi Palei ki la iathuh ba 4 ngut ki briew ki la khlad ha ka jingshah pynbthei bom ka kali ha ka thaiñ East jong ka Myanmar ha katei ka sngi.
Kane ka la jia ruh ha kawei ka jaka katba ki paidbah jong katei ka jaka ki dang ialum shi jaka ban sakhi ia ka jingsdang jong ka Buddhist New Year.
La ong ba ka Myanmar ka la mad ia shibun ki kynrum- kymram naduh u snem 2021 hi ba ka tnat shipai bad ka anti-junta ki la iakynad bad pyni bor na ka por sha ka por bad kaba la ktah pat ruh ia ki paidbah nongshong shnong jong ka Myanmar ha man ba kitei ki 2 kynhun ki ju iakhun bad pyni bor markylliang.
Katei ka jingbthei ka long tang hadien khyndiat sngi ba ka jingther naphang jong ka junta na suiñ ka la shim ia ka jingim jong palat 130 ngut ki paidbah nongshong shnong jong ka phang pdeng ka Myanmar.
La ong ba katei ka tamasa Thingyan, ka ju long ka tamasa kaba suk ba kmen bad kaba ju iaid beit- iaid ryntih man la u snem.
Hynrei ha kane ka por pat la don kiba thmu ban pynsangeh ia katei ka tamasa da kiwei pat ki kynhun kiba pyrshah ia katei ki jaitbynriew ha katei ka jaka.
La ong ba katei ka jingbthei ha katei ka sngi, ka la pynjulor haduh 3 tylli ki kali hajan ka Yan Taing Aung Pagoda jong ka thaiñ Mihngi ka Shan hapoh Lashio bad 4 ngut ki shynrang ki la khlad hashen ha katei ka por.
Nalor jong kitei ki 4 ngut, sa 12 ngut kiwei pat ki dei kiba la ngat bad mynsaw lang ha katei ka jingjia bad hadien ba la pynkit sha jaka sumar, la iathuh ba 2 ngut napdeng jong kitei baroh ki dei kiba la don hapdeng ka jingma kaba khraw.
Tad haduh jong ka step Sngi Thohdieng, ym pat shym la don kano kano ruh ka kynhun ka ban kam ia katei ka kam thombor ha katei ka sngi.
Kumjuh ruh hapoh ka nongbah Yangon, ki surok ki la thylli bad kynjah jar-jar namar ki paidbah nongshong shnong ruh ki la shong setkut ialade hapoh ki iing- ki sem jongki namar ka jingsheptieng hadien ka jingther naphang jong ka Junta ha ka shnong Pazi Gyi ha ki khyndiat sngi ba la leit.
Ka kynhun Central Bureau of Investigation (CBI) ka la wanrah shuh sa 7 ngut ki ophisar na kiwei ki jylla sha Bengal na ka bynta ban nang pynkhlaiñ shuh shuh ïa ka jingtohkit ha kaba ïadei bad ka jingbamsap kaba la mih na ka jingthung kam ha ka tnat pule puthi, la ïathuh u heh jong ka kynhun tohkit.
Kine ki ophisar ki kynthup ïa uba na ka Anti-Corruption Branch ha Delhi, lai ngut ki Deputy Superintendent na Visakhapatnam, Ranchi bad Bhubaneswar, arngut ki Inspector na Visakhapatnam bad Bhopal bad u Sub-Inspector na Dhanbad.
Kine kin sa sah da kumba ar bnai na ka bynta ban ïarap ïa ki para dkhot jong ki, la ïathuh u heh jong ka kynhun CBI.Kane ka jingpyntreikam ka la long hadien ba ki la ïai mih ki jingkynthoh na ki ar ngut ki nongbishar jong ka  Calcutta High Court kiba kynthup ïa u Abhijit Gangopadhyay bad u Biswajit Basu, kiba la don bynta ban bishar halor ka jingdon jong ka kam basap ha kaba ïadei bad ka jingthung kam beaiñ.
Ki la ong ba ha ka por ba la don ki katto katne ki jingbishar la ong ba ka jingtohkit jong ka kynhun CBI ka sahteng bad ka duna ha ka rukom pyntreikam.
Ha ka 31 tarik, Kyllalyngkot, u Justice Gangopadhyay, uba la hukum ïa ka kynhun CBI ba kan pynlong ïa ka jingtohkit ha u Jymmang jong u snem ba la lah, ka la weng noh ïa u ophisar na ka kynhun tohkit kaba kyrpang.
U nongbishar u la ong ba ka jingpyntreikam ha ka jingtohkit ka la long kaba suki palat bad ong ïa u Somnath Biswas, uba long u ophisar ba u la long leh nohei.
Ha u Jymmang jong u snem 2022, u Justice Gangopadhyay u la hukum ïa ka kynhun CBI ba kan tohkit ha kaba ïadei bad ka jingthung kam ïa ki nongtrei ki bym dei ha ka kam hikai kiba dei jong ka (Group C bad D) bad jong ki nonghikai da ka West Bengal School Service Commission (SSC) bad West Bengal Board of Secondary Education hapdeng u snem 2014 bad 2021.
Ka jingthung kam ïa kine ki briew ka la long da kaba shu pynbam tyngka kaba la long naduh T.5 lak haduh T.15 lak tang na ka bynta ban ïoh ïa ka kam hadien ba kim lah ne jop ha ki Selection Test.
Ka kynhun Enforcement Directorate (ED), kaba la pynlong ar bynta ka jingtohkit, ka la kem ïa u Myntri ba dei khmih ïa ka tnat pule-puthi u Partha Chatterjee bad ïa ka nongïarap ba ïajan jong u ka Arpita Mukherjee ha ka 23 tarik, Naitung jong u snem ba la lah.
Ka Myntri Rangbah jong ka jylla ka Mamata Banerjee ka la weng noh ïa u Chatterjee na ka sorkar bad ka la weng kam ruh ïa u na ka seng jong ka, ka Trinamool Congress (TMC).
Ki arngut ki nongbishar ki la pynïanujor hapdeng ka jingtreikam jong ka kynhun CBI bad ED, ha kaba la ong ba kane mynta ka la kham trei bha.
U MLA jong ka seng TMC bad u President barim jong ka Primary Education Board, u Manik Bhattacharya, sa uwei pat  uba la shah kynnoh donkti ha kane kajuh ka kam bamsap u la shahkem ha ka kynhun ED ha ka 11 tarik, Risaw jong u snem ba la lah.
U Chatterjee, ka Mukherjee, u Bhattacharya bad kiba bun ki heh barim jong ka tnat ka koit ka khiah ki la paw kyrteng ha ka jingmudui ba la buh da ka kynhun ED.U Myntri Khynnah ka Sorkar Pdeng u ba dei khmih ïa ka tnat Development of North Eastern Region (Do NER) – BL Verma ha ki khyndiat sngi kiba la leit noh u la leit ban jurip ïa ki kam ki jam kia ïadei bad ka jingpyntrei pynbha bad pynïar ïa ka kad liengsuiñ ha ka shnong Lengpui, Mizoram.
Ïa ka projek na ka bynta ban pynbha bad pynïar ïa katei ka kad liengsuiñ la pyntrei hapoh ka jingïoh ïa ka jingsynniang pisa kaba hapoh ka North East Special Infrastructure Develop ment Schemes (NESIDS) ha ka dor kaba la kot shaduh ka T.19.59 klur.
Ha ka sngi kaba u Myntri u la leit ban jngoh ïa katei ka kad liengsuiñ, la ïathuh ba na ka liang ka jong u, u la ïoh ïa ka jingbatai kaba bniah halor ki mat kiba ïadei bad ka jingtyllun jong ki kam ki jam ban pyntrei ïa katei ka projek, ki jingeh kiba ïakynduh ha ka jingpyntrei ïa ka projek bad kumjuh ruh halor ki mat kiba ïadei bad ka por ba yn sa lah ban pyndep noh ïa katei ka kad liengsuiñ.
Ha ka jingleit jurip jong u Myntri u la pyntip ba namar ba ïa ka mang tyngka baroh la pyllait na ka bynta ban pyntrei ïa katei ka projek, kumta dei ban pyntyllun ïa ki kam ki jam kham sted khnang ba yn lah ban pyndep noh ïa ka ha ka por kumba la buh ba dei ban pyndep.
Shuh shuh hadien ba u Myntri u la ïoh jingtip ba ïa ka projek la pynjlan ïa ka por ban pyndep na u Lber, 2023 sha u Nohprah, 2023 u la kyntu ïa ki bor sorkar kiba dei khmih ba ki dei ban pyndep noh ïa katei ka projek liengsuiñ ha u bnai Risaw, 2023 – khnang ba kan long ka jingkyrkhu ïa ki nongshong shnong jong ka jyllla hashwa ban pynlong ïa ka ilekshon sha ka Ïing Dorbar Thaw Aiñ jong ka jylla kaba la buh ban pynlong hashwa ban kut une u snem u ba mynta.
Ha ka jingleit jngoh jong u Verma ïa ka jylla Mizoram, u la leit ruh ban khmih ïa bun tylli ki projek kam pynroi kiba la pyntrei ha ka thaiñ Mamit District – kaba dei ka ‘aspirational district’ jong ka jylla Mizoram.
U AK Mishra, uba long u ksiang jong ka Sorkar India ha ka jingkren ïasuk halor ki mat kiba ïadei bad ki kam saiñ hima sima jong ka jylla Nagaland, u la pynkhreh ban wan ïuh kjat ha ka jylla Nagaland na ka bynta ban ïakynduh ïa ki nongïalam ba hakhmat duh jong ka seng NSCN-IM ha nongbah Dimapur.
Kat kum ki jingïoh lum jingtip la ïathuh ba ïa ka jingïalang hapdeng u AK Mishra bad ki nongïalam jong ka seng NSCN-IM ha ka nongbah Dimapur yn sa pynlong ha ka 13 tarik mynta u bnai bad ïa ka seng NSCN-IM yn sa ïalam da u Thuingaleng Muivah.
Katei ka jingïalang kaba kyrpang tam kaba dei na ka bynta ban pynbeit ïa ki kam saiñ hima sima jong ka jylla Nagaland yn sa pynlong ha Chumouk edima police complex kaba don ha ka nongbah Dimapur, Naga land.
Katkum ki jingïoh lum jingtip la ïathuh ba ka nongrim kaba ka Sorkar Pdeng ka ïeng halor ki mat kiba ïadei bad ka jingdawa ban ïoh ïa la ka jong ka lama bad ka Konstitushon yn lah ban mynjur ha ryngkat ki katto katne ki kyndon – ka lama Naga na ka bynta ka Pan Naga cultural body bad ban jer kyrteng ïa ka soskular ïasngewthuh jingmut kaba khatduh (final agreement) kum ka Naga “Yehzabo".
Ha kawei ka liang, ka NSCN-IM la ïathuh ba ka dang pynneh hi triang kat kum ka nongrim kaba ka la ïeng kat kum ka Framework Agreement kaba la soi ha ka 3 tarik u Nailar, 2015.
Ha ka jingwan jngoh jong u Mishra ïa ka jylla Nagaland la ïoh jingtip ruh ba un sa leit ban ïakynduh ruh ïa ki nongïalam bad ki dkhot jong kiwei kiwei ki civil society organization.
Ka Special Court (Prevention of Corruption Act) jong ka nongbah Aizawl ha ki khyndiat sngi kiba la leit noh ka la daiñ kuna haduh T.4 lak ïa u CEO barim jong ka Mizoram Khadi and Village Industries Board (MKVIB) -Lalsawmzuala na ka daw jong ka jingdonkti jong u ha kawei ka kam bam sap.
Utei u CEO barim jong ka MKVIB u la shah tian bishar ha ka ïing kashari da kaba shah pynngat hapoh ka kyndon aiñ sections 409 bad 477A jong ka Indian Penal Code na ka daw jong ka jingdonkti jong u ban pyndonkam bakla ïa palat 9 lak ka pisa kaba la mang kyrpang na ka bynta ka jingpyntreikam ïa ka ‘Swarojgar Credit Card’ (SCC) bad kumjuh ruh na ka daw jong ka jingdonkti jong u ban pyndonkam bakla ïa ka pisa kaba la kot haduh T.9 lak kaba hapoh ka Rural Employment Generation Programme.
Utei u CEO barim ka MKVIB u la donkti ha kitei ki kam bam sap da kaba pyndonkam bakla ïa ka bor/kyrdan jong u bad kumjuh ruh da kaba shon tuh ïa ki bill kiba lamler.
Katkum ka jingtian bishar jong ka ïing kashari, la ïathuh ba lada utei u CEO um shym la lah ban siew ïa ka kuna, un hap hapoh ka jingshah set phatok ka ban neh haduh kumba 2 bnai lynter.
Kat kum ka rai jong ka ïing kashari la ïathuh ruh ba utei u CEO u ba rim jong ka MKVIB u dei u heh sorkar u ba la noh ka rta bad kumjuh ruh u ba la sdang ban don ki jingthut ha ka liang ka koit ka khiah bad na ka liang ka jong u un nym lah ban neh slem lada un shah set phatok bun bun snem.
Shuh shuh la pyntip ruh ba utei u CEO mynshwa um pat shym la donkti satia ha kino kino ki kam beaiñ.
Ha kawei ka jingjia ha ka thaiñ Rngaiñ ha ka surok Shillong-Pynursla, ka la don ka jingshah ban ki kali ha ki maw bad ka khyndew ha ka janmiet jong ka Sngi Thohdieng.
Kane ka la jia ha ka por kumba 7 baje janmiet eiei, bad ha ka banyngkong, kawei ka kali Tata Sumo ka la shah sei shabar jong ka twa.
Katba ki khubor ba la ïohlum, ki ïathuh ba ki dang sa kumba ar tylli ki kali kiba dang sahkut tat haduh ba thoh ïa kane ka khubor.
Kitei ar tylli ki kali kiba dang sahkut na ka jingban jong ki maw bad khyndew ki long ka Datsun RediGo kaba don ïa u nombor ML05 T 7892 bad ka Bolero kaba don ïa u nombor ML06 A 3026.
Hynrei ym pat lah ban pyntikna haduh katno ngut ki briew ki la don ha kitei kali lane ki la don ne em kiba mynsaw.
Haba ïoh ban ïakren bad ki katto katne ngut ki briew kiba la don ha katei ka jaka, ki la ïathuh ba ka jingkhat bad jingweng ïa ki maw bad khyndew ka dang ïaid khnang ban ïoh sei ïa kitei ki kali.
Na ka liang ki bor sorkar ki la ïathuh ba kim pat lah ban ïathuh bniah namar ka jingpynkhuid ïa ka twa ka dang ïaid.
U MLA barim ka Umroi konstitwensi, u Bah George B.Lyngdoh ha ka Sngi Thohdieng u la pynpaw ka jingsngewkmen hadien ba ka Ministry of Rural Development (MoRD) jong ka Sorkar Kmie ka la mang tyngka na bynta ban shna ïa 2 tylli ki surok hapoh konstitwensi kiba la jot rathai bad buh jingeh shi kat dei ïa ki paidbah mynta la kumba 20 snem tam.
Kine ar tylli ki surok kiba kynthup ïa ka surok na Bhoirymbong sha Mawbseiñ ha ka jingjngai kaba 14 kilo mitar bad ka surok na Nongthymmai sha Khyndewso ha ka jingjngai kaba 10 kilo mitar la mang tyngka lyngba ka Pradhan Mantri Gram Sadak Yojana (PMGSY) ha ka jinglut kaba kot sha ka T.17.88 klur.
U Bah Lyngdoh u la pynpaw ïa kane lyngba ka rynsan ‘Twitter’ ha kaba u la ai ruh ka jingïaroh sha ki ophisar ka tnat PWD bad ka MoRD kiba la shimkhia ban pynurlong ïa katei ka kam kaba na ka liang jong kum u nongmihkhmat barim ka Umroi konstitwensi, u la thoh bad kyrpad sha ka MoRD naduh u snem 2021.
U la ong ruh ba kum ka thaiñ, ki paidbah ka Raid Madan Kyrdem ki la mad jingeh baroh shi katta namar ka jingsniew ba palat pud jong u surok ha kine ki 20 snem tam kiba la dep bad lyngba kane ka jingmang tyngka jong ka Sorkar Kmie, kan pynsuk shi kat dei ïa ki paidbah bad kan kyntiew ruh ïa ka ïoh ka kot ka jong ki ynda haba la lah ba pyndep ïa kitei ki 2 tylli ki surok kiba donkam bha jong ka thaiñ Umroi.
Shuh shuh na ka liang jong u Bah Lyngdoh u kyrmen skhem ba ka jingpyntrei ïa kitei ki surok kan sdang noh shen khnang ba kan pynsuk bad kyntiew ïa ki paidbah ka thaiñ baroh kawei.
U Symbud Myntri Rangbah ka Jylla, u Bah Prestone Tynsong uba peit ruh ïa ka tnat kam pohïing, ha ka Sngi Thohdieng u la ong ba kawei na ki jingeh kaba ka tnat pulit ka ïakynduh ka dei ha ka liang ka jingduna palat ki nongtrei – ym duna ïa ka 3500-4000 ngut.
Haba kren sha ki lad pathai khubor hadien ka jingïalang khmih bniah bad ki heh pulit ha Police Headquarters, u Bah Tynsong u la ong ba ka tnat kan sa pyndep lut ïa ka jingpynrung kam ban pyndap ïa ki kam ba sah thylli ha ka tnat hapoh jong une u snem.
U la ïathuh ba ka jingpynrung kam haba ïadei bad kumba 1000 tam (ki kam) kiba sah thylli ha ki kyrdan bapher-bapher jong ka tnat pulit ka dang ïaid.
U la ong ruh ba ïa ki ‘Personal Interview’ yn sa pyndep ha kine ki 2-3 taïew ban wan bad hadien kane, yn sa ïaid shakhmat bad ka jingthung kam.
Katkum ka jingïathuh jong u, ka jingpyndap ïa kine ki jaka ba sah thylli kan ïarap shi kat dei ha ka ban kyntiew ïa ka jingkyrmen bad jingskhem jingmut jong ka tnat pulit ban shakri kham bha ïa ki paidbah ka Jylla khamtam haba phai sha ka shong suk shong shngaiñ.
U la ong ruh ba ka Sorkar ka dang khmih ban nang kyntiew shuh-shuh ïa ka jingkhlaiñ jong ka tnat pulit, kata na ka 16,000, da kaba mang shuh ïa ki kam thymmai.
Ha kawei ka liang, u Symbud Myntri Rangbah ka Jylla u la bynrap ba ka tnat pulit shen kan sa pynïeng ïa ki ‘Barrack’ ha ki 7 tylli ki ‘Police Outpost’ ba dang dep shna thymmai kiba don ha shi lynter ki jaka khappud bad ka Assam nalor ka jingphah pulit shuh ban khmih ïa kitei ki ‘Outpost’ bathymmai.
Na ka liang u Director General of Police (DGP), Dr.L.R.Bishnoi u la ong ba ka tnat pulit ka la shim ïa ki sienjam ban pynbeit ïa ki jingbakla ba la kdew da ka ïingbishar ka Jylla haba ïadei bad ka jingkynnoh shalan be-aiñ ïa u dewïong.
Haba kren sha ki lad pathai khubor, u Dr.Bishnoi u la pynsngew ba ka buh jingeh shi kat dei ban tehlakam ïa man la kawei-pa-kawei ka jaka jong ka Jylla namar ka jingduna palat ki nongtrei.
Na ka liang jong u, u la ong ba ki pulit ki pyrshang katba lah ban tehlakam ïa kito ki lynti kiba ju thmu ban shalan tuh ïa u dewïong.
Shuh shuh haba phai sha ka shong suk shong shngaiñ, u DGP u la ong ka jinglong-jingman ka long kaba suk ba saiñ.
Haba bynrap ba ka tnat ka ïoh ka jingïatreilang na ki paidbah, u Dr.Bishnoi u la ong ba ka tnat kan hap long kaba la khreh na bynta jingtynjuh hadien-habud.
U Chief Secretary ka Jylla, u Bah DP Wahlang, u la ïathuh ba ka Sorkar ka dang thaw lad ban ïoh ïa ka jaka pynlang jaboh shabar bad kham jngai na nongbah Shillong.
U Bah Wahlang u la ong ba kumba ka long mynta, ka jaka pynlang jaboh ha Mawlai ka dei kaba dang pyndonkam namar ki don ki jingshna sboh bad shna thymmai biang ïa ki tiar ki tar, bad lada ym dei ba ki dang don ki kam kiba leh ha kane ka jaka, katta kam long shuh kaba bit ban pyndonkam.
Kumta u la ong ba ka Sorkar ka la shim ki lad ki lynti ban ïoh ïa kawei pat ka jaka pynlang jaboh bad kane ka kam ka dang ïaid shakhmat.
Haba kylli kumno ka Sorkar kan leh namar ki don kiba pyrshah bad kim ai jaka ban shim ka Sorkar ban shna jaka pynlang jaboh, u Chief Secretary u la ong ba ka don kawei ka rukom kaba tip kum ka NIMBY (Not In My Backyard) kaba dei ka jingbatai ba ngi lah ban don ka jaka pynlang jaboh tangba kam dei ban don hajan ïing ne jaka sah briew.
U la ong ba ïa kane ka rukom dei ban pynshai bad ai mynsiem ïa ki nongshong shnong ba kin sngewthuh ba ngi donkam ïa ka jaka pynlang jaboh tangba ka dei ban don kham pajih na ka jaka ba shong ki briew.
Ka jingnoh jong uwei u rangbah ïa uba la tip kyrteng kum u Bah Aiban Dewkhaid uba la don 45 snem ka rta ha ka shnong Kenbah Malai ha ka 10 tarik u bnai Ïaïong, 2023 sha ka riat ‘Dhoi’ kaba don ha Kenbah Malai jong ka Mawsynram konstitwensi, ka la pynlong ïa ki bor shnong ba kin shem jingeh ban tan ïa ka met ka jong u namar katei ka riat ka long kaba kynjang bad itriem haduh katta katta.
Na ka liang u nongai khubor u la leit sha katei ka jaka ha ka Sngi Thohdieng ha kaba u la shem ba katei ka riat kaba utei u rangbah u la noh kam da pajih than na ki ïing ki sem kiba don ha Kenbah Malai, hynrei jingkynjang jong kane ka riat ka long kaba ishyrkhei ban peit watla ym pat lah ban pyntikna ïa ka jingjrong jong katei ka riat.
Haba batai halor katei ka jingjia, na ka liang u Bah S.K Dewkhaid, uba long u Rangbah Shnong ka Kenbah Malai, bad uba dei ruh u bahaïing hasem jong u Bah Aiban, u la ïathuh ba ha ka 10 tarik u bnai Ïaïong, ha ka por 8 shiteng mynstep, u Bah Aiban u la wan mareh sha katei ka jaka ba long riat kaba u thmu ban noh ïap ha ryngkat ka jingrah ïa ka wait bad ïa u dieng ha ka kti lade bad u la shong hangta.
U Rangbah Shnong u la ong ba watla na ka liang jong uwei u rangbah uba wan thohdieng sha katei ka jaka u la ong ïa u Bah Aiban ba un nym shong ha tmier jong katei ka riat, hynrei u Bah Aiban u la byrngem ïa utei u rangbah da kaba ong ba lada utei u rangbah um leit phai noh sha la ïing la sem, un bret ïa utei u rangbah shapoh katei ka riat.
Na ka liang utei u rangbah nongthoh dieng u la leit ban ïathuh ïa katei ka jingjia sha ki bahaïing bahasem jong u Bah Aiban bad kita ki bahaïing hasem bad ki briew jong ka shnong ki la pyrshang ban ïakren bad utei u rangbah ban mih noh na katei ka jaka.
Hynrei la ong ba u Bah Aiban um shym la pynsngap satia ïa ki bad u la beh bad byrngem pynban ïa kiba la pyrshang ban wan ïarap ïa u da kaba ong artad ba un bret sha riat lada ki wan ban pynthut ïa u.
“Ban tur u paidbah shajan ruh um shah bad haba u don ki tiar pynmynsaw, u paidbah um nud satia ban tur.
U la ong lypa ba wat nym wan shane shajan bad lada phi wan, ngan bret beit shane sha riat.
Kane ka jingkren jong u ka la pynma bad pynsmiej," la ong u Rangbah Shnong.
U Bah S.K.Dewkhaid u la ïathuh ruh ba ym don satia ba nud ban tur sha u Bah Aiban namar ka jingkylla dur eh ka jong u bad u Bah Aiban u la pynpaw sha kitei ki paidbah ha kaba u la ong ba ki dei ban leit noh sha la ïing la sem namar ba u lah dep ban ïap lypa bad u la ong sa kawei ba u la shu ap tang ïa uta u ‘boss’.
U Rangbah Shnong u la ong ba na ka liang ki bor shnong ki la ïai ïaleh shitom katba lah ban pynjai-jai ïa utei u rangbah, hynrei ka la long kaba eh ban pynkohnguh bad u la ong ba dei ha ka por kumba 8:30 mynmiet jong ka 10 tarik Ïaïong ba u Bah Aiban u la noh najrong katei ka riat, hynrei u la sahkut ha shiteng ka riat, bad u la khlad noh.
U Bah S.K.Dewkhaid u la ong ba u Bah Aiban u dei u briew u ba don ka jinglong kaba bha bad um dei u briew uba shiteng khlieh ne u ba don ïa ka jingpang ksuid bad u la ïathuh ba shi taïew ne ar taïew hashwa katei ka jingjia, u Bah Aiban u la ïathuh ba u la ïakynduh ïa ka ‘puri ïong’.
Ïa ka met jong utei u rangbah ym pat lah ban leit sei na katei ka jaka riat namar ym don ba nud ban hiar bad na ka liang u Bah S.K.Dewkhaid u la kyntu ia ka sorkar ba kan wan ai jingïarap ban sei ia ka met jong u Bah Aiban na katei ka riat.
Ki ar tylli ki wah ha nongbah Shillong kiba la ju bna nam kum ki wah kiba khuid bad long ban sum ban sait, kita, ka Wahumkhrah bad Umshyrpi ki la rung ha ka thup jong ki 45 tylli ki wah kiba jaboh tam ha India kumba la buh da ka National Green Tribunal (NGT) ha ka thup jong ka.
Ïa kane la ïathuh da u Chief Secretary ka Jylla, u Bah DP Wahlang haba ai ka jingbatai shaphang ka jinglong jingman jong ki wah bad ki hukum bad jingbthah kiba la pynmih da ka Ïingbishar bad ka NGT kiba dei ban bud ryntih khnang ban ïada bad pynneh ïa ka jingkhuid jong ki wah.
U Chief Secretary u la ai ka jingbatai ha ka jingïalang kaba la long ha sngi Thohdieng ha Yojana Bhavan, Secretariat halor ka jingpynim biang bad wanrah biang ïa ka burom ba la jah jong ki wah (rejuvenation and restoration of major rivers) kiba kynthup ïa ka Wahumkhrah, Umshyrpi ha nongbah Shillong bad ka Wah Umkhen.
Ha kane ka jingïalang, la ïashimbynta lang da u Myntri Rangbah u Conrad K Sangma, u Symbud Myntri Rangbah Bah Sniawbhalang Dhar, u Myntri Sorkar Bah A L Hek, u Chief Secretary Bah D P Wahlang nalor ki heh ophisar na ki tnat treikam bapher bapher ka Sorkar bad ki nongmihkhmat na ki Dorbar Shnong bad ki kynhun bapher bapher.
U Chief Secretary u la batai shaphang ka jingjaboh jong ki wah bad ki lad kiba dei ban shim kumno ban ïada ïa ki wah.
Nangta u la pynsngew ruh ïa ki hukum bad ki jingbthah jong ka Ïingbishar bad NGT kumno ban pynneh ïa ka jingkhuid jong ki um ki wah.
Kumta u Chief Secretary u la khot la wer ïa ka jingïashimbynta bad ïasnohkti lang jong ki shnong ki thaw bad baroh ki nongdon bynta lang kum ka KHADC, ki Dorbar Shnong, bad ki seng bapher bapher ban pynshai pynsngewthuh ïa kane.
Ha ka jingkren jong u, u Myntri Rangbah u Conrad K Sangma u la kren shaphang ka jingthmu jong ka jingïalang bad ki lad ki ban sa shim na ka bynta ban pynim biang bad wanrah biang ïa ka burom ba la jah jong kine lai tylli ki wah da kaba pan ruh ïa ka jingai jingmut bad ban ïashimbynta lang ki Dorbar Shnong bad ki shnong ki thaw ha kane ka sienjam.
U la ong ruh ba ka long kaba donkam ban ïa biang lang hapdeng ka mariang bad ka ïoh ka kot bad kane ka jingïalang ka dei shibynta na ka thong jong ka Sorkar Jylla ban wanrah ka jingïabiang lang hapdeng ki lad kamai kajih, ka ïoh ka kot bad ka mariang khnang ban lah ban pynneh ïa ki jingdonkam na ka bynta ka ïoh ka kot bad ban pynneh pynsah ïa ka mariang na ka bynta ki pateng ban wan.
U Conrad u la ong ruh ba ka Sorkar ka long kloi ban shim ki lad ki lynti ban pynneh ïa ki um ki wah ha kane ka Jylla ha kaba u la pyni ruh katto katne ki sienjam kiba ka Sorkar ka la shim ban ïakhun ïa ka jingkylla ka suiñbneng naduh ka jinglum ïa ki jaboh jabaiñ, ban nym pyndonkam plastik, ka jingpynduna ïa ka jingjaboh ka lyer, ka jingpyndonkam ïa ki kali ilektrik bad kiwei kiwei ki lad ki lynti kum ka jingthung dieng bad jingshimbynta lang ki paidbah ha ki shnong ki thaw nalor ka jingdonbynta ki khynnah pule bad ki samla lyngba ki prokram bad lynnong jingpule ha ki jaka pule.
Ha kane ka jingïatai, la donlang ki dkhot kiba mihkhmat ïa seng bad kynhun bapher bapher.
Ha kawei pat ka liang, haba ïakren bad ki nongthoh khubor, u Chief Secretary u la ïathuh ba ki don 32 tylli ki jaka kiba la dep ban ithuh ha shi lynter ka Wahumkhrah bad Umshyrpi ban buh ïa ki ‘sewage Treatment Plants (STP)’ lada ki jaka pynkhuid um jaboh bad kito kiba pyntuid beit beit ïa ka um jaboh sha wah, kin shah daiñ kuna kaba heh bha.
Nalorkata, u Chief Secretary u la ong ba la ai por 45 sngi ïa ki bor ba dei khmih ban shim ki lad ban pyrkhing ïa ka jingtih maw tih shyiap harud jong ka Wah Umkhen kaba dei ka wah kaba kongsan ban tan umbam umdih ïa ka sor Shillong.
Wat la ha kine ki khyndiat sngi ki khubor ki la saphriang stet ba ki ar ngut ki MLA ka People’s Democratic Front (PDF) kin rung noh sha ka NPP, hynrei u President ka NPP Meghalaya Dr.W.R Kharlukhi um shym la ïoh jingtip eiei.
Haba ïakren bad u Dr.W.R Kharlukhi u la pynpaw ba ka jingbym tip ïa kane ka jingthmu ki MLA ka PDF ban rung sha ka NPP ka dei namar u dang wan na Delhi ba u don jingshitom, hynrei mynta u la kham ïoh bor haba u la wan sha Shillong.
U la ong ba kane ka jingïakren ka lah ban ïaid lyngba u President ba rangbah ka NPP, u Conrad Sangma uba dei ruh u Myntri Rangbah ka jylla ne u Vice-President ba rangbah ka NPP Bah Prestone Tynsong uba dei ruh u Symbud Myntri Rangbah ka jylla.
“Nga ruh nga shu ïohi tang ha ki kot khubor ba ki MLA ka PDF kin rung sha ka NPP, hynrei kaba bha tam ka long ban kylli na kitei ki MLA ka PDF ban ïoh jingshai" u la ong.
Ha kajuh ka por u la pynpaw ïa ka jingsngewkmen lada kita ki MLA ka PDF ki wan rung sha ka NPP namar kan nang pynkhlaiñ shuh ïa ka seng nangne shakhmat.
Nalor nangta, u la ong biang ba lada baroh ki seng saiñ pyrthei ki wan pynïasoh sha ka NPP kata ka dang bha shuh shuh.
Wat la u President ka NPP u Dr.W.R Kharlukhi u kyntait halor kane ka khubor, hynrei ki khubor kiba tikna na ki nongkitkam ka NPP ki la pyntip ba kane ka jingrung ki MLA ka PDF sha ka NPP kan urlong noh shwa ban thep vote ha Sohïong konstitwensi.
U khur ak phlim jong ka Telegu u Mahesh Babu un sa ak kum u Lord Hanuman ha ka phlim thymmai jong u SS Rajamouli ka ban pyllait paidbah pat haduh u 2025.
Hadien jong kawei ka phlim jong u Rajamouli ka ban mih ha ka kut snem la ioh khubor ba u Mahesh Babu un sa ak sa kum u Lord Hanuman ha kaba kane kan dei ruh ka phlim ba-ar jong u Rajamouli ba u Mahesh unsoi.
Kane ka phlim kaba ym pat shim la ai kyrteng kan dei kaba la ioh mynsiem na ki kot kum ka Ramayana bad Mahabha rata.
U SS Rajamouli kum u nongshna phlim u dei uba ju sngewtynnad bha ban pynpher ia ka rukom shna phlim jong u bad ia kane ka phlim thymmai yn pynmih lyngba ka VFX.Ha kaba iadei bad kane ka phlim thymmai u Mahesh un sa hap ban pynkhreh bha ialade namar ba ka bynta ba u dei ban ak ka kham long eh bad kham jynjar.
Mynta u snem ia une u tyngshop ngin sa iohi ruh ha ki katto katne ki phlim thymmai.
U Lionel Richie, Katy Perry la pynbna ba kin wan shim bynta ban rwai ha ka jingkiew khet u Charles ka ban long ha ka 7 tarik jong u bnai ban wan ha Windsor Castle ha kaba nalor jong kine arngut kiwei kiwei ki ban wan shim bynta kin kynthup ruh ka kynhun Take That bad Andrea Bocelli.
Ka hehduh jong ka BBC ka Charlotte Moore  ha ka jingai jingkren ka la iathuh ba ka la don ka jingpynkhreh na ka liang jong ki nongrwai kiba la shah khot sngewbha ban wan shim bynta ha katei ka sngi bad ha ka jingshisha la khot bad la wer sngewbha ruh ia Adele, Elton John, Harry Styles bad Spice Girls hynrei kine ki la kyntait ia kane.
Ha kajuh ka por la iathuh ruh ba ka Kylie Minoque kala dep ban phah ktien ba kan ym wan shim bynta ha katei ka jingkiew khet u Charles namar ba ka hap ban leit rwai kylleng bad ka Buckingham Palace ka iathuh ba haduh 20,000 ki riewpaidbah la khot sngewbha lang ha katei ka sngi.
Ki nongshong shnong ka Britain kin sa ioh ban sakhi ia ka jingkiew khet u Charles ha kaba ha shwa jong kane ki la iohlad ruh ban sakhi ia ka jing-kiew khet ka Queen Elizabeth ha u snem 1953.
Ka jingpynkhreh ha kaba iadei bad kane ka jingkiew khet u Charles ka la iaid sha khmat bad u Prince Harry uba la shong la sah sha US lem bad ka kurim bad ki khun ki kti jong u, un sa wan ban sakhi ia ka jingkiew khet u kpa ryngkat bad kiwei kiwei ki dkhot ka longiing Syiem.
Ka khubor ba la ioh lum ka iathuh ba ki nongialehkai Fencing na ka ri Norway ki pynpaw ia ka jingbym shym treh ban shim bynta ha kino kino ki lympung ialehkai kiba don lang da ki nongialehkai na Russia bad Belarus.
Kumta na ka liang ka synjuk ba pyniaid ia katei ka jingialehkai na Norway ka Norway’s Fencing Federation ka iathuh ia ka jingiai pynjrong shuh shuh ka jong ka ha ka thup jong ki ri kiba bun kiba pynpaw ia ka jingpyrshah halor ka jingwanphai biang ki nongialehkai jong kitei ki ar ri sha ki lympung ialehkai bapher bapher.
Nalorkata, ka International Fencing Federation (FIE) ha ka 10 tarik jong u bnai ba la dep ka la shim ia ka rai ba khatduh na ka  bynta ban shah bad ban ailad biang ia ki nongialehkai Fencing jong kitei ki ar ri ban wanphai biang sha ki lympung ialehkai bar-ri kata ha shuwa ban plie pyrda pat sa ia ka rynsan iakhun na ka bynta ban jied sha ka Olympic ha Paris ka ban sa long ha u snem 2024.
Katei ka jingbym shym la treh ban shimbynta da ki nongialehkai katei ka ri ka kynthup ruh ia ka jingkynran-dien noh ka jong ki ban mihkhmat ia ka ri Norway sha ka lympung ialehkai ka ban sa long ha Denmark, Germany bad Poland.
Shuh shuh ruh la bynrap ba katei ka synjuk na Norway ka la  weng noh ruh ia ka lympung ialehkai ba shait pynlong shisien shi snem jong katei ka jingialehkai kaba dei ban long ha Oslo.
Hynrei kaba lah pynpaw pat ba kan sa iakren bad pynbeit ia kawei ka lympung ialehkai bad ka ri Sweden  bad Finland Shabar jong ka FIE World Cup.
Ki nongialehkai na ri Russia bad Belarus ki lah shah khang na ka bynta ban shimbynta ha kiba bun tylli ki lympung ialehkai bar-ri naduh u bnai Lber jong u snem ba lah dep namar ka jingleit ban hiar thma ka ri Russia pyrshah ia ka Ukraine, ha kaba ka ri Moscow ka khot ruh ia kata ka thma ka jong ka da ka “Special Military Operation".
Ka jingsdang jong ka jingiaid lynti ka kynhun ialehkai kriket ka Pakistan ha ka lympung ialehkai T20Is pyrshah ia ka New Zealand ka la long kaba seisoh bad ba jop, hadien ba katei ka kynhun ka la rah ia ka thong jingjop pyrshah ia katei ka kynhun ba wan ia aireng ha Lahore.
Ka khubor ka iathuh ruh ba na ka jinglah ban ialehkai bha da ki nongkawang bol ka Pakistan khamtam eh u Haris Rauf ka la pynlong ia katei ka kynhun ban ïoh pynhap bun wiket ha ka jingiakhun ha la iing.
Kumta ruh katei ka jingjop  ka long ruh kaba kham kyrpang shuh shuh na ka bynta u kapten jong katei ka kynhun ialehkai u Babar Azam uba la lah mynta ban pyniaryngkat ialade bad u kapten barim ka India u MS Dhoni sha ka rekod ba 41 jingjop ha ka jinglong kapten ha katei ka lympung ialehkai.
Ka long ruh ka jing-ialehkai T20Is kaba 100 na ka bynta u Babar bad ruh ka jinglah jong u ban kynjoh mynta sha ka sien kaba 67 kum u kapten jong ka kynhun ialehkai ka jong u.
Baroh-lin, u Babar u lah pyniasohlang ialade ha ka kyrdan ba-ar ha ka thup jong ki kapten ha ka jinglah ban khur bun tylli ki jingjop ha kum katei ka lympung ialehkai ba khyndiat over kata hadien u kapten  barim ka England u Eoin Morgan bad u   kapten ba mynshuwa jong ka Afghanistan u Asghar Stanikzai; ha kaba  baroh kitei kum ki kapten ki la lah ban btin lynti ia ka kynhun ialehkai jong ki sha ki jingkhur jingjop  sha ka 42 sien jop bad ba u Babar u jngai mynta tang kawei ka jingjop na ka bynta ban ioh thaw ia ka rekod ha ka pyrthei.
Ka khubor ka iathuh ruh ba ka  kynhun Pakistan ka shad kmen lang ruh bad ki 100 tylli ki jingialehkai Shabar kiba u Babar Azam u kynjoh ha ki jingialehkai ba khyndiat over ha ryngkat bad ki 88 ron jingjop ha ka jingialehkai T20 ba nyngkong pyrshah ia ka New Zealand ha katei ka jingiakhun ba mynta ha Lahore.
Hynrei u Azam um shym la lah ban pynurlong ia ka kam ialehkai ka jong u ha ka jingiakhun da  tang ki 9 ron, hnrei u Fakhar Zaman  bad Saim Ayub ki la lah ban kamai mar 47 ron bad kiba la lah ruh ban wanrah ia ki 79 ron ha ka jingiatreilang ka jong ki na ka bynta ka wiket balai bad ban rah ruh ia ka kynhun sha ka 182 ha baroh ki jingshah pynhap wiket ki jong ka ha ki 19.5 over.
U nongkawang bol katei ka kynhun u Haris Rauf, uwei na ki san ngut ki rang-ialehkai ka kynhun uba lah wanphai sha ka kynhun ialehkai hadien ba u lah shah pynshong ha ka jingkhun ba lah dep pyrshah ia ka Afghanistan, uba lah kamai da 18 ron ha ki 4 bol  ha kaba ka New Zealand ka la lah ban kamai 94 ha ryngkat bad ka jingshah pynhap wiket lut baroh ha ki 15.3 over.
Ka long kaei-kaei kaba sngewtynnad ba ki nongmihkhmat na ki Ri kiba don ha ka kynhun ki 20 tylli ki Ri lane Group of 20 (G20) kin don ha nongbah Shillong ha ka 17 bad 18 tarik Ïaïong, 2023 ban ïashim bynta ha ka lympung jingïalang ‘G20 Space Economy Leaders Meeting (SELM) Precursor Meeting’.
Ki dkhot jong ka G20 ki long ka Argentina, Australia, Brazil, Canada, China, France, Germany, India, Indonesia, Italy, Japan, Republic of Korea, Mexico, Russia, Saudi Arabia, South Africa, Türkiye, United Kingdom and United States, bad ka European Union.
Kine ki Ri ki mihkhmat ïa 2/3 ki nongshong shnong ka pyrthei, 85% ka Global GDP, bad 75% ki kam khaïi pateng.
Da shisha, ki long ki Ri kiba khlaiñ bor bad kiba kham riewspah ban ïa kiwei.
Ha Shillong, nalor katei ka jingïalang kan don ruh ka jingpyni nam ïa ka jingriewspah jong ka Meghalaya ha ki liang bapher-bapher.
Ngi la ïohi ha kine ki sngi ïa ki jingpynkhreh pynkhrum ha kane ka nongbah khamtam ka jingmaramot ïa ki surok ban pdiang burom ïa ki nongwan ïashim bynta ha katei ka lympung jingïalang.
Don ki bynta jong ka sor ba ka jingmaramot surok ka long baroh shi miet wat hapdeng ka jingdum namar ka jinghap ban pynlip ïa ka bording.
Kan jin da la bha ba kine ki jait jingïalang kin long khah-khah khnang ba ki paidbah kin ïohi ïa ki surok kiba jlih bad kiba lait na ki thliew ki syar.
Katno kan long ka jingkyrkhu lada lah ban pynbiang man la ka por ïa ki jingdonkam kumba pynbiang na ka bynta kine ki kam kiba long shisien lano.
Hynrei bunsien ngi hap ban shu ïa ud ïa nam bad ym ju don ka jingkylla.
Ka long ka jingshisha ba lada ki surok ha sor ki sniew, ngin khmih lynti leh aïu ïa ki surok sha ki nongkyndong ba kin long kiba bha? Mano ban peit ïa ki?Tangba ka dei ruh ka jingshisha ba haba wan ki briew kiba nabar kin hap ban ai ïa kaba bha tam sha ki khnang ba kin ïoh rah khubor sha ki shnong ki thaw jong ki shaphang ka jylla.
Kine kiba wan nabar ki long kum ki nongrah ktien la ka dei na ka bynta kaba bha ne kaba sniew.
Bad kata kan shong kumno ngi pyni sha ki.
Lehse ka Meghalaya ka dei ban shim kabu na ka jingwan jong ki nongmihkhmat na kitei ki Ri ban ïakren kumno ba ka jylla ka lah ban ïatreilang bad ki ha ki liang bapher-bapher.
Ngi dang donkam shibun ki jingïarap bad lehse ki Ri kiba kham riewspah bad kiba la kham kiew nadong shadong kin lah ban ai jingmut.
Ka jingïalang kam dei ban shu kut kumto khlem da don ka jingïohnong kaba kham bun na ka bynta ka jylla.
Ka jingïatreilang ka dei ban don ha ka liang ka jingpynmih bording, jingshna skul, jingshna surok, jingshna ïa ki jaka sumar, ki lad ai kam ai jam, ban phah ïa ki samla na kane ka jylla shabar ri ban pynhikai ïa ki kumno ban pyntbit ha ki sap kiba ki la don lypa, kumno ban pynduna ïa ka dheng kali, kumno ban pynduna ïa ka jingpynlut phut ïa ka umbam umdih khnang ba kan ym ktah hadien habud, bad kiwei.
Ngi im ha ka pyrthei kaba hap ban ïa shaniah iwei ïa iwei pat.
Ym don kano-kano ka Ri kaba lah ban shu im tang marwei.
Ka jingnang ïar ka ‘Globalisation’, ka khaïi ka pateng, ka jingmih ki jingpang khyllah kiba ktah ïa ka pyrthei salonsar, bad kiwei ka la nang pynïajan ïa kiba bun ki Ri katba nang ïaid ki snem.
Ngim dei ban kyntait haba wan ki nongai jingmut/nongïarap, hynrei ha kajuh ka por ngi dei ban long kiba husiar khnang ba kan ym ktah kylla hadien habud.
Ngi kyrmen ba kane ka jingïalang kan pynmih ïa ki soh lym kumta kan shu long lehnohei ka jingwan ïakynduh shaduh sha Shillong.
Ka jingïatreilang ka long ka bakongsan ha kane ka pyrthei khnang ban ïa lait na kiei-kiei ki jingjia basniew.
Lada ka pyrthei ka shongsuk, ka jingbha kan wan.
Ngi la ïohi kumno ka thma hapdeng ka Russia bad ka Ukraine kaba la ïaid la shi snem tam ka la ktah ym tang ïa kine ki Ri, hynrei ïa kiwei ruh kumjuh.
Kawei na ki nuksa jong ka jingshah ktah ka long ba kiba bun ki samla, kynthup ïa kito kiba dei na kane ka jylla, kiba ju pule sha Ukraine ki dang sahkut sah sha ki jaka bapher-bapher namar ka thma ka dang ïaid shakhmat.
Katno ka jingduhnong ïa ki bad ïa ka ïing ka sem.
Namarkata, ka jingïatreilang barabor ka wanrah ïa ka jingsuk bad jingshaniah katba ka jingïakynad ka ïalam sha ka jingsniew ka ban ktah salonsar.
Ka Cannes Film Festival kaba yn pynlong naduh ka 16 haduh ka 27 jong u bnai ban wan mynta u snem kan sa long kaba shongshit bha ha kaba haduh 19 tylli ki phlim kin iakhun na ka bynta ban iohrah ia ka Palme d’Or.
Kane ka tamasa kaba ju khring ia ki khlur ak phlim, nongshna phlim bad direktor na kylleng ki ri ka pyrthei ka long ruh kawei na ki tamasa bakhraw tam eh jong ki phlim bad ha kajuh ka por ka jingpyllait khubor na Cannes ka iathuh ruh ba mynta u snem ha kane ka tamasa kin sa don bun bha ki direktor kynthei ki ban wan shim bynta.
Shuh shuh la iathuh ba ha kane ka tamasa mynta u snem yn sa pynmih bad pyllait paidbah ruh ia ki katto katne ki phlim ba itynnad bad ki khlur ak phlim kiba la pynthikna ban shim bynta sha kane ka tamasa kin kynthup u Tom Hanks, Margot Robbie bad ka Scarlett Johansson.
Napdeng ki phlim ki ban pyni bad pyllait paidbah ha kane ka tamasa kin kynthup ruh ka bynta bathymmai jong ka Indiana Jones, ka phlim u Martin Scorsese bad ha kajuh ka phlim u Joihnny Depp.
Ha ka jingshisha wat lada ki don hi ki nongshna phlim bad direktor kynthei kiba ju wan shim bynta ha kane ka tamasa manla u snem hynrei yn sakhi pat ba mynta u snem ki kham bun ban ia ki snem ba la leit bad napdeng ki direktor kynthei ki ban wan sha kane ka tamasa kin kynthup ruh ka Alice Rohr wacher ka direktor ba na Italy, ka Jessica Hausner jong ka Austria bad kiwei kiwei.
Yn plie paidbah ia kane ka tamasa mynta u snem da ka phlim jong u Johnny Depp kaba direk da u Jeanne du Barry, ha kaba une u tyngshop ula ak kum u Syiem ka France u Louis XV.Kiwei kiwei de ki phlim ba itynnad yn sa pyni ha kane ka tamasa mynta u snem.
Wat lada ka sorkar kmie ne sorkar jylla ka lah ban pynthame ia ki paidbah katno katno ruh, ka syrwet ka paw shynna ba ka don ka jingpyrshang ban tyllep ia ki jylla ha ka thaiñ shatei lammihngi ban khleh khawlang sha dewbah India.
Khlem pep u Myntri Rangbah ka Jylla, Conrad K Sangma u tip shai ia kata ryngkat bad baroh ki yiarmangkalai mangkariang ha ka sorkar ki ba tynneng kum ki ba lui lui.
Jar la katta, lehse tang u Bah Paul Lyngdoh bad ka Kong M Ampareen Lyngdoh ki ba la kren paidbah ia la ka jingsngew jongki halor ka jingkren da ka ktien Hindi da u Lat ka jylla, Phagun Chauhan ha Dorbar Thawaiñ ka jylla ha ka sngi plie jong ka sienshong mangtyngka ha Dorbar Thawaiñ Jylla.
Lehse ka mynsiem shitrhem ba ryntih jong ki MLA ka seng VPP hapoh ka jingialam jong u Bah Ardent M Basaiawmoit ka dei ba ki la tied bad tangon noh taiñ taiñ myn dang saw u nar, lym kumta ka jaitbynriew kan shah kie ha ka lat lat BJP ne RSS ne VHP sha ka duriaw dewbah India.
Ka syier mynsiem jong ki ba ialam ia ka sorkar jylla la sngewthuh na kaba la kdup lang ia baroh ki seng riewlum bad dkhot shimet na ka bynta ban shong skhem ka sorkar khlem da tuklar than lada ki shong ha liang pyrshah.
Jar la katta ka sur ba jam jong ki dkhot ka seng VPP ha dorbar thawaiñ ka la sawa ha satlak ka imlang sahlang ba ka sorkar kmie ka dei ban shah shkor.
Ñiuma la don ba thew akor ban kynnoh ia u Bah Ardent Basaiawmoit ba u la tuklar khlem akor kat ia u Lat ka jylla ha ka iing dorbar jong ka jylla, hynrei ym lah ban len ba ka sorkar kmie ruh ka la mushlia bad phah torti khlem akor sha ka jylla Meghalaya da u Lat uba kum u lun daitmaw, ha ba ki kher rangbah jong ka sorkar kmie ki tip shai ba um lah ban kren ia ka ktien phareng bad ba ki dkhot jong ka dorbar thawaiñ jylla ruh ki thlun ban kren Hindi bad jynjar ban sngewthuh pura.
Ym don ba lah ban len ba ka long ka kam torti ka ba khlemraiñ palat jong ka sorkar kmie ban phah da u lun daitmaw kum ba pynhiardor ia ka kyrdan jong ka dorbar thawaiñ ha jylla.
Khlem da sngew tohmet ban kynnoh kynta kat ia u Lat ka jylla na ka daw ba ka sorkar kmie hi ka la pyni da ki akor ki ba isaitmet bad leh bym suitñiew ia ki jylla barit paid ha ka thaiñ shatei lammihngi ka Ri India.
Lada ka sorkar kmie ka khmih lynti ba ki paidbah ne kynrem lyndan na jylla kin burom ia kino kino ki riewkhraw jong ka Ri India ka dei shwa ban ñiewkor ia ka jylla bad ia ki khun ki hajar jong kata ka jylla.
Ym dei ban lyngngoh ha ba mih ki sengbanbor (pressure group) ne seng ehrang (militant group) ha ba ka sorkar kmie hi da lade ka pankwah.
Ka sorkar India ka lah ban thombor da ki shipai ki swar bad da ka khaii pateng lane kano kano ka lynti ka ba pynkjeh ia ki dkhar ri thor bad iuhroit ia ki riewlum ha ka thaiñshatei lammihngi, hynrei kan sa mad ia kiei kiei ki ba kthang bad thngad ha ka lawei.
Kaba shah iuhroit ki khun ki hajar na jylla ka long ka ba jyllei barabor naduh ba wan synshar donbor ki phareng bad ka iai jia haduh mynta mynne, hynrei ki paidbah na jylla ki dang burom ia ka Ri India kum ka Ri lajong, wat lada khlem lah ban kyntiew thikna ia ka imlang sahlang ha ba nujor bad ki jylla na dewbah India.
Ha ki phew snem ba la leit ki sorkar kmie na kiwei ki seng saiñpyrthei ki khring ia ki paidbah ka jylla da ki ktien jali jaum bad da ki kular kyndang kwah.
Ynda wan sa kane ka sorkar BJP ba mynta ruh ka long kumjuh ha ka rukom ban khring da ki tien jali jaum bad kular kyndang kwah kylla jiei.
Nalor kata wat ha la thaiñ shatei lammihngi ruh ka don ka jingshah thombor naduh ka por ba dang iakhun ia ka jylla rilum bad kata ka dang iai bteng haduh mynta mynne khamtam ha ka liang jong ka jingiakajia pud bad ka Assam.
Ka sorkar BJP na Assam hapoh u myntri rangbah Himanta Biswa Sarma ka la thombor palat liam ym tang ia ka jylla Meghalaya, hynrei ia kiwei ki jylla rilum Nagaland bad Mizoram.
Ka sorkar jylla Assam wat la ka dei na ka thaiñ shatei lammihngi makna ka leh kumba dei na dewbah ban synrop lang bad ka dewbah India ha baroh ki liang, hynrei ka la thngad ban iakhing bad ka jylla Nagaland bad Mizoram namar ba kine ki arjylla kim aili satia.
Ha ba phai sha ka jylla Meghalaya pat ka sorkar ka la shah jem hakhmat ka sorkar Assam namar ki ba bun ki daw ki ba ki paidbah hi ki dei ban peitngor.
La ju kdew barabor ia kane ka bynta ba ka jylla Meghalaya ka duna ki nongtrei sorkar ba kongsan da la ki khun ki hajar lajong namar ba la tyllep da ki raiot na Rithor.
Ka ba kongsan tam ban iada ia la ka khyndew ka long ban kynrei da ki kher rangbah ha ka sorkar bad ki pulit ban iada ia ki thaiñ khappud da la ki paradoh parasnam, khnang ban kham shngaiñ ka imlang sahlang.
Ki kyntien jubab jong u Bah Ardent Basaiawmoit halor ka kajia pud bad ka jylla Assam ha Dorbar Thawaiñ ki long ka juban ba ki khun ki hajar ki dei ban pyrto shiryta.
Baroh shi katta tang ki sengbanbor kim lah ban mushlia ia ka sorkar ka ba koppia ia la ki kam torti kiba khlem kheiñ snep ia ki paidbah, dorbar shnong, dorbar raij bad dorbar hima ha ka liang ka kam pynbeit pud.
Ka la dei ka khep ban ieng rangbah ka jaitbynriew ha la ka khyndew lajong ban ksoh ia la ka rikynti ba la hiar pateng na ki longshwa manshwa, kaba ju ñiewburom kum ka Meiramew.
Baroh ki jaitbynriew bapher bapher ki long kiba u Blei u la thaw kyrpang.
Ha ngi ki khasi tang teng ki mih ki jingthoh kiba pynpaw lyngba ki nongthoh khana puriskam ba ka jaitbynriew Khasi ka long ka jaitbynriew kyrpang kaba u Blei u la pynlong bad u la thaw.
Hooid u Blei u la thaw kyrpang ym tang ia ngi ki Khasi kum ka jaitbynriew kaba kyrpang.
Katba ha ka ktien u Blei ne ka Baibl u Blei u la thaw kyrpang ia ka jaitbynriew Jie ne Israel ha sla pyrthei.
Kum ki briew ngi ia kam beit ba u Blei u la thaw kyrpang tang ia ka jaitbynriew jongngi ym ia kiwei.
Kiwei ki jaitbynriew ruh ki kam ba u Blei u la thaw kyrpang ia ki na ki jaitbynriew ka pyrthei.
Ka Baibl ka ong, lada phi ktah ia ka jaitbynriew Israel ka long ba phi ktah ia ka pylliew khmat iong jong u Blei.
Ban shim na kane ka jingong ha ka Baibl dei tang ka jaitbynriew Israel kaba u Blei u la thaw kyrpang na ki jaitbynriew baroh ha sla pyrthei.
Hato phin ngeit ia kaba kum kane ka jingong ba dei tang kawei ka jaitbynriew kaba u Blei u la thaw kyrpang.
Hato ia kiwei ki jaitbynriew ha satlak ka pyrthei mano ba la thaw ia ki? Ym dei ba thaw u Blei.
Haba u Blei u la thaw ia ngi ki briew u la ong, To ngin ia thaw ia u briew ha ka dur jongngi katba kum ka jingsyriem jongngi hi.
Kumta ia u briew la thaw ha ka dur jong u hi ha ka dur jong u Blei kein, u la thaw ia u shynrang bad kynthei u la thaw ia ki (Jenesis) U Blei u khlem u khlem batai shai ia kane ka jaitbynriew kaba lieh snieh doh lane kaba iong snieh doh bad kiwei kiwei.
U Blei u la thaw beit ia u briew.
Te lada ngi ong ba u Blei u la thaw kyrpang tang ia ngi ki Khasi ka long ba ngi knieh noh ia ka bor jong u Blei.
Kum kane ka jait jinghikai ka long kaba ma bad kaba ialam sha jingsngew pher jaitbynriew.
Kumta ngi dei ban phai ha u kum ka jaitbynriew khlem da pynrem ia kiwei ki jaitbynriew kiba u Blei u la buh bad thaw bynriew hangne ha sle pyrthei.
Ka shong ha u Blei ban rai ia kane ka jaitbynriew u la thaw kyrpang ha kane ka sla pyrthei.
Katkum ki khubor la ong ba ka China ka la smai ba kan ym die ia kino kino ruh ki tiar siat ne tiar thma la ka long sha ka Russia ne  Ukraine ruh katba ka jing-iakhun thma hapdeng jongki ka dang iaid shakhmat.
Katei ka khubor ha kane ka por, ka long hadien ka jingsngewkhia jong ki ri ka thaiñ West ba ka China ka lah ban phah ia ki tiar thma sha ka Russia.
La ong ba ka China, wat la ka la pynpaw ba ka ai jingkyrshan na ka bynta ka Russia ha katei ka jingleit hiar thma jong ka pyrshah ia ka Ukraine, hynrei la ong pat ba ka China kam shym shah liang ne iarap ïano ïano ruh napdeng kitei ki 2 ri kiba ka jingiakhun ka dang neh wat haduh kane ka kynti ba mynta.
Kumta ruh la ong ba katei ka rai jong ka China ha kane ka por, ka long ruh hadien ba ki ri na West ki la pynngat kyndon lut ia ka Russia, khnang ba ka Russia kan nym lah shuh ban iadei kam ne ban iadie iathied badki namar ka jing-leit hiar thma ba khlem sangeh ia ka Ukraine.
U Qinn Gang uba long u heh nongialam ba hakhlieh jong ka China, ha kaba u la pynbna ia katei ka jingpynbna kaba khraw ha katei ka sngi halor ka jingbym treh jong ka China ban die ne phah ia ki tiar siat sha baroh ar ri (Russia bad Ukraine) hapdeng ka jing-iakhun thma jong ki.
Kumta, ha katei ka sngi u Qin u la ong ba haba iadei bad ki tiar thma, ka China ka la pyrkhat sani bha bad kam kwah ban die ne phah ia ki tiar siat sha kano kano ruh ka ri hapdeng ka jingiakhun thma jong ka Russia bad Ukraine ha kane ka por.
Pynban, utei u heh u la ong ba ka China ka kloi pynban ba kan ïeng hapdeng jong kitei ki arliang ri, naka bynta ban wanrah ia ka jingiasuk- iasaiñ hapdeng jongki bad ban ialeh ruh ban pynkut no ia katei ka thma.
Ha u Rymphang ba la leit, u Secretary of State jong ka United States, u Antony Blinken u la ong ba ki don ki tnat wad bniah jong ka US kiba la ioh ksai ba ka China ka thmu ban phah ia ki tiar siat bad tiar iakhun thma sha ka Russia, bad kumta ruh u la ong ba ka US ka maham pyrshah ia kino kino ruh ki ri ba kim bit ban leit ban iadon bynta bad ka Russia ne ban iadon bynta hapdeng ka jingiakhun thma hapdeng ka Russia bad ka Ukraine namar kane kan ktah bad ap jingma syndon ia baroh ki ri jong ka pyrthei.
Kumta ruh ka US ka la maham ia baroh ki ri jong ka pyrthei ba kin ym iashah liang ïano ïano ruh ha katei ka thma.
La ong ruh ba ka jingleit jurip jong u heh ka China-u Xi Jinping sha Russia ha u bnai ba la leit, ka pyni shai ruh ia ka jinglong ba jan bha hapdeng ka China bad Russia namar ka China ka ai jingkyrshan bha ia ka Russia la ka long ha ka ioh ka kot bad ha baroh ki liang.
U heh ka tnat iada ri jong ka Ukraine ha kane ka por u la ong ba kan pyndonkam lut ia kino kino ruh ki tiar ki bym pat shah khang pyrshah hapdeng ka jingiakhun thma pyrshah ia ka Russia.
Kane ka long na ka bynta ban iada ia la u  pud-u sam, kynthup ia ka Crimea ba la ioh ban kurup da ka Russia ha ki por ba la leit.
Ka jingkren jong u Oleksiy Danilov ka long hadien ba ka Ukraine ka la iathuh ba ka Russia ka lah ban thombor bad hiar thma jur biang ha kine ki sngi ki ban wan khamtam ha ki thaiñ khappud jong ka phang South bad East ka Ukraine.
Namar ka Ukraine ka la ong ba ka Crimea ka long hi ka bynta jong ka Ukraine bad kumta ruh kan hap ban pyndonkam noh ia ki tiar iakhun kiba kam pat ju pyndonkam baroh shi katta ruh na ka bynta ban iada ia u pud u sam lajong ha kum kane ka por.
Ka kynhun Enforcement Directorate ka la kurup noh ïa ki jingdon jingem  kiba la kot sha ka T.100 klur bad ka pisa kaba T.85 lak kaba dei jong u Atiq Ahmed uwei na ki runar bashyrkhei uba la kylla long u riewsaiñ pyrthei bad jong ki nongïarap jong u.
Nalor kane, ka kynhun ED ka la ïoh ruh ban kurup ïa ki jingdeng ksiar kaba la kot sha ka T.2.85 klur bad ki lyngkhot ksiar kiba la kot sha ka T.60 lak.
Kane ka jingkurup ïa kine ki jingdon jingem ka la long hadien ba la pynlong ïa ka jingleit khynra ha ki 15 tylli ki jaka kiba don ka jingïadei bad u Atiq bad kumjuh bad ki nongïarap jong u, kiba kynthup ïa u Sita Ram Shukla, Khalid Jafar, Asif Jafri, C A Shabeeh Akhtar, Saulat Haneef, Sanjeev Agarwal, Deepak Bhargava bad ka kurim jong u Atiq ka  Shaishta Praveen.
Kumba la ïathuh ki heh jong ka kynhun ED, la ong ba ka jingpynlong ïa ka jingkhyra ka la sdang ha ka 13 tarik Ïaïong bad ka la kut ha ka sngi Thohdieng.
Ki heh ba dei khmih shuh shuh ki la ong ba nalor kitei ki jingdon jingem ba la ïoh ban kurup la ïoh ruh ban kurup ïa ki kot ki sla donkam, ki tiar pyndonkam, kiba kynthup ïa ki tiar ilektrik, 30 tylli ki Mobile Phone, ki Laptop bad kiba bun ki Pen Drive bad ki Computer ruh.
Ka kynhun tohkit, ka la ong ba ha ka por ba la pynlong ïa ka jingleit khynra, baroh ar, kata ki jingdon jingem ha ki jaka sah bad ha ki jaka rep kiba don ha ka kyrteng jong u Atiq la kurup noh.
Ïa ki kot ki sla la lap na ka ïingsah jong u muktiar u Khan Saulat Haneef.
Kawei ka jaka kaba la ïoh ha u snem 2013 bad kaba don ka jingheh kaba 5,900 sqm ka dei kaba don ha ka shnong kaba ha Lucknow.
Ka kynhun ED ka la ïathuh ba ka dor jong kane ka jaka kumba la kheiñ da ka sorkar ka la long T.47 lak.
Ha kaba ïadei bad ka jingleh jong u ïa ki kam pyntriem da kaba byrngem, u Atiq u la ïoh ban klop pisa na kane ka jaka da T.29 lak.
Katkum ki kot ki sla ba la ïoh ban kurup, la ong ba kam shym la don ka jingbatai bniah shaphang ka jingsiew sha u nongdie.
Kine ki la pynpaw ba kane ka jaka ka dei kaba la ïoh da ka jingdawa jong u Atiq.
Da  kaba pyndonkam da ka bor ha ka por ba u la don ha ka kam saiñ  pyrthei, u la lah ban ïoh ïa ka jaka kaba don ha Gomtinagar, Lucknow.
Ki jingdon jingem ne ki jaka da kumba 100 tylli kiba u Atiq u la ïoh ka la long hapdeng u snem 2011-12 haduh 2016-17.
Kine ki jingdon jingem baroh ki la shah kurup lut, la ïathuh ki heh jong ka kynhun ED.Kine ki jingdon jingem ki dei kiba don ha Prayaraj bad ha kiwei pat ki jaka.
Kine ki jaka bad ki jingdon jingem ki dei kiba don ha ka kyrteng jong ki nongïarap jong u Atiq bad kiwei pat ki briew.
Haba ka jingïakynad ka la sdang biang ha Sambalpur kaba don ha Odisha, ki bor pynïaid distrik ki la pyntreikam noh da ka Curfew kaba khlem buh por.
Hadien ba la ïoh jingtip ba ki la don ki kynrum kynram kiba la mih, u Sadar Sub-Collector jong ka Sambalpur u Pravash Chandra Dandasena u la pyntreikam noh da ka Curfew ha ka miet jong ka sngi Thohdieng.
“Ïa ka Curfew hapoh ka jingtreikam jong ka kyndon 144 (1) CrPC la dep rai ban pyntreikam ha kaba la khang pyrshah bym dei ban don briew la ka long marwei ne da ka kynhun ki ban mih na ki ïing jong ki khnang ban lah ban wanrah ïa ka shongsuk shongsaiñ ha ka thaiñ," la ong ka hukum.
Ïa ka Curfew la pyntreikam ha ki 6 tylli ki thaiñ kiba hap hapoh ka jingkhmih jong ki pulit jong ka Sambalpur, Dhanupali, Khetrajpur, Ainthapali, Bareipali bad Sadara naduh ba la dep ban pynbna halor ka jingpyntreikam ïa ka kyndon bad haduh ban da pynbna da kumwei pat.
Ym shym la shah ïano ïano ruh ban mih shabar ïing ha ka por ba don ka Curfew.
Ha kaba ïadei bad kane, ki bor pynïaid distrik ki la ai jingbit ïa ki briew ba kin mih shabar tang ha kaba ïadei bad ka jingpynïoh ïa ki jingdonkam ba man ka sngi jong ki ha ka por 8 mynstep haduh ka por 10 baje mynstep bad naduh 3.30 janmiet haduh 5.30 janmiet.
“La ong ba kane ka jingpyntreikam pyrkhing ka long ruh shi bynta pyrshah ïa ki nongpynkheiñ aiñ kiba thmu ban wanrah ïa ki jingkulmar,"  la ong u Sub-Collector.
Hashwa kane, ka sorkar jylla ka la dep ban pynduh treikam shipor ïa ka Internet ha baroh kawei ka distrik na ka bynta 48 kynta ha ka sngi Palei.
Katkum ka jingïathuh jong u DIG (North Central Range) u Brijesh Kumar Rai la ong ba ki la don kumba katto katne tylli ki dukan kiba la shah thang bad shah pynjulor ha ka miet jong ka sngi Thohdieng.
Kumta ki bor sorkar ki la rai ban pynjari noh da ka Curfew khnang ban lah ban khanglad ïa ki jingkulmar bad ban pynphai ïa ka shongsuk shongsaiñ ha ka thaiñ khamtam hadien ba dang shu dep jia shen ka jingïakynad ha ka nongbah.
Ka United Nations ha ka Sngi Thohdien ka la pyntip bad maham lypa ba kan ym lah ban phah bam sha ki 6,00,000 tam ki phetwir hapoh Chad ha kine ki taiew ki ban wan, katba ka UN kam pat ioh pdiang ia ki pisa noh synñiang ‘Urgent International Fund’.
La ong ba ka World Food Programme jong ka UN ka la iathuh ba ka Chad ka la bun haduh katta ki paid phetwir khamtam ha ki bynta jong ka West bad Central Africa, ha kaba ka jingbun jong ki paid phetwir ka la ktah pat sa ia ka Sudan kaba mar khap.
Namar kata la ong ba ka WFP ka la iathuh ba watla ka kamram jongka ka long ruh shi bynta ban peit bad pynbiang ia ka bam naka bynta ki phetwir, hynrei ha kane ka por ka la pynbna ba kan ym lah shuh ban pynbiang bam ia kat kitei ki paid phetwir kiba bun bah bad kumta ruh ka la pynhiar noh ia ka jingkyrshan na ka 4,55,600 ba ka ju ai jingkyrshan bad bsa bam man ka por, sha ka 2,70,000 naduh une u Iaiong.
Kumta ruh ka WFP ka la ong ba naduh mynta, katei ka tnat kan hap ban peit thuh bha ba tang kito kiba duk tam napdeng kiba duk, kin ioh ia kitei ki lad jingiarap ha kine ki sngi ban wan namar ki jingeh ba ka tnat ka iakynduh ha kine ki por ba mynta.
Namar la ong ba ka WFP kam shym la ioh pdiang pisa synñiang eiei naka bynta u Jymmang shaneng bad kumta ruh ka donkam da kumno-kumno kumba $142.7 Million naka bynta kitei ki 6 bnai ki ban wan, naka bynta ban ioh ban bsa bad phah bam sha baroh kito ki phetwir kiba don ha Chad.
Namar ba ka UN kam shym la ioh pdiang ne ioh lum pisa eiei naka bynta katei ka kam, kumta ruh la ong ba kitei ki phetwir kin kynduh jingeh bad ki lah ruh ban hap shah thngan naduh u Jymmang ban wan.
La ong ba ka Chad ruh ka la mad ia ka jingkyrduh kaba jur bha ha kine ki 4 snem lynter bad ka WFP dalade marwei kam lah shuh ban ai jingkyrshan ia ka Chad ha ka ban bsa ia kitei ki paid phetwir ba bun bah.
La ong ba katei ka ri ka la mad ia ka jingkyrduh bam kaba jur tam eh ha u snem ba la leit, ka jingkyrduh kaba jur tam eh ha kine ki 10 snem mynta.
Ka WFP ka la iathuh ruh ba ki don kumba 1.9 Million ngut ki phetwir ha Chad kiba don hapdeng ka jingkyrduh bam bad kiba ap jingma ruh na ka jingkyrduh bam kaba jur ha kine ki sngi ban wan.
U Myntri jong ka sorkar kmie uba dei khmih ïa ka tnat ki kam pohïing u Amit Shah u la lah ban khmih bniah bad pyntreikam ha ki 7 bnai ha kaba ïadei bad ka jinglah ban pyntroiñ ïa ki nongïalam jong ki kynhun runar kiba kynthup ïa u Deepak Boxer, bad ki kynhun pyntriem jong ki lehnoh ka Pakistan, la ong ki heh ba dei khmih halor kane ka bynta.
Haduh mynta, ki la don kumba 300 ngut ki snar bad ki runar kiba ju leh ïa ki kam beaiñ kiba la shahkem ha ki pulit jong ka Delhi bad ha ka kynhun National Investigation Agency (NIA) kum shi bynta ban pyntroiñ ïa ka kynhun jong ki,la bynrap shuh shuh ki heh ba dei khmih.
“U Myntri ka tnat ki kam pohïing u la lamkhmat ha kaba ïadei bad ka jingpyntroiñ ïa ki kynhun jong ki runar kiba treikam hapoh bad ha ki bynta jong ka Delhi-NCR bad kiwei pat ki bynta jong ka ri.
Ha ka por ba la don ka jingïalang ban khmih bniah halor kane ka bynta, la ong ba u la ai ka jingkyntu kynpham ïa ki kynhun ba kyrpang jong ki pulit ka Delhi bad ki kynhun tohkit jong ka sorkar kmie ba ki dei ban ïaid shakhmat ha ka ban ïakhun pyrshah bad buddien ïa ki kynhun runar bad ki ktem jong  ki kynhun pyntriem ki lehnoh kiba ha ki bynta ba bun jong ka ri bad kumjuh kiba nabar ri kynthup ïa kiba na Pakistan, Canada, Malaysia, Australia, US bad kiwei pat.
Kane ka jingïai bteng ban pyntreikam ha ka ban buddien halor ka jingdon jong ki runar bad ki riewpyntriem, ka la pynlong ban ïohkem ïa kiba bun ki runar kiba shyrkhei ha kine ki hynriew-hynñiew bnai ba la leit," la ong u heh sorkar ha ka North Block, ïa u bym shym kwah ban pynpaw kyrteng.
Ki kynhun treikam jong ki pulit ka Delhi kum ka Special Cell bad ka Crime Branch ki la ïoh ban kem ïa 51 ngut ki snar nongïalam jong ki kynhun ba la ïatreilang hapdeng ki runar bad ki lehnoh, bad 217 ngut ki runar kiba pdeng kiba la shahkem ha kine ki 7 bnai ba la leit, nalor kane la ïoh ruh ban kurup ïa kiba bun ki tiar siat bad pynbthei, kynthup ki AK-47, MP-5, ki Grenade Launcher, ki bom kawang kti bad kiwei pat, la ïathuh shuh shuh u heh sorkar.
“Kane ka jingshahkem jong ki 51 ngut ki snar jong ka kynhun runar ka la long ka jingpynjem khnap ïa ka kynhun runar jong u Harwinder Singh Rinda uba na Pakistan bad u Lakbhir Singh Landa na Canada bad u Arshdeep Singh ba la tip ruh da ka kyrteng kum u Arsh Dala.
Ki pulit jong ka Delhi ki la ai ka jingïarap ïa ki pulit jong baroh ki jylla ba marjan da kaba kem ïa ki runar kiba shyrkhei," la ong u heh sorkar.
Ki pulit kiba don ha ka jylla kum ha Punjab, Haryana, Rajasthan, Uttar Pradesh bad kiwei pat, ki la pynlong ïa ka jingleit khynra na ka por sha ka por ha kine ki 6 bnai ba la leit kum shi bynta ban pyntroiñ ïa ki kynhun runar, ha kaba katkum ka jingmudui jong ka kynhun NIA ïa kaba la buh ha u bnai ba la lah, la ong ba ka la pynpaw ba ki la don ki rukom pyntreikam ha kaba la ïohi ha Mumbai ha ki snem 1990 ha kaba ki nongïarap jong ki lehnoh ki la don ka jingïadei bad ki karkhana ba pynmih ïa ki sur jingrwai bad ki phlim, ki nongrwai, ki nongïalehkai Kabbadi bad ki nongïasaid aiñ, bad kine ki la leh ïa ki kam pynïap briew da kaba suk.
Nalor kane, ka kynhun NIA ka la ïoh ban kem ïa 27 ngut ki runar bad ki nongïarap jong ki ha ki 6 bnai ba la leit hadien ba la dep ban pynlong ïa ka jingleit khynra ha palat  200 tylli ki jaka bad ki jaka rieh tngen ha ki san sien ha ki 7 tylli ki jylla.
Ka la ïoh ruh ban kurup ïa 13 tylli ki jingdon jingem, ïa 95 tylli ki Bank Accounts bad phah ruh ïa ki 20 tylli ki jingthoh kiba long pyrshah ïa ki kynhun runar bad kumjuh ïa ki  kynhun lehnoh.
Ka jingkieng ïateh lok (Friendship Bridge)  hapdeng ka ri India bad ka ri Bangladesh kaba la ju tip kyrteng kum ka Maitri Setu kaba don ha ka thaiñ Sabroom jong ka jylla Tripura yn sa lah ban pyntreikam noh ha u bnai Jylliew jong une u snem u ba mynta.
Ïa katei la pynbna da u Chairman jong ka Land Port Authority of India (LPAI) – Aditya Mishra ha ka sngi Palei ba la dep hadien ba u la leit ban khmih ïa ka thaiñ Sabroom.
Ka kynhun ba 5 ngut jong ki ‘riew pawkhmat hapoh ka jingïalam jong u High Commissioner of Bangladesh (Delhi) – Mustafizur Rahman ki la leit ban jngoh ïa ka Bharat-Bangla Maitri Setu ha ka thaiñ Sabroom ha ka por kumba 11 AM ha ka sngi Palei ba la dep.
Katei ka kynhun ki ‘riew pawkmat ka kynthup ïa u Myntri ka Tnat Korbar Ri jong ka ri Bangladesh – Ariful Rahmam, U Myntri ka Tnat Khaïï Pateng jong ka ri Bangladesh – AKM Atiqul Haque, bad U High Commissioner jong ka ri Bangladesh ha ka nongbah Agartala  – Arif Mohammad.
Na ka liang ka sorkar India la leit ban mihkhmat da u Chairman jong ka Land Port Authority of India -Aditya Mishra, Director (Technical) ka LPAI – Lt.
Col.
Geetsab bad kiwei kiwei ki heh ophisar kiba don bynta ha ka jingpyntreikam ïa ka Integrated Check Post.
Ha katei ka sngi la leit ban ïadon lang ruh da u MLA ka tahiñ – Shankar Roy.
Ha ka por kumba 11 baje, katei ka kynhun ki ‘riew pawkhmat ka la leit ban jurip ïa ka jaka ba la pyntrei ïa ka Maitri Bridge bad ïa ka ICP ha ka shnong Sabroom.
Na ka liang ki riew pawkhmat kiba la mihkhmat na ka bynta ka ri India bad Bangladesh ki la ïakren ïasyllok halor ki mat kiba ïadei bad ka kam ki jam baroh kiba sah kiba ïadei bad ka jingpyntreikam ïa katei ka projek.
Na ka liang u High Commissioner of Bangladesh in Delhi – Mustafizur Rahman u la ai ïa ka jingïaroh kaba khraw ïa ki kam kiba ka ICP ka la lah ban pyntrei.
Ha katei ka sngi, na ka liang ki nongmihkhmat jong ki 2 liang mamla ki ri ki la ïa rai ba ha ki 2 bnai ki ban sa wan, ïa ki jingai jingmut kiba donkam dei ban leit pynpoi sha ki tnat korbar ri jong baroh 2 tylli ki ri.
Kum ban shu ïathuh hangne, ka jingkeing Maitri Setu ka jrong kumba 1.9 km bad ka pynïasoh ïa ka thaiñ Sabroom (India) bad ka Chittagong Port (Bangla desh) – kaba jngai kumba 80 km eiei.
Ïa u mawnongrim na ka bynta ban shna ïa kaei ka jingkieng la leit ban plie da u Myntri Rangbah duh jong ka ri India – Narendra Modi bad ka Myntri Rangbah duh jong ka ri Bangladesh – Sheikh Hasina ha u bnai Lber jong u snem 2021.
Ki nongïalam jong ki balang bapher bapher jong ka jylla Manipur ha ki khyndiat sngi kiba la leit noh ki la shim ïa ki sienjam ban ïeng tylli kawei na ka bynta ban ïakhun pyrshah ïa ki kam be-aiñ kiba ïadei bad ki kam rep be-aiñ ïa ki ‘tiew poppy ha ka jylla Manipur khamtam ha ki distrik rilum bapher bapher jong ka jylla.
Kat kum ki jingïoh lum khubor la ïathuh ba ha ka 14 tarik mynta u bnai na ka liang ka All Manipur Christian Organization (AMCO) ka la pynlong ïa ka rynsan ïasyllok bad pynsngewthuh paidbah halor ki mat kiba ïadei bad ki jingsniew kiba mih na ki jingpyndonkam ïa u drok bad kumno ba u la ktah jur ïa ka imlang sahlang jong ka jylla Manipur.
Ïa katei ka rynsan la pynlong ha Sangai Hall jong ka Imphal Hotel.
Ha katei ka rynsan la wan ban ïashim bynta lem da ki nongïalam bapher bapher jong ki balang kiba na kylleng ki bynta jong ka jylla.
Ha katei ka rynsan, la wan ruh ban ïashim bynta da u President jong ka AMCO – Reverend L Simon Raomai kum u Kongsan ha katei ka rynsan.
Ka mat kaba hakhmat eh ba la pynlong ïa katei ka rynsan ka long ban pynsngewthuh paidbah bad kumjuh ruh ban ai bynta ha ki nongtrei kam jong ki balang bapher bapher ki ban trei na ka bynta ka bha ka miat jong ka imlang ka sahlang ha ki thaiñ rilum jong ka jylla – kiba dei ruh ki thaiñ kiba ka kam rep beaiñ ïa u ‘tiew poppy ka jur bha.
Haba ai jingkren ha katei ka rynsan, na ka liang u Reverend L Simon u la ong ba ka balang ka don ïa ka kamram kaba kyrpang ha kaba ïadei bad ki sienjam ban rat dyngkhong ïa ki kam rep be-aiñ ïa u ‘tiew poppy ha ki thaiñ rilum jong ka jylla Manipur.
Na ka liang u nongïalam jong ka AMCO u la kynthoh ruh ïa ki sienjam jong ka Sorkar Jylla ha kaba ïadei bad ki kam ban rat dyngkhong ïa u drok na ka jylla Manipur, da kaba batai ba ka sorkar jylla ka khmih bniah bad shim kyrpang tang ïa ki thaiñ kiba don ha ka nongbah Imphal bad ha ki katto katne ki bynta jong ka thaiñ ri them jong ka jylla – da kaba klet bad ieh noh ïa ki thaiñ rilum jong ka jylla.
Ha katei ka rynsan, la pynmih ruh ïa ka rai ba ki nongïalam jong ki balang bapher bapher ba kin shim ïa ki sienjam kiba kyrpang – ban ïatrei ryngkat lang kawei na ka bynta ban rat dyngkhong ïa ki kam rep be-aiñ ïa u ‘tiew poppy ha ki thaiñ rilum jong ka jylla.
Ha katei ka rynsan, ka la don ruh ka jingïasyllok kaba bniah halor ki mat kiba ïadei bad ka jingshah ktah jong ka jylla na ki kam rep beaiñ ïa u ‘tiew poopy, khamtam ïa ka lawei ka ban sa wan.
Na ka liang ki nongïalam balang ki la shim da kawei ka rai ban ïatreilang kawei – ban ïasnohkti lem kawei ban pynsngewthuh ïa ki nongshong shong ki thaiñ rilum jong ka jylla ba kin ieh noh ïa ki kam rep beaiñ ki jong ki bad kumjuh ruh ba kin phai khmat sha kiwei kiwei pat ki kam rep kiba dei na ka bynta ka bha ka miat jong ka jylla bad kumjuh ruh na ka bynta ki nongshong shnong jong ka jylla hi baroh kawei.
Ki bor sorkar jong ka jylla Assam ha ka 13 tarik mynta u bnai ki la ïathuh ba ha ka jingleit khynra jong ki bor pahara ka Khonsa Batta lion jong ka tnat shipai Assam Rifles ha ryngkat ka jingïatreilang bad ki bor pulit jong ka jylla Arunachal Pradesh ki la ïoh ban kem ïa ki 2 ngut ki dkhot jong ka seng kieng atiar ULFA-I.Ïa ka jingleit khynra la leit ban pynlong ha ka sngi Palei kaba la dep.
Ki 2 ngut ki dkhot jong ka ULFA-I kiba la shah kem ha katei ka sngi ki kynthup ïa u 2nd Lieutenant – Ranju Asom bad u Private – Orindom Asom – kiba dei baroh 2 ngut ki nongshong shnong jong ka jylla Assam.
Kat kum ki jingïoh lum khubor la ïathuh ba na ka liang ki bor shipai ka Khonsa Battalion na ka tnat shipai Assam Rifles lem bad ki bor pulit na ka thaiñ Tirap ki la leit ban pynlong ïa ki jingkhynra ha ka step phyrngap jong ka 13 tarik mynta u bnai.
Ïa kitei ki 2 ngut ki dkhot jong ka ULFA-I la ïoh ban kem na kawei ka jaka rieh tngen kaba don ha ka shnong Horu Chinghan.
Kat kum ka jingïathuh jong ki bor pulit ki la pyntip ba ka jingshah kem jong kitei ki 2 ngut ki dkhot jong ka ULFA-I ka la jia ruh ha ka por ba ka seng ULFA-I ka dang pyrshang ban pynïar bad pynkhlaiñ ïa ki lad treikam ba beaiñ jong ka seng ha ka thaiñ ba shatei jong ka jylla Assam.
Kat kum ka jingïathuh jong ki bor pulit ki la pyntip ruh ba ha une u snem u ba mynta, na ka liang ki bor pahara jong ka jylla ki la ïoh ban kem ïa bun ngut ki dkhot jong ka seng ULFA-I na ki thaiñ ba shatei jong ka jylla Assam bad kumjuh ruh na ka thaiñ Tirap, Longding bad Changlang (TLC) jong ka jylla Arunachal Pradesh – bad katei ka la pyntroiñ shi katdei ïa ki kam beaiñ jong ka seng ha kitei ki thaiñ.
Ka jingmih ki khubor ha ki rynsan ‘social media’ ha kine ki sngi halor ka jingshah bat u Pastor bad u Tymmen Basan ka Balang Presbyterian ka la pynlong ïa u Pastor (Rev) GPL Gadew ban pynpaw ba ha India ka jingkylla ka don tang ar tylli, kata kawei ka jingpynkhih win ïa ka niam bad kawei ka dei ka jingpynkhih wan ha ka synshar ka khadar.
Ïa kine ki kyntien u Pastor Gadew u la pynpaw haba sam ïa ka ktien jong U Blei ha ka jingïaseng kaba 1:30 nohphai sngi ha ka jingïaseng Khasi Jaiñtia Presbyterian (KJP) Assembly kaba khatwei ha ka Balang Presbyterian Sutnga kaba hap ha KJP Synod Mihngi, East Jaiñtia Hills District kaba la sdang naduh ka 13 tarik bad pynkut ha ka 16 tarik mynta u bnai.
U Pastor Gadew u la ong biang ba u pastor bad u tymmenbasan ki leit ban peit ïa ki para bangeit ïa ka lyngkha ïalap, hynrei ka jia noh kumto kumba mih ha ‘social media’.
Nangta u la ainguh ïa U Blei uba la phah ïa u Thomas Jones na Wales ban wan ïuhkjat sha ri-lum Khasi haduh ba la lah ban ïoh ki dak thok lajong namar lada pule bad thoh da ki dak Bengali tip aïu kan jia ïa ka jaidbynriew.
Kumta u la kyntu ba kam pher lada dei na kano kano ka niam ne ka thaiñ, hynrei kum ka jaidbynriew dei ban sngewnguh ïa u Thomas Jones kaba la wanrah ïa ka jinglong kyrpang ka jaidbynriew.
“Nga sngewkmen ba naduh ba la wanrah u Thomas Jones ïa ka ktien Khasi bad lada ki Khasi ki kren phareng ruh ki ïoh jingïaroh na ki briew kiba im ha ri Europe bad America namar ka jingkynnoh ka long biang bha" u la ong.
Ha kane ka sngi u Pastor Gadew u la sam ïa ka ktien U Blei da kaba pule na ka kitab ka Ester ka Lynnong 4 bad ka dkhot 12-17.
La pynrhem shuh shuh ïa kane ka jingïaseng da kaba ïoh ïa ka jingrwai na ka Balang Sutnga, KJP Synod Sepngi, KJP Synod Mihngi, Balang Nangbah, Mawpat bad Balang Malki.
Ha ka jingïaseng por 10:30 baje mynstep u nongsam ïa ka ktien U Blei u dei u Pastor Laskor.
Katkum ka jingsakhi u nonglum khubor uba wan naduh Shillong la ïohi ba ka jingsahkut kali ka la sdang naduh Mookyndur.
Hadien kata ka la bteng biang mar shu poi ha Sookilo kat haduh ba bun kiba wan na Shillong ki poi tang ha ka jingïaseng kaba 1:30 noh phai sngi.
Namar kane ka jingdheng kali ka la pynlong ruh ïa ka Balang Malki ban ai ïa ka jingrwai shwa ban wai ka jingïaseng ar sien.
Kum shi bynta ban kyntiew ïa ka kam jngoh kai pyrthei, u MLA ka Mawkynrew u Bah Banteidor Lyngdoh u la hiar sha shnong Rasong, ka shnong kaba ïaid da ka kjat bad don sha them na ka jaka jngoh kai ha Laitlum, ha kaba u la buh thong ban buh ïa ka jaka bam bad jaka sah ha shiteng riat jong kane ka jaka khnang ban pynsuk ïa ki nongwan jngoh kai sha kane ka jaka.
U Bah Banteidor u la hiar sha Rasong dang shen ban ai khublei ïa ki nongshong shnong na ka bynta ka jingkyrshan kaba ki la ai ha ka elekshon MLA ba dang shu dep bad u la kular ban kyntiew ïa ka kam jngoh kai hapdeng ka shnong Laitlum bad Rasong.
Ha kane ka jingleit jngoh, u Bah Banteidor u la jurip ïa ka Aganwadi Centre kaba la donkam ban shna pynbha bad ïamir jingmut bad ki nongshong shnong ban wanrah da ki Cable Car Ropeway ban hiar bad kiew namar ka shnong kam pat lait surok.
Ha kaba ïadei bad ka surok sha katei ka shnong, u Bah Banteidor u la kular ban thaw ki lad ki lynti ban pynurlong ïa ka.
U la ïamir jingmut ruh ban wanrah ïa ki Processing Unit ban myntoi ki nongrep soh rep pai ha katei ka shnong lyngba ki Self Help Group.
Na ka liang ka shnong ka la aiti ïa ka dorkhas halor kitei ki mat jingdawa bad na ka liang u Bah Banteidor u la ong ba ka jingïatreilang kan don beit kumba long ha ki snem kiba la dep bad ban kyntiew ïa ka roi ka par ha ka konstitwensi hi baroh kawei bad kine ki jingdawa na ka liang ka shnong yn sa peit bniah ban pynurlong ïa ki.
Ha kawei pat ka liang, ha ka 11 tarik mynta u bnai une u MLA ka Mawkynrew, u la hiar jurip ïa ka jingpyntrei ïa ka Sub Centre ha Mawlat bad kumjuh ïa ka jingtrei kaba dang ïaid shaid-shaid ban tei ïa ka ophis u BDO ka Mawkynrew C&RD Block ha ka jingïadonlang ki nongïalam shnong, u Bah G Dhar, BDO kane ka Block lem kiwei pat.
U nongïalam ka Congress ha Meghalaya uba dei ruh u MP ka Shillong, u Bah Vincent H Pala u la ong ba lada phah ïa kita ki pulit pahara Central Armed Police Force (CAPF) ban peitngor ïa ka jingshalan dewïong kam don jingmut lada ym don ka jingïatreilang na ka Sorkar Jylla.
U la ai ka jingïaroh ïa u Symbud Myntri Rangbah u Bah Prestone Tynsong da kaba ong ba kata ka kynhun “high level" ka la kylla “zero level" naduh ba la shimti u Bah Tynsong ban peit ïa ka tnat pulit ka Jylla.
Dang shen, ka Ïingbishar Meghalaya High Court ka la hukum ban phah pahara 10 pyrton ki pulit CAPF ban peitngor ïa ka jingshalan dewïong beaiñ ha kane ka Jylla.
Hynrei u Bah Pala u la ong ba lada buh da kino kino bor pahara ka Sorkar Pdeng ruh, kam don jingmut namar lada ym don ka jingïatreilang jong ka Sorkar Jylla.
U la ong ba donkam ïa ka jingïatreilang jong ka Sorkar Jylla ban lah ban khanglad ïa kino kino ki jingleh beaiñ.
Halor ka jingdon kita ki kynhun ba nalor lane “high level" kiba shah kynnoh donkti ha ka jingshalan dewïong beaiñ, u Bah Pala u la ong, “nga ai ka jingïaroh ïa u Symbud Myntri Rangbah uba la pynkylla na ka “high level" sha ka “zero level" kumba ka long mynta naduh ba u la shimti ban peit ïa ka tnat pulit ka Jylla, bad mynta ym don shuh kata ka High level.
"U Bah Pala u la ong ba ki don ki nongkhaïi dewïong kiba la ïathuh ïa u ba mynta ym don shuh kita ki “high level" hadien ba la shimti u Bah Prestone ïa ka tnat pulit.
“Kumta, ngam kwah ban shu kynnoh khlem daw namar nga ruh nga tip naduh ba shimti u Bah Prestone, baroh kita ki kynhun ‘high level’ ki la kut lut ha Jylla," u la ong, da kaba bynrap ba ki kam beaiñ kim long kumba mynshwa ha kaba ka Sorkar ka donkti lang.
U la nong ba mynta kiba shalan dewïong ki ïaid katkum ki challan kiba tikna namar ba ka Coal India Limited (CIL) ruh ka la lilam ïa u dewïong.
U la bynrap ba ki don ki paralok jong u ruh kiba donbynta ha ka kam dewïong ki la ïathuh ba mynta ki ïoh ïa ki Challan ban shalan bad thied ïa u dewïong ba la lilam da ka Coal India Limited, ym shuh da kaba shalan beaiñ.
U Bah Lambokstarwell Marngar uba la bat ar samoi treikam kum u President ka Khasi Students’ Union (KSU) u lah ban bteng biang sa mynta ka kynti ban bat ïa kane ka shuki ban ïalam ïa ka seng ha kine ki lai snem ban dang wan.
Nalor u Bah Lambokstarwell, u Bah Donald Thabah uba dei u General Secretary ruh un dang bteng ban bat biang ïa kane ka kam na ka bynta ka samoi treikam kaba lai sien.
Katkum ka khubor ba la ïoh lum la sngewthuh ba haduh mynta ki nongkitkam bad ki dkhot ki dang ibit ïa kine ki ar ngut ba kin ïalam ïa ka KSU ha kine ki lai snem ban wan namar ki dang bun ki kam ba ka seng ka hap ban pyndep.
Wat la kitei ar ngut ki nongïalam kim shym la kren shai ha kine ki sngi haba ïakynduh bad u nongthoh khubor, hynrei ka ban pyntikna ïa kane ka kam kan dei ynda la dep ban thep kyrteng ba ka seng ka la dep buh tarik.
Katkum ka kyrwoh ba la phah da ka Election Committee ba la jied da ka CEC jong ka Khasi Students’ Union (KSU), ban pynïaid ïa ka ilekshon kaba XV (15) sha ka shlem trei kam jong ka KSU na ka bynta ka samoi trei kam 2023-2026.
Ka pynbna ïar lyngba kane ka kyrwoh ba ka ilekshon kan long ha ka 06 tarik u Jymmang, 2023naduh ka por 8 baje mynstep haduh 3 baje janmiet ha Dinam Hall, Jaïaw, Shillong.
Ha kaba ïadei bad kane ka phang, kane ka Committee ka khot ka wer ïa baroh ki khun samla kiba la ih jong ka bri u hynñiewtrep, khamtam na ka liang ki dkhot jong ki unit bapher-bapher ka KSU ba kin mih shakhmat ban ïa kit ïa bah lem ïa ka lyngkor ba khia jong ka KSU na ka bynta ka ri bad ka jaitbynriew da kaba ïashim bynta shit rhem kum ki kyrtong ha katei ka ilekshon.
Ïa ki jingtip ba kham bniah halor kane ka kam lah ban ïoh na ka shlem trei kam ka KSU ha Jaïaw Chapel Road, Shillong.
Katto katne ki mat kiba kongsan ki long ïa ki kot thep kyrteng ne “nomination paper" yn sdang ban ai naduh ka 14 tarik u Ïaïong haduh ka 20 tarik u Ïaïong, 2023 naduh ka por 11 baje mynstep haduh 5 baje janmiet ha shlem treikam ka seng.
Ka por na ka bynta ban pynpoi ïa katei ka kot thep kyrteng kan long naduh ka 15 tarik u Ïaïong haduh ka 20 tarik u Ïaïong, 2023 haduh ka por 5 baje janmiet.
Ka jingweng kyrteng lada don kan long ha ka 21 tarik u Ïaïong haduh ka por 5 baje janmiet.
Ka jingbishar ïa ki kot thep kyrteng kan long ha ka 22 tarik u Ïaïong, 2023 ha ka por 1:00 baje noh phai sngi.
Ïa katei ka kot thep kyrteng dei ban pynpoi ha lane shwa jong katei ka tarik ba la kdew haneng ha u Chairman lane Secretary ka Election Committee.
Ka Election Committee ka bthah ïa baroh ki Unit, Circle, Area Unit, Division bad District Unit ban pynpoi ïa ki kyrteng jong ki nongjied kaba long 10 ngut na kawei kawei ka shnat treikam (unit) hapoh ka 25 tarik u Ïaïong, 2023 ha shlem trei kam ka seng ha Jaïaw.
Ki post ki ban pynïakhun ki long President, Vice-President, General Secretary, Assistant General Secretary, Education Secretary, Organising Secretary, Information & Publicity Secretary, Office Secretary, Sports & Cultural Secretary bad Environment Secretary.
Haba ïa dei bad ka jingmih (result) na kane ka ilekshon yn pynbna hi ha kane kajuh ka sngi.
Ka Committee ka pyntip ba ka la jied ïa ki katto katne ki ’riew rangbah, ki nonghikai bad kumjuh ruh na ka liang ki lad pathai khubor ban long kum ki nongpeit pyrman ïa ka jingïaid beit ïaid ryntih jong kane ka ilekshon.
Kane ka long katkum ka kyrwoh ba la phah da u Bah Danny M Khyriem, Chairman ka Election Committee, KSU bad Bah Samuel Jyrwa, Secretary Election Committee KSU.Ïa ka met kaba sah jong u Bah Krenjulang Khongjirem, 48 snem, ka rta, la ïoh ban sei ha ka step jong ka Sngi U Blei ha ka por kumba 8 baje na Rngaiñ hadien ba u la jah naduh ka miet jong ka Sngi Thohdieng.
Hashwa kane, la ïoh ban sei ïa ka met jong u Bah Seiborlang Jaktung, 42 snem ka rta, ha ka miet jong ka Sngi Saitjaiñ.
Ka khubor na ki pulit ha ka Sngi U Blei ka ïathuh ba kitei arngut ki dei kiba la don ha ka kali Datsun Redigo ba la ñiah da u Bah Seiborlang.
Ha ka janmiet jong ka Sngi Thohdieng ka kali kaba ki la shong ka la shah tap ha ki maw bad khyndew hadien ba ka la don ka jingtwa ha Rngaiñ ha ka surok Shillong-Pynursla.
Ki pulit ki la ong ba la pyndep ïa ka jingleh Post Mortem ha Civil Hospital Shillong bad hadien kata, la aiti noh sha ki bahaïing hasem ba kin pyndep ïa kaba sah.
Na ka liang ki pulit ki la ïathuh ba u Bah Seiborlang bad u Bah Krenjulang ki dei na ka shnong Wahlyngkhat, East Khasi Hills.
Ka ‘The Phantom of The Opera’ kaba long kawei na ki show ha rynsan kaba la slem bha bad kaba la kynjoh ruh sha ka 35 snem la pyn- kut noh ia ka ha ka Sngi U Blei hadien ba sdang pyni nyngkong eh ha u 1988.
Naduh ka sien nyng-kong ba la pyni ia kane ka show ha ki rynsan ka la khring ia kiba bun ki paidbah bad ruh ban  kamai haduh $1.36 billion ha ka Box Office.
Ha ka sngi ba la pynkut noh syndon ia kane ka show baroh ki dkhot ki la wan ban shim bynta lang kynthup ruh ia u nongshna jong ka u Hamilton Lin Manuel Miranda bad kumjuh ruh ka Sarah Brightman.
Ka daw ba la hap ban pynkut noh ia kane ka show ka dei tang namar ka jingbym lah shuh ban die ia ki tiket bad kane ka la jia naduh ba wan laynshop ka khlam ia ki ri ka pyrthei.
Ia kane ka show la direk da u Hal Prince  bad ia ki jingrwai la thaw da u Andrew Lloyd Webber bad u Chris Hart.
Ka khana jong kane ka show la shim na ka kot ba la thoh da u Gaston Leroux bad wat lada ha ki snem ba la leit bun ki iabeh ban thied ia ki tiket jong kane ka show hynrei suki pa suki ki nongwan peitkai ki la sdang duna bad ktah ruh ia ki nongpynmih.
U MLA ka People’s Democratic Front (PDF) u Bah Banteidor Lyngdoh u la ong ba haduh mynta, ym pat don kano kano ka jingshim rai ha ka Central Executive Committee jong ka seng ban leit ïasoh noh bad kano kano ka seng saiñ pyrthei la ka dei bad ka National People’s Party (NPP) ne kano kano ka seng.
U la ong ba kum kine ki kam, khlem da ïoh ban ïakren ne pynbeit kan nym lah ban long kumta.
Bah Banteidor, uba dei u MLA ka Mawkynrew konstitwensi u la ong ba kine kiei kiei kim shym la mih na ki, kum ki trai halor ka jingmih khubor ban ïalong kawei (merge) noh bad ka NPP.Kumta u la ong ba yn sa shong da ka jingïalang jong ka Central Executive Committee ban ïakren halor kane, bad ynda la dei ka por kaba biang, yn sa paw kiei kiei baroh namar baroh ka shong ha ka jingpynbeit bad jingïakren.
“Ka shong ha ka jingïakren ha ka CEC khnang ba kano kano ka jingthmu kan long na ka bynta ka jingbit jingbiang lang jong baroh," u la ong.
U la ong ruh bun bha kiba la batai stad ym ithuh ithaw shuh ba kan sa wan ka ilekshon shiteng samoi ha Mawkynrew bad Sohra konstitwensi.
Nangta shuh shuh u la ong ba ka NPP naduh ka sngi ba pynbna ïa ka result ilekshon, ka la khot ïatreilang.
Hynrei ma u bad u Bah Gavin M Mylliem, MLA ka Sohra, ki la ïashah bad bat ïa ka kular ba ka seng riewlum kan ïalam ïa ka Sorkar, hynrei kata kam shym la long kumta.
U la ong ba ka PDF ka dei kaba leit khatduh ban ïatreilang ban thaw ïa ka Sorkar MDA-II bad ym dei ba ki kwah shuki ne rhah bor.
Hadien ka jingbym iaid jong ki katto katne ki phlim ba la ak da u Ranveer Singh ka Yash Raj Films ka la shim ia ka rai ban pynkut noh syndon ka jingiadei kam bad utei u tyngshop ha kaba kane ka kompani pynmih phim kam kwah shuh ba nangne sha khmat kan mad jingduhnong biang ha kaba iadei bad ki phlim ba lam khmat da u Ran veer.
Kum ban shu pynkynmaw u Ranveer ula soi nyngkong eh ia ka phlim jong ka Yash Raj ka Band Baaja Baaraat ha u (2010) bad hadien kane ula ioh ruh ban ak biang sa kum ba katto katne ki phlim jong katei ka kompani.
Hynrei la sakhi ba mynta la kumba arsnem tam eiei ki phlim ba la lam  khmat da u Ranveer kim shim lah satia ban khring ia ki nongpeitkai bad mad ruh ia  ka jingduhnong bakhraw ha ka Box Office.
Ka jingsdang jong ka jingbym iaid ki phlim u Ranveer ka la long naduh ka ’81 kaba la mih ha u 2021 ka bym shim lah ban khring ia ki nongpeitkai wat lada kane ka phlim ka dei kaba biang bha ka khana.
Hadien kane wat ka Jayeshbhai Jordaar (2022) ruh kam shim lah ban khie khlieh bad kamai tang 15.59 klur bad kum juh ruh ka Cirkus.
(2022).
Ka Yash Raj Film ka sngew ba ka por ka la dei ia ka ban sangeh noh ka jingiatrei bad u Ranveer bad pyrshang ban pynleit jingmut noh sa ha kiwei kiwei ki phlim ba la ak da kiwei pat ki tyngshop ka Bollywood.
Hadien ba ka Yash Raj Film ka la mad jingduhnong namar ka jingbym iaid ki katto katne ki phlim pynban mynta u snem kane ka kompani ka la lah ban kyntiew biang ia ka nam bad burom jong ka hadien ba ka Pathaan ka la long kawei na ki Blockbuster Film.
Ha kajuh ka por kane ka kompani mynta ka dang pynkhreh ruh ban pynmih bad pyllait paidbah ia ka Tiger 3 kaba la ak da u Salman Khan.
U khlieh nongïalam ka National People’s Party (NPP) bad Myntri Rangbah ka Jylla, u Conrad K.Sangma, ha ka Lah Sngi U Blei u la hiar sha Sohïong ban leit ïalap ilekshon na bynta u kyrtong ka seng, u Bah Samlin Malngiang.
Haba ai jingkren ha kane ka sngi, u Sangma u la kren halor ki jingpyrshang jong kane ka Sorkar ban plie biang ïa ki kam tih mar poh khyndew hapoh ka Jylla, kaba la shah khang da ka National Green Tribunal (NGT).
Hadien ba la ujor mukotduma ha u snem 2019, ka ïingbishar ba hakhlieh duh ka ri ka la weng noh ïa katei ka jingkhang bad phah ïa ka Sorkar Jylla kumjuh ka India ban pynkhreh ïa ki saiñdur bapher-bapher lem bad ki ‘lease’ ban shah ïa ka kam tih marpoh khyndew katkum ki stad saian.
U Sangma u la pynbna ruh ba ka Sorkar India ha kaba khatduh ka la mynjur ïa ki ‘Mining Lease’ na bynta 4 ngut ki nongtih, bad ka jingpynbeit khatduh ïa ki kot ki sla na bynta ka kam tih katkum ki stad saian yn pyndep hapoh 60 sngi.
Haba kren halor ka ‘Western Bypass Project’ kaba kot palat T.800 klur, u la ong ba ïa ka projek la sdang da ka NPP bad kane ka projek kan wanrah jingkylla ha ka jingim jong ki briew ka thaiñ.
“Jan 80% jong ka Western Bypass kan ïaid na kane ka konstitwensi.
Hato phi lah ban mutdur ïa ki jingim ki ban kylla, ka kam ka jam ka ban wan, ka jingkiew jong ki kam jngoh kai pyrthei, ki nongrep kin ïoh jingmyntoi.
Kane ka dei ka politik ka roi ka par jong ka NPP," u la ong.
U Sangma u la kular ruh sha ki paidbah ba yn sa shimkhia ïa ki jingdawa na bynta ban pynbha ïa ka pule-puthi bad ka koit ka khiah.
Ha kajuh ka por, u la kynthoh ïa katto-katne ki seng saiñ pyrthei bad nongïalam kiba la kren pyrshah ïa ka NPP ha ki jingïalap ilekshon, watla ki ïatreilang bad ka seng.
“Nga kwah ban ong sha ki (kiwei-kiwei ki seng saiñ pyrthei), ha ka lariti jong ngi, ha ka lariti ka India kumjuh ha ka lariti ki Khasi bad ka lariti ki Garo, ngim ju biah ha ka pliang na kaba ngi bam.
Kynmaw ïa kane, ngim ju leh kumne!" la ong u Sangma.
“Ngi bha bad ngi sbun bad ngi ïatreilang namar ngi ngeit bad shaniah ha ka jingïatreilang… Ngam ju ang shi kyntien ruh pyrshah kine ki briew, hynrei ka pynmong ïa nga mynta ka sngi haba nga ïohsngew ïa kiba kum kine ki ktien bad ka politik jong ka jingïaphiah kaba ki briew ki ïadon bynta.
Kane kam long kaba itynnad na bynta ki briew jong ngi bad na bynta ka Jylla kumjuh," u la ong.
Haba kyrpad ïa ki paidbah ban ‘vote’ na bynta u kyrtong ka NPP ban wanrah ka roi ka par bad ka jingkylla ha Sohïong konstitwensi, u la ban jur ba ka lynti ban wanrah ïa ka roi ka par hapoh konstitwensi ka long ban ‘vote’ na bynta ka seng saiñ pyrthei kaba lamkhmat ïa ka Sorkar – ka NPP.U la kyrpad ruh ïa ki paidbah ba kin ym sngap ïa kiwei pat ki seng bad pyntikna ba ka Sohïong kan long ka ‘Model’ konstitwensi.
“Phi la tip lypa ba dei ka National People’s Party, ka NPP, kaba ïalam ïa kane ka Sorkar bad kumta ka jingthep ‘vote’ jong phi na bynta kiwei pat ki kyrtong, na bynta kiwei pat ki seng kan long ka jingduhnong ïa phi bad na bynta ki paidbah ka Sohïong.
Namar ka lynti ban kyntiew ïa ka Sohïong konstitwensi, tang kawei ka lynti ban wanrah ïa ka roi ka par sha ka konstitwensi ka long ban don lang bad ka Sorkar bad ban ‘vote’ na bynta ka seng kaba ïalam ïa ka Sorkar bad kata ka dei ka NPP.Kumta ban wanrah jingkylla bad ka roi ka par, nga kyrpad ïa phi baroh ban ym sngap ïa kiwei pat ki seng kiba wan bad ai jingkren khnang ban pyntikna bad pynlong ïa ka Sohïong konstitwensi kum ka ‘Model’ konstitwensi," u la bynrap.
U Anupam Kher  u la iohlad ban kynthoh ha kaba iadei bad ka jingbym iaid ka Laal Singh Chaddha, da kaba ong ba ka jingbym iaid kane ka phlim kam dei eh na ka jingshah kyntait (boycott), hynrei kawei na ki daw  ka dei namar ka jingbym don ia ka khana kaba biang ka ban khring ia ki nongpeitkai.
U Anupam u sngew ba lada kane ka phlim ka don ia ka khana kaba biang kan ym mad jingeh satia kumne bad lehse ka dang lah hi ruh ban kamai ha ka Box Office.
Ka Laal Singh  Chaddha kaba direk da u Advait Chandan  bad kaba la ak da u Aamir Khan, Kareena Kapoor Khan bad Mona Singh ka dei kawei na ki phlim Bollywood ba pulom bha bad kane ka phlim kaba dei ruh ka remake jong ka phlim Hollywood ka Forrest Gump kam don satia ia kano kano kaba sngewtynnad ne itynnad kaba ki nongpeitkai kin kwah ban peit ia ka.
U Anupam uba la ak ha ka Kashmir Files kaba dei ka Blockbuster Film u sngew ba lada ka Laal Singh Chaddha ka long ka phlim kaba itynnad lehse kane ka phlim ka lah ban khring ia ki nongpeitkai kumba long kiwei kiwei ki phlim ba ak da u Aamir kiba kynthup ruh ka PK.U Anupam ula bynrap ruh da kaba ong ba mynta ki nongpeitkai ki la tip bad nang ban jied ia ki phlim ban peit bad dei ruh na kane ka daw ba ki khlur ak phlim ki donkam bha ban peit nyngkong eh ia ka khanaHa ka jingiohi u Anupam ka jingshah boycott jong kano kano ka phlim kan ym don jingktah lada ka khana jong ka phlim ka long kaba biang bad kaba khring ruh ia ki nongpeitkai.
Naduh ba la sdang ka jingboycott la ong ba ki katto katne ki phlim ki la mad ia ka jingduhnong kaba la ktah bha ia ki kompani pynmih phlim.
Shuh shuh dei ruh namar ka jingboycott ba ka Bollywood ka la duhnong bha namar ba ki phlim ba biang kim shim lah satia ban iaid ne kamai bha.
Ka jylla niam Nongstoiñ ka la sakhi ïa ka jingpynkyntang Lyngdohsad (Bishop) ïa u Rt.
Rev.Wilbert Marweiñ ha ka Sngi U Blei ha Pyndengrei da u Lyngdohsad (Archbishop) ka jylla niam bah Shillong, u Most Rev.Victor Lyngdoh, ha ka jingsakhi lang jong ki riewniam bad ki paidbah.
Ïa kane ka jingpynkyntang la pynlong ha St.Peter The Apostle Cathedral Parish ha ka jingsakhi lang jong u Apostolic Nuncio sha India bad Nepal, u Most Rev.Leopoldo Girelli, ki Lyngdohsad jong ki jylla niam ka thaiñ Shatei Lam Mihngi, ki Lyngdoh Sohblei, ki riewniam, u Myntri Rangbah, Conrad K Sangma bad ki paid riewngeit ka Balang Katholik.
Ka jinglehniam ka la long kaba shongkun shongblei bad ka la don ka jingmang Sakramen ba la ïalam da u Bishop thymmai bad hadien kata, la ïoh ïa ka jinglehburom ïa u Nongsharai bathymmai da ki paid riewngeit ka jylla niam Nongstoiñ.
Ka jylla niam Nongstoiñ ka khlem don Lyngdohsad naduh u snem 2016 hadien ba u Lyngdohsad ha ka kato ka por, u Rt.
Rev.Victor Lyngdoh, u la shah pynkynriah sha jylla niam Jowai.
U Lyngdohsad Victor Lyngdoh u la long u Lyngdohsad banyngkong tam ka jylla niam Nongstoiñ ha u snem 2006 hadien ba la phiah ïa ka bad ka ïa ka jylla niam Jowai na ka jylla niam bah Shillong.
La kha ïa u Rt.
Rev.Wilbert Marweiñ ha ka 17 tarik Rymphang, 1970 ha Rangblang – Sohsyniang, South West Khasi Hills District.
La pynkyntang Lyngdoh ïa u ha ka 27 tarik u Ïaïong, 2003 na ka bynta ka jylla niam bah Shillong, bad dei ha u snem 2006 ba u la leit pynïasoh noh bad ka jylla niam Nongstoiñ.
Ha u snem 1988, u Rt.
Rev.Wilbert u la rung sha St.Paul’s Seminary, Upper Shillong bad hapdeng u snem 1991 bad 1992 u la pule ha St Xavier Minor Seminary.
Naduh u snem 1994 haduh 1997, u la pule ïa ka Philosophy ha Christ King College, Shillong, bad hadien ar snem ba u la trei ha Pynursla, u la pule ïa ka Theology ha Oriens Theological College, Mawlai hapdeng ki snem 1999 haduh 2003.
Naduh u snem 2007 haduh 2010, u la don ha nongbah Rome ha kaba u la ïoh ïa ka Licentiate ha ka Missiology na Pontifical Urban University.
Hadien ba u la shah pynkyntang Lyngdoh, u la long kum u Lyngdoh bynrap ha Ummulong Parish naduh 2003 haduh 2005.
Naduh 2005 haduh 2007, u la long kum u Procurator jong ka Oriens Theological College, Mawlai.
Nalorkata, hadien ba u la pyndep ïa ki jingpule ha nongbah Rome, u la trei ruh kum u Lyngdoh bynrap ha ka jylla niam Cosenza, Italy naduh 2010 haduh 2015.
Shuh shuh naduh u Nohprah 2015 haduh Risaw 2019, u la long kum u Vicar General ka jylla niam Nongstoiñ, bad ha kajuh ka por, kum u Lyngdoh rangbah ka Divine Saviour Church ha Nonbah.
Ka Lympung Sengkhihlang kaba laiphew lai ba la pynlong ha Seng Khasi Tyrsad ka la sdang naduh ka 14 tarik bad la pynkut noh mynta ka sngi ka 16 tarik Ïaïong mynta u bnai ka la long kaba iphuh iphieng bha na ka jingwan ban ïashim bynta da ki phew hajar ngut ha kane ka lympung na ki Seng Khasi bad Seiñ Raij.
Ha kane ka sngi ba khatduh jong kane ka lympung la wan ban sakhi da ki nongmihkhmat kum u Bah Sniawbhalang Dhar, Symbud Myntri Rangbah ka Jylla, u MLA ka Jowai u Bah Wailad Shylla, u nongmihkhmat ka Mawphlang u Bah Matthew Kurbah , u MDC ka thaiñ u Bah Lamphrang blah bad kiwei kiwei.
Nalorkata, kaba la pyniphuh iphieng shuh shuh ïa kane ka lympung ka dei na ka jingshad bad rwai tynrai na ki seiñ raij bapher bapher.
Ha kane ka lympung ki la pynshai ba ka jingpynsangeh ban pynlong ïa ka lympung sengkhihlang kaba 33 ha Wahïajer ha ki snem ba la dep ka dei na ka jingwan lynshop ka khlam corona virus.
La pynbna ruh ba ïa ka lympung seng khih lang kaba 34 ka ban long ha u snem 2024 yn pynlong ha seiñ raij Wahïajer, West Jaiñtia Hills.
Ki pulit pahara Central Armed Police Force (CAPF) kin sa pahara namar ka ilekshon MLA ha Sohïong konstitwensi ha kaba ka jingthep vote kan long ha ka 10 tarik Jymmang.
U Chief Electoral Officer u Bah F.R Kharkongor u la ong ba ha ka 12 tarik  u la don ka jingïalang bad ki ophisar kiba peit ïa ka ilekshon lem bad ki heh pulit bad ka jingpynkhreh ka la ïaid ban pynlong ïa ka jingthep vote.
U la ong ba ka Jylla kan ïoh san pyrton ki pulit CAPF ki ban buh ban pahara ha ka sngi thep vote.
Ki don 63 tylli ki jaka thep vote ha Sohïong konstitwensi bad kin don kumba 200 ngut ki nongpynïaid ïa ka jingthep vote.
U CEO u la ong ba ïa ka jingthep kyrteng lah ban thep tang u kyrtong uba pynïakhun ka United Democratic Party (UDP) namar kiwei pat ki kyrtong ki dei kiba la dep thep kyrteng bad la dep peit bniah ïa ki kot ki sla jong ki nalor ba la dep ruh ban pynskhem ïa ka jinglong kyrtong jong ki.
Na ka bynta ban peit bniah ïa ki kot ki sla ruh, yn hap peit bniah tang ïa ki kot ki sla jong u kyrtong ka UDP.Katba kiwei pat ki kyrtong lane ki nongmihkhmat jong ki, ki lah ban don lang ha ka sngi ba peit bniah ïa ki kot ki sla.
Ka jingthep vote ha Sohïong la buhteng namar ka jingkhlad u kyrtong ka UDP u Bah HDR Lyngdoh ha ka 20 tarik Rymphang, 2023.
Ka UDP kan phah ïa u Bah Synshar Lyngdoh Thabah uba dei u pyrsa jong u Bah HDR Lyngdoh kum u kyrtong.
Ka jingthep kyrteng na ka bynta ka UDP kan kut ha ka 20 tarik mynta u bnai, bad ka jingpeit bniah ïa ki kot ki sla ha ka 21 tarik, katba ka sngi bakhatduh ban weng kyrteng ka dei ha ka 24 tarik mynta u bnai.
Ha kawei pat ka liang, ki bor pynïaid ilekshon ki la nang pynkhreh lypa ïa ka jaka ban ñiew vote na ka bynta ka Sohïong konstitwensi ka ban long ha ka 13 tarik Jymmang.
U CEO u la ïathuh ba katkum ka jingpynbeit, la rai ban pynlong ïa ka jingñiew vote ha ka hall jong ka tnat Arts and Culture ha State Central Library, Shillong.
Ka Alia Bhatt ka la wanrah nam bad burom ia ka India ha ka jingleit shim bynta sha ka Met Gala ha ka sien nyngkong ha kaba ka Alia ka la phong ia ka sopti ba la pynwandur da u Prabal Gurung kaba la suh tang da ki mawkordor suda.
Wat la kane ka dei ka sien nyngkong ia ka Alia ban don bynta bad ka Met Gala pynban ka la khring ia kiba bun da ka riam ba ka phong kaba i shong khia haduh katta katta.
Kane ka puron jong ka Heart of Stone ka la sngew ioh mynsiem ia ka riam ba ka phong ha ka Met Gala na kaei kaba la phong da ka Supermodel Claudia Schiffer ha u snem 1992 ban pyni ia ka riam iathoh ba la pynwandur da ka kompani Chanel.
Ka Alia ka ju shah khring bha ha ki riam ki beit ba la pynmih da ka Chanel bad sngewtynnad ban ioh ieng lang ha ka rynsan bad kiwei kiwei ki khlur ak phlim jong ki ri ka pyrthei.
Ka Alia watla ka la shim bynta ha ka sien nyngkong ha ka Met Gala pynban kam shim la pyni satia ia kata ka jinglong lehraiñ ne salia jong ka bad i kumba ka la pyn khreh na ka bynta ban ieng ha khmat jong kiba bun.
Uwei na ki nongialehkai Iakura ba lah kham tbit jong ka kynhun ialehkai ka ri u Mohammad Hussamuddin u la lah ban ialehkai bha naduh kaba sdang ha ka jingiaid lynti ka jong u ha ka lympung ialehkai kaba mynta ha Tashkent ka IBA Men’s World Boxing Championships da ka rukom iakura kaba khampher kaba u lah sei ha ka lympung na ka bynta ban khur  shalade ia ka jingjop ba nyngkong.
Ha kaba iadei bad katei ka bynta jong ka jingjop ka jong u, utei u nongialehkai ka ri uba lah khur ia ka takma Rnong haduh arsien na ka Commonwealth Games u lah pynjai-jai ka rukom ialehkai ka jong u ha ka jingiakura pyrshah bad uba na Macedonia u  Alen Rustemovski ha ka kylla iakhun kaba nyngkong tad haduh ba un da lah ban pyndep ia ka jingiakhun baroh kawei da 5-0 jingjop.
Da kaba pyndonkam bha ia ka bor jingkhlain ialehkai ka jong u bad kiwei pat ki lad iakura ba u don, u Hussamuddin u la lah ha ka ban kura  ia u nongiakhun pyrshah da bunsien bad khur syndon shalade ia ka jingjop da ka jingrailang kawei da ki nongbishar ia ka jingiakhun ka jong ki.
Haba phai sha ka kyrdan iakura kiba ha ka jingkhia kaba 60kg, u Varinder Singh u lah mad noh ia ka jingshah  pynrem ha ka jingiakura pyrshah bad uba na Uzbekistan u Mujibillo Tursunov bad  mad ruh ia ka jingshah weng noh na ka lympung ialehkai hadien ba u Singh u lah shah pynbam da 0-5.
Katkum ka khubor ba lah ioh lum ka iathuh ba ka BFI mynta ka kynti ka la lah ban sei ia ki 13 ngut ki rangiakura ka ri na ka bynta ban ia aireng ha katei ka lympung ialehkai kaba dang iaid shakhmat mynta ia kaba lah wan ban shimbynta da ki 538 ngut ki nongiakura kynthup ia ki katto katne ngut ki nongkhur takma na ka lympung ialehkai Olympic na ki 107 tylli ki ri.
Kat haduh mynta, haduh 7 ngut ki rangiakura ka ri  kiba la lah ban khur ia ki takma bapher bapher ha ka World Boxing Championships bad ki nongiakura ba tbit bad ba pawkhmat ka ri kin shim ia ka bynta na ka bynta ka jingnang iai pynbun ia ka jingdon ki nongialehkai ha ka kynhun ha ka bynta ba mynta jong ka lympung.
U Mark Wahlberg,  uba la iehnoh ia ka Hollywood ban pynlut por noh tang bad ki khun ki kti, u sngew ba kane ka rai kaba u la shim ha ka jingim kam dei satia kaba bakla bad ka long ruh kaba biang eh na ka bynta jong u.
Ha ki snem ba la leit u la hap ban jngai na ka kurim bad na ki khun ki kti tang namar ka jingbunkam.
Hadien ba u Mark ula mih noh na Hollywood une u tyngshop ula shong la sah noh ha Las Vegas, Nevada bad wat ki khun ki kti jong une u tyng shop ki kmen ban ioh mih noh na Holly wood bad i kumba katei ka jaka kam pynsngewtynnad satia ia ki.
U  Mark uba la kha ha Boston, Massachusetts u kwah ban shong ban sah ha ka jaka kaba ki khun ki kti ki suk bad ki kmen ki sngewbha bad mynta ynda haba ula wan sah ha Nevada u sngewthuh kat no ka jingpher ka jingim jong u bad kumjuh ruh jong ki khun.
U khlur ialehkai Tennis ba pawbha ka ri Russia u Daniil Medvedev ha ka jing-iakhun ka jong u mynta ha ka Madrid Open, u la lah ban iakhun pyrshah na ka jingshah pynliem ha ki set iakhun na ka bynta ka jingshah jied ka jong u sha ka rynsan iakhun pre-quarterfinal ha ka lympung  ha ka sien kaba nyngkong eh ha ka jingim ialehkai Tennis ka jong u.
Kumta utei urangialehkai uba bat ia ka kyrdan ba-ar ha ka lympung, ha ka set iakhun kaba nyngkong u lah shah rem noh da 6-4 ha u rangiakhun pyrshah u Alexander Shevchenko.
Hynrei u Daniil u lah pynher shakhmat ia ka rukom ialehkai bha ka jong u na ka bynta ban khur shalade ia ki 6-1 jingjop ha ka set iakhun kaba ar bad uba lah iai pyntyllun ka rukom ialehkai bha ka jong u na ka bynta ban khur sa ia ka jingjop ha ka set iakhun kaba lai da 7-5 ha ka jingialehkai kaba lah neh haduh 2 kynta 42 minit.
Katei ka jingjop ka jong u ka long kaba 300 ha ka kam ialehkai Tennis ba tbit  ha ka jingim ka jong u bad  kaba lah pynlong ruh ia u ban jam sha kata ka  kylla iakhun kaba saw jong ka lympung ha kaba un hap ban iakhun pyrshah bad u Asian Karatsev; uba la lah ban pynliem noh ia u Alex de Minaur da 6-3, 4-6, 6-4.
Kumjuh ruh u Jan-Lennard Struff u donkam ia ki lai set iakhun na ka bynta ban lah jam shakhmat ia u Dusan Lajovic  da 6-7 (2), 6-3, 6-3 bad ka jingioh ka jong u ban runglang sha katei kajuh ka rynsan iakhun.
Na ka jingialehkai jong ki kynthei, ka Aryna Sabalanka ka la lah ha ka ban pynliem noh ia ka Mirra Andreeva.
Ha kawei pat ka jingialehkai, ka Irena Camella Begu ka lah pynliem noh ia ka Lludmila Samsonova da 6-4, 6-4  ha ka jingia aireng kaba lah jan poi sha ka jingiakhaid bad ka Mayar Sherif  na Egypt  ia ka Elsie Mertens  na Belgium da 6-4, 0-6, 6-4.
Ka Lion Sports Youth Affairs ka rung sha ka final jong ka lympung ïalehkai ba la tip kum ka “Open to All Cricket Tournament 2023" ba la pynïaid da ka West Jaiñtia Hills District Cricket Association Jowai.
Kane ka la wan hadien ba ka Lion Sports Youth Affairs ka la lah ban pynliem noh ïa ka Moodymmai Cricket Club da 27 run ha ka jingïakhun semi final kaba la long ha ka Sngi Ba-ar ha madan Khliehtyrshi Mini Stadium.
Ha shwa ban sdang ïa ka jingïakhun, ïa ka jingkynting pisa la jop da ka Moodymmai Cricket Club bad ka la jied ban kawang bol shwa nyngkong bad ka la pynhap 7 wiket na ka 35 over.
U Ribok Hynñiewta u la pynhap 3 wiket na ki 6 over bad u Heimonlang Lyngdoh u la pynhap 2 wiket na ki 7 over.
Katba na ka liang ka Lion Sports Youth Affairs u Nik Dan u la kamai 109 run na ki 93 bol bad u Deibormi Rangad u la kamai 93 run na ki 74 bol.
Ha ka kylla miet ka Moodymmai Cricket Club haba wan beh ïa ka thong ba la buh da ka Lion Sports Youth ka la lah ban tied tang 249 run na ka 35 over bad hap 8 wiket.
U Daowan Passah u kamai 41 runs na ki 37 bol, u Ribok Hynñiewta 39 run na ki 28 bol bad u Heimonlang Lyngdoh 34 run 29 bol.
Na ka liang ka Lion Sports Youth Affairs u Peterson Lamare ula pynhap 3 wiket 7 over bad u Firstbornson Dkhar 2 wiket 6 over.
Ïa ka nam ‘Man of the Match’ la ïoh da Nik Dan jong ka Lion Sports Youth Affairs.
Ka jingïakhun final kan long ha ka sngi Thohdieng (5 tarik) hapdeng ka Lion Sports Youth Affairs pyrshah ïa ka Efty United XI Mynso.
Katkum ka khubor ba lah pynmih da ka  Board of Control for Cricket in India (BCCI) ka iathuh ba ka lah dain kuna ia arngut ki rangialehkai kita u Virat Kohli na ka Royal Challengers Bangalore bad u nongpyniaid jong ka kynhun Lucknow Super Giant u  Gautam Gambhir.
Kane ka jingpynshitom ka dei halor ka jingiakajia bad iakynad ka jong ki ha ka lympung ialehkai Indian Premier League (IPL) 2023 halor ka jingpynkhein ia ka Code of Conduct ha ka por ba kitei ki ar kynhun ialehkai ki dang don hapdeng ka jingia aireng.
Shuh shuh ruh ka khubor ka  iathuh ba hadien ba ka RCB ka lah rah kum ka kynhun jingjop ha ki khyndiat ron ba katei ka kynhun ka la lah ban kamai ha ka tei ka jingiakhun pyrshah, ka lah mih ka jingiakynad hapdeng u Kohli  & Gambhir kaba lah wanrah sha ka jingjia kaba heh ha kaba lah sakhi ia ka jingiadonlang jong kiba bun ki nongialehkai bad ki nongpyniaid jong ki tei ki ar kynhun ialehkai.
Hadien ba lah kut ka jingialehkai, u Kohli  & Gambhir  ki lah ia khublei kti mar kylliang bad ba kiei kiei baroh ki lah long jai-jai  hynrei kata ka jingjai-jai ka long tang shuwa ba kan mih ka jingiakynad hapdeng jong ki.
Ha ka kaiphod khubor ba lah pynmih, na ka liang jong ki nongpyniaid ka IPL  ki iathuh ba u nongpyniaid jong ka Lucknow Super Giants  u Gautam Gambhir u lah shah dain kuna da 100 % na ka jingsiew kaba u lah khur na ka jingialehkai halor ka jingpynkhein ia ka Code of Conduct jong ka lympung ha ka por ba ka kynhun ka iakhun pyrshah bad ka Royal Challengers Bangalore ha katei ka lympung ialehkai ba mynta.
Kumta na ka liang jong u Gambhir u lah pdiang ruh ia ka jingpynkhein ka jong u ia ka Level 2 kaba hap hapoh ka Article 2.21  jong ka IPL’s Code of Conduct.
Ym tang katta, wat u nongtied ba pawkhmat jong ka Royal Challengers Bangalore u Virat Kohli u lah shah dain da mar katjuh ka kuna halor ka jingpynkhein ia katei ka juh ka kyndon bad uba lah pdiang ruh ia ka  rai jingpynrem ka jong u halor ka jingpynkhein ia ka Level 2 kaba hap hapoh ka Article 2.
