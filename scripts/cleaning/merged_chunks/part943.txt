Kane ka jingthmu ka long ban pynlong ia ka sor Shillong kaba khuid bad kaba itynnad ban khring ia ki paidbah.
Kitei ki hynriew hajar ngut ki ba la mih ban pynkhuid ki la long ruh kum ki nongpynphriang ia ka khubor sha ki paidbah baroh kawei ka sor Shillong bad na ka liang kine ki la kyrpad ia ki nongpyniaid jong ka Durga Puja ba kin nym bret pathar ha ki kino kino ki jaka.
Shillong,10 Risaw:Shi bynta kum ka dak ka jingrakhe ia ka sngi ki matlah ka  North Eastern Services of All India Radio, Shillong ka la pynlong ia ka tamasa ia rwai bad ia tem ia put mynta ka sngi ha  Aurobindo Hall, Shillong.
Ha katei ka tamasa bun ngut ki samla na ki jylla ka Thain Shatei Lam Mihngi ki la wan ban ia shim bynta bad ban pyni ia ki sap rwai jong ki , ki samla na ka jylla  Arunachal Pradesh, Assam, Mizoram, Nagaland, ki la wan ban ia shim bynta kynthup ki nongrwai matlah na Shillong  u Bah  ElBarwell Nongkhlaw ,  Rosa Wahlang bad  L Sailo na  Jyoti  Sroat School , Shillong bad ka  Sankira Laloo bad ki para na  Jowai.
Ha katei ka tamasa ki samla ki la pyni ia la ki jong ki sap rwai kiba u Blei u la ai kyrpang ha ki, hakaba ki sur jingrwai jong ki ki long kiba sngewih bad kiba sngew myllung ban sngap ryngkat ka jing pyniahap sur bad ki jingtem kum ka kaitar, key boards, piano bad kiwei pat ki tiar tem.
“Haba sngap ia ki jingrwai jong ki kim ia pher eiei ruh na kito ki briew kiba lah ban iohi" ong ki nong peitkai ha katei ka tamasa.
Haba kren kum ka  kongsan ka  kong  G.Dkhar ka Bethany Societyu la ai khublei ia ka  All India Radio, Shillong  na ka bynta ka jingpynlong ia katei ka tamasa rwai ki matlah  bad u la ong ruh ba ka long kaba donkam haduh katta katta ban ai mynsiem ia ki ba kin nang shlur ha ka sap ba ki don.
Ka kongsan ka la ong ruh ba don ki briew ha ka imlang sahlang kiba niew poh ia kum kitei ki briew kiba matlah ha kaba bunsien la iohi ba ki ju leh kumba kynjing bad isih kumba ki sma iwtung eiei ban ia jan bad ki.
Ka symbud kongsan ka Dr.Jenny V.Basai wawmoit kaba la mih khmat na ka  BansaraEye Hospital, ka la pyntip ba 80 na ka shispah ki jingpang khmat ki dei kiba lah ban pynkoit , ka la ong ruh ba ki sur rwai jong kitei ki samla matlah ka la pynjah thait ia ka khamtam haba la treikam baroh shisngi.
Ka Dr.Basaiawmoit ka la iathuh ruh ba ka  NES, AIR Shillong, ha ryngkat ka jingiatreilang bad ka  Bansara Eye Hospital, ki la pynlong ruh ia ka jingsumar khmat ei ha katei ka sngi.
Ha katei ka sngi la ia donlang ruh ka  Deputy Director General (Progamme) ka NES, AIR Shillong,  ka kong  N.Shadap.
Shillong,10 Risaw:Ym shym la don satia uwei ruh u MLA na ka liang synshar la ki dei ki MLA na ka seng Congress lane ki MLA shi met ki ban kyr shan ia ka Resolution ba la wan rah da u bah Ardent M Basaiawmoit ban pyntreikam ia ka Inner Line Permit (ILP) ha ka jylla.
La jan baroh ki MLA na ka liang pyrshah ki la iashim bynta ban iatai halor ka mat ILP bad ki la ai ruh ia ka jingkyrshan ba ka sorkar ka dei ban pyntreikam ia ka ILP ha ka jylla kynthup ki MLA Khasi bad na Garo Hills ruh kumjuh.
Hynrei ki MLA liang synshar ki shu shong beit ha ki shuki khlem ong ei ei wat tang shi kyntien ruh lait noh tang u Ronie V Lyngdoh uba ieng ban pyrshah ia ka ka jingdawa ban pyntreikam ia ka ILP ha ka jylla.
Na ka liang jong u bah Ronie V Lyngdoh u la ong, ba u pyrshah jur ban pyntreikam ia ka ILP ha ka jylla bad u la ong ruh ba u pyrshah jur halor ki jingiakhih namar kane ka ktah ia ki nongrep namar ki nongdie jhur kiba ju die ha iew ki hap ban die tad lada kim lah ban die ia ki mar ki mata namar ki hap ban poi iing dang kloi namar ki jingiakhih jong ki sengbhalang.
U ong ruh ba u kyr shan ia u Mukul Sangma uba ieng ha ka nongrim ban nym khot iakren ia ki sengbhalang bad u kyrshan ruh ba dei ban pynshitom katkum ka ain ia kiba pynlong jingiakhih kiba pynjot pynpra ia ki jingdon jingem jong ka sorkar bad jong ki riew paidbah ruh kumjuh.
Halor ka mat ba la kdew da ka liang pyrshah ba la jyllei tang da ki bar jylla kiba klun ia ka khaii pateng ha ka jylla, u Ronie V Lyngdoh MLA ka Mylliem Constituency u la kynnoh ba ka jingai laisen khaii ia ki bar jylla ka dei na ki Dorbar Shnong bad ki syiem kiba ai NOC ban seng kam seng jam ha ka jylla.
Halor ka jingjyllei jong ki nongbylla ha ki par dewiong u la kynnoh ia ki khlieh nongsynshar bad kumjuh ruh ia ki trai jaka bad ki trai par dewiong.
U la ong lada ym khot ma ki kine ki nongbylla bar jylla kin nym ioh lad ban wan bad u la pynpaw ia ka jingpyrshah kaba jur ban pyntreikam ia ka ILP ha ka jylla.
Shuwa kane U Bah Paul Lyngdoh u la pynpaw ba na ka bynta ban iada ia ki rit paid riewlum na ka jingshah tyllep ha ki mynder donkam ban pyntreikam ia ka ILP.U la ong ruh ba ki nongshong shnong ha Khasi Jaintia Hill ki don tang kumba 12 lak bad kiba leit sngewlem na na ka bynta ka jingiap jong u Bal Thakre uwei na ki nongialam seng sain pyrthei ha Mumbai ki don kumba 14 lak, kumta u ong ka long kaba donkam ban iada ia ki riewlum na ka jingwan tyllep jong ka umsaw.
Haba kren halor ki kam jngohkai pyrthei u bah Paul u la ong ha Sikim ba don ki ain kiba pyrkhing, hynrei ki nongleit jngohkai ki bun bha ha kaba ha u snem 2010 ki bar ri ki don kumba 20 hajar bad ki nong india ki don kumba 70 hajar bad u la ong ba ka jingpyntreikam ia ka ILP ha ka jylla kan nym ktah ia ki kam jngohkai pyrthei, la ong shuh shuh u bah Paul.
U Bah Jemino Mawthoh pat u la ong ba ka jingma ka dei kaba la don lypa bad kam dei ka ban sa jia bad u kren ia kane halor ka jingwan jyllei jong ki mynder ha ka jylla, kumta u la ong ba la donkam ban pyntreikam noh mardor ia ka ILP.Kiwei pat kiba la iashim bynta ban kyrshan ia ka resolution ba la wanrah da u bah Ardent bad kiba la pynpaw ia ka jingdonkam ban pyntreikam noh mardor ia ka ILP ha ka jylla ki kynthup ia u John Lessly, Embhah B Syiemlieh, Waiting Mawsor, Bah PK Pangniang, James K Sangma, Bah Hopingstone Lyngdoh bad kumjuh ruh u Dr.Donkupar Roy.
Shillong,11 Risaw:Ka Khun Hynniewtrep National Awakening Movement , KHNAM Youth Wing kan pynlong ia ka General Convention ha ka 14 tarik mynta u bnai ha Mawlai Nongpdeng Indoor Stadium hajan madan Weiking ha ka por 12 baje mynsngi.
Ha katei ka sngi yn pynskhem ruh ia ki Nongkitkam ka Youth Wing.
Kumta ka seng ka khot ka wer ia baroh ki unit bad ki nongkyrshan ban ia poi ryntih ha katei ka sngi.
Shillong,11 Risaw:Ka Shillong YMCA kan pynlong ia ka  jingiakyn duh ki samla, ha ka 14,15 bad 16 tarik mynta u bnai ha   Umdihar, Ri-Bhoi District.
Ha katei ka jingiakynduh, yn wan ban ia shim bynta da ki nongiashim bynta na kylleng ki district ka jylla.
Ha kitei ki sngi u Bah P.Kharkongor, IAS , Principal Secretary, Government of Meghalaya un long u kongsan ha ka sngi plie ia ka katba ka kong Roshan Warjri Myntri ka kam pohing ka jylla kan long ka kongsan ha ka sngi ba kut ka Camp.
Katei ka camp kan long manla ka sngi naduh ka por 10 baje bad yn pynkut ha ka por 6 baje janmiet.
Shillong,11 Risaw:2 ngut ki dkhot ka KSU Mawprem Circle kibala shah kem mynhynin ka sngi , kin hap 6 sngi hapoh ka jingtohkit ki pulit hadien ba ka ing bishar ka la ai bor  mynta ka sngi.
Kitei ki arngut ki dkhot ka KSU ba la shah kem ki long u Wankerlang Jyrwa bad u Badonkupar Nongbri , bad la kem ia ki mynhynin ka sngi halor ka jingkynnoh ba ki dei kiba la donkti ha ka ban kynshait petrol ha ka dukan u Bikash Nandwani ka Meghalaya Machineries kaba don ha Motphran haka sngi balang.
Shillong, 10 Risaw:Mynta ka kynti ruh u Myntri Rangbah ka jylla u Dr.Mukul Sangma u la kyntait biang ban pyntreikam ia ka jingdawa jing ki liang pyrshah ban pyntreikam ia ka Inner Line Permit (ILP) ha ka jylla na ka bynta ban iada ia ka jingwan rungtuh jong ki mynder ha ka jylla.
Haba jubab halor ka Resolution ba la wanrah da u bah Ardent Miller Basaiawmoit MLA ka Nongkrem Constituency (HSPDP) ha Iingdorbar mynta ka sngi, u Myntri Rangbah ka jylla u la kyntait mardor ban mynjur ia kane ka resolution ba dei ban rai da ka Iingdorbar ban pyntreikam ia ka ILP ha ka jylla.
“Ka ILP kam dei ka ain ka ban kdup bun ki liang na ka bynta ban iada ia ka jingwan rungtuh ki mynder bad ngi  la dep don ruh ia ka ain ki nongbylla, ki poiwir ki ban iarap ia ka ain shongwai ban iada ia ka jingwan rungtuh ki mynder ha ka jylla" la ong u Mukul Sangma.
Haba ban jur ba ka “Regulation of Landlord and Verification of Tenancy Bill 2013 ka dei ka ain kaba biang eh na ka bynta ban iada na ka jingiohlad jong ki mynder ban shong ban sah ha ka jylla, u Mukul u la ong ha ka iingdorbar mynta ka sngi “To ngin nym iakren ILP shuh".
U Mukul u ong ka sorkar ka la kwah ban wanrah ia ki ain na ka bynta ban iada ia ka jingwan rung kyrthep ki mynder ha ka jylla hadien ba ki sengbhalang ki la ong ba kim pyrshah ia ka ILP lada ka sorkar ka don ia ki ainU Mukul Sangma u la ong ruh ba ym lah ban pyntreikam ia ka ILP ha ka jylla namar ba yn hap ban pan shuwa ia ka jingmynjur na ka sorkar pdeng bad u la ong ruh ba kane ka jingdawa ban pyntreikam ia ka ILP ka dei ka jingdawa kaba ym lah ban pyntreikam.
Halor ka jingkynthoh ba u Myntri Rangbah um khot iakren ia ki sengbhalang kiba dawa ban pyntreikam ia ka ILP, u Mukul Sangma u la ong “Kumno phin iakren bad ki briew (sengbhalang) kiba ong pyntreikam ia ka ILP bad lada ym pyntreikan ngin phet noh na ka jingialang".
Mynta ki phet rieh bad ki pynbna ia ki jingiakhih ba ka jingiakhih ym dei ba ki paidbah ki kyrshan, hynrei ki sheptieng namar ka jingshah kawang maw bad ki jingthang ia ki kali bad kine ki briew kiba leh kam runar kin ngat ha ka ain, la ong shuh shuh u Mukul.
U la ong ruh ba lada shu ngap ia ka jingleh katba mon jong ki sengbahlang bad lada don ba mudui sha ka iingbishar mano ban shim ia ka jingkitkhlieh.
U Mukul u la ong ba ha Mizoram bad ha Arunachal ki paidbah riewlum ki trei hi ia ki kam.
Ha kaba iadei bad ka Bill shongwai ba la pykhreh da ka sorkar u Mukul u la kob ba ia kane ka juh ka jingpyrkhat ha ka jylla la sdang ban pyrkhat ruh ha UK.U la kyntu ia ki MLA bad kumjuh ruh ia ki paidbah ba kin ai jingmut halor kane ka Bill.
Na ka liang jong u Bah Ardent M Basaiawmoit uba la wanrah ia kane ka Resolution u la kyntait ban weng bad u la ong ba ka jubab jong u Myntri Rangbah kam pat pynhun satia.
U la kdew ruh ba ki paidbah ha Mizoram bad Arunachal ki trei hi namar ba treikam ka ILP.U la ong ba na ka bynta ban pyntreikam ia ka ILP ha ka jylla donkam tang da ka jingpynbna (notification) jong ka sorkar jylla namar ba ka la don lypa ka Eastern Bengal Frontier Regulation Act, 1873 bad u la ong ba ia mynta ai ba ka ILP kan treikam shuwa tang ha Khasi Jaintia Hills bad hadien sa pyntreikam sa ha Garo Hills.
U la ong ruh ba ka bill shongwai jong ka sorkar kan ktah ruh ia ki trai shnong jong ka jylla namar kiba bun ki paidbah na kylleng ka Ri Khasi Jaintia ki shongwai ha ha ka Nongbah Shillong.
U la ong ruh ba lada ka sorkar ka kyntait ban pyntreikam ia kane ILP, kim banse ban leit sha ki paidbah ban pan ia ka jingkyrshan bad yn hap ban pynlong biang ia ka Dorbar na ka bynta ban iakren halor ka ILP, u la bynrap.
Halor ka Bill shongwai jong ka sorkar u bah  Ardent u la buh jingkylli ruh halor ka hok ban ioh thep vote da ki nongshongwai bad halor kane na ka liang jong u Mukul Sangma u la ong ba ka sorkar ka dang pyrkhat ban leit dawa na ka  sorkar India na ka bynta ban pynkylla ia ka ain People Representative Act.
Shuwa kane u bah Ardent u la pynrem ia kito ki runar kiba donkti ha`ki kam runar ha ka jylla da kaba ong ba kane ka long kum ka jingpynjah burom ia ki nongiakhun ban dawa pyntreikam ia ka ILP ha ka jylla.
U la ong ba ki paidbah ka jylla ki don hapdeng ka jignshongsyier na ka jingwan rung kyrthep jong ki mynder bad ka long kaba donkam ban pyntreikam noh ia ka ILP ha ka jylla.
U la ong ruh ba dei ban sangeh ban peit ia ki poiwir kum ki vote na ka bynta ka ilekshon, hynrei dei ban pyrkhat na ka bynta ka lawei.
Haba kam ba ka ILP kan ktah ia ka jingwan jngohkai pyrthei u bah Ardent u la ong ba ha kine ki snem ba la dep ka sorkar kam shym la lah ban kyntiew ia ki kam jngohkai pyrthei.
“Ngam kwah ba ka sorkar kan kyntait ban pyntreikam ia ka ILP tang namar ba kam don ha ka manifesto" u la ong.
“Lada ngah lah ban bud ia ka jingong jong u Rahul Gandhi, kane ka ain shongwai jong ka sorkar ka dei ka bym don jingmut bad kaba dei ban tar bad bret" la ong u bah Ardent.
U ong ki paidbah ki la jied ia ki nongmihkhmat ban synshar bad ba kin sngap ia k sur jong u paidbah ym ban banbein ia ka sur u paidbah.
Haba kren syier ioh ba ki samla ki leit sha ka lynti ban kiengatiar lada ka sorkar kan pyntreikam ia ka ILP ha ka jylla, u bah Ardent u la ong, u Nongialam barim ka HNLC u bah Julius Dorphang un mynjur bad u ba ka HALC bad  mynta ka HNLC ka mih ha ka por ba iakhih pyrshah mynder.
Na ka liang jong ka liang pyrshah ka la kyrshan pura ba dei ban pyntreikam ia ka ILP ha ka jylla, hynrei u Mukul Sangm u ieng beit ha ka nongrim ba ka sorkar kan nym pyntreikam bad u bah Ardent ruh um shym la mynjur ban weng ia kane ka resolution kumta na ka liang jong u Lamphang ka Iingdorbar jylla u la shu wanrah noh da ka vote ba shu ia ong da ka ktien bad ka liang synshar ba la ialam da ka Congress ka la jop bad kane ka resolution ba la wanrah da u bah Ardent kam shym la urlong satia.
Shillong,11 Risaw:Mynta ka sngi la rakhe ia ka sngi ki khynnah kynti ha nongbah shillong, Ha katei ka sngi rakhe la wan ban ia shim bynta da ki khynnah kynthei kiba sah ha ki ing sorkar kum ka Shelter Home for Girl, SOS, Umiam, Anne Marga reth Barr, Kharang,East Khasi Hills, A.W.Thomas Children Home, Shillong bad ka St.Marys Convent Orphanage, Shillong.
Haba kren ha katei ka sngi rakhe ia ka sngi ki khynnah kynthei ka kong Theilin Phanbuh Chair person ka Meghlaya State Women Commission ka la ong ba ki khynnah kynthei ki donkam ka jingiada bad ki jingsumar kiba kyrpang khamtam ha ka liang ka jingnang jingstad, ka bam ka dih, dawa dashin bad kiwei pat ki hok ba ki don, ka la ong ba ki donkam ruh ban ioh ka jingiada na ka jingshah lehbein kum ka jingshah lehtohmet bad ka jingpynia shongkha khynnah.
Ka kongsan ha katei ka jingialang ka kong Phanbuh ka la ong ruh ba ki khynah kynthei ki donkam ka jingkyrshan bad ka ka lad iarap ha baroh ki liang.
Ia kateika jingrakhe la pynlong da ka state social welfare department ha state central Library.
U Bah HM Shangpliang, Director ka  Social Welfare Department,  u la ong ba la rakhe ia kane ka sngi ha manla ka 11 tarik u risaw kum ka sngi rakhe ia ka sngi ki khynnah kynthei ha baroh shi tyllup ka pyrthei kumba la pynbna da ka sengbah ka United Nation.
Ha u 2011.
U Bah Shangpliang u la ong ba ha ka jylla la rakhe nyngkong eh ia kane ka sngi ha u snem ba la dep.
Kiwei pat kiba la ia donlang ha katei ka sngi rakhe ki kynthup ia u  Marak, Deputy Director ka Social Welfare Department, LM Momin, Assistant Director ka Social Welfare bad  K Marbaniang, District Social Welfare Officer ka East Khasi hills.
Shillong, 10 Risaw:Ki pulit ki la rah ar ngut ki dkhot ka KSU Mawprem halor ka jingsuba ba ki donkti ban thang ia u trai dukan kaba don ha Motphran hynnin ka sngi.
U trai ka dukan Meghalaya Machineries u Bikash Nandwani  u la shah kynshait da ka petrol hynnin ka shiteng sngi katba u dang shong ha dukan.
Haba pynthikna ia kane, u SP ka East Khasi hills district u Bah Mariahom Kharkrang u la iathuh ba ki ar ngut ki dkhot ka KSU kiba dei ki dkhot executive member ka KSU Mawprem circle kynthup u Wankerlang Jyrwa (24) bad u Badonkupar Nongbri kiba dei na Lower Mawprem ki la shah rah mynta ka sngi, ha ki pulit ban pynlong ia ka jing tohkit.
Lah ban kdew ba u  Vikash Nandwal u la mynsaw jur hadien ba ka ding ka la kem ia ka met jongu hadien ba ki runar hynnin ka sngi ki la kyn shait da ka petrol bad wiang ding artad.
Mynta u don ha jingshah sumar ha Guwahati.
Ha kajuh ka por ka Meghalaya NCP mynta ka sngi, ka la pynrem jur ia ka jingshah thang u Vikash Nandwal u trai dukan ka Meghalaya Ma chineries uba shah kynshait da ka petrol hynnin ka sngi ha ki runar katba u dang shong ha dukan.
Ha ka jingialang ba la pynlong hynne ka sngi ka NCP ka la ong ba kum kane ka jingleh riew khlaw ym lah ban pdiang ha kane ka juk shai mynta bad na ka liang ka party ka la dawa ba ki bor district ki dei ban ai da ka jingsneng kaba tyngeh ia kitei ki runar ki ba leh ia katei ka kam khnang ba hadien habuh kan nym jia shuh.
Ka party ka la ong ruh ba kum katei ka jingjia ka wanrah ia ka jingbym shongsuk shongsain jong ki paidbah ha kane ka jylla.
“Dei ban ai ia ka jingpynshitom ba tyngeh ia ki runar katkum ka ain", la ong NCP.Ka CSWO hapoh ka jingialam ka kong Irene Hujon ka la pynrem jur ia ka jingshah kawang Petrol bomb ka dukan u Vikash Nandwal kaba don ha Motphran mynhynnin ka sngi bad kumjuh ruh ka jingsynreit sharak u nongbylla ha NEHU.Ka CSWO ka la kyntu ba kik samla kim dei ban leh ia kum kitei ki kam bad ka la ong ruh ba ka jingdawa na ka bynta kano kano ka mat ka iaid la ka jingdawa hynrei banpynjot pynum ia ka long ka pyrshah bad ka bym lah ban pdiang.
Shillong, 11 Risaw:Ka jingwan hiar thma ki nongtuh ha ka shnong Shella ka la wanrah ia ka jingma bad ka jingsyier ia ki paidbah bad ha kine ki sngi, kawei ka longing ka la shah tuh ha ki runar kiba wan kumba 10-15 ngut.
Haba pynlait khubor ha kane ka sngi Thohdieng, Acting secretary ka dorbar Shella u Bah B Ora u la ong ba ki nongshong shnong ka Shella mynta ki la bunkam ban pahara ha ka shnong namar ka jingshlur ki nongtuh ban wan sha katei ka shnong ha kaba la don bun ka jingshah tuh ha kine ki sngi ba la dep.
U la ong ba dang shen, ki runar kiba wan bun bha ki la tuh na kawei ka longing da kaba shoh dat bad rah lut ia ki ksiar loket.
U la ong ba ki runar ki dei kiba kren da ktien Bengali, Hindi bad kiwei kiwei ki jait ktien bym sngewthuh.
“Ngi ap miet ha ki dong namar ba la jur ka jingwan ki nongtuh ha kine ki sngi", la ong u Bah Ora bad bynrap ba ki pulit ki dei ban pahara ia katei ka thain.
U la ong ba watla ka shnong kam pat thikna, hynrei ka ioh sngew ba ki pulit ki la ioh ban kem ia ki katto katne ngut ki nongtuh.
“ngi na ka liang ka shnong ngi sngewnguh ia ki pulit kiba trei shitom ban kem ia ki runar", la ong u Bah Ora bad bynrap, ba lada long kaba lah, ka police Outpost ka dei ban don ha Shella khnang ban iada na ki kam runar namar ba ka police station kaba don mynta sha jngai ha ka Hima Mawlong.
U la ong ba ka long ruh kaba donkam ban pyndep ia ka jingker sainar shiah khnang ban khang lad ia ka jingwan ki briew nabar kiba leh ia ki kam runar ha katei ka thain khappud.
Shillong,11 Risaw:Ka All Meghalaya Contractor & Supplier Association ka pyrshah jur halor ka jingioh laisen pathar ki bar jylla na ki Autonomous District Council, katei ka seng ki kontraktor ka la ong ba ka tei ka jingioh trading License pathar ki bar jylla ka pynduhkam ia ki  Nontreikam lajong ( Businessman) kham tam ia ki kam Contract bad Supplier ha  kane ka jylla.
Haba pynpaw ia ka jingsngew pyrshah katei ka seng hapoh ka  jing ialam jong u President  u bah G.G.Laloo ka la leit ban iakynduh ia u Executive Member jong ka KHADC bah Antonio War ,Incharge ia ka Trade ban pynpaw iaka jing sngew pyrshah halor kane ka jing ioh Pathar jong ki bar jylla iaka trading license ban trei iaki kam bapher bapher.
Ha katei ka jingiakynduh u Bah War   u la pynshai ba iaka rukom ai trading license la pynjari( Restrict) bha na ka KHADC, u la ong ba ia ki trading license la ai tang ba kin thep ia ki tender, bad lada u/ne ka company ba ioh iaki kam kin hap ban leit ban apply biang thik tang na ka bynta kato ka kam,bad kumjuh ruh u la batai ba iaki trading lincense ba ai iaki bar jylla jong kane ka jylla ruh la ai thik tang na ka bynta jong kito ki kam ba ki trei( kum ki Dukan/hotel/ware house/ carriage contract/bonded/stockist bad kumta ter ter) , bad kim lah ban pyndonkam ia kajuh ka trading license sha kiwei pat ki kam khamtam ki kam  contract bad supply.
Ka  AMC&SA ka la kyntu jur ruh ia baroh ki para Contractor bad supplier kumjuh ruh kiba trei kam lajong( Bussinessman) ba lada lap ia kum kita ki bar jylla kiba pyndonkam bakla ia ki trading licencse kin sngewbha ban ai jing tip shaka Association ha kine ki nos 9774335188/ 9856062143/ 8014183025 bad email ID jong ka seng amcsashg@gmail.
com  khang ba ngin ai jingtip sha ka District Council lyngba u E.M Trade Incharge khnang ba ka seng kan   ioh ban teh  lakam ia kum kine ki briew ba pyndonkam bakla ia ka trading license.
Shuh shuh ka AMC&SA ka maham jur ia ki bar jylla ki bym dei ki contract kiba sah  ha  kane ka jylla ba kim bit shuh ban shim hi  ia ki kam contract Private ne kino kino ki kam kiba iadei bad ki kam contract, bad ka AMC&SA kan sa pynlong iaka jing leit jurip shen ia kum kine ki bar jylla kiba shim hi ia kine ki kam.
Bad lada ka seng ka  lap ia kum kine ki bar jylla ba shim Ia  kine ki kam kan pynshitom kat kum ka kyndon bala buh da ka seng.
Shillong,11 Risaw:Ka Hynniewtrep  Achik National Movement  HANM Baridua ka la pynrem jur ia u DC ka Ri-Bhoi  da kaba kynnoh ba utei u DC u la ai NOC ban khaii khynde lyngba ki khwan myntoi bad riewshimet ban khaii be-ain ia ka khyndew da kaba shah ia ki paidbah ban tih bad ban pyntwa  ia ki lum ki wah bad ban pynmadan noh ia ki lum ki wah ba jyrngam bad kiba seisoh ban ban pynkylla ia ka rep ka riang sha ka ri shyiap.
Ka HANM ka la ong ba ka la don ka jingmaham na ka National Green Tribunal kaba la pynmih hukum ba  ym shah ban pynjulor mariang khlem da ioh jingbit na ka sorkar pdeng , katba u DC pat u ai bor bad ai NOC ban pynjulor mariang, ka HANM ka kyntu sha ki bor sorkar ba ki dei ban pynsangeh noh shuwa ia ka NOC pynjot mariang.
Shillong,11 Risaw:U Deputy Commissioner –cum- Chairman, District Legal Services Authority West Jaintia Hills District, Jowai u la pynbna paidbah ba ka ophis jong ka District Legal Services Authority, West Jaintia Hills District ha ryngkat ka jingtreilang jong ka Meghalaya State Legal Services Authority, Shillong kan pynlong ia ka Lok Adalat 9 ingshari paidbah ha Thomas Jones Synod College, Jowai ha ka 25 tarik u Naiwieng naduh  ka por 10 baje mynstep.
U la pyntip ruh ba ia ki list jong ki case ba phah sha Lok Adalat lah ban peit  na ka ophis jong ka District Sessions Judge (Judicial Branch) Jowai.
U la pynbna ruh ba ki  nongialeh mukotduma ia kiba ki case jong ki la bun ban bishar paidbah kin sngewbha shim ia kane ka kabu ban pynbeit ia kane ka jingia kajia jong ki da ka jingiarap jong ki briew ba la jied na ka bynta kane ka kam.
Shillong, 11 Risaw:U Deputy Commi sioner  jong ka East Khasi Hills u Sanjay Goyal u la pynbna paidbah ba la khang pyrshah ban die kyiad naduh ka 12 haduh 14 tarik u Risaw 2013.
Ha kine ki lai sngi la pynbna kum ka sngi tyrkhong namar ba ka don ka jingleh niam puja.
Kino kino kiba leh pyrshah kin shah trei katkum ka ain.
Shillong, 11 Risaw:Namar ka jingbym biang ka jingmang jjng khein , ka tin soping kiba duk kaba la ioh na ka Special Rural Work Programme (SRWP)  ba la pyntreikam da ki Community and Rural Development (C&RD) bapher bapher ka la wanrah pynban ka jingduhnong bad ka jingpynlut kai  kaba haduh  T.1.11klur tyngka ka pisa paidbah.
U  Comptroller and Auditor General of India (Social, General and Economic Sectors and Public Sector Undertaking) na ka bynta kaba kut jong u snem  March 31 2012 u la lap ba ha ka por ba la pynlong ka jingwad bniah bad ka jingwad jingkhein ha 6 na ki 15 tylli ki block , ia ki tin soping la thied ha ki dor kiba rem kiba la kham heh pynban ban ia ka dor kaba la ioh ia kitei ki tiar ha ki juh ki block bad ha ka juh ka snem.
Ka kaiphod na ka CAG ka la pyni ruh ba ia ka jingwad bniah ha ki hynriew tylli ki block kiba kynthup ia ka Mylliem, Mawphlang, Mawkyrwat, Umsning, Selsella bad ka Tikrikilla la leh ha u  February-May 2011,  November-December 2011 bad  January-February 2012.
“Kumta ka jingpynkhein ia ka Meghalaya Financial Rules bad ka jingbym don ka jingmang jingkhein kaba biang na ka bynta ban sam ia ki tin soping sha ki baduk kum ka jingaijingiarap ban shna ing kala wanrah ia ka jinglut kaba haduh T.1.11 klur tyngka kaba la mih na ki 13,131 ban ki tin soping ha kitei ki 6 block"  ong ka CAG Report.
Shuh shuh ka  CAG report ka la pyni ba ka State Level Committee (SLC)  kaba la khlieh da u Myntri Rangbah u Dr.Mukul Sangma  ha u snem 2009 ka la shongpyrkhat halor ka jingdonkam ka mat mang jingkhein  na ka bynta ka jingioh bad ka jingsam ia ki tin soping sha ki baduk.
“Hynrei watla haduh lai snem , ym shym la leh eiei iakatei ka phang" ong ka CAG Report.
Ia katei ka kam la leit rah sha u Principal Secretary u Incharge ka  Community and Rural Development ha u Risaw ,2012 bad haduh mynta dang ap ia ka jubab na u.
Shillong, 11 Risaw:U Myntri ba dei peit ia ka tnad District Council Affiars ka sorkar Jylla, u bah HDR Lyngdoh ula ong ba ka sorkar ka la dep mynjur ia ka bil ban phiah constituency thymmai jong ka KHADC bad la dep phah sha u Lat ka Jylla u Dr KK Paul na bynta ban ai ia ka jingmynjur.
U Bah HDR Lyngdoh u la iathuh ia kane ha ki nongialam ka RBYDSO kiba iakynduh ia u hynne ka sngi ha kamra treikam jongu.
Ia ka Khasi Hills District Council (Constitution of District Council) Admenment Rule 2013 on Delimitation Constituencies KHADC la dep mynjur da ka Iing Dorbar ka KHADC dang shen.
U president ka seng u Bah Dibishon Malai ula iathuh ba u Bah HDR ula pyntip ia ki ba ia katei ka bill ba la dep phah ka sorkar ka ap sa tang ban ioh ka jingmynjur na Lat na bynta ban pyntrei noh ha kane ka elekshon ban wan ha iing dorbar KHADC.Ha kane ka jingiakynduh ki nongialam ka RBYDSO bad u Myntri ka DCA kaba la khluit ha ka jingiakren, hynrei hadien ka jingiatai sani bha na bynta kane ka kam ki nongialam ki la mynjur ban ap shipor kat haduh ban ioh ia ka rai na u lat ka Jylla bad ka ai khublei ia u Myntri uba la leh ia kaba donkam na bynta ban pynurlong ia katei ka jingdawa jong ka seng, na ka liang u bah HDR ula kyntu ia ki nongialam ka seng ba kin ym pynlong ia kino kino ki jingiakhih na bynta katei ka kam namar ba ka sorkar ka la dep leh ia kaba donkam katkum ka jingdawa jongki.
“Haduh mynta ka sorkar kam pat ioh kano kano ka rai jong u Lat bad katei ka bill ka dangsah kut ha kti u Lat ka Jylla", la ong u Bah Malai.
U Bah Malai u la iathuh ba u Myntri ka DCA, ula pynthikna ban pyntreikam beit ia kane ka bill mynta u snem bad ka sorkar ruh ka kwah ban pyntreikam ia kane ka bill khnang ba kan pynsuk ban treikam lang ia ki MLA bad ki MDC ha ki kam pynroi hapoh constitwency bad kan iarap ban pynduna ia ka jinglut phut ia ka pisa ha kaba pynkhreh ia ka electoral roll jong ki Constituencies, namar ba dep leh ha ka elekshon MLA kumta lada pyntreikam ia kane ka bill ym donkam shuh ban pynbeit thymmai ia ka electoral roll ha ka elekshon MDC ban wan.
Myntri u la pyntip ba u la dep jubab sha ka Assembly ruh halor ka jingkylli ba la wanrah da u MLA/MDC jong ka Sohra ba ka sorkar ka la dep mynjur ban pyntreikam ia ka Bill jong ka KHADC bad la dep phah sha u lat ka jylla ban ioh ia ka jingmynjur jongu.
Katba ka Delimitation bill jong kiwei pat ki District Council ka dang pynkhreh shait shait mynta bad na bynta ka bill jong ka KHADC u Lat ula pynbeit ban iakynduh bad u myntri ha ka 15 tarik mynta u bnai ban bishar bniah ia kane ka bill.
Shillong, 11 Risaw:Ka Meghalaya State Housing Board (MSHB) ka la pynsyrwa kai haduh T.6.02 klur naduh u snem 2007-2012.
Katkum ka kaiphod jong u Comptroller and Audit General (CAG),  ka jingpynlut ba khlem jingioh ei ei ia kane ka Board kaba khlem treikam ka la wanrah ia ka jingduh nong ia ka pisa u paidbah haduh T.6.02 klur.
Ha ka jingshisha kane ka Board ka la sangeh ban treikam naduh u Jymmang 200o hynrei ka dang iai don tang ka met bad bam ia ka pisa paidbah naduh u snem 2007-2012 ban pynlut ha ki kam ophis bad nongtrei bad kane ka la pynkynton ia ka jingpynlut phut ia ka pisa jong u paidbah.
Ia ka Meghalaya State Housing Board la seng ha u Kyllalyngkot 1986 da ka jingthmu ban pynsuk ia ka jingshna ia ki iingsah ha kane ka jylla.
Hynrei, ha ka rekod jong u Rymphang 2012, ka Directorate ka Housing ka la pyni ba ka Board ha u snem 1988-89 haduh u snem 2000-01, ka shim ram haduh T.36.56 klur na ki jaka airam kynthup ka LIC- T.1.94 klur, SBI-T.0.60 klur, bad na ka HUDCO-T.34.02 klur.
Na kine, ka la siew T.14.43 klur ha u snem 1988-89 bad 1999-2000 kum ka ram iing sha ki nongshim ram.
Ka Board ka pyndonkam ia kaba sah T.22.13 klur ban siew biang kum ka bynta jong ka ram ba la shim bad ban siew ia ki jingpynlut.
Namar ba ka jingioh lum na ka ram ka long kaba duna, ka tnad Housing ha u Jymmang 2000 ka la bthah ia ka Board ban sangeh noh ban ai ram shna iing ba thymmai bad ban pynduna ia ka jingpynlut ha ki kam jongka.
Ha u Iaiong 2003, ka tnad ka la bthah biang ia kane ka Board ban bthah ia ki nongtrei ban shongthait mon sngewbha noh khnang ban khang khyrdep noh ia kane ka Board.
Ka kaiphod jong u CAG ka la kdew ba ha kine ki san snem naduh 2007-2012, ka Board ka pynlut ha ki kam ophis ka la nang kiew sha ka 73 percent,  kaba long mar khongpong ia ka jingbthah ka tnad ban pynduna ia ka jingpynlut.
Na ka T.6.02 klur ba la pynlut da ka Board ha ki kam ophis ha u snem 2007-2012, tang T.2.85 klur la ioh biang na ki nongshim ram kum ka bai trai bad ruh kum ka sut kynthup ruh kum ka bai dain ba ki pynslem.
Hynrei, khlem ka jingpdiang ka tnad, ka Board ka la pyndonkam ia ka pisa kaba T.2.85 klur ba la siew ki nongshim ram ha kine ki san snem ban siew ia ki jingpynlut jongka kum ka tulop jong ki nongtrei bad kiwei kiwei ki jingioh jongki nalor ka T.46 lak ka grant ba la ai sha ka Board ban pynlut ia ki jingdonkam jongka.
Kum u nongbahkhlieh ia ka ram, ka sorkar jylla ka la siew T.45.70 klur sha ki nongai ram ka Board hapdeng u Risaw 2006 bad u Jylliew 2009 kum ka jingpynkhuid noh ia ram  ba ka Board ka shim na ki jaka airam pisa.
Ia kane ka kam, la pyntip sha u Principal secretary ba peit ia ka Housing ha u Naiwieng 2012, bad ka jubab dang ap ban ioh ha u Lber 2013.
Shillong,11 Risaw:Ki sengbhalang baphe bapher jong ka Ri Lum Jaintia kin pynlong ia ka jingia kynduhlang ha ka 14 tarik mynta u bnai  ha ka por 3 baje janmiet ha Paradiso Conference Hall Iawmusiang Jowai, halor ka jingthmu phiah Constituencies thym mai (Dilimitatation) ka Jaintia Hills Autonomous District Council(JHADC).
Ki sengbhalang kiba kynthup ia ka Jaintia Youth Federation (JYF), Jaintia Student Union (JSU), Federation of Khasi Jaintia and  Garo People (FKJGP), Jaintia People’s Movement Forum (JPMF), Hynniew trep Achik National Movement (HANM), Hynniew trep  National People Federation (HNPF), All Jaintia Youth Welfare Organisation (AJYWO) bad ki Rangbah shnong na ki dong bapher bapher jong ka Ri Lum Jaintia.
Ha ka khubor ba la ai da u ma Baitlang Pohsngap President JPMF, u la ong ba ki sengbhalang kin ia kynduhlang ha katei ka sngi na ka bynta ban iakren sani bha ia kane ka kam phiah constituencies ka JHADC namar ka la leh hak dak ha ka por ba lyngkot namar ka jingiakun Elekshon MDC kan long noh shen sa tang saw bnai.
Te kumta u paidbah ba bun hi u dangsah ha ka umdum halor ka jingpynbna phiah kyrkieh ka JHADC ia ki Constituencies.
U la ong ruh ba kat kum ka Draft Dilimitation lane ka jingthmu phiah Constituencies ka don shi bun ki jingkylla kham tam ka jingdon briew (Ratio) kam ia ryngkat shuh kawei ia kawei pat bad ka rukom phiah ka la long kyllain palat kam long shuh kat kum ka Geographycal Condition lane ka jinglong jingman jong ki jaka.
Shuh shuh u ma Pohsngap u la ong ka jingthmu jong ka JHADC ka la long dier por palat bad ka bym ishong nongrim shuh bad kane ka pynlong tang kum ka jingpynioh nong iano re iano.
Pynursla, 13 Risaw:U Bah Stering Khong tiang, Rangbah Shnong ka Lyngkhat, kaba don kumba 20 Kilometre nangne, ula mynsaw, namar ba u shah tied da u bilor kyiad, ha U Nintu Kori.
Kane ka la jia ha ka miet sngi thohdieng.
U bah Khongtiang,ula myn saw, na ka shyntur, na ki kti bad ki kjat.
La ujor, halor katei ka jingjia sha ki pulit jong ka Pynursla.
Shillong, 11 Risaw:Ka Meghalaya State Pollution Control Board (MSPCB)kaba don ha Lumpynngad Shillong kadei tang ka jaka ba tes ia ki tdem kali rit, lait noh ki kali heh.
Haba iakren hynne bad ka Kong B Nongbri ka la iathuh ba kane ka tnad ka leh ia ka jingtes ia ka tdem jong ki kali ban lap ia kiba palat ne em ia ka jingthew ba buh katkum ka saiantiphik method.
Ka rukom thew ia ki kali ka long ha ar bynta na ka bynta ki petrol bad ki Diesel, kiba biang kin ioh da ka srynod jyrngam katba kiba palat ka jingmih tdem jaboh katkum ka  jingthew kin ioh da ka syrnod saw.
Ia ka kali petrol ki thew da kaba pynim ia ka enjin da kaba shu pyniaid suki katba ia ki kali ba bam da ka diesel ki thew da kaba da u accelerator ban pynkyan ban pynmih tdem.
Na ki tdem ba mih, ki shim jingthew pat.
Ki kali ar shaka, ka jingpynmih tdem kam dei ban palat ia ka  4.5 percent ka lyer carbon monoxide bad hydrocarbon, ki kali saw shaka ki dei ban ym palat ia ka 3.0 percent.
“kiba palat ia ka jingthew katkum ba la buh, kin ioh ia ka srynod saw bad kiba biang, kin ioh da ka syrnod jyrngam", la ong ka Kong Nongbri.
Ka la ong ba ka dor bai test ba ju shim ka long T.20 ia ki ar shaka, T.30 ia ki lai shaka ba bam da ka petrol katba kiba bam da ka diesel ka long T.40, ia ki saw shaka petrol ka long T.40, bad diesel ka long T.50.
Ka syrnod kan treikam hynriew bnai bad baroh ki kali ki dei ban leh ia kane ka tes man ba kut ka por, ka la iathuh.
Ka la ong ruh ba ia kane ka MSPCB ka leh katkum ka jingbthah na ka Transport bad ia ki jingdonkam baroh kan shong ha ka Transport.
“Ngi shu leh ia ka test bad ki jingdonkam ka shong ha ka tnad transport", ka la ong.
Ka la iathuh ruh ba man ka sngi, kumba 15-20 tylli ki wan ban tes tdem.
Ka la ong ba ka jingdonkam ban leh ia ka tes ka long ban tip la ka tdem ba pynmih ki kali ka dang biang ne em ban ym ktah ia ka jingjaboh ka lyer bad ka um.
“Ka tdem kali ka ktah ia ka lyer namar ba lada ring mynsiem ka rung sha met u briew, ka lah ban ktah bad shna jingpang", la ong ka kong Nongbri.
Ka la ong ruh ba ban tip ia kane ka kali ka dang biang ne em ka jingmih tdem, ka shong ha ki pulit ban peit ia ki syrnod jong ki kali ba la ai da kane ka board.
“ki kali ki dei ban don ka syrnod jyrngam ba long ban iaid, bad kiba ioh ka syrnod saw, ki bym long shuh ban iaid" ka la ong.
Ha kajuh ka por, ka la ong ba ka Board ka shu tes beit ia ki kali naduh kiba rim bad kiba dang thymmai bad kam don satia ka jingbuh por ne rta ia ki kali ban ong ba kiba la rim kim lah shuh ban iaid.
“Teng teng ngi lap ba wat ki kali thymmai ruh ki la palat ka jingmih tdem katkum ka jingthew",  la iathuh ka Kong Nongbri.
Shillong, 11 Risaw:Mynta ka sngi ha ka por kumba 1.40 baje nohphai sngi ka la don ka jingshah kawang petrol bom jong kawei ka dara lehkmen puja ha Umsning, hynrei ha kane ka jingjia ym shym la don ba mynsaw namar une u petrol bom uba la kawang da ki runar um shym la dei satia ha ka jaka ba la thmu ban kawang.
Haba iakren bad u SP jong ka Ri Bhoi District tu la iathuh ba, ki runar ki bym lah ban tip kidei kiei ki la thmu ban thang ia ka dara puja ha Umsning ha kaba ki la kawang da u petrol bom, hynrei une u petrol bom um shym la dei ha ka jaka kaba ki la thmu bad kam shym la don kano kano ka jingjulor lane ka jingpluh.
“Ki la thmu ba kawang da u petrol bom hapoh ka dara lehkmen puja, hynrei u bom um shym la dei satia ha ka jaka kaba ki la thmu ban kawang kumta ym shym la don kano kano ka jingjulor" la ong u SP uba la iathuh ba haduh mynta ym pat ioh kem iano iano ruh bad ka jingthwet ia ki runar kiba donkti halor kane ka jingjia ka dang iaid shaphrang.
Haba phai pat ha ha ka jinglehkmen Puja mynta u snem ha ka Nongbah Shillong ka long kaba kynjah bad ka bym da shongshit shongshngain haba ia nujor bad ki snem kiba ladep bad na liang ki bor pyniaid Puja ha ka Nongbah ki iathuh ba ka dei na ka daw jong ki jingiakhih jong ki sengbhalang kiba dawa ban pyntreikam Inner Line Permit (ILP) ha ka jylla.
Ka jinglehkmen Puja ka la sdang mynta ka sngi bad ki don haduh 62 tylli ki jaka kiba la shna kyrpang na ka bynta ka jinglehkmen Puja ha ka nongbah, hynrei ki don bun ki jaka kiba long kynjah haba ia nujor bad ki snem kiba la leit.
Ha ki snem kiba la leit ka jingrakhe Puja ha ka Nongbah shillong ka long kaba shngain bad ki don ruh ki nongwan jngohkai na kylleng ki jaka jong ka Ri India khamtam na ka thain West Bengal bad na Guwahati ruh kumjuh, hynrei mynta u snem ki trai shnong bad kiba nabar ruh ki duna bha ban iamih, la ong uwei na ki dkhot jong ka Puja Committee haba kren ha u nongaikhubor.
La iathuh ba ki briew hadien ba la ioh jingtip halor kiba bun ki jingjia ha ka Nongbah ki briew kiba nabar ki la sngewsyier ban wan lehkmen Puja ha ka Nongbah bad la ong ruh ba wat ki bar jylla kiba la shong la sah ha ka nongbah ruh ki don hapdeng ka jingbym sngewshngain ha kane ka kynti kaba mynta.
Na ka liang jong ka sorkar ka la pynjur ia ka jingpahara ha ka nongbah Shillong khamtam ha kito ki jaka kiba la shna kyrpang ia ki dara na ka bynta kane ka jinglehniam kaba shisien shisnem.
Na ka liang jong u bah M Kharkrang Superintendent of Police (SP) jong ka East Khasi Hills District u la iathuh ba na ka liang jong ka tnad pulit ka la pynjur ia ka jingpahara ha ka nongbah da kaba phah shong da ki thuk thuk.
U la iathuh ba ha kine ki thuk thuk ki don 2 ngut ki pulit ryngkat bad ki suloi bad la ong ba la leh khnang ia kane khnang ba ki pulit kin lah ban poi kham kloi ha ka jaka ba don jingjia lada don kino kino ki jingjia ba la pyntip sha ki pulit.
Shillong, 11 Risaw:Ka jingiakynduh jong ka elekshon komiti jong ka Meghalaya Pradesh Congress Committee (I), kaba long mynta ka sngi, kam shym lah rai satia ia u kandidet jong ka seng, na ka Shillong Lok Sabbha Constituency, na bynta ka elekshon 2014, hynrei ka la rai ban aiti beit ha ka bor jong ka AICC, ba kan jied ia u kandidet, uba ka ibit duh, na ki 4ngut kiba thep kyrteng bad kitei ki kynthup U Ma Vincent Pala, uba dei U MP ba mynta, U Bah John Kharshiing uba ialeh ia ka elekshon 2009 na ka seng UDP pyrshah ia U Ma Vincent Pala, U bah OL Nongtdu MP Rajya Sabbha barim bad kumjuh U Bah Charles Pynrgope, u lamphang dorbar barim ka Jylla.
“Ngi la rai ban ieh ha ka jingstad ka jong ka AICC ban jied iano ka mon ban ai tiket napdeng baroh kiba pan tiket", la ong ka khubor na ka party hynne ka sngi hadien ba la wai ka jingialang.
Katkum ka thymmei khubor, ka Working president ka MPCC ka Deborah C Marak kan rah ia ka kyrteng jong ki kyrtong baroh sha ka AICC.Ka thymmei khubor ka iathuh ba ka Working President ka lah ban mih na Shillong ha kane ka sngi u Blei ban leit rah ia ki kyrteng jong ki kyrtong sha Delhi.
Lah ban kdew ba ka tarik ba khadduh ban phah ia ki kyrteng kiba pan tiket la buh da ka party ha ka 15 tarik Risaw ban poi sha ka AICC.Na ka bynta ka Tura Parliamentary seat kiba pan tiket ki long U  Daryl William Cheran Momin, u MLA ka Salmanpara u  Winnerson D.Sangma, u ophisar barim u Arlene M.Sangma, u Polycarp Marak, Richard M.Marak bad u Cherak Momin.
Ha ka jingwad jingtip jong U Rupang mynta ka miet, la iathuh ba ka jingialang mynta ka sngi, kam shym la kwah satia ban ai jingmut ia kino kino ki kandidet, lada dei na Shillong, kaba la don lypa ia U MP, uba dang bat mynta ia katei ka kam lane kumjuh na Tura ruh.
Wat la ka bor jong ka MPCC, ka lah ban leh kumta, ha kaba U President lane wat u myntri rangbah ruh, ki lah ban mynjur ia uno uno u kandidet, uba ki kham ibit, hynrei ha kane ka kynti, kam don satia katei  ka jing ia mynjur, wat ia ka Shillong, kaba dang don U MP, uba dang dei u dkhot jong ka Lok Sabbha.
Na kiei ki lad jingtip, kiba la ioh lum, la iathuh ba ka MPCC ruh mynta ka don ha ka jingartatien kaba jur ia U ma Vincent, halor ka jingshah pynhap shuki jongu, ha shwa ka elekshon MLA 2013, namar ba ki khmih lynti, ba un rung noh ban trei hapoh jong ka seng, hynrei katei ruh kam shym la urlong satia, namar ym shym la thung satia ia u, kum u nongtrei jong ka seng Congress.
Kam kut tang katta, la iathuh shuh shuh, ba hadien ba um shym la ioh ia ka lad ban kit kam seng, la kyrmen, ba ha ka jingpynsmai myntri, ba dang shen, ba yn pynrung biang ia u, kum u myntri jong ka sorkar India, namar ba ka Jylla Meghalaya, kam don myntri shuh, hynrei hangtei ruh kam shym la larkam satia bad katei ka la nang pynartatien jur ia ki nongialam jong ka seng Congress ha Jylla, kaba pyni, ba ka AICC, imat kam shaniah shuh ia utei U MP jong ka Shillong.
Ki don ki hamsaia kiba iakren ha kine ki sngi, ba U Ma Vincent Pala, ula sdang ruh ban wad paralok na ka seng UDP, ba lada jia ba u duh tiket na ka seng Congress, ba un iakhun noh na ka tiket jong katei ka seng, ha ka elekshon 2014.
Shillong,13 Risaw:Ka sorkar Meghalaya ka la pynslem ia ka rai jong ka High Level Scrutiny Committee ha kaba ia dei bad ki kam bamsap hapoh ka tnad pule puthi ka jylla, ha kaba ka sorkar ka la leh mynleh ruh da kaba wad ia ki lad ki lynti bad ki buit kumno ban pynslem ia ka bamsap ka tnad pule.
Ia ka kaiphod, ha kaba ia dei bad ka kam bamsap nonghikai ka HLSC ka la dep phah naduh u Naitung sha ka sorkar.
Ia katei ka Committee la thaw katkum ka hukum na ka Ingbishar ka jylla ka Meghalaya High hadien ka jinglap jong ka tnad tohkit ka CBI ba ka don ka jingbym iaid beit iaid ryntih ha ka kam thung nonghikai ha ka jylla.
Ka kam ba la bynshet ha katei ka Committee ka long ba ka dei ban peit bniah ia baroh ki rikod jong ki nongaplai ia ka kam hikai la ki dei kiba la shah thung kam ne kito ki ba shah kyntait, la phah ia ka HLSC ban leh ia katei ka kam ban lap ia ka jingshisha la ka jingthung kam nonghikai bad ka jingpynduh ia kiwei pat ka long ne-em kaba shisha.
Ka kamram katei ka Committee ka long ruh ban peit la ki nonghikai kiba la thung bad shah jied ki la shah thung lypa ne –em shuwa ba kin pynbna ia ki kyrteng kiba la pass bad ka dei ruh ka kamram ban pynduh syndon ia kito kiba la shu thung be-ain bad ban thung da kito ki ba dei hok ban ioh ia ka kam.
Ka committee ka la rai  ban thung da kito ki ba pass hok bad ban weng noh  ia kito ki bym shym la shah jied ha ka kam hikai , hynrei ka sorkar jylla haduh mynta ka dang pynslem ban leh ia katei ka kam ba ka Committee ka la rai.
Watla ka tnad ka kam pule puthi ka don ia ka bor ban leh katkum ka hukum ka Ingbishar hynrei la ong ba ia katei ka ripod ka HLSC hap ban dang rah biang ha ka miej jingiakren ki kynhun Myntri ka jylla.
Ha ka jingshisha ka Ingbishar ka la ai bor ha ka HLSC ban thung kam ia ki kandidet kiba dei hok ban ioh kam.
Kham ha shuwa ia kane ka tnad pule puthi ka jylla ka la kyntait ruh ban ai jingtip sha ki nongpan RTI kiba la wad jingtip shaphang ka kaiphod, ka High Level Committee.
Shillong, 13 Risaw:Ha ka jingjia ban pynkyndit ia u MLA ka Mawlai bad ka seng UDP, ki longkmie ka UDP women’s wing  ka Mawlai circle ki la risain noh na ka party.
Ki nongialam seng longkmie ka UDP Mawlai circle ki la risain halor ka nongrim ba u MLA u Bah Embhahlang Syiemlieh u la khein ia ki nongtrei ka party kum ki nongshongwai.
“U MLA u la pynbynta ia ki nongtrei ka party kum ki nongshongwai kiba wan ban pynkhlain ia ka party" la ong ki longkmie ka UDP.“Ka kamram jong u nhongialam kam dei ban kam ba u dei trai ia ka party hynrei u dei ban sngewthuh ba u la shah jied ban shakri ia ki paidbah" la ong ki longkmie ka UDP.Ka UDP women’s wing ka Mawlai circle ka la ong ba ka jingong jong u Bah Embhahlang ka pyni ba u dei u nongialam bym kitkhlieh bad ha jaka ban pynthanda ia ka jinglong jingman hapoh ka party u la aiding pynban.
“U la wad daw pynban ha jaka ban pynjem ia ka" la ong ki longkmie UDP Mawlai.
Da kaba bitar jur ia ka jingkam jong u MLA ba u dei u trai ka party katba kiwei ki dei ki tang ki nongshongwai, ki longkmie ka UDP ki la kynthah ia u MLA da kaba kynnoh ba u dei tang uba wan shong kurim ia ka UDP  uba dei na ka KHNAM ha u 2009.
Ki nongialam ka UDP Women Wing Mawlai circle kiba risain ki long Kong M Kharkamni, president, Kong R Marwein, Senior vice-president, kong B Lyngdoh, vice-president, kong RL Tham, general secretary, kongU Rumnong, chief organiser, kong B Marbaniang, sports secretary, kong R Kharpran, assistant sports secretary  bad ka Kong B Nongkynrih.
Lah ban kdew ba katto katne ki nongialam jong ka UDP ki la risain na ka party ha ka 8 tarik Risaw ba kynthup Bah RK Basaiawmoit, B Mylliemngap, E Wahlang, M Lyngdoh, ER War, AN Lyngdoh bad Bah B Nongbri.
Shillong,13 Risaw:Ka la don ka jingtwa khyndew ha  Dobasipara, Tura, West Garo Hills ha ka miet sngi thohdieng  ha kaba ha katei ka jingtwa khyndew kumba 5 haduh 7 tylli ki ing briew ki la shah ktah hynrei ha katei ka jingjia ym shym la don mano mano pat ba mynsaw.
U Deputy commissioner ka West Garo hills u Pravin Bakshi u la ong ba katto katne ki ing ki la julor ha katei ka jingtwa khyndew bad la bthah ia kito ki bas ah hapoh ki ing ba kin mih noh  na ing sah jong ki kum ka dak ka jinghusiar lypa na ki jingma.
Hadien katei ka jingjia la phaha noh mar-mar ia ki lad ai jingiarap ba kin wan sha katei ka jaka , la iathuh ba katei ka jingtwa khyndew kala ktah ruh ia ka surok bah National high way hynrei hadien pat la pynkhuid noh ia ki ktieh kiba la sahkut ha katei ka surok bah.
Shillong,13 Risaw:Mynta ka step ki pulit ka Sadar Police Station ki la kem ia u Shri.Rajesh Sinha , 26 snem karta , u dei u nongtrei barim ka Vishal Megamart Shillong, la kem ia u na ka daw ba u tuh ia ka pisa kaba haduh T.2 lak tyngka kaba dei ka jong katei ka dukan.
Ki pulit ki la ioh ban kurup ia katei ka pisa ba utei u nongtrei ka Vishal u la tuh na ing sah jong u kaba don ha Saw Furlong.
Utei u nongtrei u dei na ka jylla Assam na Karimganj District.
Ki pulit ki la pynngat ia u hapoh ka  PS c/no 289(10)13 u/s 380 IPC.Shillong, 13 Risaw:Ha ka miet jong ka 11 tarik por kumba 7:30 baje eiei, uwei u Batskhem Pala u la riam ialade kum u pulit Home Guard bad leit rung ha kawei ka puja pandal ba don ha Polo bad thaw kulmar.
U la shah kem noh ha ki pulit ha kajuh ka miet.
Ha kawei pat ka khubor, ha ka 9 tarik por kumba 10 baje mynstep, ki pulit ki la leit khar ia ka metiap u parad Ed Wahlang, 75 snem ha Nongbri Nongdom, South West Khasi Hills.
Une u tymmen u la jah rngai khlem leit iing shuh naduh ka 8 tarik Risaw.
Shillong,13 Risaw:Ki suba lehnoh ka United A’chik Liberation Army (UALA)  ki la kit bor ia uwei u rangbah bad hadien pat ki la siat iap ia u, kane ka jingjia kala jia ha ki thain ka Nangalbibra kaba hap hapoh ka  South Garo Hills ha ka miet sngoi thohdieng.
Shi kynhun ki riew kieng atiar ki la rung jubor ha ka ing sah u  Milard Marak (30) kaba don ha ka shnong  Nengbrak  ha ka por 10 baje eiei mynmiet  hakaba ki la sei ia utei u rangbah na ing bad ki la kit jubor ia u.
Ia ka met iap jong u la lap haka sngi kaba bud  na kawei ka khlaw kaba jngai tang kumba 5 kilomitar eiei na Jongsingittim, kaba don hajan ka Nangalbibra.
Na katei ka jaka ki pulit ki la ioh ban kurup bunbah ki kuli AK ba la dep pyndonkam.
“Ngi dang wad bniah ban lap ia ka daw  bala mih katei ka jingjia, utei u rangbah u dei uba  bylla ha ki par dewiong ha ki aiom trei dewiong" ong ki pulit South Garo Hills, kiba la suba jur ba katei ka kam ka dei ka jingleh ka kynhun lehnoh ka UALA kaba la ialam da u Commander barim ka  ANVC-B u Singbirth N Marak uba ju khot u Norrok X Momin namar la don kiba iohi ia ki kynhun jong u ba ki iaid ha katei ka thain bad ruh ba ki pulit kiba la ioh jingtip  ki la kthong ia ki ha kine ki khyndiat sngi ba la dep.
Shillong,13 Risaw:Tang namar ka jing pynslem ban pyntreikam ia ka Mining Policy ha ka jylla, saw ngut ki nongtrei dew iong ha Borsora, West Khasi Hills  ki la duh ei ia la ka jingim ha kaba ki la iap hapoh ka krem dewiong hadien ba ki la ioh ring mynsiem da ka lyer bih , katei ka jingjia ka la jia ha ka 9 tarik mynta u bnai.
Saw ngut ki nongtrei dewiong kiba la iap hapoh krem dewiong ki long u Wanphai Nongkynrih na  Iapngar, Ri-Bhoi district, Shinning Star Mawlieh na  Mawthapdah, West Khasi Hills, Biangborlin Sangriang bad  Hapiu Jahrin na Rangblang, West Khasi Hills.
Ha ka sngi saitjain la pyrshang ban wad jingtip halor katei ka jingjia na u Deputy Commissioner ka   South West Khasi Hills ka kong   Ripnar Lyngdoh , ha kaba ka l aong ba watla katei ka jingjia ka dei kaba la jia ha ka 9 tarik mynta u bnai ruh ka la ioh jingtip pat ha ka 10 tarik na u MLA ka ka Mawkyrwat uba long ruh u Deputy Chief Minister ka jylla u Bah Rowell Lyngdoh.
“Hadien ba nga la ioh jingtip nga la phone sha u SP hynrei wat u SP ruh um don jingtip eiei ia katei ka jingjia , u SP u la pyrshang ban wad jingtip na baroh ki Police Station halor katei ka jingjia hynrei ki pulit ruh kim don jingtip eiei" ong ka kong Lyngdoh ha ka sngi saitjain.
Ka DC ka la ong ba ki bor bahalor ki khlem ioh jingtip eiei halor katei ka jingjia dei namar ka jingbym ai jingtip u trai jong katei ka par dewiong u Bah Kmenskhem Nongrem sha ki pulit.
Ka kong Lyngdoh ka la iathuh ruh ba la sdang ban wad ia kitei ki saw ngut kiba iap ha krem dewiong ha ka 11 tarik ha ka por shiteng sngi bad la ioh khar ia ka met iap ha ka por 4:30 baje janmiet.
Ka la pyntipruh ba la leh ia ka post mortem ha ka sngi saitjain bad ia ki met iap la aiti noh sha ki bahaing.
U  SP ka  SouthWest Khasi Hills u  Debangshu Sangma u la iathuh ba la kem ia u trai katei ka par ryngkat bad u Manager u Sadarwell Iawphniaw ban ioh tohkit bniah shaphang katei ka jingjia.
Bhopal,13 Risaw:115 ngut ki pilkrim kynthup shynrang bad kynthei  ki la iap bad palat da ki spah ngut ki la mynsaw  ha ka jingialymbub para briew ha ka jingkieng shuwa ban poi sha ka jaka donnam ka Ratangarh temple kaba don hapoh  Datia district ka Madhya Pradesh  ha kane ka sngi u Blei.
Katei ka jingjia ka la jia ha ka por ba kitei ki pilkrim ki dang thmu ban leit jngoh kaitei ka jaka kaba ha u snem 2006, ki la don 50 ngut ki pilkrim ki la iap ha katei hi ka jaka.
Katei ka jingkieng ka dei kaba don ha ka Wah Sindh kaba la tip kum ka wah nguid briew ha kaba da ki lak ngut ki pilkrim na Madhya Pradesh bad na UP ki la  wan ha ka sngi kyrpang ka Navami ha katei ka sngi.
Katei ka jingjia kala jia ruh hadien ba ka her ka khubor hamsaia ba ki ia don kiba ong ba ka jingkieng wah Sindh kan khyllem noh bad da ki lak ngut ki pilkrim ki la ia kulmar ka iamareh bad ia tyngian para briew bad katei ka jingleh jong ki ka dei hadie ba ki la tieng artad ia ki pulit kiba hap ban shu bom da ki lathi jong ki.
Ha katei ka jingjia katba kiwei pat ki pilkrim ki la shah iuh bad shah kyrdem , kiwei pat ki ngam jyllop hadien ba ki la rynsied shapoh um.
Ki metiap ki la thiah lyngktar ha jingkieng bad ki kynhun ai jingiarap ki pulit ruh ki la poi dier por ha katei ka jaka namar ka jingdheng kali kaba 10 km.
Ki la don tang khyndai ngut ki pulit langrut  bad uwei u SI ha katei ka jingkieng kaba jrong 500 mitar  kaba la ia thyngngian da ki lak ngut ki briew ha ka por ba la jia katei ka jingjia.
U Myntri Rangbah u Shivraj Singh Chouhan u la hukum ban leit tohkit mar mar ia katei ka jingjia, ka President ka seng congress ka Sonia Gandhi ka la pynpaw ia ka jingsngew bitar halor katei ka jingjia.
Ka  Ratangarh temple ka don 55 kilomitar ka jingjngai na Datia district headquarter bad 405 km na ki thain shatei ka  Bhopal.
“Haduh mynta ngi la lap haduh 100 tylli ki metiap , bun ngut ki pilkrim ki la iap ha lynti ban leit sha hospital , kane ka jingjia ka lah ban dang iai jia" ong u heh pulit haba kren sha ki nongthohkhubor.
Kiba iohi ia katei ka jingjia ki la ong ruh ba ka jingiakynad ka la mih hapdeng ki ar kynhun ki briew ha ka por ba la jia katei ka jingjia.
Shillong,13 Risaw:Ka synjuk ki Nongsyn shar Shnong jong ka thain Mawlasnai bad tyrso Gram Sevak Circle, ki ki la ia kynduh ia u  Deputy Commissioner, Ri Bhoi hapoh ka jingialam jong u Bah Peter Thongni kum u Sordar jong ka Mawlasnai.
Ha katei ka jingleit ia kynduh jong ki ia u DC ka Synjuk ki Nongsynshar shnong ka la ia kren ia u DC halor ki jingeh ba ki paidbah ka thain ki ia kynduh halor ka jingleh donbor ka Assam ha katei ka thain.
Shuh shuh ha katei ka jingleit ia kynduh ia u DC ka synjuk ka la ai ruh ia ka dorkhas kaba ki la dawa ba baroh ki kam pynroi kiba poi ha katei ka thain dei ban pyntrei kam beit la ka dei kaba wan na ka liang ka Assam ne kaba wan na ka liang ka sorkar Meghalaya.
Ha ka juh ka por ka synjuk ka la maham tyngeh ruh ia ki sengbhalang ne ki riew shimet kiba leit ban tuklar bad ban khanglad ia ki kam pynroi kiba wan ha ka shnong ka thaw bad ka la ong ba lada ki sengbhalang ne ki riew shimet  ne kino kino ki khwan myntoi ki pyrshah ia katei, ka Synjuk ka la byrngem ban leh da kaba tyngeh.
Ha katei ka jingiakynduh bad u DC , Ri-Bhoi ki la buh ruh ka jingkyrpad ha u ban  maramot noh ia ka surok  na Bhoi rymbong sha mawlasnai bad na Mawlasnai sha Umtngam kiba long ki surok kiba la sniew palat.
Ka DC ka la kular ruh ia ki ba kan leh ia kaba donkam bad ka la ong ba ha katei ka shnong Mawlasnai la phah ruh uwei u doktor ba un trei ha ka PHC ba don hangtei hynrei u la kyntait ia katei ka kam bad na ka liang jong ka ka la kular ban shimkhia ia kane.
Shillong, 13 Risaw:Da ki phew tylli ki gypsy bad ki thuk thuk jong ki pulit teh jainiong ki la iaid proseshon  ha kyl leng ki bynta jong kanongbah Shillong kum shi bynta ban khang lad ia kino kino ki jingjia na ki ‘riew shim kabu, kham tam ha kane ka por leh niam puja jong ki ‘riew Hindu.
Ka jingiaid pahara ka long kumba iaid pahara, ha ki por ba don korphiw bad kane ka la pynlyngngoh ia ki briew kiba iohi ia kane.
Ha  ka jinglam khmat jong u Superintendent of Police (SP) ka East Khasi Hills u Bah MH Kharkrang, ki kali gypsy ki la iaid tawiar iabaroh kawei ka nongbah Shillong, khamtam lei sha kito ki jaka ba don ki jing leh niam Puja ne ki puja pandal.
Ki pulit teh jaiñ iong ki la sdang ban iaid naduh ka sngi Thohdieng basdang ka jingleh niam Puja ki riew ngeit Hindu, bad bun ki paidbah, ki la sah ha ka lyngngoh bad ka umdum, ba balei haduh katne katne bad kynsan kynsan la shu wan mih kine ki pulit teh jaiñ iong kumba don ka thma aiu re.
Ka jingiaid pahara jong ki pulit da ki phew tylli ki kali ha ryngkat ki thuk thuk ka long kumba ka sor ka don ha korphiw.
Ki pulit ki pynlong ia kane ka jingiaid pahara ban khang lad ioh don ki riew shim kabu wat ha ka jingshisha ki sengbhalang ki la dep pynbna ba la sangeh shwa ia ka jingiakhih ban dawa Inner Line Permit (ILP) naduh ka 10 haduh 16 tarik ban ailad ia ka jingleh niam kan iaid beit.
Kane ka jingiaid ki pulit ka la buh pynban ia kiba bun hapdeng ka jingtieng bad ka nang pynshrai ia ki riew shim kabu.
Ha ka jingshisha kum ka sorkar ka la dei ban shim da kiwei ki lad ki lynti, kata da ki kynja kumno ban ai jinghikai ne pynshai sha ki paidbah lyngba ki prokram bapher bapher ban pynsngewthuh, la ong ki katto katne ki paidbah haba pynpaw ia kane ka jingiaid pahara ki pulit.
Ha kajuh ka por, la iathuh ba ka Sorkar Jylla kala khot ia ki Pulit SWAT Commando na Ri-Lum Garo ba kin wan noh mynta sha Shillong na ka bynta ban pynkhlain ia ka jingkhynra ia ki Nongialam jong ki Sengbhalang.
Kine ki SWAT ki ba jan kot spah ngut, ki la wan poi ha ka  nongbah Shillong bad mynta ki la bunkam ha ka jingiaid khynra Sengbhalang ha kylleng ki dong ki shnat ka Nongbah Shillong bad kylleng ki jaka ka East Khasi Hills District.
Orissa,13 Risaw:Da ki phew hajar ki ing ki la julor ha India hadien ka jinglynshop ka eriong Phailin  kaba jur kaba la khyrwit bad sar naphang ha kiba bun ki  jaka, kaba la pynjulor ia ki 90lak tylli ki iing bad kaba la pynjulor ia ka rep ka riang, kaba la kot sha ka T.2,400klur, wat la kam shym la jur ka jingduh ei ki mynsiem briew, ha ki ar tylli ki Jylla, kiba shah lynshop ha katei ka eriong ha Andhra Pradesh bad ha Odisha ruh kumjuh.
Ka jingiap, haduh ba thoh ia kane ka khubor, la iathuh ba ka la poi sha ka 23ngut bad kiba bun ki dei na Odisha, wat la ki don ruh kiba iap na Andhra Pradesh.
Bun na kiba iap, ki dei na ka jingshah ban ha ka dieng, ka jingkhyllem ki iing ki sem bad kim don satia kiba shah rong ha ka umsaw, na ka jingkhih ki dew, ha ki rud duriaw.
Ki nongthew nongwoh mariang ki la iathuh ba ha ki bynta katei ka thain kan don ka jinghap slap kaba jur bad ka jingkawang ka lyer ha ki 24 kynta ban wan.
“Ka jinglong jingman ka long kaba dang ima bad kaba lah ban nang jur hynrei hadien ba ka la iaid lyngba ia ka rud duriaw ka lah kham hiar suki suki"’ ong u  Sharat Sahu, uwei na ki ophisar ka   Indian Meteorological Dept.
Ha  Orissa, haba kren sha ki nongthohkhubor.
Shillong, 13 Risaw:Ki Pulit Special Weapon & Tactics Commando ka East Khasi Hills ha ka sngi Saitjain, ki la ioh kem ia u  Bah Eldie Newton Lyngdoh uba dei u  Publicity & Information Secretary ka Federation of Khasi Jaintia & Garo People (KKJGP) Sengkmie, ba sah ha Jaiaw.
Haba iakren bad u Superintendent of Police (SP) ka Ri- Bhoi, u CVS Reddy u la iathuh ba ki pulit ki la kem ia u Bah Eldie na kawei ka ïing kaba don ha ka pham (farm house) ha thaiñ Umsning ha ka por mynstep jong ka sngi thohdiengU la iathuh ba la kem ia une u nongialam ka FKJGP halor ka jingsuba ba u la donkti ban kawang petrol bom ia ka dara puja ha umsning bad na ka liang jong ki pulit ki la ioh jingbit na ka kashari ban tohkit 3 sngi kynthih.
U la iathuh ba haduh mynta dang kem tang ia u bah Eldie halor kane ka jingjia bad ka jingtohkit ka dang iaid shaphrang.
U la ong ba haduh mynta ka sngi ka jinglehkmen Puja da ki riewngeit Hindu ha ka District ka long kaba iaid beit.
Na ka liang jong ki pulit ki la pynngat ia utei u nongialam seng ha ka mukotduma number 162  10) 13 hapoh ki section jong ka IPC sec 447, 436, 511, 153A ( 2)/ 34 nalor ka sec 8A jong ka MMPO Act 2010.
Kane ka jingshah kem u Bah Eldie ka long wat hapdeng ba ki sengbhalang ki la pynbna ba ki la pynsangeh shwa ia ka jingiakhih ban dawa ia ka Inner Liner Permit (ILP) naduh ka 10 tarik haduh 16 tarik Risaw.
Lah ban kdew ba ha ka sngi thohdieng, kawei ka Puja Pandal ha Umsning kala lait salit na ka jingshah kawang petrol bom.
Ki runar kila kawang haduh 3 tylli ki petrol bomb hapoh kane ka Pandal hynrei donbok ba kine ki petrol bomb ki khlem bthei satia bad ruh ka jingkloi ban pynlip noh ia ka ding ha ki bitor.
Shillong, 13 Risaw:Ka HNLC ka la byrngem ia u myntri kam pohiing barim ka jylla u Bah RG Lyngdoh halor ka jingkyntu jong ban kem ia ki briew ba donkti ban kynshait petrol ia u trai dukan ha Motphran dang shen.
“Ngi tip ba phi kam ba kum u myntri kam pohiing phi la pyn kdiah ia ka HNLC, hynrei kam dei kaba shisha", la ong u publicity secretary ka HNLC u Bah Sainkupar Nongtraw ha ka facebook page jongu.
U la maham ba ki dkhot ka HNLC kin kthong ia u Bah RG Lyngdoh.
“Kane ka jingmaham kam dei ka kamkai, kynmaw", la ong u Bah Nongtraw.
U la pynrem ruh ia ka jingkem jong ki pulit ia u publicity secretary ka FKJGP u Bah Eldie N Lyngdoh.
Shillong, 13 Risaw:Ka United Democratic Party (UDP) Youth Wing ka pyrshah jur ia ka jingïai kem briew jong ki pulit khamtam eh ia ki nongialam seng bhalang halor ka jingiakhih na ka bynta ban pynbor ia ka sorkar ban pyntreikam noh ia ka Inner Line Permit (ILP).
Ha ka jingshisha, ki sengbhalang kila weng shipor ia ki jingiakhih na ka daw jong ka jingleh niam puja kata naduh ka 10 tarik mynta u bnai haduh ka 16 tarik mynta u bnai.
U president ka UDP Youth Wing u Bah Titosstar Well Chyne u la ong ba ka seng ka pyrshah jur ia ka jingkem thurmur jong ki pulit bad kumjuh ruh ka jingïai thwet jong ki ia ki nongialam, Seng bhalang.
U la ong ba ka jingkem bad jingthwet ia ki nongialam seng bhalang ka long kum ka jingai ding shuh shuh," ong u Bah Chyne haba iakren bad u nongthoh khubor.
Kum ha kine ki por ki pulit ki shim kabu ruh wat ban kem ia ki khynnah ba ki shu ishrai da kaba thep bad pynngat ha ka aiñ MMPO, u la ong da kaba bynrap ruh ba ki jingjia kawang petrol bomb ka lah ruh ban dei na ka jingshim kabu jong ki riew bymman ban leh ia ki ne ki kam sniew.
Ka UDP Youth Wing ka kwah ba ka sorkar ka dei ban khot noh ia ki nongialam seng bhalang sha ka miej jong ka jingiakren bad dei ruh ban ai ia ka rai ban pyntreikam noh mardor ia ka ILP da ka lynti jong ka jingiapynbeit bad da ka jingiasngewthuh jingmut bha ha ka rukom jong ka jingiabeitlang.
“Ka jingiapynehrang mar kylliang kan ym wanrah ia kano kano ka jingmyntoi bad ka sorkar ruh kam lah ban wanrah ia kano kano ka ba bha lada ïai long kumne, hynrei tang da ka lynti jong ka jingiakren kaba lah ban pynbeit ia ki lynti kiba kyllain," ong u Bah Chyne.
Ula ong ruh ba ka seng ka pynpaw ia ka jingsngewdiaw halor ka jinghiar ar sut jong ka jingsynshar paidbah ha kine ki sngi na ka daw jong ka jingkuman jong ka sorkar bad kumjuh ruh ka jingshim kabu jong ki riew sniew da kaba leh ia ki kam ki bymman.
Ka seng ka pynpaw ia ka jingsngewdiaw naba la iohi ba imat kumba ka synshar paidbah kam don shuh hapoh ka jylla, u la ong da kaba bynrap ruh ba ki paidbah ki dei ban husiar bha halor ki jingshah kynnoh kiba har rukom kiba la mih ha kine ki sngi lyngba ka jingiakhih ILP.Shillong, 14 Risaw:Ka HNYF Mawlai ka pynrem jur ia ka jingiaid pahara jong ki pulit teh jain iong (SWAT) ha ka nongbah Shillong ban pyntieng pynsyier ia ki paidbah kum ba kane jaka kadei ka jaka kum ha ka Kashmir ne Afghanistan.
Haba pynlait khubor hynne ka sngi, u president ka HNYF Mawlai circla u Bah S Rapsang u la ong ba u Mukul Sangma bad ka tnad pulit ba ki dei ban weng mardor ban thwet ia ki nongialam sengbhalang bapher bapher namar ba kim dei ki lehnoh ne ki riew pyntriem.
“Ka HNFY Mawlai circle ka kyrpad ia ka sorkar ba ka dei ban weng noh mardor ia ki pulit the jainiong bad pynsangeh noh mardor ia ka jingthwet ia ki dkhot jong ki seng namar ba kane ka dei ka jingpynsyier bad pyntieng bad ka long kumban ka dei pynban kum hapoh Kashmir ne Aghanistan", la ong u Bah Rapsang.
Kane ka la pynsuhjer ia ki paidbah haduh ba ki la sngew tieng ban  iaid namar ka jingbun ki shipai kumba ka dei ka madan thma.
Ka sorkar ka dei ban pyntreikam noh ia ka Inner Line Permit (ILP) namar ba kane ka dei ka dawai bah ban khang lad ia ka jingwan tuid jong ki mynder sha kane ka jylla, la ong ka HNYF Mawlai circle.
Ha kajuh ka por, ka seng ka pynrem jur ia ka sorkar ba ialam da u Mukul Sangma kum u myntri rangbah uba la leh kuman ia ka jingdawa jong ki sengbhalang ia ka ILP.Ka sorkar u Mukul bad ka tnad pulit ka dei ban sangeh noh ban thwet ia ki dkhot ka seng bapher bapher namar ba kim dei ki riew pyntriem ne ki lehnoh haduh ba ka sorkar kan ialam da ki spah tylli ki kali pulit teh jainiong kiba la wanrah na ri lum Garo.
Shillong,14 Risaw:Ka seng Ki Nong hikai “Meghalaya Upper Primary School Teachers Association (MUPSTA), West Khasi Hills District kan pynlong ia ka jingia lang jong ka ha ka 16 tarik mynta u bnai ha Ri Khasi Free Morning U.P.School, New Nongstoin, West Khasi Hills District ha ka por 12 baje mynsngi.
Lyngba ka kyrwoh ka seng ka la kyrpad ia baroh ki Nonghikai Upper Primary School kiba hap ha West Khasi Hills kin sngewbha ban pyllait por khnang ban wan ha katei ka sngi khlem pep ban ioh ia kren ia shibun ki kam jong ka seng kaba long na ka bynta ka jingbha jong ki Nonghikai hi baroh kawei, ka la  kyrpad ruh ia ki baroh ki Secretary jong ki SMC ba kin sngewbha ban ia wan lang ryngkat ha katei ka sngi.
Kito ki bym ioh shithi ruh ka kin shim beit ba kane ka long ka jingpyntip na ka bynta jong ki.
Ki Nongialam na State Level ruh kin iadon lang ryngkat ha katei ka sngi.
Shilling, 14 Risaw:Ki pulit ka Ri-Bhoi ki la kem ia u president ka Ri Bhoi Youth Federation  (RBYF), Kyrdemkulai unit, u Bah B Star Nongsbap halor ka jingkynnoh ba u donkti ban kawang petrol bom ha ki jingiakhih jong ka seng ban dawa thung kam biang ia ar ngut ki nongtrei ka MUDA Byrnihat dang shen.
Ki pulit ka Ri Bhoi ki la ong ba ki pulit ki la kem ia une u rangbah ha ka miet sngi u Blei.
U Bah Nongsbap la kem halor ka jingkynnoh ba donkti ban kawang petrol ia ka kali ha Umsning ha ka por ba ka seng ka iakhih ban dawa thungkam biang ia ar ngut ki kynthei ba la shah pynsangeh ha ka MUDA haByrnihat.
Un shah tohkit lai sngi ha ki pulit.
Shillong,14 Risaw:Mynta ka sngi baroh shisngi ki Aircel to Aircel balance bad ki SMs balance ka aircel ki khlem treikam satia bad kane ka la wanrah ka jinglyngngoh ia ki paidbah kiba pyndon kam Aircel namar katei ka kompani ka la shu leh lyndet khlem ka jingai jingtip lypa sha ki paidbah kiba pyndonkam Aircel.
Ka jingleh lyndet katei ka kompani khlem pynbna paidbah ba kan ym pyntreikam ia ka A-A bad SMs balance mynta ka sngi ka la pynduh duhnong ia ki samla kiba ia lapmiet ka SMS hai shi hai hynrei kiba la kyndit shkor pat hadien ba ka Maim balance jong ki kala lut, bad dei hangne ki lap ba ka SMS ka iaid na ka main balance ym na ka SMS balance.
Nalor ki SMs don pat ki samla kiba ia muja ka kren phone slem para ba ia pyndonkam aircel kiba nangmut ba ka pisa kan lut na ka A-A phewse tang hadien katto katne minit ka mobile phone jong ki ka la pah tit tit ban pyni ba la lut balance bad kane ru ka la pynkyndit bad pynbitar ia ki.
Shillong,14 Risaw:Ki pulit ki la kem 2 ngut ki briew kiba kiba la tip kyrteng kum u  Dipankor Chakraborty (20 ) bad  Bapan Deb (19 )  namar ki la la tuh ia ka pisa kaba haduh T.25 hajar tyngka bad kawei ka mobile phone na Puja Pandal  bad katei ka jingjia ka la jia ha saw Furlong, shillong.
Shillong,14 Risaw:Ka Shnong Tong seng (Narpuh) lyngba ka khubor bala pyllait da u ma A.Bamon Rangbah Shnong ka la pynmih ia ka hukum bad jingmana ba yn ym shah ia kino kino ki riew shim kabu ba kin pyniap pathar ia ki dohum da kaba shoh dawai ne thang bom.
Na ka liang jong u ma Bamon  ula ong ba ha kine ki khyndiat por ka shnong kala ioh jingtip ba ki don katto katne ki riew shim kabu kiba la wan ban pynjot ia ki dohum kiba don ha ki wah kiba hap hapoh u pud u sam jong ka shnong.
Kumta nangne shakhmat lada ka bor shnong ka dang tip ne lap ia ki briew kiba pynjot beain ia ki dohum dohpnat, kan pynshitom kat kum ki kyndon jong ka shnong.
Ha ka juh ka por la buh ka jingkyntu  ia baroh kiba wan khwai nabar shnong bad napoh shnong ruh ba kin pyndankam tang da kaba khwai bad kohnguh ia ki jingpyniaid jong ka shnong.
Shillong,14 Risaw:Ka bret blei durga Puja jong ki riew ngeit niam hindu ka la iaid beit iaid ryntih mynta ka sngi, ha kateika jaka bret blei puja ha wah umkhrah lawan ban pahara bha da kipulit ka jylla.
Baroh kila don haduh 65 tylli kidur blei ba la pynkie ha katei ka wahumkhrah.
U JL Das uwei na ki dkhot ka Central Puja Committee u la ong mynta u snem kane ka jingbret blei ki paid Hindu ka pyni ba u dei u snem u ba bha namar ka Blei Durga kaba kila bret mynta ka sngi ka la wan ha ka dur u Palki bad ka la wanphai ha ka dur u Hati kaba pyni ia ka dak kaba bha.
Uwei pat u dkhot ka CPC u Naba Bhattacharjee, u l a ong ba ba ka jinglehniam ka la iaid beit iaid ryntih watla ka ladonkajingduna briew ha ka sngi sdang namar ki paidbah ki don ka jingsngew syier hynrei ha ka sngi kaba lai baroh kila mih ryntih.
Lah banpynkynmaw ba ha kajinglehniamPuja kaba la neh lajan kumba shitaiew eiei ka la don ka jingpahara kaba jur nakaliangkipulit ban pynthikna ba kan ym don kano kano kajingkulmar kaba lah ban pynthut ia ki paidbah.
U Deputy Commissioner ka East Khasi Hills u Sanjay Goyal u la ong ba kabor pyniaid District kala pynkhreh ban buh ia kipulitphara banpynthikna ba kan ymmih kano kano ka jingpynthut ia ki paidbah bad la pynjur ruh ka jingpahara ha ki thain ka polo, u DC u la ong ruh ba ka bor Pyniaid District ka la buh ruh ia ki pulit ki ban peit ba kan ym don kano kano ka jingeh ha ka dheng kali ha kitei ki thain ka polo.
Shillong,14 Risaw:Ka Synjuk ki Seng Samla Shnong  SSSS haba pynpaw ia ka jingsngewkhia halor ka jingshah kem thur mur ki dkhot ki sengbhalang ha ki pulit , tang shu jia kano kano ka jingjia ha kine ki sngi ba jur ka iakhih ILP, ka la kyntu ia ki pulit ba shuwa ba kin kem ki dei ban wad bniah bha na ki bor syntiat jong ki ban lap ia ki briew kiba donkti shisha ha ka kam pyntriem.
Shuh shuh ka Syn juk ka la ong ba bunsien hi haba jia kino kino ki jingjia ki ba lui lui ki shah kem hynrei kito pat kiba dei shisha ki runar kiba leh ia ka kam ki iaid sahuh bad khlem salia.
Ka synujuk ki Samla Shnong ka la kyntu jur ia ki pulit ban tohkit bha ia ki jingjia shuwa ban kem iano iano namar ha kane ka pyrthei rhah spah mynta ki don wat kiba shim kabu tang ban ioh ia ki Insurance jong ki ruh ha kaba kum kitei ki briew kim khein wat shiing shisem ruh hynrei ki nud ban pynmynsaw bad wat ban pyniap.
Ka synjuk ka la ai ka jingiaroh ia ki nongmihkhmat kiba don haka liang pyrshah kiba la iakhun ILP khlem pynsngew ia ka jinglong party ka jong ki hynrei ki la ieng tylli mlon kawei ban dawa na ka sorkar ba ka dei ban pyntreikam ia ka ILP.Ha ka juh ka por ka Synjuk ka la ai khublei kyrpang ia U bah Jocob Marten uba long u samla rangbah bad u dkhot ka SSSS uba la ioh ia ka kyrdan Doctor of Philosophy (Ph.
D) bad ruh ia kiwei kiba iohpdiang kyrdan doctorate bapher bapher kiba pyni ba ka Jaidbynriew ka la nangkiew ha ki jingnang jingtip.
Bhubhaneshwar,14 Risaw:Kumba ki nongthew nongwoh mariang ki la batai ba kan don ka jinghap slap kaba jur ha Odusha ka jaka ba la khyrwit tyngehka eriong Phailin shisha ka la ong kumta ha kaba u lapbah ba jur u la ther ha katei ka jaka bad ka la don ru ka jingshlei um mynta ka lah sngi u blei.
Ha katei ka jingshlei um kaba jur sa 4 ngut ki briew ki la iap jyllop bad ka jingiap birew ha katei ka jaka kala poi sha ka 27 ngut.
Kitei ki 4 ngut kiba la iap ki dei kiba ngam jyllop ha Mayurbanj bad  Bhadrak district.
Hakatei ka jaka ki pulit ai jingiarap na ki kynhun ki shipai khyndew, ki shi[pai um bad ki shipai suin nalor ka NDRF bad ODRAF ki la wan ban ai jingiarap.
U Special Relief Commissioner ka Odisha u  P K Mohapatra u la ong ba ka wah  Budhabalanga bad  Subarnarekha kala shlei um jur bha mynta ka sngi.
La iathuh ruh ba kaei ka jhad ka la ngam hakatei ka jingshlei um harud duriaw ka West Bengal ha kaba 17 nut ki nongtrei jong ka kiba dei na china bad Indonesia la lah ban pyllait im, ong u guard ka rud duriaw ha kolkota.14ngut ki shipai jong ka Ukraine, ki la shah pyniap bad sa kiba bun phew ngut, ki la mynsaw, haba ki riew ialeh pyrshah, ki la hiar thma bad ialeh pyrshah ia ki shipai ha ki bynta jong ka thain mihngi jong ka Ukraine mynta ka sngi.
Katei ka dei ka jingialeh thma, kaba jubor bha, kaba la jia ha Ukraine, ha kaba lai tylli ki kali shipai, ki la jot thiaw bad sa kiba bun kiwei pat, kiba la ingkhong.
Ki ehrang, kiba ialeh pyrshah, kiba don ha ka nongbah Horlivka, ki kam ia ka jingkitkhlieh halor katei ka kam pyntriem, kaba la jia hajan ka shnong Blahodatne, kaba don hajan ka nongbah Volnovakha, Donetsk.
Kitei ki ehrang, ki sei ruh ia ki tiar ialeh, ba ki kam, ba ki la ioh kurup na ki shipai bad katei kaba pyni, ba ka dei ka jingialeh kaba triem tam haduh mynta ha katei ka thain.
Uwei na ki nongialam shipai jong ka Ukraine, haba kynthoh halor katei ka jingjia, ula ong “Ka thma ka dang shu sdang".
Ka jingpynjot thiaw, ia kitei ki kali, ka long kaba jubor haduh katta katta, ha kaba ka pyni, ba kitei ki ehrang, ki iohlad ban rung sha ki jaka buh tiar thma jong ki shipai bad katei ka pyni shai, ba ki dei kiba la pynkieng atiar da ki bor shipai jong ka Moscow.
“Ngi la pynjot thiaw ia ka jaka talasi kali jong ki shipai Ukraine, ha ki bynta jong ka  Donetsk Republic,’ ong u nongialam jong ka kynhun ehrang, uba la pyni dur ialade, ba u dei uba na Russia.
“Kine ki dei ki tiar, kiba la ioh kurup, na kiba iap bad ki dei ki khusnam jongngi" ula ong.
Na ka liang jong ka Associated Press, ka kam, ba ka iohi 11tylli ki met iap, hajan jong katei ka jaka khynra kali jong ki shipai jong ka Ukraine, kaba don hajan jong ka shnong Blahodatne, hajan jong ka nongbah  Volnovakha, Donetsk.
Ki don palat ia 30ngut ki shipai, kiba don bad ka sorkar Ukraine, kiba la mynsaw bad don na kitei kiba la mynsaw jur bha, ong ka khubor.
Ki bor shipai jong ka Ukraine, ki iathuh ba kiba iap, ki don 14ngut.
Ki heh shipai jong ka Ukraine, ki la leit bak bak sha katei ka jaka, na ka bynta ban peit hi dalade ia ka jingjulor, ha kaba ki leit peit da ka helicopter bad wat la ki mynjur, ia katei ka jingjia, hynrei, kim shym la iathuh ia ka jingjulor, la ka jia haduh katno ia ki bor shipai.
Kane ka jingjia mynta, ka dei namar ba ka sorkar Ukraine, ka ialeh pyrshah ban pyndem ia ki riew ehrang, kiba la kurup ia ki iing sorkar, ia ki jingtei bapher jong ka sorkar bad kiba la pynbna ruh ialade, ba ki don ha ka ri laitluid.
Shillong,23 Jymmang:Ka Hima Mawsyn ram ka la pynmih ia ka jingpynbna ba kino kino kiba don dukan ha Iew Mawsynram lada kim wan ban pyndonkam shwa ka 30 tarik Jylliew 2014, kin duh noh ia ki dukan jong ki.
Ha ka jingpynbna ba la pynmih da u Syiem ka Hima Mawsynram u Bah Amos Malngiang la pynbna iar ba ka Executive Committee ka dor bar Hima ka la shim ia kane ka rai ha ka jingialang ba dang shen.
“Kino kino kiba don dukan ha iew Mawsynram lada kim pyndonkam ne shong hapoh ka 31 tarik Jylliew, ka Hima kan knieh noh", la ong u Syiem ka Hima Mawsynram.
Shillong, 23 Jymmang:U Additional Chief Secretary u KS Kropha  u la ong ba ka Committee kaba la thung da ka sorkar kan shim por ban pyn khreh ia ka kaiphod halor ka jingtih dewiong ha kane ka jylla ban leit rah ha National Green Tribunal (NGT).
“Ka komiti ka dang shong ar tylli ki jingialang.
Ngi la lum la lang ia ki jingai jingmut na ki tnad bapher bapher", la ong u Kropha uba khlieh ia kane ka komiti haba iakren hynne ka sngi.
U Kropha  u la ong ba ka tnad Mining and Geogly ia mynta ka dang pynkhreh ia ki kyndon na ka bynta ban pyntreikam ia ka Meghalaya Mines and Mineral Policy, 2012.
“Ngam pat kwah ban ong lano kin aiti ia ka kaiphod.
Kan shim por namar ba ka dei ka kam kaba khia", la ong u Additional Chief Secretary.
Shwa ia kane, na ka liang u myntri rangbah u  Dr Mukul Sngma u la ong ba ka komiti kan kdew ia baroh ki tnad sorkar ban pynkhreh ia ka kaiphod ban aiti pat sha ka NGT.Ka  NGT  ha ka jingpynmih hukum jongka ha ka 17 tarik Iaiong ka la bthah ia u Chief Secretary bad ia u Director General of Police (DGP) ban pynthikna ba ka jingtih dewiong thliew khnai, ka dei ban sangeh shi syndon ha kane ka jylla namar ba ka long beain.
Ia kane ka hukum la pynmih hadien ba ka All Dimasa Students’ Union bad ka Dima Hasao District Committee ka la ujor ha ka 2 tarik Iaiong da kaba ong ba ka jingtih dewiong thliew khnai ha rilum Jaintia, ka la pynjaboh ia ka wah Kopili kaba don hajan bad ka Assam.
Shillong,23 Jymmang:Ki dkhot jong ka Fact Finding Committee ba la khlieh da u MLA ka Nongthymmai u Bah Jemino Mawthoh ki la pynlong ia ka jingjurip ia ka Myntdu Leshka Hydel project mynta ka sngi ban wad jingtip ia ka jing pynmih bording kane ka projek.
Ia kane ka Fact Fin ding Committee kaba kynthup na ki dkhot MLA ka liangpyrshah la pynlong ban wad jingtip ia ka jingtreikam bad ka jingpynmih bording na kane ka projek hadien ba ka jylla ka la iakynduh ia ki jingpynlip bording kaba jur bha ha kine ki sngi.
Ki heh ka  Meghalaya Energy Corporation Limited (MeECL) ki la batai ha ki dkhot ka FFC ia ka jingtreikam kane ka projek, bad ka jingpynmih bording 126 MW.Hadien ba la ioh ia ka jingbatai bad ka jingpynsngewthuh na ki heh ka MeCEL, ki dkhot ka FFC ki la ong ba ki donkam shuh shuh ia ka jingtip halor ka jingtreikam kane ka projek shwa ban shim ia kano kano ka rai.
“Ngi la ioh ia ka jingshai na ki  ophisar ka MeECL ha kiba bun ki bynta halor kane ka projek, hynrei ngin wad jingtip shuh shuh shwa ban shim ia ka rai halor kane", la ong u Working President ka UDP u Dr Jemino Mawthoh ub dei u MLA ka Nongthymmai.
Ka Leshka projek ka la shah kynnoh ba kam shym la lah ban pynmih bording wat hadien ba la pynlut bun klur bha ban shna ia ka.
Ka jingkhmih lynti ki paidbah ban ioh bording na kane ka projek kam shym la long kumba la khmih lynti bad ka long kum kaba kit kulai bam hati namar ba ka heh ka jinglut.
Ka jinglut ban shna ia kane ka projek na ka T.300 klur tam ka la kiew shaduh ka T.13klur eiei.
Shwa ia kane, ki heh ka MeECL ki la kyntait ia ka jingkynnoh ba kam lah ban pynmih bording bad ki la ong ba kane ka projek ka treikam katkum ba la saindur.
Kham mynshwa ka UDP ka la dawa ba dei ban pynlong ia ka jingtohkit ia ka jingtreikam kane ka projek kaba la slem ban pyndep nalor ka jinglut kaba la shyrkhei bha.
Ka UDP ka la pynlong ruh ia ka jingshong kyrain ha Shillong halor ka jingpynlip bording ha kane ka jylla bad ka la dawa ba u myntri bording u dei ban hiar shuki.
Shillong, 23 Jymmang:U Deputy Commissioner jong ka West Khasi Hills District, Nongston, u pyntip, ba baroh ki ophis sorkar Jylla, ki skul bad kiwei de, kin khang ha ka 26tarik Jymmang 2014, na ka daw jong ka Shad Suk Mynsiem.
Shillong, 23 Jymmang:Ka Khyndai Lad ka dei ka iew kaba heh tam ha ka jylla, hynrei ka kylla jaboh namar ba bun palat ki nongdie madan kiba bret kulmar ia ki jaboh.
Ia kane la pynsngew da ki trai dukan ha ka jingia syllok mynta ka sngi,  ba la khot da ka tnad Urban bad Municipal kumno ban pynkhuid ia ka sor Shil long.
Bun ki trai dukan haba iashim bynta mynta ka sngi, ha ka jingiasyllok ki la pynpaw ba ki shem jingeh ban lehkhuid ia ka Khyndai Lad namar ka jingwan tynruh ki nongdie madan ban shong kulmar ha ki jaka ki ba la bret kulmar ruh ia ki niut ki jaboh.
Na ka liang ka shnong Khyndai Lad ki la pyrshang ban lehkhuid da kaba mana ia ki nongdie madan, hynrei ki kynduh jingeh namar ka jingwan tuklar ki kynhun sengbhalang.
Ka jingjaboh jong kane ka Khyndai lad kaba mih na ki 456 tylli ki dukan bad ruh na ki nongdie madan ka la jur bha ha ka por janmiet ha kaba ki briew ki wan bret pathar ia ki niut ha ki lynti ki synkein bad kane ka la ktah khamtam ia ki nongwei kiba wan jngoh kai ia kane ka Nongbah.
Hadien ba la iakren sani bha bad ki heh ka Municipal bad ka tnad Urban la iarai ha kane ka jingialang ban thaw ia ka Task Force Committee (TFC) ban peitngor bad ban pynkhuid ia ka Khyndai lad.
Ha kawei ka liang ki heh ka tnad Urban bad ka Municipal ki la pynshai ba ka jingpynkhuid ia ka sor Shillong kadei na ka skhim jong ka sorkar India kaba la bei pisa da ka Asian Development Bank (ADB).
Ha kane ka jingiakren ka la mih ka jingai jingmut ruh ba dei ban dain kuna ia kino kino ki ba bret kulmar ia ki niut ki niar ki jaboh jabain tangba ia kane yn sa shong pyrkhat bha da ka TFC.Khnang ban pyntreikam ia kane ka jingthmu ban pynkhuid ia ka sor Shillong khamtam ia ka Khyndai lad kin don ruh ki briew ki ban peit ia kino kino ki briew kiba bret pathar.
Ki briew na ka tnad Urban bad Municipal ki la ong ba lyngba kane ka skhim ka sorkar kan ai ei ar tylli ki borti bret niut ban buh ha man ki dukan bad ki thliew iing briew.
Kawei ka borti niut ka long na bynta kito ki jaboh kiba lah ban pyut bad pynkylla sboh katba kawei pat ka long na bynta kito ki nuit ki bym  lah ban pyut bad ban pynkylla sboh kum ka plastic, bilor, ki tin bad kiwei kiwei de bad ia ki niut yn wanlum ar sien ha ka shi sngi.
La ai jingmut ruh ban pynlong ia ka Khyndai lad ka jaka bym shah ban shong nongdie madan ne nong khrong.
Hynrei na bynta kane ka dang don ha ka jingeh namar ba kam pat don ka ain bad mynta ka tnad Municipal ka la pynkhreh ban thaw ia ka ain ba dei bad ki nongdie madan.
Na ka liang kane ka tnad ka la don ruh ka jingthmu ban ai jingpynshai ia ki nongdie madan kumno ban lehkhuid.
Ym tang ha kane ka thain hynrei kane ka skhim kan treikam ha baroh ki 32 tylli ki shnong kiba don hapoh ka sor Shillong ha kaba kin don ka Vendor Committee ban peit ia ki nongdie madan.
Na ka liang ka tnad Municipal la wan da u CEO u Bah E Kharmalki katba na ka tnad Urban la wan da u Bishwajit Dutta uba dei u Director jong katei ka tnad.
Shillong, 23 Jymmang:U general secretary ka KSU u samla Auguster Jyrwa u la ong ba ki skul ki shim bai skul katba mon katkum ka jingsngew bit jongki namar ba ka jingbym ler ka sorkar ban tuklar ia kane.
“Ngi la ban ia ka myntri pule puthi barim ka Kong Ampareen halor ka jingdonkam ban buh da ka dor da ka sorkar ia ki skul ha ka jylla.
Ngi la ai jingmut ban buh da ka Regulatory Fees Structure (GRFS) na ka bynta baroh ki jaka pule,", la ong u samla Jyrwa  haba iakren hynne bad ki nongthoh khubor.
Kaba sngewsih ka long ba ka sorkar kam shym la buddien ia kane ka kam hadien ba la kylla myntri ba la shimti noh da u Prof RC Laloo ia ka tnad pule puthi.
U samla Jyrwa u la kdew ba ka long kaba snegwsih ba wat ki jaka pule kiba kyrshan na ka sorkar ki shim ia ka bai skul ha ka dor kaba rem.
Katkum ka jingong u general secretary ka KSU, kaba sniew eh ka long ba ka la ktah jur ia ki khynnah kiba dei na ki longing baduk.
“Kumba ka long mynta, ki briew kiba wan na ki longing ba duk ki shem jingeh ban phah ia ki khun jongki sha ki skul bad ki kolej kiba paw namar ka jingbym don pisa watla ki proh ka jabieng ruh.
Nga sngew ba kane dei ka daw ba kongsa kaba pynlong ia ki samla ban pep noh shiteng", la ong u samla Jyrwa.
U la ong ba kam long kaba iahap ia ka jingpdiang hangto hangto ia ki samla kumba leh da ki katto katne ki jaka pule ha kane ka nongbah.
‘Ngi pyrshah jur ia kane namar ba bun ki samla ba dei hok ban ioh admishon kim ioh shuh ia ka lad.
Ngi pyrshah ia kane ka rai jong ki katto katne ki kolej da kaba phah siew ia ki khynnah mardor ha kato ka jaka bad lada kim don pat don pisa ki la duh ei.
Bun ki samla ba wan na ki longing baduk, ki shem jingeh bad ki duh admishon ei tang namar ka jingbym don pisa", la ong u samla Jyrwa.
“Ngi kyntu ia ki jaka pule ha kane ka jylla ba ki dei ban ai admishon shwa ia ki samla pule ba dei na kane ka jaka", la ong shuh shuh u general secretary ka KSU.Nongpoh, 22 Jymmang:Ka Ri-Bhoi Youth Federation (RBYF), Um trai Circle, lem bad ka jingsnoh kti lang ki Rangbah Shnong ka thaiñ, ki la pynpaw ia ka jingpyr shah kaba jur halor ka rai jong ka Meghalaya High Court ba ki phetwir Bangladeshi kiba la wan sah shipor ha Panbari Amjong, ki dei ban ioh ia ka hok kum ki nongshong shnong ba pura.
Ha ka kyrwoh ba la phah da u Bah S.B Marbah, uba long u president ka circle bad uba long ruh u assistant education secretary ka seng kmie, u la ong ba kine ki briew ki la roi stet ha kine ki sngi ha katei ka thaiñ, ym tang na ka jingkha jong ki man u snem, hynrei ki la roi ruh namar ka jingwan buhai shnong da kiwei pat kiba wan na kiwei ki jaka, kiba dei kiba haïing hasem, ki paralok bad kiwei kiwei.
Ka Panbari ka hap hapoh ka Raid Amjong bad ha ka Hima Khyrim, hynrei ka jingwan kitei ki Bangladeshi bad ka jingkhot jong ki ia ki briew ba thymmai ban shong ban sah ha katei ka jaka, ka la wanrah ia ka jingma kaba khraw ia ki paidbah nongshong shnong, khamtam baki don ki jaka ba ki rep ki riang ki la shah knieh ha kitei ki nongwan wir.
Ka jingbym shngaiñ ka long ruh ba kitei ki phetwir hadien ba ki la sngewskhem ia ka jinglong shnong jong ki, ki la ialam briew  thymmai shuh shuh bad ki dei ruh ki briew bym lah ban ithuh, la ong u Bah Marbah.
Kumta ka seng ka kyntu ia ka Meghalaya High Court ba ka dei ban pynphai shuwa  ia kitei ki Bangladeshi sha Bangladesh kiba la wan shong be-aiñ sha katei ka jaka naduh ki snem 1971, kiba wan hadien ka 24 tarik Lber jong katei ka snem.
Lada ka High Court jong ka jylla kam lah ban leh ia kata, ka mut ba baroh ki nong Bangladesh kiba wan shong shnong ha kane ka jylla ki la dei ki nong India, ym shuh ki nong Bangla, u la kynnoh.
Ha kaba iadei bad kane, na ka liang ka RBYF lem bad ki Rangbah Shnong, ki la ong ba lada ka High Court kam lah ban leh ia kane, kim banse ban iaid noh da kawei pat ka lynti kaba tyngeh, ban pynsngewthuh ia ka jingleh jong ka Meghalaya High Court, kaba ñiew bad ithuh ia kitei ki phetwir kum ki trai shnong.
Ha kawei pat ka liang, ka CoRP ruh, lyngba u working president jong ka, u Bah Bandary Ryntathiang, ka la ong ba ka jingithuh jong ka Meghalaya High Court ba ki phetwir (refugee) Bangladesh kiba wan shong shipor ha Panbari, Amjong, ka long kaba kum ka seng ka pyrshah jur halor kane, namar katkum ka jingtip ka seng ka long ba u Syiem ka Hima Khyrim ha ki por ba mynshuwa, u la shu ai jaka sah shipor ia kitei ki phetwir, hynrei kaba sngewsih ka long ba ha kine ki sngi na ka liang ki bor bahalor ka jylla ki kwah ban ithuh noh ia kitei ki phetwir ba ki dei ki trai shnong.
Kumta ka seng ka pyrshah ia kane bad kan ym ailad ba kine ki jingithuh ia kitei ki phetwir kan treikam bad ka seng kam banse ban shim da kiwei ki lad ki lynti lada katei ka jingithuh trai shnong ia kitei ki phetwir lyngba ki bor bahalor ka jylla kan urlong, u la ong.
Shillong, 23 Jymmang:Khatar tylli ki kyn hun ka Balang bapher bapher ki ioh jaka tep ha khlaw Lawmali kaba hap hapoh ka jingpeit jong ka tnad Forest and Environment.
Ka jingheh jong ka jaka  baroh ka long 5.7809 hectar bad la ai bynta sha baroh kitei ki khatar tylli ki kynhun niam naduh ki snem ba kham mynshwa.
Ki kynhun kiba ioh jaka tep ki kynthup ka Mawkhar Presbyterian ka la ioh jaka 13031 sq meter, ka Jaiaw Presbyterian 10250 sq meter, ka Mizo Welfare Association 4080 sq meter, ka Mawkhar Church of God 3636 sq meter, ka Church of Jesus Christ Jaiaw 3200 sq meter, ka Church of God Qualapaty 3100 sq meter, ka Mawlai Iewrynghep Presbyterian Church 3145 sq meter, ka Ceylon Pentecostal Mission 3125 sq meter, ka Church of God Mawlai 3040 sq meter, ka St Joseph Parish Maw khar 3200 sq meter, ka Garo Union Shillong 4000 sq meter bad ka Western People Union Shillong 4000 sq meter.
Kiba ioh jaka katkum ka jingiakut, kin hap ban siew da ka dor kaba rit ha ka shi snem tang kumba T.10 tyngka.
Hynrei la kdew shai ba kim lah ban kam trai ia katei ka jaka bad kim lah ruh ban tam pud na ka jingthew ba la ai ha ki.
Ka jingpyndonkam ia ka jingtep, kan shong ha ka mon jong ki Balang la ki kwah ne em ban tep biang hajuh ba la dep bad na ka liang ka tnad khlaw kam nym tuklar.
Katkum ka jingiateh hapdeng kitei ki kynhun niam bad ka tnad kam khlaw ia ka jaka dei ban pynphai biang lada kim pyndonkam shuh bad kim  ban pynkhyllem ia ki dieng ki dei ban pan jingbit na ka tnad kam khlaw.
Katkum ka jingiathuh mynta ka tnad forest kam don jingthmu shuh ban ai jaka ban tep ia kino kino kiba wan pan nangne shakhmat.
New Delhi,23 Jymmang:Ka la nang mih ka jing dawa mynta ban wan ialam noh shakhmat ia ka Priyanka Gandhi, ha kaba arngut ki nongialam ba ha khmat jong ka seng Congress, ki la kren shai,ba ka dei tang ka Priyanka, kaba bit duh bad kaba don ia ka sap jongka, ban long ka nongialam ka ban don hajan bad u paidbah.
U myntri barim jong ka tnat sam bam sam dih jong ka sorkar India, U  KV Thomas, ula pyn sngew halor ka jingdon kam ban don ki elekshon, naduh ka bynta kaba sha trai duh, hapoh ka seng.
“Kum u nongtrei jong ka seng Congress, ngi kwah ba ka Priyanka, kan wan shakhmat bad ka dei ban trei lang bad ka kmie jong ka bad ha ryngkat bad u para jongka, U Rahul Gandhi" ong U Thomas.
“Ka Priyanka, ka dei ka nongiakhun kaba satar bha bad ngi la iohi, ha kane ka elekshon, kaba dan shu dep bad ki briew, ki iohi, ia ka dur jong ka Indira Gandhi, kaba don ha ka bad ka lah ruh ban khring ia ki paidbah" ong U Thomas, uba la jop biang mynta ka kynti, na ka  Ernakulum constituency ha Kerala.
U  Thomas, ula kynthoh shuh shuh, ba U Narendra Modi, u dei u nongialam, uba marwei bad uba ioh ia ka jingkyrshan jong ka RSS lem bad ki nongkhaii heh spah.
Ula kyntait ruh, ba ha kane ka jingialeh, kaba dang shu dep, kam iahap satia ban kynnoh ia U Rahul Gandhi bad haba don ka jingshah rem, ka kynhun baroh kawei, ka dei ban shah kynnoh.
Nongpoh, 23 Jymmang:Ka jingsngap khia jong ka sorkar jylla ban pyntreikam noh ia ka MUDA Shopping Complex, ha Nongpoh, ka la pynlong ia ka Khasi Students’ Union (KSU), Nongpoh Circle ban mih shakhmat mynta ka sngi ban ai por syndon ia ka sorkar hapoh shibnai shiteng ba ka dei ban plie noh ia katei ka ïew, kaba don kumba 300 tylli ki dukan hapoh jong ka.
Katei ka Complex ka dei ruh ka bhah jong kito ki trai dukan kiba la shah pynpra noh ha ka jingpyn treikam jong ka surok bah 4 lane, kaba katei ka surok bah ka iaid lyngba napdeng katei ka sor ha Ri-Bhoi district, kaba katei ka jingtei la pynlut ym duna ia ka T.17 klur.
U Bah Lambok Rymbai, president bad u Samla Bapynshngaiñ Lyngdoh, secretary, hynne ka sngi ryngkat bad ki dkhot jong ka Circle ki la leit kynduh ia ka Deputy Commissioner ka district halor katei ka bynta, namar ka la dei ka por ban plie noh ia katei ka ïew, kaba la dep ban pynbiang nadong shadong, hynrei namar ka jingpynslem ban plie ia ka, ki nongialam ka Circle bad ki dkhot jong ka kim banse ban ud ia kane sha katei ka khliehduh jong ka district.
Ha katei ka jingiakynduh bad ka DC, ka la batai ia ki ba ka la dep pynbiang lut nadong shadong ia ki jingdonkam katkum katei ka complex, hynrei na ki daw jong ka jingtreikam ka Model Court of Conduct (MCC), kumta katei ka kam ka la sahteng, hynrei ka la kular pat ban shimkhia noh ia kane ka kam hadien katto katne sngi.
“Ka jingpynslem jong ka sorkar ban pyntreikam noh ia katei ka ïew ka la buh ia ki paidbah nongshong dukan ha ka jinglyngngoh kaba khraw namar ba baroh baroh  kito kiba la thep kyrteng kim shem la iohlad ban tip la ki la ioh ne la ka bynta ha ki dukan kiba don ha kane ka ïew, kumba long mynta kito ki trai dukan kiba ju im jakpoh da kaba die dukan ha Nongpoh baroh shikatta ki la shah ktah bad shah pynpra noh namar ka jingpynheh ia ka surok National Highway sha ka Fourlane hynrei ki la ioh mynsiem pat ba kin ioh biang ban shong dukan pat ha katei ka ïew jong ka MUDA",  la ong u Bah Rymbai.
Ka seng ka kynnoh ruh ia ka jingleh ka Myntri ka tnat pynroi sor, ka Kong Ampareen Lyngdoh, kaba la wan jurip ia katei ka complex bad kular ban plie noh ha u bnai Nailar jong u snem ba la lah, hynrei mynta la shisnem tam katei ka jingkular ka shu sahkut tang ha suiñ.
Kumta ka KSU ka la ai por ia ka sorkar jylla ba kan shimkhia halor kane bad ka la buh por ruh ia ka sorkar jylla ba ka dei ban plie noh ia katei ka complex hapoh ka shibnai shiteng, lym kumta na ka liang ka seng kam banse ban iaid noh da kiwei ki lad ki lynti ne wat ban plie hi noh ia katei ka shopping complex na ka bynta ban pynioh ia ka kamai kajih jong kito kiba dei hok ban ioh ia ka, la ong u Bah Rymbai.
Shillong,25 Jymmang:Ka seng Meghala ya Peoples’ United Front Central Governing Body (MPUF – CGB) ka pynpaw ka jingpyrshah kaba jur halor ka rai jong ka National Green Tribunal (NGT) ban khang tih dewiong hapoh ka jylla Meghalaya namar ba kane ka ktah shibun eh ia ka ioh ka kot ki ba bun ba lang bad ia ka jylla hi baroh kawei.
Ka seng ka pyn paw  ba lada ka NGT ka khang ban shalan ia u dewiong hapoh ka jylla jongngi, ka dei ruh ban khang ia ka jingkhaii ia u dewiong u ba na shabar jong ka jylla jongngi u ba shait pyndonkam khamtam da kiba bun ki karkhana pynmih dewbilat  kiba don hapoh ka Rilum Jaintia bad kumjuh ruh kham ha ki por ba mynshuwa kat bym pat don ki Cement Plant, ka jingkhaii ia u dewiong ka la don lypa hynrei ha kita ki por ki wah bad ki khlaw ki btap ki dang long hi kumjuh hynrei naduh basdang kine ki cement plant ban don ha ki thain Rilum Jaintia, la iohi ia ka jingkylla rong ki wah bad ka jingkylla rong jong ka mariang.
Hynrei kaba lyngngoh ka long balei ka jingpyrkhing ia ka ain tang na ka bynta u dewiong balei ym ia u mawshun.
Bad ha kajuh ka por ka seng ka kyrpad ia ka NGT ba ka dei ban khang noh mardor ia ki cement plant ruh kiba ktah shibun eh ia ka mariang bad ia ki khlaw ki btap bad ia kane la don lypa ha ka report jong ka High Level Committee jong ka sorkar jylla pynkut ka kyrwoh na u President ka seng u samla D.Wanmi Laloo.
Shillong,25 Jymmang:Ka Dorbar Shnong Pyllun jong ka Shnong Madur West Jaintia Hills District, kaba la long ha ka 13 tarik mynta u bnai kala pynthymmai ia ki nongkit kam ka dorbar shnong,  da kaba kajied ia u bah Esterwis Ryng khlem kum u rangbah shnong ba thymmai jong ka shnong Madur na ka bynta u snem 2014-2015.
Shuh shuh ka dorbar ka jied ia u bah Phaisar Kso kum u General Secretary, bah Steal Siangshai Chairman, bah Koina Dkhar Treasurer, bah Wailad RyngkhlemVice Chairman bad 21 ngut ki dkhot jong ka Committee (Executive Member).
Shillong, 24 Jymmang:Namar ka jingleh baheh jong ki nongai slip ha Civil hospital Shillong, ka la pynlong ia kawei ka kong ban iam haduh shi kynta tam eiei.
Kane ka jingjia kala jia ha ka por 1 baje janmiet eiei, katba katei ka  kong ba la tip kyr teng, ka kong D Shabong, ka dang ieng lain ban shim dawai ia i khun.
La kynnoh ba kane ka jingjia kaba la pynlong ia katei ka kong ban iam rangbah hangtei ha Civil Hospital ka dei namar ba ki nongai slip dawai ki la kren baheh bad ki la kyntait ruh ban ai slip.
Katkum ka jingiathuh ka Kong Sha bong, ka la ong ba ka jingjia ka la mih hadien ba la mih katto katne ngut ki nongtrei ki ba kam ba ki trei ha Civil Hospital ki la tur sha jaka shim slip khlem da ieng lain, wat la ki nongshim dawai ki la ieng da u lain.
Ka kong Shabong, ka iathuh ba katba ka dang mut ban shim slip ba la poi ka pali jongka, k la ieng noh kham sharud hyndiat, namar ban ailad noh sa ia kiwei ban tur hajan hynrei na ka liang u nongaislip, u la hylla pynban da kaba kynoh ba im ieng da u lain bad u la kyntait ruh ban thoh slip.
Hadien kane ka la mih ka jiniania bad kane ka kong haduh ba ka la iam sah kumba shi kynta eiei.
“Nga la iam haduh ar kynta eiei", la ong ka Kong Shabong.
Hapdeng kane ka jingiania la wan mih sa u Doktor bad ka la pyntip sha ki nongialam jong ki sengbhalang, hynrei une u Doktor u la beh pynban da kaba iashah pynban ia utei u nongai slip.
Dei hadien ba la wan ki bahaiing jongka,kiba la iarap ia ban pynioh ia ka slip ban shim dawai.
Ka Kong Shabong, ka la ong ba kane ka Hospital kadei ka  Hospital sorkar na bynta ki paidbah ki ba duk ba rangli hynrei ka rukom leh ki nongtrei ka long kumba dei ki Hospital shimet.
Shillong,25 Jymmang:Mynta ka step, ki VDP jong ka Bakur, ki la ioh kem ia 6ngut ki snar nongtuh, kiba dei ki khar Bangladesh, kiba la suba, ba ki dei kiba la ju wan tuh tista, ia kiba bun bah ki tiar ki tar jong ki nongshong shnong jong ka Dawki, ba kynthup ia ki mobile, ki thuk thuk bad kat ki jait tiar, ba ki ioh.
La kem ia kitei ki dkhar, kiba dei na ka shnong Gopalganj District, ha ka por 4.30 mynta mynstep, katba ki dang wan swait ban wan tuh biang, na katei ka Shnong.
La aiti ia kitei ki nongtuh, ha ki pulit jong ka Dawki, ha kaba la sngewthuh, ba ia kitei, yn aiti lashai ka sngi, sha ka jingbishar jong ka kashari ha Amlarem bad ban set phatok, na  bynta kitei ki kam tuh jongki.
Tura, 23 Jymmang:Ki skul bad ki kolej ha Garo Hills, ki la khang lut mynta ka sngi, kum ka dak jong ka jingsngew pyrshah jur jongki, halor ka jingkhlad noh jong uwei u samla, U  Balsan S Marak, uba la iap noh, katba u dang don ha ka jingshah set phatok.
La khot ia katei ka jingkhang ia ki skul, da ki sengbha lang, ba kynthup ia ka  GSU, FKJGP, ADE bad  AYWO.Katei ka jingiap jong utei u samla, ka shim, ba ka dei ka jingleh buit tuh jongno re jongno bad la iathuh ba ia utei u samla, la kem ha ka 13tarik Jymmang, ha kaba la kynnoh,ba u donkti, ha kaba pynshitom ia 12ngut ki kynthei bad hadien kata, la set phatok noh ia u.
Na ka liang jong ki sengbhalang bapher, ki la khot ia ka jingialang paidbah, ha ka 27tarik Jymmang ha madan Chandmari, ban pynpaw ia ka jingsngew pyrshah jongki, halor ka jingiap ei ong U Marak bad ba dei ban pynlong da ka jingtohkit kaba khlain bor ban wad ia ki jingshisha.
Ha kawei pat ka khubor, ka seng kaikhlaw,  Garo National Liberation Army (GNLA) mynta ka sngi ka la dawa ba ka sorkar ka dei ban phah tohkit ia ka jingshah pyniap jong u Balsan S Marak ha ka CBI ban lap ia ka jingshisha baroh, lada ka sorkar kam lah ban leh ia kane ka seng kan khot da ka pakhang shnong kaba ar sngi ha ru lum Garo.
Ha ka kyrwoh ba la pynlait da u political affairs secretary ka seng lehnoh u  Bikdot Nikjang Marak u la kynnoh ba u myntri rangbah u Dr Mukul Sangma u dei u briew bym lah ban shaniah bad kane ka jingshah pyniap jong u Balsan Marak ka dei ka jingshah rem ha kane ka MP Eleshon kaba dang shu dep.
Ka seng ka dawa ba dei ban tohkit da ka CBI bad ia ka post mortem dei ban leh da ka hospital AIIMS,  la dawa u Bikdot.
Ka seng GNLA kam lah ban pdiang ia ka kaiphot ba ai u Dr BC Paul, u la bynrap.
Ka GNLA ka kynnoh ba u SP jong West Garo Hills, u Additional SP bad ki PSO jong kitei ki heh pulit ki lah ban don kti ha kane ka jingjia.
Shillong, 23 Jymmang:Ka Khasi Students Union (KSU), ha ka jingleit iakynduh jongka, mynta ka sngi, ia ka kong Roshan Warjri myntri kam poh iing jong ka sorkar Jylla, ha kaba ka seng, ka pynpaw, ia ka jingpyrshah jur jongka, na ka bynta ban buh ia ka ktem jong ka ANVC(B) ha ki bynta jong ka West Khasi Hills.
Ka KSU, ka ong ba katei ka jingthmu jong ka sorkar, kan wan rah, ia shibun ki jingjia, ki bym sngew tynnad ha katei ka thain.
Ka KSU, ka sngew lyngngoh ruh, ba kumno ka  sorkar, ka leit weng ia ka Kyrshai Police Outpost ha West Khasi Hills, kaba don mar khappud bad ka Assam, kaba dei ban iada ia ki paidbah, na ka jingleh thombor jong ki pulit Assam bad ka KSU, ka dawa namarkata ba ia katei ka rai, dei ban pynsangeh shisyndon bad ba ka kut pulit ha Kyrshai, dei ban pynneh.
Ka KSU, ka pynpaw ruh ia ka jingsngew khia jongka, halor ka jingshah thombor jong ki trai shnong, kiba don ha Moolber, East Jaintia hills bad ha Umtlieh, Ri Bhoi District bad halor kane ka phang, ka Union, ka la ju kren kham mynshwa ruh, ha kaba ka la don ka jingmynjur, na ka bynta ban thaw ia ka kut pulit ha ki jaka khappud bad ka Assam, hynrei, ka long kaba sngewsih, ba haduh mynta, ym shym la pyntreikam satia bad ka Union, ka dawa, ba dei ban buh ia ka kut pulit ha ki jaka khappud bad ka Assam, ban iada na ka jingshah thombor jong ki trai shnong ha katei ka thain.
Ka KSU, ka dawa ruh ia ka sorkar Jylla, ba kan trei tyngeh, ia ki lehnoh Karbi, kiba treikam ha Umtlieh, Ri Bhoi District, kiba dawa pisa jubor na ki trai shnong bad kiba byrthen ban siat iap, lada jia ba kim pynbiang ia ka pisa.
Ka seng, ka khmih lynti, ba ka sorkar kan leh ia kaba dei ban leh, khlem da pynslem shuh, na ka bynta ban ai jingshngain ia ki paidbah, kiba shong ha ki khappud, ong ka shithi, ba la soi da U bah Daniel Khyriem President jong ka KSU bad U bah Auguster Jyrwa General Secretery jong ka seng.
Ka myntri kam pohiing ka jylla ka Kong Roshan Warjri, ka la pynthikna, ba ka sorkar kam pat shym la shim kano kano ka rai ban buh ktem ia ki lehnoh ANVC-B ha Khasi Hills.
“Ka sorkar kam patshim kano kano ka rai ban buh ktem ia ki lehnoh ANVC-B bad kan nym leh ia kano kano ka rai pyrshah ia ka mon jong u paidbah", la ong ka Kong Warjri haba iakren bad ki nongthoh khubor hadien ba la iakynduh ia ki nongialam ka KSU mynta ka sngi ba la ialam da u general secretary u Bah Auguster Jyrwa.
Ka la ong ba ka sngew lyngngoh ia ka jingmih ha ki kot khubor ba ka sorkar ka la dep pruid dak ia ki jaka ban shna ia ka ktem ka ANVC-B ha Aradonga.
“Nga kwah ban pynthikna hangne ba ngim pat pruid dak eiei hangno hangno ruh na ka bynta kane ka jingthmu", la ong ka Kong Warjri.
Shwa ia kane hadien ba la iakynduh ia  ka myntri, u Bah Jyrwa u la ong ba ka KSU ka pyrshah jur ia ka jingthmu ka sorkar ban buh ia ka ktem ia ka ANVC-B ha West Khasi  Hills bad ha South West Khasi Hills district.
U general secretary ka KSU u la ong ba ka jingthmu ka long pyrshah ia ki paidbah bad kan nym wanrah ia ka jinglong jingman kaba suk namar ki kam sniew ba har rukom kin wan lada ai lad.
Halor kanek ka seng ka dawa ba ka sorkar ka dei ban kynran dien na kane ka jingthmu.
Ka tnad pohiing ka jylla kham mynshwa,ka la bthah ia ki Deputy commissioner ka South West Khasi Hills bad North Garo Hills ban wad jaka ban buh ktem ia ki ANVC-B.Dang shen, ka bor synshar ka South West Khasi Hills District  ka la iathuh ia ka sorkar ba kam shym la ioh jaka na ka bynta kane ka jingthmu.
Shillong, 25 Jymmang:U myntri ka koit ka khiah ka jylla u Bah AL Hek u la ong ba ka eksamin ban ioh pule na ka bhah jong ka sorkar jylla, kan long ha ka taiew ba nyngkong jong u Naitung.
Ka sorkar ka la rai ban pynlong ia ka eksamin pule doktor ha ka MBBS bad ka BDS jong ka sorkar jylla na ka Central Pool ne ka bthah ba la ai kyrpang ka sorkar pdeng.
“Ngin pynlong ia ka eksamin State Entrance Examination (SEC)  mar ia ioh ia ka bhah na ka sorkar sorkar pdeng.
Ngi khmih lynti banpynlong ia ka eksa min ha ka taiew ba nyng kong jong u Naitung", la ong u Bah Hek.
U la ong kiban pyn iaid ia ka eksamin ki dei ki stad ki jhad ba la jied da ka sorkar bad kam don kano kano ka jingartatien halor kane.
“Nga la iakynduh ia ki nongialam sengbhalang ka KSU bad nga la batai ia ki daw balei ka sorkar ka hap ban pynlong ia kane ka eksamin ha kane ka kynti.
Nga la pynthikna ha ki nongialam ka KSU ba ka sorkar kan pynlong ia ka eksam da ka rukom kaba khuid bad kaba shai khlem kano kano ka jing long artatien" la ong u myntri ka koit ka khiah.
Ka KSU ka la ong ba ka suba jur ba ka jing pynlong ia ka eksamin ka lah ban mih ka jingleh shiliang kumba la ju jia ha ki eksamin ba la pynlong da ka sorkar.
Ka KSU ka ong bay m pat don ba klet ia ka jingjia ha ka tnad pule puthi ka jylla ha kaba ka la mih ka jingjia ba pynduh jubor ia ki samla kiba dei hok da ka jingleh bym dei.
“Ngi tieng ioh ba ki kyrtong ba dei hok kin duh ia ka hok jongki ban pule MBSS bad BDS", la ong u general secretary ka KSU u samla Auguster Jyrwa.
U la ong ba ka long kaba sngew pher ba ka sorkar ka la rai ban pynlong ia kane ka eksamin ha ka khyllipmat kaba khyndiat eh.
“Ngi sngew ba ka sorkar ka dei ban pynbna ba kane ka jingpynlong ia ka eksamin dei ban leh shwa ban mih ka result Higher Secondary", la ong u samla Jyrwa.
Kane ka dei ka sien ba nyngkong ba ka sorkar jylla kan pynlong ia kane ka eksamin.
Ha ki snem ba la dep, ka sorkar ka shim beit ia ki khynnah kiba la wan shakhmat ha ka eksamin Higher Secondary.
“Ngi la ioh jingbthah na ka sorkar pdeng ban pynlong ia ka eksamin entrance test", la ong u Director ka Health Services u Dr E Dkhar.
Shillong, 25 Jymmang:Ha ki khyndiat sngi ba ladep, ka la don ka jingmih khubor, ha ki katto katne tylli ki kotkhubor phareng ha Shillong, ba ka la mih ka jing ia kynad jong ki MLA Congress bad katei ka dei hadien jong ka result jong ka elekshon MP.Kitei ki kotkhubor, ki pyni ruh ba U Sangma, un lah ban pynhap shuki myntri ia ki katto katne ngut ki MLA, ban pynjem mynsiem, ia kito kiba ialeh pyrshah ia u bad kiba lah ban shim beit, ba ki dei kiba kham iajan bad u Ma Vincent Pala,uba dei U MP, ba dang shu jop.
Ha ki kotkhubor, la kdew ruh, ba ka don ka jingiakynduh jong ki MLA Congress, kiba dei na Khasi Jaintia Hills, ha iing jong U bah DD Lapang, nongialam jong ka seng Congress bad katei  lehse, kan dei sa kawei pat kaba lah ban ialam sha ka jingthmu ban pynkdiah nongialam noh ia U Mukul Sangma.
Ka don bha, ka jingkynnoh, ba ka jingshah rem jong u kandidet Congress na Tura, U Daryl Momin bad nangta sa ka jingialeh pyrshah jongu, ia u kandidet Congress na Shillong, ka la pynmih ia ka jing ia kynad, kaba jur hapdeng ki MLA Congress bad kumta, kiei kiei, kin lah ban long, ba un lah ban shah pynhap shuki, ha kano kano ka por, lane ba un lah ban weng myntri noh, ia ki katto katne ngut, hadien ka dorbar Jylla ka ban sdang naduh ka 6tarik Jylliew 2014 bad ka ban kut ha ka 16tarik Jylliew 2014.
Bhopal, 25 Jymmang:Ynda haba U Naren dra Modi, un shong un sah ha Delhi, kum u myntri rangbahduh, hynrei, ka kurim jongu ruh, ka  Jashodaben, kan hap ban ioh ia kajuh ka jingiada, kumba long lem u kurim jongka, U Narendra Modi.
Kat kum ki ain jong ka  Special Protection Group, ka Jashodaben, kaba don 62 snem ka rta,  kan ioh lem ia ka jingiada kumba long lem ia u kurim jongka ruh.
Katei ka ain, ka kdew, ba ka kurim jong U Naren dra Modi, ka  Jashodaben, wat lada jia ba kam ia shong shuh bad u kurim jongka ruh.
Ka Jasho daben, ka sah bad arngut ki para shynrang jong ka, ha kawei ka shnong, ha  Ishwarwada, kaba ha  Mehsana district, kaba don shatei jong ka Gujarat.
Ha ka sien, kaba nyngkong eh, U Modi, ha kane ka elekshon Lok Sabbha, ula phla ba ka  Jashodaben, ka dei ka kurim jongu bad katei ka dei ha ka por ba u thep kyrteng ialade, na bynta ka  Vadodara Lok Sabha.
U Modi bad ka  Jashodaben, ki la ia poi kha ha u snem 1968, ha ka por ba ki dang ia khynnah samla.
Ha ka por ba ki ia kynduh, la iathuh ba U Modi, ula ai pynpaw ha ka, ia ka jingkwah jongu, ban shakri ia ka Ri bad ula ai jingmut ruh ia ka, ba kan bteng ia ka jingpule jongka.
Mynta ka  Jashodaben, ka la shongthait na ka kam hikai bad ka don ha ka jingim kaba kynjah ha la shnong.
Shillong, 25 Jymmang:Ka Hynñiewtrep National Youth Front (HNYF)  na Ribhoi District ka la pan doktor shuh ha CHC Bhoi rymbong namar ba duna palat ki doktor.
Ha kane ka sngi Thohdieng hadien ba ka la ioh ia ka jingujor na ki paidbah ia ka jingbym biang ki doktor bad ka jingbym poi trei thikna ki doktor ha Bhoibymbong CHC, ki  nongialam ki la leit iakynduh markhmat ia u Director Health Services (MI) ha ryngkat ka jingia donlang ki nongialam ka KSU Mawkneng Unit bad ka RBYF Mawkneng Unit ba kynthup ia u Bah W Shylla dkhot ka HNYF, u Bah S Rynghang Finance Secretary RBYF Maw kneng Unit,u Bah B.Mu khim President ka KSU Mawkneng Unit.
Kine ki  nongialam Sengbhalang ki la ong ba  ar ngut ki doktor MBBS uwei na ki doktor MBBS u wan trei katba uwei u doktor ym lah ban wan trei na ka daw ba  u dang jingshitom bad dei tang une u doktor uba ai dawai homeopathic uba ju wan trei tista bad sumar ia kiba bun ki nongpang.
Kumba  sawphew tylli ki shnong bad sanphew hajar ngut ki paidbah kiba hap hapoh ka jingpeit jingkhmih jong kane ka CHC bad tang uwei u doktor um lah satia ban ai ia ka jingshakri ba paka sha ki paidbah bad bunsien ki paidbah ki hap ban ap bun kynta tang ban ioh jingsumar wat haba ki iakynduh ia ki khep ba ki don ki nongpang kiba donkam ia ka jingsumar kaba kham kloi ruh ki hap beit ban ap.
“Ka jingbym biang  ki doktor ka la buh jingeh ia ki paidbah kiba kiba wan na ki longing kiba duk bad kim lah satia ban leit shah sumar sha ki hospital shimet  bad bun na ki, ki shaniah beit ha ka jingioh jingsumar na ka Hospital Sorkar," la ong u Bah A.Jyrwa, General Secretary ka HNYF.U Dr A Dkhar, DHS (MI) u la kubur ba ka long kaba shisha ba kat ka jingheh jong ka Bhoirymbong CHC, ka la donkam kham bun ki doktor na ka bynta ban ai jingshahkri sha ki paidbah  bad ha kajuh ka por.
U Dr Dkhar u la kular ban phah sa arngut ki doktor sha katei ka CHC.Ka seng ka kyrpad ia ka tnad ka koit ka khiah ba kan phah sa sawngut ki doktor ha kane ka CHC na ka bynta ban kham iaid bha ki kam ki jam bad kumba ka long mynta ka ju don ki jingjia aksiden ba manla ka por naduh ba la plie ia ka surok Shillong Byepass te kumta donkam ban don bun ki doktor ha kane ka CHC.Shillong, 25 Jymmang:U Additional Chief Secretery jong ka sorkar Jylla, uba peit ruh ia ka kam pynneh khyndew jong ka sorkar, U bah PBO Warjri, ula plie ia ka jaka sam um sha ki jaka rep, hynnin ka ka sngi ha Umsaw Khliehshnong, Sohra, kaba la ai kyrteng ka  Umsaw Multi Purpose Water Harvesting Structure, ha ka jingdon lang jong U bah  Cyril VD Diengdoh, SDO (C), Sohra Civil Sub-Division, U Bah D Langstieh, Director Soil and Water Conservation, Mr.K.M.Syiem, Additional Director Soil and Water Conservation, U bah F Tariang, Rangbah ShnongKhliehshnong, Sohra nalor kiwei pat.
Katei ka dei ka pung, kaba la tei da ka dewbilat, ha kaba la pynlang um, ha ki jaka, kiba la tyrkhong um bad ki bym long shuh ban thung eiei, ha ka jinglut kaba T.27lak.
Haba kren ha ka jingialang, ha ka iing dorbar jong ka  Khlieh shnong, Sohra, U bah Warjri ula ong ba ka jingring um, kaba wan na u slap, ka dei kaba hap ha ki bynta jong ka thain Sohra suda bad u ong ruh, ba la lap ba katei ka jingring um, ka dei kaba la pynmyntoi shibun eh ia ki briew jong katei ka thain bad ula ong ruh, ba ka jingshisha, ka long ba mynta ka Sohra, ka la kham jyrngam bad kham bun um, ban ia kaba long ha ki snem ba ladep.
Kane kaba mynta ruh, la shim da U Bah Warjri, ba kan dei kaba pynmyntoi shibun eh, ha kaba pynlang um bad U bah Warjri, ula ai jingmut ia ki nongshong shnong jong ka Sohra bad kumjuh ia ki samla pule, ba kin iarap lang bad ka sorkar, na ka bynta ban nang pynbha ia ki jaka sawdong jong ka Sohra bad ba ka pateng, ka ban sa wan, kan ioh jingmyntoi, na ka jingshakri jong kane ka pateng kaba mynta.
U bah D Langstieh, Director jong ka  Soil and Water Conservation, ula ong ba u sngew tynnad ban tip, ba ki briew mynta kim ju thang khlaw shuh sha sohra bad u kyrmen ruh, ba ha ki snem banwan, ba ha ki khyndiat snem ban sa wan, ba ki khlaw, kin sa sdang jyrngam biang.
Ula iathuh ruh ba katei ka tnat, ka la pyntreikam ia shibun ki skhim ha ka thain, na ka bynta ban nang pynbha ia ka mariang, ha ryngkat ka jingiatreilang bad ki nongshong shnong.
Ha katei ka sngi, la pyllait ruh shi kwintal ki symbai dohkha bad la thung ia ki symbai dieng ruh, ha katei ka sngi, ka ban sah kynmaw.
Jowai, 25 Jymmang:Ka State Bank of In dia (SBI), ka la pynlong ia ka jingpynsngewthuh paidbah halor ka jing pyndonkam iaka Customer Services Point (CSP) lyngba ka Rainbow Common Services Centre (CSC), ha shnong Nongta lang,  kaba la long ha Mission Hall Nongtalang myn ta ka sngi.
Ka jingthmu ba kong san jong kane ka jingialang ka long ban ai jingpynshai ne ai jingtip khambniah ia ki mat treikam jong ka Bank kaba dei ia ki kam pisa pilain kumjuh ruh kiwei de ki jingmyntoi ba ki paidbah ki lah ban ioh bad ruh ha kano ka rukom ba ka Bank ka ai jingiarap ia ki paidbah khamtam sha nongkyn dong, lyngba ki Rainbow CSC.Ia ka CSC ha Nong talang la pyniaid da u bah Thomlin Nongpoh u ba long u (VLE), bad kino kino kiba kwah jingiarap na kane ka Centre ki lah ban ia kynduh ia u ha ophis trei kam jong u ha Nongta lang Mission.
Ia ka jingialang la pyniaid da u bah Marda-OO Myrchiang uba long u Basix Field Executive Manager Jaintia Hills District, Meghalaya, ha ka jingiadonlang ki heh SBI kiba kynthup ia u L.Kante Deputy Manager Financial Inclusion, U M.Baurah Manager Financial Inclusion, kong JU Kharpuri EAC Amlarem, ma Kol men Pohshna President synjuk Rangbah Shnong, ma Puramon Taring Rangbah Shnong Nongta lang bad kiwei de ryngkat ka jingia donlang ki paid bah bad ki khynnah skul jong ka shnong Nongta lang.
Halor ka jingiadei bad ka Rainbow CSC u bah Marda-OO u la batai shai sha ki paidbah ba  ka dei shi bynta jong ka National e-Governance Scheme, ba la wan rah da ka sorkar kmie jong ka Ri India, hangne ha Meghalaya ki don kumba 225 tylli ki CSC kiba don ha baroh ki 11tylli ki district jong ka jylla.
la buh ia kine ki CSC ba kin long kum ki jaka ban ai jingiarap ne jing myntoi ia ki paidbah khamtam kiba don ha ki jaka nong kyndong ban pynjan ia ki kam jong ki kiba ia dei bad ka sorkar kiba ki lah ban ioh ia ki jingiarap ha ka liang ka jingnang jingstad bad ki kam pisa lane ki kam jong ka Bank bad kiwei de lyngba ki kor kompiter.
U la ong ruh ba la pyntrei kam ia ki CSC da ka Private Public Model kaba don lai bynta ka IT Department jong ka Sokar Meghalaya, ka Company BASIX bad ki Village Level Enterpreneurs (VLE), kiba long ki briew ba pyniaid ban pyntrei kam ia kine ki CSC.U Kante haba pynshai sha ki paidbah halor ka rukom treikam kaba ia dei bad ka Customer Services Point (CSP), u la ong ba kane ka dei ka lad jingiarap kaba donkam eh ia ki paidbah ba ki lah ban kynshew pisa hangne da kaba ki plie ia ki Saving Account bad Recurring, u la ong ruh ba lyngba kane ka CSP ki briew ki lah ban wan thep pisa lane sei pisa kumba leh thik ha kiwei pat ki bank ba heh, nalor kane ki wei pat ki jing myntoi ba ki paidbah ki lah ban ioh lyngba ka CSP ka long ba ki briew ki lah ban phah pisa ia kiba ha iing ha sem kiba don sha jngai ba ki khot Remittance bad kum juh kane ka CSP trei kam haduh 12 kynta ha ka shi sngi kaba sdang ban plie naduh 8:00 mystep haduh 8:00 baje janmiet.
U pynshai shuh ba mynta ki sngi ba uwei pa uwei lane kawei pa kawei ka briew ba ki dei ban don ka Account, khnang ba kin ioh kino kino ki jingiarap na ka sorkar namar mynta ka sorkar India kala pynmih ia ka ain ba kam ai shu da ka pisa lyngba ki Block, hynrei ka phah beit ha ki Account kum juh ruh ia ki khynna skul ha kaba iadei bad ka Scholarship bad de ki jingiarap na ka sorkar ka phah bei ia ki pisa lynba ki account jong ki.
Shillong, 25 Jymmang:Ka National People’s Party (NPP) ka la dawa ban tohkit da u nongbishar ka High Court halor ka jingkhlad  kyndit u Balsan S Marak ha ka jingshah set phatok  ha Tura.
U nongkren ka NPP u  James K Sangma  u la ong ba ka party ka dawa ba dei ban thung da u nongbishar ban shim ia ka jingtohkit halor ka jing khlad u Balsan.
Ha ka jingshisha ka sorkar ka la thung ar tylli ki jingtohkit kynthup ka Magisterial Inquiry bad kaHigh Level Inquiry ba khlieh da u commissioner ka  Garo Hills division u PW Ingty ha ka jingkhlad jong u Marak.
U Ingty un hap ban aiti ia ka kaiphod hapoh 30 sngi.
U Balsan Marak uba 20 snem u la shahkem lem bad saw ngut kiwei pat halor ka jingkynnoh ba u donkti ban pynshitom ia ki kynthei ba shah kynnoh ba leh kam awria ha Tura.
U Marak u la shah kem ha ka 13 tarok Jymmang bad u la shah set 14 sngi shwa ban rah ia u sha jaka sumar ba pang shit bad kiwei ki jingpang na tymbuit, ki khmat bad ka kpoh.
Ka NPP ka la dawa ba ia ka eksamin ka post-mortem jong u Marak ban pyni paidbah.
U Sangma u la ong ba ki kmie ki kpa jong u Balsan Marak bad ki paid bah ka Garo Hills ki don ka hok ban tip kaei ka daw ba pynlong ia u Balsan ban iap katba dang don ha ka jingshah set ha ki pulit.
U la ong ba ka long kaba sngewsih ba ki bor synshar district ka West Garo hills kim la shym la ai ia ka eksamin post-mortem  ia ki kmie ki kpa jong u Balsan Marak.
U la kynnoh ba ka jingbym pyni ia ka kaiphod ka post-portem ka la pynsuba jur ba ka don eiei ka jingthmu ban burieh ia ka jingshisha halor ka jingkhlad jong u Balsan.
U la dawa ba baroh ki ophisar kiba donkti ha kane ka jingjia, dei ban weng shi syndon na ka kam ba ki bat ban ailad ia ka jingtohkit kaba iaid beit iaid ryntih.
Shillong, 25 Jymmang:Ka kong Stimon Pathaw, kaba dei ka kmie, kaba phah skul khun ha Govt LP School, Um sning, ka la pynmih khubor mynta ka sngi, ha kaba ka kren shai, ba ka ieng skhem, halor ka jingkren jongka, ha ka jingialang, kaba ha ka 22tarik Jymmang 2014, kaba ka sngew pyrshah jur, ia ka jingshim bai skul.
“Namar ba ngam lah ban siew namar ba nga dei kaba duk" ong katei ka longkmie bad ka ong shuh shuh, ba kiba bun la shu thoh ba ki pdiang wat la kim shem la kren ruh, namar ba kim dei ki trai shnong; hynrei kiba wan na ki shnong ba kham jngai.
“Kiba lah ban siew bai skul ngam pyrshah iaki, hynrei lada ia nga kin pynbor ban siew bai skul bai kot, ngam ban se ban phah pep skul noh ia la ki khun namar ka jingduk ka jingnga".
Ka kong Pathaw, ka ieng skhem ruh, halor ka jingthad madan jong ka HNYF, ia ka rukom sam bam, ha kaba ka iathuh ba haba ki khun, ki wan sha iing, ynda la wan skul, ki iathuh ba ki nonghikai, ki hikai ban thok bad lada wan ki sengbhalang ne na ophis, ba ki dei ban ong beit, ba ki ioh bam man la ka sngi.
“Nga da jaw ummat kum ka kmie ha ka jaka ba kin hikai iaka hok hynrei ki hikai thok shukor pynban, hynrei haba nga kren ha katei ka sngi ki ong pynban ba ki khun jongnga ki ba lamler, hato ymdei ba ki hikai lamler ma ki, namar kum ka kmie nga tip katno sien ki khun ki song tiphin bad katno sien ki rah pliang ban ioh bam ha skul.
Hynrei naduh ba ai khubor ka seng mynta la jan ar taiew la ioh ja man la ka sngi" ong biang katei ka longkmie.
Ha kawei pat ka kyrwoh, ka HNYF Northern Region, ka pynshai, halor ka jingkynthoh jong ka Head Teacher, ka Kong M Lyngdoh, da kaba ki kam, ba ka jingtuklar jong katei ka seng, ka long namar ba katei ka nonghikai, kam shym pyniaid ia ka skul, ha ka rukom kaba dei.
“Ngi kwah ruh ban tip ba mano ba ai bor iaphi ban shim bai skul, hato la ai bor da ka sorkar?" ong ka kyrwoh, ba la phah da U bah Apbor Nongrum, Vice President HNYF Northern Region.
Ka seng, ka kynnoh ruh ia katei ka nonghikai, halor ka ain kaba ailad ban pule puthi khlem jingsiew eiei lane kata kaba ki ong  The Right of Children to Free & Compulsory Education Act 2009.
Ka seng, ka ong shuh shuh  “Katta snem ka Govt LP skul Umsning ka la shim bai skul, hynrei ka skul pat la pei thliew wat ban rung u thlen ruh la suk" pynkut ka kyrwoh, na U bah Apbor Nongrum.
Shillong,26 Jymmang:Ka World Mission, kawei na ki Seng trei Mission ban pynphriang ia ka Gospel u Trai Jisu Khrist, ha Ri India bad sha kiwei ki Ri ka pyrthei, myn ha ka 23 tarik mynta u bnai ka la ioh ban pyllait paitbah ia ka kot  ba la ai kyrteng ‘ Ka Mission Shabar Ri ( Foreign Mission) kaba la thoh da  u Pastor  GR Sancley, uba la long uwei na ki Pastor Rang bah ka KJP Assembly,ha Khasi National Dorbar Hall Mawkhar Shillong.
Ha katei ka sngi u Bah Honsen Lyngdoh uba long uwei na ki riew paw khmat hapoh ka jylla u la long u Kongsan bad ruh u nongpyllait ia katei ka kot.
Haba kren kum u Kongsan u Bah Honsen Lyngdoh, da ka jinglung mynsiem ryng kat ki ktien kiba sngew khia bha, u pynpaw ba um ju pyrkhat ba un long  nongpyllait kot ha ka jing im, pynban u pynpaw ba u ai nguh eh ia U Blei Uba la pynjia lad ban shim kum ia katei ka bynta bakhraw ha katei ka sngi.
Kumjuh  u Bah Lyngdoh u la ai ka jingkyrkhu kyrdoh ia katei ka kot ba kan lah shisha ban ktah ia ka dohnud jong ki nongpule khnang ba kin ioh sngew ba ka dei shisha ban mih shabar na la Ri ban leit ialap ia ka khubor jingpynim kaba lyngba u Jisu Khrist U Khun jong U Blei.
Kiwei pat kiba la ai jingkren ha katei ka sngi ki kynthup ia u GR Sancley uba long u  Nongthoh ia ka katei ka kot, u Bah O Roy Iangrai uwei na ki dkhot ka Mission,la kren ai khublei da u Mr JR Khongjee uba long u Executive Secretary ka World Missision.
Lah ban pynkynmaw ba la pyniaid ia ka jingialang da  u Rev HF Wahlang uba long ruh u President jong ka World Mission.
Ia katei ka prokram la sakhi da ki spah ngut ki para bangeit, ki dkhot bad ki nongkyrshan ka World Mission.
La pynphuh pynphieng ruh ia katei ka prokram da ka jingrwai kyrpang na ka kynhun rwai kaba la tip kyrteng kum ka “ Sur Jingkyrmen" na Nongumlong Upper Shillong.
Ha ka juh ka por ka World Mission ka phah ka jingkhublei kyrpang bad jingkyrkhu kyrdoh ia baroh kiba la poi sha katei ka prokram, ong ka kyrwoh ba la pyllait da u General Secretary ka World Mission Bah Kynpham D Samiam.
Shillong,26 Jymmang:Ki 24 kynta ba ladep, ki dei ki sngi kiba jur slap tam jong une u snem 2014, ha ka nong bah Shillong.
Ka jinghap slap, ka poi sha ka 41.6 millimetre, katba kum ka jingai jingkhein jong ka tnat peit mariang jong ka sorkar india, ka Indian Metrological Department, ha Upper Shillong.
U slap u jur bha, hynnin ka miet, ha ka nongbah, ha kaba katei ka la pyndap um, ia ki surok bah bad kumjuh ia ki nala um, ha ki dong bapher bapher.
Mynta mynstep, ka don ka jinghap slap, kaba la kham jur hi, tangba ia kane ka jingkhein, kaba mynta kasngi, ki bor pyniaid jong ka tnat mariang, kin sa ai jingtip lashai ka sngi.
Shillong, 25 Jymmang:Lashai ka sngi, U Narendra Modi, un bam smai, kum u myntri rang bahduh ba thymmai jong ka India.
Hynrei haduh mynta, ki dak ki shin, kim kdew satia, la U PA Sang ma, uba dei u nongialam jong ka Nationalist Peoples Party (NPP), un ioh kam myntri ne em, ha katei ka jingpynsmai myntri, ha kaba yn wan ban sakhi, da ki nongialam na baroh ki Ri, kiba hap hapoh ka South Asian Association for Regional Cooperations (SAARC).
Ka don ka jingia kren, ha kaba ka BJP, kam donjingmut satia, ban ai shuki myntri, ia U PA Sangma, wat la ka don ka jingiakren ia u myntri rangbah jong ka Naga land, U Neiphiu Rio, ba un lah ban ioh ia katei ka bhah ha ka jingbamsmai, kaba lashai ka sngi.
Ka jingbamsmai, kan long lashai ka sngi, ha ka por 6baje janmiet, ha kaba la sngewthuh, ba ka kmie jong U Modi ruh, ka Hiraba, kan lah ban don lang, ha katei ka jingbamsmai jong u khun jongka, ia ka shuki myntri rangbahduh.
Ka jingpynsmai, kan dei kaba heh bha, ha kaba la khmih lynti, ba kin don kumba 3hajar ngut eiei, ki ban sakhi, ha katei ka jingbamsmai myntri rangbahduh jong U Narendra Modi.
Ha kawei pat ka khubor, la iathuh ba kin don bun ki Lat, kiba la thung ha ka por synshar jong ka Congress, ki ban hap ban iehnoh, ia ki kam jongki bad kitei ki kynthup naduh U Lat jong ka Gujarat, U  Kamla Beniwal, uba la ia tyngkhuh bunsien bad U Modi, ha ka por, ba u dang long myntri rangbah ha katei ka Jylla.
Ha ka dong shatei lam mihngi ruh, la shim ba U Lat jong ka Meghalaya, U KK Paul, un dei uwei na ki ban shah weng noh, ha ki khyndiat sngi ban sa wan, nangta U Lat ka Assam, U JB Patnaik nalor kiwei de, kiba la khmih lynti, ba kin hap ban iehnoh, ia la ki jong ki kam jongki, khamtam ia kito kiba dang dei ban pyndep slem, ia ka por treikam jongki.
Nalor kiwei pat kiba kham hakhmat bad kiba lah ban ngat ha ka jingshah weng, kin kynthup ruh ia ka Lat jong ka Kerala, ka Sheila Dikshit, kaba dei ka myntri rangbah barim jong ka Delhi.
Gandhinagar,26 Jymmang:Ka kmie jong U Na rendra Modi, ka Hiraben, kam shym la wan poi mynta ka sngi sha Delhi, ha ka jingbamsmai jong u khun phrangsngi jongka, kum u myntri rangbah duh, hynrei ka pynlut por ban peit ialade ha ka pro kram telebishon.
Ka shong ha ka kam ra jong ka, kaba rit, ka Hiraben, kaba 95snem ka rta, ka peit ieid ia la u jong u khun, uba bam smai kum u myntri rangbah duh, ha ka telebishon.
Ka Hiraben, ka shong ka sah ha Gandhinagar, ha ryngkat bad u khun shynrang jongka, U Pankaj Modi.
Hadien ka elekshon Lok Sabbha, haba ka BJP, ka la ioh ia ka jingjop, kaba don burom, U Modi, ula leit jngoh bad iakynduh ia ka kmie jongu.
“U don ia ka jingkyrkhu jongnga ka kmie bad un ialap ia ka ri, sha ka roi ka par" ong ka Hiraben.
Shillong, 26 Jymmang:Watla ka sorkar ka la khate noh ia ka pisa na kaba la mang ia ka Sohra Eco-Restoration Project, u Symbud Myntri Rang bah ba peit ia ka tnad Soil and Water Conservation u Bah Rowell Lyngdoh u la ong ba ka sorkar kan bteng ban pyntreikam beit ia kane ka projek ha ka rilum Sohra.
“Ia ka pisa yn sa mang ha ki sngi ban wan bad kiwei ki tnad kin pyntreikam ia kane ka projek.
La don ruh ka jingiapyrkhat ban pyntreikam ia kane ka projek da kaba pyniasoh bad ka Integrated Basin Development Programme,", la ong u Bah Lyngdoh ha kane ka sngi Nyngkong.
U la ong ba ka sorkar ka la hap ban khate ia ka pisa ba la mang namar ka jinghiran pisa.
“Ngin sa mang pisa biang ia kane ka projek hadien ba la kham biang ka iarong pisa ka sorkar", la ong u Bah Rowel.
Ka sorkar jylla mynshem snem, ka la khate noh T.27 klur na ka pisa ba la mang ia kane ka projek.
Katkum ka jingtip, ka jingpynlait kaba nyngkong ka long T.16  klur bad kaba ar ka long T.18 klur bad ia kane, la dep pyndonkam.
Kane ka skhim kan long hynriew snem kaba la sdang ban pyntreikam ha u snem 2010 ba la ai pisa ka Planning Commission ha ka jingmang kaba T.87.16 klur na ka bynta ban pynjyrngam ia ka thain Sohra.
Shillong, 26 Jymmang:Ka jingpynmih dew bilat ka Mawmluh Cherra Cement Limited (MCCL) kaba la tlot ha kine ki snem, ka lah ban kham biang hadien u Nailur mynta u snem bad kane ka long ba ka projek thymmai kaba la pyntrei kam ha kane ka tnad kan dep noh ha utei u bnai.
U chairman ka MCCL uba dei ruh u Deputy Commissioner ka East Khasi Hills u Sanjay Goyal u la ong ba kane ka tnad sorkar ka la trei borbah ban pyndep ia ka projek thymmai u Nailur mynta u snem.
“Ngi la lah ban weng ia ki jingeh kiba buh mawjyn thut ban pyniaid ia kane ka projek", la ong u chairman ka MCCL.U Goyal  u la ong ba la don katto katne ki mat ha kaba iadei bad ka jingduna ban pynbiang ia ki tiar na ka bynta kane ka projek ha ki por ba mynshwa kaba la buh diengpynkiang ia kane ka projek“Hynrei ia kine ki mat, la dep ban weng noh mynta bad ka jingpyntreikam kan iaid beit shaid shaid", la ong u Chairman ka MCCL.U la iathuh ba kane ka projek ka la sdang mynta bad la pyrshang tyngeh ban  pyndep noh ia ka ha u Nailur mynta u snem.
Haba iathuh ba T.85 klur la mang haba thmu ban pynthymmai ia kane ka karkhana sorkar ha u snem 2006,  u Symbud Myntri Rangbah u Prof RC Laloo kham mynshwa, u la iathuh ba ka dor jong kane ka projek ka la kiew namar ka jingbym lah ban pyndep ha ka por kaba biang.
“Haduh u Rymphang 2014, ka jingpynlut baroh ka long T.11.46 klur", la ong u Prof Laloo.
U Symbud Myntri Rangbah u la iathuh dang shen ba ki jingtrei kum  ha ka lain civil, mechanical bad electrical la jan dep lut.
“Ka jingtrei ha ka lain civil la dep lut bad bun ha ka lain mechanical la dep", la ong u Prof.Laloo.
Ia ka jingpynthymmai ia ka MCCL la donkam namar ba kane ka karkhana ka sorkar ka dei kaba la rim bha bad ka la tymmen ha ka rta jongka ha kaba ka donkam ban pynkhlain.
Ka jingpynmih dewbilat kane ka karkhana ka long 12000 metric ton bad ka la hiar sha ka 5000 haduh 6000 metric ton ha ka shi snem namar ka jingtymmen ki tiar.
U Goyal u la ong ba ka jingpynmih dewbilat kane ka karkhana kan kiew sha ka 18000 metric ton ha ka shi snem hadien ba la dep ia ka projek thymmai.
Ka jingioh nong na kane ka projek thymmai ka long ba bam bording duna.
Ia kane ka karkhana la seng ha ki snem 1960 bad ka dei ka Public Sector Undertaking (PSU) kaba rim tam ha ka jylla.
Shillong, 26 Jymmang:Khadsan ngut, ki dkhot nongkitkam jong ka All Meghalaya Primary School Teacher’s Associa tion(AMPSTA) kiba na Garo Hills;Jaintia Hills bad Khasi Hills hapoh ka jingialam U Bah FC Shul lai, General Secretary,  ki la leit ban ia kynduh ia U Director School Education and Literacy ha ka  21tarik Jymmang, ha ha Chamber  jong U Director.
Ka jingleit iakynduh  ka long ban ioh jingshai halor   ki jingdawa ba sahteng.
Halor ka head tea cher allowance, la iakren ba ka dei ka  jingdawa ka AMPSTA ia kaba la ia soi kular bad u myntri ka pule puthi, ha ka 30tarik Nailur 2013.
Halor kane ka bynta U Director u la kubur ba ka Sorkar  ka la mynjur bad ruh la pynmih ia ka hukum sha baroh 15 tylli ki SDSEO ba kin pyntreikam ai kane ka hukum ba la wanpoi  na u Lat, ha ka  9tarik Risaw 2013.
Kane ka hukum ban ai Head Teacher Allowance ia baroh ki skul Govt/Non Govt L.P.School  bad kan long T.300/- shibnai  kan treikam naduh  ba mih ka hukum na ka office U Lat.
Halor ka CPF bad DCRG ia ki nonghikai Non Govt.
U Director u la pynshai ba baroh ki kam ba iadei bad kane, naduh ka Cabinet Memorandum  haduh ka  tnat jong ka pla pisa, ki la dep mynjur mynta  ka sah ha ka Personnel Department ia kaba la khmih lynti ban ioh noh kloi     tang mar ia dep ka  dorbar mang pisa jong ka Jylla.
Halor kane ka AMPSTA ka la ai por ba haduh ka taiew ba ar U bnai Naitung  2014.
Halor ki Arrear DA ba dang sah, U Director u la pynshai ba kat  kiba ki SDSEO ki la ai ka jingpynmang ia kito kiba la ai la dep pyllait kum ka Tura,ka Jowai,ka Baghmara,Amlarem,Nongstoin la pyllait lut,hynrei na ka bynta kito  ki SDSEO  ki bym pat phah ia ki jingdonkam pisa, na ka bynta kine ki Arrear DA  ym pat lah ban pyllait.
U Director  u kyntu ia ka Association ban ia kynduh ia kine ki SDESEO  ba kin kham kloi ia kine ki jingdonkam pisa ban siew  ia kine ki Arrear DA.Halor ki 246ngut ki nonghikai, kiba la shah beh kam, namar ba ki dei kiba la shu thung, da kaba pyndam sia lieh, la iathuh ba ym shym la ia kren, namar katei ka kam, ka don mynta hapoh ka jingbishar jong ka kashari.
Halor ka jingthung kam ia  441 ngut ki nonghikai na Garo bad 87 ngut na Jaintia kiba la ai jingmynjur da U Administrator , U Director u pynshai ba kane ka kam ka dang iaid bad kan kham shim por namar hap ban bishar  bniah ia ki kot ki sla jong kine ki nonghikai.
Halor ka rukom thung kam ha ki skul Primary Govt/Non Govt, ka seng  ka dawa na U Director  ba ka jingthung kam ka dei ban long kajuh ha salonsar ha baroh ki office jong ki SDESEO.Ka dei ban long ryntih  khnang ba kan ym mih ki jingeh  ban nujor ba uwei U SDSEO u leh  da kumwei bad uwei  pat da kumwei.
Shillong 26, Jymmang:U Symbud Myntri Rangbah ka jylla ba peit ia ka tnad ka main, u Bah Rowel Lyngdoh u la ong ba ka sorkar kan bishar ia ka rai jong ka kashari High Court ban pynlong nong-India ia ki powir na Bangladesh kiba sah shwa ka 24 tarik Lber, 1971.
Ka kashari ka Meg halaya High Court dang shen ka la ai ia ka rai ba ki nong-Bangladesh kiba wan sah sha India ha shwa ka 24 tarik Lber, 1971 kin dei ki nong-India bad ki lah ban iashim bynta ha ka jingthep vote.
U Bah Lyngdoh u la ong ha kane ka sngi Nyngkong ba ka sorkar jylla kan pan ia ka kyndon na ka Election Commission of India (ECI) shwa ban shim ia ka rai halor kane.
“Ngin eksamin ia ka rai jong ka High Court halor kane ka kam", la ong u Bah Lyngdoh.
U  Symbud Myntri Rangbah u la ong ba watla ka jingbthah ka kashari, hap ban bud hynrei ngin pan jingshai na ka tnad elekshon.
Ia kane ka rai, ka Kashari High Court ka la pynmih haba ki 40 ngut ki poiwir na Bangladesh ki la ujor ha ka Kashari pyrshah ka bor synshar district ka Ri-bhoi ba ki la shah pynduh kyrteng kum ki nongthep vote ka ri India.
Kine ki poiwir ki dei na shnong Amjong kaba don ha khappud ka Assam-Meghalaya kaba don ha Ri-Bhoi district.
U nongbishar SR Sen ha ka 15 tarik Jymmang, u la pynmih ia ka hukum ba ka  bor synshar district na Ri Bhoi district ka dei ban pynphai biang ia ki kot ki sla bad ki EPIC jong kitei ki 40 ngut bad dei ban pynrung kum ki nongthep vote.
U Bah Lyngdoh u la ong ba ka sorkar jylla kam shym la ioh kano kano ka jingbthah na ka ECI halor kane ka kam ban pynrung kyrteng ia kitei ki briew kum ki nongthep vote.
U la ong ba ka sorkar kan pan jingmut ruh na ka ECI halor kane ka kam la ban pynrung ne em ia ki kum ki nongthep vote.
Shillong, 26 Jymmang:Ka seng Meghalaya Social Programme Welfare Development Organisation (MSPWDO) mynta ka sngi ki la leit iakynduh ia ka bor pyniaid ka Nirmali Society of Jesus Christ (NSJC) kaba don ha Laitumkhrah hadien ba ki la ioh ia jingujor na ki kmie ki kpa jong ki katto katne ki khynnah ba kim don wat tang ka jaka thiah bad ka bam ka dih ruh kim ioh ban bam ha jaka shah hikai jongki la katto katne sngi ha Bangalore.
Kine ki khynnah ki leit ban trei ha ki kompeni ba la pyniarap da kane ka society ha ka kam suhjain.
U President ka Meghalaya Social Programme Welfare Development Organisation (MSPWDO) u Bah Kitbok Thabah, u iathuh ba ka jingleit iakynduh ia ka NSJC ka long ban pan jingshai halor ki khynnah ba ki phah leit trei sha Bangalore hadien ba u la ioh jingujor na ki kmie ki kpa ba ki khun jongki, kiba la pyniarap da katei ka Society ban leit shah hikai ha ki kompeni suhjain, kim shym la ioh ioh bam ioh dih la katto katne sngi.
Hadien ba la iakynduh bad ki bor pyniaid ka Society u Bah Thabah u la ong ba don katto katne ngut ki khynnah ki bym shym la ioh tikna ia ka bam ka dih ka jaka sah, ka bym biang napdeng 18 ngut kynthup 12 kynthei bad 6 ngut ki shynrang jong kane ka kynhun ba mynta.
Naka liang u Bah Thabah u la kyntu ia katei ka Society ba kin shim khia ban iakren ba katei ka Kompeni ba kin pynbiang ia ki jingdonkam jong ki khamtam ia ka bam dih.
“Ka seng kan sa buddien biang halor kane la kitei ki khynnah ki la ioh ne em ia ka bam bad ka jaka dem ba bit ba biang", la ong u Bah Thabah.
U la ong ba kine ki khynnah ki dei na thain nongkyndong ha kaba ki kmie ki kpa ki long kiba duk.
Hynrei ha ka jingiakren bad ki nongpynaid katei ka Society ki la iathuh ba ki pyniarap ia kine ki khynnah ban shah hikai lai bnai bad hadien ba la dep, ki lah ban trei syndon.
Ia mynta ki shu ai ei tang ka jaka sah, bad kiwei ki jingdonkam, la ong iwei na ki sister ba peit ia katei ka society kaba don ha Laitumkhrah.
“Baroh ngi la ju phah man ka por ngim ju ioh kano kano ka jingujor hynrei dei tang ha kane ka sien ba mynta, bad kiba ujor ruh ki don tang na iwei I khynnah", la ong katei ka sister.
Shillong, 26 Jymmang:Ka jingbym ioh myntri cabinet jong U Pur no Sangma lane jong U Neiphio Rio, uba dei u myntri rangbah jong ka Nagaland, ka la pynkyndit ia ki nongialam seng trai ri ha ka Jylla mynta ka sngi, ha kaba kim sngew thuh ruh, ia kaei ka jingmut, kaba don mynta ha ka sorkar BJP, ha ka jingiadei bad ki seng trai ri lane ha ka jingiadei bad kane ka thain shatei lam mihngi.
Ka la don ka jing khmih lynti bha ha kine ki sngi, ba U Purno A Sang ma, uba la don ka jingiadei kaba jan bad ka BJP, naduh ka elekshon President ba ladep, ba un ioh ia ka bhah, ba un long kum u myntri jong ka sorkar U Narendra Modi ha Delhi, hynrei, katei kam shym la urlong satia.
Wat ki seng trai ri ruh, kiba don ha ka kynhun jong ka North East Regional Parties Front (NERPF), ki la kren shai, ba ki don mynta ha ka lama jong ka National Democratic Alliance (NDA), kaba dei ka kynhun synrop jong ka BJP, hynrei, katei ruh kam shym la urlong eiei, namar ba u nongialam jong katei ka kynhun U Neiphiu Rio, uba dei ruh u myntri rangbah ka Nagaland, um shym la ioh bhah eiei, ha ka jingbate kam myntri mynta ka sngi.
Ka don bha ruh ka jingiakren, ia ka jingmut kaba jngai jong U Narendra Modi, da kaba ula thung myntri khynnah, ia U Sarbananda Sonowal, uba dei u nongialam jong ka BJP ha ka Jylla Assam bad uba dei ruh U MP jong katei ka seng na Lakhimpur.
U Sonowal, uba don 51snem ka rta, u la long u nongialam jong ka seng samla pule ha ki snem 1992, ha shwa ba un pyniasoh ialade sha ka kam sain pyrthei, ha kaba mynshwa u don bad ka seng AGP, katba mynta pat, ula don noh bad ka seng BJP.U Sonowal, u dei uba iakhun tyngeh, kum u nongialam samla pule, halor ka jingiadei bad ki poi wir khar Bangladesh bad ba u kwah ruhban khang syndon, ia ka jingiarung ia mih laitluid jong ki khar Bangladesh sha ka Jylla Assam.
Shillong, 26 Jymmang:U Myntri Rangbah ka jylla u Dr Mukul Sangma u la ong ba ki paidbah bad ki sengbha lang ki dei ban iai shah ban ioh ia ka kaiphod halor ka jingiap jong u Balsan Marak ha ka jingshah set along.
Ha ka shithi ba la phah sha u Manseng  A Sangma uba dei u Assistant General Secretary, NESO, u Mukul u la pyn thikna ha ki sengbha lang na Garo Hills Sangma ba ka sorkar kan leh da kaba tyngeh ia kino kino kiba donkti ban leh tam ia ka ain haduh ban khlad u Balsan lada lap ba ka long kaba shisha.
Ha ka shithi ba u la phah sha ki sengbhalang, u Mukul u la ong ba ka jinguk bad ka jingjai jai ha ka thain Garo Hills, ym dei ban pynthut bad ki dei ban ap ia ka kaiphod ba la thung da ka sorkar ia ka jingtohkit halor kane ka jingjia.
U la ong ba ka sorkar kan pynngat ia ka jingpynshitom ia kiba donkti ha ka kam beain la ki dei ki nongtrei sorkar ruh kan nym map.
Katkum ka jingong u Mukul, ki sengbhalang ki dei ban kiar na kaba pynlong ia kano kano ka jingiakhih haduh ban ioh ia ka kaiphod ba la thung da ka sorkar.
“Nga la sngew sih ha ka jingkhlad jong u Balsan Marak ha ka rta ba long samla haba u shah set along.
Nga sngewlem ia ka longing jongu bad duwai ba un ioh ia ka jingjah thait junom", la ong u Mukul.
U la ong ba ka sorkar kan peit ka jingtohkit ba la thaw da u Deputy commissioner ka West Garo Hills district bad ruh ia ka jingtohkit jong u Commissioner ka division (Garo hills) u Peter J Ingty halor kane ka jingjia.
U Myntri Rangbah u la iathuh ba ka jingtohkit kan dep hapoh 30 sngi, ka sorkar kan leh mar mar da ki kam mar ia ioh ia ka kaiphod, bad ong ba ka jingtohkit kan long kaba khuid kaba khlem iashah liang.
Nongpoh, 26 Jymmang:Ka shad Lakhym pong ba ar sngi, ba la pyn long da ka Raid Thadrang, kaba la ju pynlong man la u snem, ka la long ha ki tarik 23 bad 24 tarik Jymmang, 2014.
Ha kitei ki sngi, ka shad Lakhympong ka la long kawei na ki shad kaba shongkun bha, ha kaba la wan shim bynta da ki samla samhoi ka Raid Thadrang, ki longkmie longkpa, ki heprit,  ki Syiem ki basan jong ka Raid Nongtung bad ki riew pawkhmat ka Raid Thadrang bad kiwei kiwei, kaba ka thong jong katei ka shad ka long ban pynneh pynsah ia ka riti dustur ba ki longshuwa manshuwa ki la buh la seng naduh kulong kumah.
U Kongsan ha ka sngi ba pynkut noh ia katei ka lympung shad Lakhym pong u la long u Bah Ardent Miller Basaiawmoit, MLA ka Nongkrem, kum u Kongsan bad u Syiem Khynnah ka Hima Khy rim, u la long kum u Sym bud Kongsan.
La shim bynta lang ruh da ka jingdon u Syiem ka Raid Nongtung, u Bah M Shadap, ki khat ar ngut ki Basan ka Raid, u Chairman ka lympung shad Lakhympong Committee, u Bah B Lyngdoh, u Secretary Bah I Makdoh, u Finance Secretary u Bah E Bina, lem bad ki dkhot ba kynthup ia u Bah J Lamare, u Bah E Sohtun, u Bah J Lamarai bad u Bah M Masharing.
Ia katei ka shad la pynlong ha madan Langbha jong ka shnong Thadrang bad ka la long ka shad kaba shongkun watla duna bha ka jingwan shim bynta jong ki briew ha katei ka lympung shad, namar katto katne ki daw iakajia khappud ha kine ki sngi, hynrei man la u snem kane ka shad ka long shisha kaba shongshit namar ka jingdon bun paid bha ha kum kitei ki lympung, kaba ki nongshad ruh shynrang bad kynthei ki shad pyllun pyllun sawdong ka.
Ha u snem ban wan ia katei ka shad yn pynlong sha Umtlieh, Raid Nongtung, ha ki tarik 13 bad 14 tarik Lber, 2015, la pynbna da u Bah B Lyngdoh kum u Chairman jong katei ka committee.
Nongpoh,27 Jymmang:U vice president ka Hynñiewtrep National Youth Front (HNYF), Raid Bhoilasa Circle, u Bah W Syiem, u la iehnoh kam noh na katei ka kyrdan kum u nongialam katei ka seng naduh mynta ka sngi.
Haba pyntip ia kane sha u nongthoh khubor, u Bah W Syiem u la ong ba dei na ki daw ka jingbym ia sngew thuh jingmut hapdeng para nongialam ba ma u kum u nongialam u la angnud ban iehnoh noh ia katei ka shuki kum u vice president naduh mynta bad u la bynrap ruh ba na ka bynta kiwei ki kam ba sah un sa bteng pat ban trei khambha ha kiwei ki bynta na ka bynta ban shakri ia ka bha ka miat ha ka imlang sahlang.
Shillong, 26 Jymmang:La pynsmai mynta ka sngi, ia U Narendra Mo di, kum u myntri rang bahduh, uba 15 jong ka Ri, ha ryngkat bad ka kynhun myntri jongu, ha ka jingialang, kaba heh kaba la don kumba 4,500 ngut ki briew ha phyllaw ka Rashtrapati Bhavan, ha New Delhi.
Mar ia dep smai, U Narendra Modi, kum u myntri rangbahduh, la bam smai sa U Rajnath Singh, uba dei U President jong ka seng bad uba wan ba ar, ha kane ka sorkar kaba mynta, ha kaba U Rajnath, un dei u myntri kam poh iing ba thymmai jong ka Ri.
Ka Sushma Swaraj, kaba bam smai ba lai, kan dei ka myntri kam bar ri jong ka sorkar India bad U Arun Jaitley, uba bam smai ba saw, un long u myntri pla pisa bad un bat ruh ia ka kam iada ri jong ka sorkar India.
U Venkaiah Naidu, un long kum u myntri Parliamentary Affairs jong ka sorkar BJP ba thymmai, katba U Nitin Gadkari, un bat ia ka tnat ka kit ka bah jong ka sorkar India.
Ka Uma Bharti ruh, ka dei ka myntri Cabinet bad kan bat ia ka tnat Water Resources, katba ka Najma Heptullah, kan dei ka myntri ban peit ia ki rit paid.
U Gopinath Mundey, uba dei u myntri rangbah ba ar jong ka sorkar Maharashtra, ba mynshwa, un bat ia ka tnat pynroi nongkyndong.
La sngewthuh, ba ka tnat iada ri, un bat hi, u myntri rangbahduh halade.
Kiwei pat ki myntri, ki kynthup ia U Kalraj Mishra, uba dei U President barim jong ka BJP ha Uttar Pradesh, ka Maneka Gandhi, U Ananth Kumar, U Ravi Shankar Prasad,u ban bat ia ka ka main, U Narendra Singh Tomar, u nongialam ka seng BJP na Madhya Pradesh,  U Jual Oram, U Radha Mohan Singh, U Prakash Javadekar, un long u myntri ka tnat pathai khubor jong ka sorkar India.
Na ka liang jong ka kynhun NDA, kiba don lang ha kane ka kynhun myntri, ki long U Ram Villas Paswan, na Bihar, U Ashok Gajapathi Raju, u nongialam ka seng TDP, U Anant Geete, u nongialam ka Shiv Sena bad ka Harsimrat Kaur, nongialam jong ka seng Akali.
Ha kane ka jingbamsmai mynta ka kynti, ki snar jong ka dong shatei lam mihngi, kim shym la don satia, kiba kynthup ia U Purno Sangma jong ka seng NPP bad kumjuh ia U Neiphio Rio, uba dei u myntri rangbah jong ka Nagaland, uba la iehnoh, ia katei ka shuki myntri rangbah, da kaba u leit mihkhmat ialade sha Lok Sabbha.
Ka thain shatei lam mihngi, ka don mynta ia ia Sarbananda Sonowal, uba dei u myntri khynnah bad uba dei u nongialam barim jong ka All Assam Students Union (AASU) nangta sa U Kiren Rijiju, uba dei u MP uba na Arunachal Pradesh.
Kiba bam smai mynta ka sngi, nalor u myntri rangbahduh, ki long ia 24ngut ki myntri Cabinet, 10ngut ki myntri khynnah, kiba bat ia la ki jong ki tnat ba pura bad nangta sa 12ngut kiwei pat ki myntri khynnah bad baroh kiba bam smai mynta ka sngi, ki long 45ngut.
Kine harum, ki long ki myntri jong U Narendra Modi –Ki myntri CabinetNarendra Modi, LS MP na Gujarat bad UPRajnath Singh, LS MP na UPArun Jaitley, RS member na GujaratSushma Swaraj, MP na Madhya PradeshNitin Gadkari, MP na MaharashtraVenkaiah Naidu, RS MP na KarnatakaSadananda gowda, LS MP na Karnataka – Bangalore NorthRam Vilas Paswan, LJP MP na BiharGopinath Munde, BJP MP na MaharashtraKalraj Mishra, BJP MP na UPManeka Gandhi, BJP MP na UPAnanth Kumar, BJP MP na Karnataka – Bangalore SouthRavi Shankar Prasad, BJP MP (RS) na BiharAshok Gadpati Raju, TDP – APAnanth Geete, MaharashtraHarsimrat Kaur, PunjabNarendra Singh Tomar, MP na MPJual Oram, MP from OdishaThavarchand Gehlot, MP na MPSmriti Irani, RS member na GujaratUma Bharti, BJP MP na UPNajma Heptullah, RS memberRadha Mohan Singh, RSSHarsh Vardhan, BJP MP na DelhiMoS Independent – 10General VK Singh, BJP MP na UPSantosh Gangwar, BJP MP na MPSripad Naik, BJP MP na GoaDharmendra Pradhan, BJP RS member na OdishaSarbananda Sonowal, MP na AssamPrakash Javadekar, na Maharashtra, um dei u dkhot ka  ParliamentPiyush Goel, RS member na MumbaiJitendra Singh, BJP MP na MPNirmala Seetharaman, na TN/AP, um dei u dkhot ka Parliament.
Rao Inderjit, BJP MP from HaryanaMoS – 11GM Siddeshwara, BJP MP na KarnatakaManoj Sinha, BJP MP na UPNikhil Chand, BJP MP na RajasthanUpendra Kushwaha, BJP MP na BiharRadhakrishnan P, BJP MP na TNKiren Rijiju, BJP MP na Arunachal PradeshKrishan Pal Gujar, BJP MP HaryanaSanjeev Kumar, BJP MP na UPBalyan Mansukhbhai Vasava, BJP MP na GujaratRaosaheb Dadarao Dhanve, BJP MP na MaharashtraVishnudev Sai, BJP MP ChhattisgarhSudarshan Bhagat, BJP MP Jharkhand.
Shillong,27jymmang:Ka kudam ka  Food Corporation of India (FCI)  kaba don ha William nagar ka la khan glut ha dien ba ki nongtrei kate ka tnad ki la shah dawa pisa na ki kynhun seng lehnoh kiba la sam shithi dawa pisa sha ki.
Katei ka jing iakhang kudam ka FCI ka la sdang naduh ka 20 tarik mynta u bnai , bad katei ka jingkhang ka la don ka jingeh ioh ba kan ktah ia ka jingsam khaw sha katei ka thain.
U Deputy Commissioner ka East Garo u  Vijay K Mantri u la pynthtikna ia katei ka jingshah dawa pisa ki nongtrei ka FCI , bad u la kular ba na ka liang jong ki bor pyniaid district kin pynthikna ban iada ia ki nongtrei jong katei ka tnad.
“Ngi la kular ban ai jing iada ia ki nongtrei ka FCI  da ki kynhun jong ki CRPF bad ki pulit, la hukum ruh ia u SP bad la pynthikna ia ki bor pahara ha ki kudam" ong u Mantri uba la kyntu ia ki nongtrei ba kin leit sha jingtrei jogn ki bad ban ym don shuh ka jingtieng.
U DC u la iathuh ba  ym dei tang ki nongtrei ka FCI kiba la shah dawa pisa hynrei ki nongdie dukan ruh kumjuh ki la ioh pdiang ia ki shithi dawa pisa,Ki nongdie khaw rashon katei ka thain kiba thmu ban kit khaw sha la ki shnong ban sam sha ki paidbah ki don hapdeng ka jingsyier ban leit sei khaw na kudam, iathuh ki lad khubor.
NewDelhi,27 Jymmang:U Myntri Rangbah duh ba thymmai ka India u Narendra Modi mynta ka janmiet u la pyllait por kyrepang ban leit ia kynduh ia u Myntri Rangbah duh barim ka ri u Dr.Man mohaon singh sha 3, Motilal Nehru Place, ka jaka sah thymmai jong u.
Ha katei ka jingleit kynduh la pdiang sngew bha ia u Modi da u Singh ryngkat ka kurim jong u ka Gursharan Kaur, kiba la wan ban sakhi lang ha ka sngi ba u Modi u la bam smai kum u MRd ha Rashtrapati Bhawan ha ka janmiet lah sngi u blei.
U singh u la mih noh na 7, Race Course Road, ryngkat ka kurim jogn u , kaba dei ka jaka sah ba ka sorkar ka la pynkhreh na bynta u MRD jong ka ri,ki lad khubor ki la iathuh ba haduh mynta u Modi um pat shym la leit sah sha katei ka jaka sah jong u MRD kaba don ha Race Course Road bad u dang sah ha Gujarat Bhawan.
La ong ba shen un sa leit ban sah ha katei a king kaba u Singh u la sah la shiphew snem mynta ha kine ki khyndiat ban wan hadien ba la dep ban pynbit pynbiang lut nadong shadong.
Shillong,27 Jymmang:Ka KSU Mawlai Circle ha ka Executive Committee jong ka kaba la long dang shen ka la shim ia ka rai ban sospon shisnem ia u dkhot jong ka u Wanstep Dkhar ( Maji) na ka daw ba ka seng ka la lap ba u leh shutia mutia ha ki kam pisa tyngka.
Utei u samla u dei u Finance Secretary barim ka seng.
Ka KSU ka la kyntu ia ki nongsynniang met bad mynsiem jong ka Circle ba kin shim ia kane kum ka jingpyntip, bad ban husiar ha kaba iadei bad ki kam pisa tyngka.
Ka EC ka kyntu kyllum lang ia baroh ki  dkhot na ki Unit jong ka Mawlai ba kim dei ban shim kabu ba ka jingwan rung dkhot  ne ka jingshakri Ri bad Jaitbynriew (KSU)   da kaba buh ia ka myntoi ma lade hakhmat, hynrei to ai ba ka jaitbynriew kan iaid hakhmat ha kiei kiei baroh, bad kiwei kiwei pat kin iaid shadien.
Hyderabad,27 Jymmang:U  William S Pinck ney, uba dei u chairman bad ha ka juh ka por u  CEO jong ka kompeni Amway India u la shah kem ha ka lah sngi u blei  ha ki pulit ka Andhra Pradesh Police, la kem ia u Pinckney namar ba u la shah ujor pyrshah halor ka jingpyndonkam bakla jong u ia ka rukom pyniaid pida ka kompeni.
U Superintendent of Police ka Kurnool u  Raghurami Reddy u la iathuh ba la kem ia u Pinckney  na Gurgoan  ha ka lah sngi u blei bad la wanrah sha  hadien ba la ioh hukum.
U la iathu ba la kem ia u halor ka jingpyndonkam bakla ban pyniaid ia ka pisa lyngba katei ka kompeni.
“Shen yn rah ia u shakashari, la pynngat ia u ha ka kyndon ain Prize Chits and Money Circulation.
Schemes (Banning) Act," ong u  Reddy.
Kane ka dei ka sien kaba -ar ba u CEO ka amway u la shah kem , lah ban pynkynmaw ba shisnem mynshuwa ki pulit ka kerela ki la kem ia u  Pinckney ryngkat bad ki ar ngut ki  Director katei ka kompeni, namar ba ki la pyn donkam bakla ia ka pisa.
Shillong,27 Jymmang:Ha u snem u ba la dep, ki la don bun ki jingjia kiba la mih na ka jingkyn noh men-ai-ksuid, bad men-shohnoh ha kaba bun ki paidbah kiba la shah kem, don ruh na kiba shah kynnoh kiba la shah pynshitom ha kiba bun rukom ha u paidbah da kaba pynbam eit briew-eit ksew, shah thang ki ing ki sem bad ki jingdon jingem bad don ruh kiba la shah pyniap.
Hadien ba katei ka jingjia ka la kynjah jar, ka la saphriang pat sa ka khubor mane ksuid, kaba la kynnoh ba kita ki nongmane ksuid ki la leh ia ki kam khyllah da kaba dro ki jingdro kynsha bada kid eng ruh da khongpong ia ka diengphna.
Halor katei ka phang  na ka liang ki bor District ki la pynmih da ka hukum ba ym shah ban iaid ha ki lum jingtep ha ka por mynmiet, pynher thuk –thuk , bad katei ka hukum ka dei ka jingthmu ban khang lad ia kita kiba mane ksuid.
Dang mynhynnin ka sngi, ka la mih sa kawei pat ka jingjia shah pyniap, ha ki thain  Jaintia ha ka shnong Umkyrpong ha kaba ar ngut ki la shah pyniap na ka jing iakynnoh ‘ai taro’.
Katei ka jingjia ka dei kaba sngewtriem, ha kaba la iathuh ba ki la don ki kynhun kiba mih na u paidbah kiba la pom lyngkhot lyngkhai  ia kita kiba la shah kynnoh nong ai taro ha kaba ar ngut na ka juh ka longing ki la iap hashen.
Ha katei ka jingjia, tad haduh mynta ka sngi ki pulit kim pat shym la kem iano iano ruh.
Katei ka jingjia shah pyniap na ka jingkynnoh ai taro, ka lah ban dei ka jingjia kaba nyngkong eh mynta u snem, hadien  kiba kum kitei ki jingkynnoh ‘ai ksuid bad ri thlen’ kiba la jia khah khah ha u snem uba la dep.
Haba twad jingmut na ki nongshong shnong jong ki shnong kiba la mad ia kum kitei ki jingjia , la iathuh ba ka daw ba la mih ki jingjia pyntriem ia ki longing kiba la shah kynnoh , ka dei namar ba ka la don ka jingsuba lypa kaba la  slem ia kita ki longing, bad katei ka jingiasuba la shu pun sah ha ki paidbah, bad dei tang ha i por ba jia kitei ki jingjia khyllah ia ki nongshong shnong ba sa mih ki kam pyntriem ia kum kita ki longing.
Katei ka kam ka long kaba eh ban bishar namarba ka ain kam pdiang ia kiba kum kitei ki jingkynnoh, bad ruh ba ki briew ki kiar ban pyntip sha ki pulit lada ki don ka jingsuba sniew iano iano ne ia kano kano ka longing, hynrei ki shim ia ka ain ha lade.
Na ka liang ka  AJYWO Sengkmie ka pynrem jur haduh katta katta ia ki runar kiba don kti ha kaban pyniap ia ki arngut shipara , U Nes Salahe bad ka Desment Salahe bad shoh pynmynsaw ia kiwei pat ha kane ka miet sngi u Blei ba la dep, ha ka shnong Umkyrpong, East Jaintia Hills District, tang na ka ka daw jong ka jingsuba nongai taro.
U tei u nongialam jong ka AJYWO u la ong ba, kitei ki runar kim iapher shuh na ki mrad khlaw ba kynsha ki ba la shong da ka mynsiem ksuid hapoh jong ki, kat haduh ba kim khein kor shuh ia ka jingim briew khamtam haba kitei kiba la shah pyniap kidei ki para doh para snam la jong".
“Kine baroh kiba don kti ha ka ban pyniap ia kitei ki arngut ki dei ba ioh la ka bainong kaba biang na ka ain", la bynrap shuh shuh u Bah M H Dkhar.
Shillong,27 Jymmang:U Bah PT Sawkmie MDC  Mawlai Constituency u la pyntip ba kan don ka “Academic Excellent Award “ 2014 ba la pynkhreh na ka liang jong u ia kito ki khynnah kiba wan ha ka “Top-20" SSLC(MBOSE, CBSE, ICSE ,ISC) bad “Top-10" class XII HSSLC (MBOSE,CBSE,ISC) (Arts,Science,Commerce) kito kiba apply ki dei kiba napoh Mawlai constituency bad  kin sngewbha ban apply sha  u da kaba thoh ia ki jingdonkam baroh,ryngkat ka Xerox copy marksheet bad mobile number.
Ka sngi bakhatduh ban pynpoi ia ki jingdonkam baroh kan long ha ka 3 tarik u bnai ban wan  ha iing jong u ha Mawlai nongpdeng.
U Bah Sawkmie  u la shim ia kane ka rai kum shibynta ban ai mynsiem ia kito ki samla kiba la trei shitom ban pass  bha,bad ha kajuh ka por ban ai mynsiem ia kiwei ki khynnah ba kin pule bha nangne sha khmat.
Shillong, 25 Jymmang:Ka jingkhang tih dewiong ka National Green Tribunal (NGT) ka la ktah jur ia ka iarong pisa ka sorkar jylla ha kine ki sngi.
Ka thymmei khubor ha kane ka sngi Hatmajai, ka la iathuh ba ka sorkar jylla ka ju ioh khajna haduh T.
