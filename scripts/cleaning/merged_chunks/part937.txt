Lah ban pynkynmaw ba ki sengbhalang ki la dawa na ka sorkar ba kan khot ia kren noh ia ki la kham slem namarba ka mat ia kren ka dang sahteng, hynrei hadien ba ki la ap la katto katne taiew, ka sorkar ka la khot ia kren noh ha ka 29 tarik mynta u bnai.
Lah ruh ban pynkynmaw ba hadien ba la ioh ki shithi khot ia kren na ka sorkar ki nongialam sengbhalang ki la pynpaw ba ka jingleit ia kren jong ki ha ka 29 tarik kan long beit ban pynbor ia ka sorkar ba kan pyntreikam beit da ka Inner Line Permit ha kane ka jylla , kum ka ain kaba lah ban pyrkhing ia ka jingwan tuid kyrthep ki bar jylla sha kane ka jylla.
Kham mynshuwa na ka liang ki sengbhalang ki la pynpaw ba ki dang pynkhreh ia ki mat dawa na ka sorkar ha katei ka jingiakren bad ki la pynpaw ruh ba ki la dep ban bishar ia kita ki ain bapher bapher kiba ka sorkar ka la ai haduh 52 tylli ba kin pule bniah.
Hynrei mynta ka sngi la ioh jingtip ba ki 13 seng ki la dep pynkhreh ia baroh ki jingiakren kiba donkam ha ka 29 tarik.
Kham hadien la ioh  jingtip ba ha katei ka jingialang, ki mat ba ki sengbhalang ki la buh hakhmat eh nalor ka ILP ka dei ka jingdawa ban pyllait noh ia ki lai ngut ki dkhot jong ki kiba la shah kem bad shah pynngat hapoh ka ain Meghalaya Prevention Detention Act (MDPA).
Shillong, 28 Iaiong:U Chancellor ka CMJ University u Chan dra Mohan Jha u la rah hynne ka step sha Shillong Civil hospital hadien ba u la ud pang shini bad BP.Katkum ka thym mei khubor, u Jha uba dang don ha kti jing tohkit jong ki pulit ka tnad CID  u la ud pang bad la rah noh wut wut ia u sha Civil hospital ban ai jingsumar.
Ka khubor kala ong ba hadien ba la pynlong ia ka jingek  samin, la rah biang ia u sha phatok ha Sardar police station  jaka ba la set iau.
U Jha u shah set bad shah tohkit ha ki pulit CID halor ka jingdonkti ban pyniaid beain ia ka CMJ university.
Ka Kashari kham mynshwa, ka la aiti ia ki pulit ban tohkit 10 sngi ia u Jha naduh ka 24 tarik Iaiong.
La kem ia u Jha na nongbah Patna, ka Bihar bad la wanrah sha Shillong hadien ba u chief judicial magistrate u la bthah ba un don ha jingtohkit jong ki pulit.
Shillong,28 Iaiong:Ka seng Hynniew trep National People Movement, HNPM ha ka Executive Committee jong ka ka la rai ba beh seng ia u nongialam jong ka u bah A.K Gashnga, uba ka seng ka la pynsangeh shipor ia ka jingtreikam jong u , ia katei ka rai ka HNPM ka la shim ha ka 28 tarik mynta u bnai ha ka por 11 baje.
Katei ka seng ka la ai por lai sngi ia u tei u nongialam barim jong ka ban pynphai lut noh ia ki kot ki sla bad ki tiar ki tar ka seng ba la buh por naduh ka 29 tarik haduh ka 1 tarik u bnai ban wan, ka la thung ruh ia u nongialam ba thymmai jong ka u bah S.Thabah, ka la pynbna ruh ba u bah SK Jana u la sangeh noh shipor na ka jingtreikam hapoh ka seng.
Da U Collin WanñiangKylli ïa u Paid Khasi HynñiewTrep ne ïa kano kano ka Jaitbynriew shaphang nangno ki wan bad kumno ba ki kylla shongneh ha kata ka Jaka; ynda la lut baroh ki Jingpynshongnongrim ha ka Jingstad jong ka Juk bamynta, ka jubab kan long “Ka la shu jia kumne.
" Ha kito kiba ngeit Blei, “U Blei u la mang ïangi ban shong ban sah hangne".
Ha ka Pyrkhat Khasi: “Ha Mynnyngkong la don baroh Khadhynriew Trep.
Hynñiew na ki, la phah hiar lyngba ka Jingkieng ksiar Sohpetbneng ban rep ban riang.
Phewse, ki la hap sah noh junom ha Sla Pyrthei hadien ba la dkut noh u Sohpetbneng na ka daw ba ki HynñiewTrep ki la pynkhyllem noh ïa ka Diengïei.
"Man la ka Jaitbynriew ka don la ka Khanapateng ban ai sha ki Longdien.
Ki Khrawpyrkhat jong ka Juk mynta ki ong ba ki Khasi ki don Jingïadei bad kita ki Monkhmer bad ba ki la wan shongneh ha kine ki Lum na ka Thaiñ Shathie lam Mihngi jong ka Dewbah Asia – na ki Thaiñ jong ka Wah Mekong kaba tuid lyngba ïa ki Ri Thailand, Vietnam, Laos, Cambodia.
Ha ka jingshisha, ha ka Amwi-Khasi, ka Ktien kaba ki Nongthoh kum u H.Bareh u kheiñ ba ka dei ka Ktien kaba dang pynsah ïa ka snap Monkhmer, ka jingmut “Mekong" ka ïaryngkat bad “Meisan" ha ka Khasi.
U David Roy u la thoh ba ka Thoh ka Tar Khasi ka la wan lyngba ka ktien War Amwi.
Kumta ruh u H.Bareh u la kubur ba ka ktien Amwi ka kham jan sha ka Monkhmer ban ïa ka ‘standardized Khasi’ bad ba ka dei ka Jingpynïasnoh hapdeng ka Khasi bad Monkhmer.
Ïa kane la kubur ruh da u L.S.Gassah uba ong ba ki Khasi kiba nyngkong eh ki la buhai-shnong ha ki bynta ba shaphang Mihngi jong ka Jaintia Hills.
Kane ka mut ba ki Khasi ki la wan kiew nyngkong eh na Ri Thor lyngba ka Jaintia Hills.
Kumne ngi lah ban mutdur ba ki Khasi ki la ïaidwir shwa ba kin wan shongneh ha kine ki Lum jong ka Bri HynñiewTrep.
Ngin shim ïa kane kaba la ïathuh ha ka Khanapateng u Khasi kum ka Jingïanujor bad ka Jingïaidwir jong ki Khun Israel kumba ka paw ha ka Baibyl.
Ban sngewthuh kham shai, donkam ïa ka Jingtip shaphang ka Tynrai Ktien jong ka Sngikhraw Sahkynmaw laitluid na ka Jingtehmraw u Pharo ka Ri Ijipt kaba la khot “Pesakh" ha ka Hebru, “Paskha" ha ka Khasi kaba la pynwan na ka Tynrai Ktien Hebru “Pesakh" lyngba ka Grik “Paskha".
Lada pyndonkam hangne da ka Phareng “Easter" ka ikumba kam da kit Jingmut eh namar kumba ka paw ba kane ka Kyntien ka lah ban thew sha ka blei Anglo-Saxon, “Eostre", kaba kdew sha ka blei jong ka step phyrngap.
Ka Baibyl ka ong ba ki Khun Israel ki la hap ban mih noh namar ka Jingpynshitom ha Ri Ijipt.
Khlem pep ka la don kaei re kaei kaba la pynlong ïa ki Khun Khasi ruh ban mih noh bad leit wad Jaka ba kham bha.
Ki Khun Israel ki la don ka Thong ban poi sha ka Ri batuid da ka Dud bad ka Ngap – ka Ri ba la kular.
Kumta ruh, khlem pep, ki Khun Khasi ki la don ïa ka Thong ban wad da ka Jaka baseisoh (batuid da ka Dud bad ka Ngap) – Ka Ri ki Laiphew Umtong, Ka Ri baieid ki blei.
Ki Khun Israel ki la hap ban kam lyngba ka Duriaw basaw.
Kumta ruh ka Puriskam ka ong ba u Khasi u la kum nguid noh hapoh Kpoh ïa la ka Kot ha ka por ba u hap ban jngi, ban kam lyngba sha shiliang.
Ki Khun Israel ki la hap ban ïaidwir sawphew snem ha Ri shyiap – kaba mut ba da ki bun bun snem.
Kumta ruh u Khasi u la ïaidwir da ki bun bun snem shwa ba un shongneh ha kine ki Lum.
Ki Khun Israel ki kheiñkor bha ïa ki Lum, kum ïa u Lum Sinai namar la ngeit ba ki dei ki Jaka shong Blei.
Kumta ruh ki Khun Khasi, kum ïa u Lum Sohpetbneng, Lum Shillong bad kiwei.
La ong ba ïa ki Khun Israel la pynlong da ki Khadar Jaitbynriew.
Kumta ruh ïa ki Khun Khasi la pynlong da ki Hynñiew Trep.
Ki ong ba ha ki Israel, ki nombar ba ki pyndonkam khah khah, ki dei kiba kit Jingmut: Kumne u Nombar 12 = 12 ngut ki Khun shynrang u Jakob na kiba la mih 12 Jaitbynriew Israel; Nangta 12 ngut ki Apostol ha ka Jutang Bathymmai.
Ha ki Khasi ruh u nombar 12 u thew ïa ka Jingpura – 12 Dolloi.
Nangta u Nombar 7 ha ki Israel u thew ïa ka Jingdap pura – Ha ka Sngi bahynñiew U Blei u la dep lut ïa ki Kam baroh, kumta U la shongthait (Jen.2:2).
Ha ki Khasi ruh u nombar 7 u lah ban kdew sha kata ka Jingpura “HynñiewTrep".
U nombar 30 ha ka Baibyl u kdew sha ka Jinglongrangbah dapshynrang – u Joseph u la dap 30 snem ha ka por ba u la sdang rung ha ka Riti Synshar ka Ijipt (Jen.41:46); u David u la dap 30 snem ha ka por ba u la sdang synshar halor ki Israel (2Sam.5:4); u Jisu u la dap 30 snem ha ka por ba u la sdang hikai Paidbah (Lk.3:23).
Ha ki Khasi ruh u nombar 30 u kit Jingmut – Ka Ri ki 30 Syiem, Laiphew Jait, Laiphew Rong, Laiphew Jingthaw…Ki Jiw haduh mynta mynne ki pyndonburom ïa ka Sngikhraw “Pesakh" ban sngewnguh bad ban pynkynmaw ïa kata ka Jingpynlaitluid (Eksodos) na Ri Ijipt bad ïa ka Jingpynlong kawei ka Jaitbynriew Israel hapoh ka Jingïalam u Moses.
Ha ka Nguh ka Dem Kñia U Khasi, ka don barabor ka Jingsngewnguh ïa U Blei Trai Kynrad na ka bynta ka Longrynïeng Manrynïeng, ba U la pynbit pynbiang ïa ka Longbriew Manbriew.
Ha ki Khasi Khristan lei, lada ki pynshongnongrim shisha, kata ka Jingiaidwir Eksodos shaduh ka Ri talwiar u Sohpetbneng, la pynpura ha ka Jinglehkmen Paskha jong ka Aïom Pyrem manla u Snem – ym dei shuh tang ka Jingsahkynmaw ïa kata ka Jingïaidwir Eksodos ban poi sha ka Ri shongbasa ba la kular, hynrei ka Jingïaidlynti na ka Pyrthei shongbasa sha kata ka Ri shongneh ba la kular.
Hapdeng ki Jiw, ha ka Jinglehkmen Paskha manla u snem, i Khun barit tam jong ka Ïing in hap kylli ïa la u Kpa ha ka miet Paskha: “Balei kane ka Miet ka pher na kiwei pat ki Miet?" Nangta u Kpa ka Ïing u hap ïathuh ïa ka Khanapateng jong ka Jingïaidwir jong ki naduh Ijipt shaduh Kanaan (Ek.6:6-8).
Ha kane ka Juk jong u Khasi mynta, hato don mo u Longkpa uba lah ban jubab ïa ki Jingkylli ki Khun ka Juk mynta? La leit noh kito ki Sngi ha kaba ki Pabah Meibah ki shait ïathuh Khana Puriskam Purinam ban pynïohthiah ïa ki Khunrit namar mynta ha ka kyrteng jong “Ka Jingbymdon Por" ïa ka Jingïadei hapdeng Para Briew la pynbujli noh da ki Kor ki Bor.
Wat la katta ruh, ngim lah kiar ïa ka Jingkylla jong ka Por; hynrei kaba donkam eh ka long ban tip ba ka shong eh ha ki Kmie ki Kpa kumno ban tei ïa la Longbriew Manbriew jong ki Khun wat ha kane ka Juk Jingkylla khamakha.
Kaba donkam eh dei ka Jingïasyllok Shiïing Shisem hapdeng u Kpa, ka Kmie bad ki Khun.
Khlem kane yn kham ñiar ban shem ïa kita ki Khun ki ban long ki Mawkordor jong ka Imlang Sahlang namar ka “Akor ka Burom ka sdang na la Ïing na la Rympei bad ka sa bteng ha Skul".
Yn ym don uba lah ban bujli ïa ka Kamram bakordor tam eh jong i Pa i Mei.
Tang ha u RupangShillong, 25 Iaiong:Ki hospital kiba la buh kyrpang ban ai ia ka jingsumar ia ki nongpang, ka la kynduh pat kawei ka jingeh ha kine ki sngi namar ka jingdon ka jing pynlip bording (loading shedding).
Ka jingpynlip bor ding ka MeCEL ka dei ka jingpang ia ka hospital ha kaba ki kam ki jam, bad ki jingai jingsumar la sangeh lut bym don bording, la ong u Joint director ka Shillong Civil Hospital u Dr M Barthakur haba iakren mynta ka sngi bad u Rupang.
U Dr Barthakur u la ong ba ka jingpynlip bor ding ka la ktah jur bha ia ka jingtreikam ka hospital hynrei kaba ktah shuh shuh kham palat, dei ki nongpang kiba hap ban ioh ia ka jingsumar.
“Ngim ioh treikam shuh, namar ka jinglip bording, ki kam ba dei ban puid, ban leh ia kino kino ki kam ba donkam bording, la hap ban sangeh noh", la ong u Dr Barthakur.
U la ong ba ha ka jingshisha ka sorkar ka dei ban ai lain bording la kajong ia ki hospital ka bym don jingthut shuh khnang ba ki kam kin nym sahteng bad ktah ia ki nongpang.
“Ha hospital, ngi treikam lut da ka bording bad lada ym don bording, ki kam baroh la sahteng lut", u la bynrap.
Hynrei kaba sngew lyngngoh ka long ba ha kane ka hospital, ka don ka generator kaba la thied 30 snem mynshwa bad ka bym treikam shuh ha kine ki sngi.
“Ka don ka generator kaba rim bha bad mynta kam treikam shuh ba ka la sniew, ngim ioh bording shuh shisien ba la lip na ka MeCEL", la ong u Joint Director katei ka hospital.
Katkum ka jingong u Dr Barthakur, ka bor na hospital ka la dep thoh sha ka sorkar ba kan thaw ia ki lad ki lynti ban pynioh ia ka generator kaba thymmai ba kan long kaba bit ban treikam hynrei hadud mynta kam ai jubab.
Kane ka generator kaba rim ka pynmih bording 160 kilo watt.
“Kane ka generator kam lah ban ai bording lut ia ka hospital bad tang ha ka jaka kaba la don kham mynshwa namar ba mynta ka hospital ka nang heh", u la ong.
“Ha ka por mynmiet, haba lip bording, la pyndonkam da u mombati tang ban iohi’, u la ong.
Shillong, 29 Iaiong:U CM Jha uba dei u trai bad kumjuh ruh u Vice Chancellor jong ka CMJ University, Shillong uba la shah kem ha ki pulit jong Meghalaya lashai ka sngi 30 tarik Iaiong un iakhun ia ka elekshon MP na Jhanjharpur Parliamentary Constituency, Bihar.
Ki pulit ka jylla ki la kem ia u Jha halor ka jingkynnoh ba u la leh thok bad die tuh ia ki certificate sha ki samla pule ha kaba u Lat barim jong ka jylla u RS Mooshahary u la ai jingmut ia ka sorkar ban khang noh ia ka University jongu.
Ki pulit ki la kem ia u Jha katba u dang ialap ilekshon kum u kyrtong shimet namar un iakhun Jhanjharpur Parliamentary Constituency kum u kyrtongshimet bad mynta u don ha ka jingshah tohkit jong ki pulit bad u dang shah set ha along jong ka sardar police station.
Na ki khubor ba la iohlum la ong u Jha u la dep file ia ka nomination jongu na katei ka constituency kum u kyrtong shimet bad ka jingthep vote kan long lashai ka sngi 30 tarik Iaiong.
Haba la ioh ba iakren bad ki pulit syntiat jong ka jylla bad haba la  kylli kumno kin leh lada u Jha un jop ilekshon bad un long kum MP, ki la iathuh ba lada u jop ruh un dang dei u nongkam sniew bad uba la shah kem halor ki kam thok kam shukor.
Ki la ong ruh ba, lada u jop ruh u Jha un nym pat long kum u MP namar  un sa kylla long u dkhot ba pura jong ka Parliament tad haduh ba un da shah pynsmai.
Nalor kane une u pulit bym kwah ban pynpaw kyrteng haba kren ha u nongaikhubor u la ong, lada u la dei u MP ruh na ka liang jong ki pulit kin leit pan jingbit na u speaker na ka bynta ban kem bad set phatok ia u.
La iathuh ruh ba, na ka liang jong ki pulit ka jylla hadien ba la dep  ban tohkit 10 sngi kynthih kin pynkhreh ruh ia ki kyndon mutkotduma kiba yn pynngat pyrshah ia u CM Jha khnang ba hadien ba la dep ka jingtohkit da ki pulit ka iingbishar kan rai ban set phatok ia u.
Shillong, 28 Iaiong:Ka jingdon jong ki tyllong um ha ki katto katne ki tyllong um ki jaka ha sor Shillong ka la long shi rukom ka jingiarap ia ka jingduna um.
Ha kine ki aiom tyrkhong, ka don ka jingduna um ha kiba bun ki bynta jong ka nongbah Shillong bad ha ki jaka ba khap sor.
Katkum ka thymmei khubor, ki don bun ki shnong ha sor bad khapsor kiba don ki tyllong um bad kine ki iarap ban pynioh um.
Ka PHE ha kane ka nongbah Shillong, ka ai ia ka um ban sam da ka Shillong Municipality Board (SMB) ban sam sha ki man ki thliew iing ba don hapoh u pud u sam jongka.
Hynrei, kiba ka PHE ka sam um,dei tang sha ki jaka ba lait na u pud u  sam ka Municipal, la ong ka khubor na ka tnad PHE.Nafor… MyOutward non-greasy hair littleOFF hair product for:.
ka liang ka PHE, ka la kubur ba ha kum kine ki aiom tyrkhong, ka  jingioh um ka kham duna.
Ki dong ba kham duna um, ki long kum kito ki bym hap ha ka Municipal.
Ki don kiba don ki tyllong um ki long kum ka Demthring, Mawlai, Laban bad kiwei.
Shillong, 28 Iaiong:Ki san seng ha East Jaintia Hills District ki la weng noh shipor ia ka pakhang shnong ba 48 kynta ba ki la khot ha ka 30 tari mynta u bnai, ki san seng ki la weng noh ia katei ka pakhang shnong namar ba ka don ka jingiaseng General Assembly jong ka Presbyterian Church of India (PCI) ha ka balang Presbyterian Laitumkhrah, Shillong naduh ka 30 tarik mynta u bnai haduh ka 4 tarik u bnai ban wan.
Ki san seng ki la pdiang ruh ia ka jingkhot u Deputy Commissioner ka East Jaintia Hills District, u Bah WR Lyngdoh ia ki lashai ka sngi ha ka por 2 baje mynsngi ha ka ophis trei kam jong u.
Ka jingiasengbah jong ka Presbyterian Church of India (PCI) kan long ia ka 41st  Bennial Assembly ha ka Balang Presbyterian Laitumkhrah naduh ka 30 tarik Iaiong haduh 4 tarik Jymmang 2014.
Halor kane, na ka liang ka PCI ka la kyrpad ia ki sengbhalang ha Jaintia Hills ba kin sngewbha ban pynlait noh ia ka jingpakhang surok ba 48 kynta ha East Jaintia Hills khnang ban ailad ia ki nongwan iaseng.
Shillong, 28 Iaiong:Ka UDP ka la dawa ba u myntri kam bording ka jylla u Clement R Marak dei ban hiar shuki noh namar ka jingbym lah ban tehlakam ia ka jinglip bording kaba la ktah jur ia ki paidbah ka jylla.
Ka UDP ka la dawa ruh ba ka sorkar ka dei ban thung ia ka jingtohkit halor ka jingbam hati kit kulai ka Myntdu- Leskha power project.
Ka sorkar ka dei ban thaw ia ki lad ki lynti mardor ba pynkut noh ia ka jinglip bording ha ka jylla, la ong ka UDP.Lashai ka UDP kan pynlong ia ka jingshong kyr-ain hakhmat ka Additional secretariat ban pynpaw pyrshah ia ka jingjubor ka jingpynlip bording ha kane ka jylla.
U MLA ka UDP uba dei ruh u working president u Bah Jemino Mawthoh u la ong ba ka party ka dawa ba u myntri kam bording ka jylla, u dei ban hiar shuki noh namar ba um lah ban tehlakam ia ka jinglip bording ha ka jylla.
U la ong ba ka party ka dawa ruh ba dei ban pynlong ia ka jingtohkit halor ka jingbam hati kit kulai ka Myntdu-Leskha project.
Ka jingpynlip bording haduh 11 kynta shi sngi ka long kaba ym lah mut dur shuh, la ong u Bah Mawthoh bad bynrap, ba ka party ka kwah ban tip haduh katno ka sorkar ka la pynlut ban shna ia ka Myntdu- Leskha power project kaba la pynkiew na ka T.390 klur sha ka T.1300 klur.
Ka jinglip bording kan pynduh ia ki paidbah ka jylla ban peit world cup ban long u bnai Jylliew mynta u snem.
Ka FIFA world cup kan sdang naduh ka  12 tarik Jylliew bad ki paidbah ieid phutbol kin hap ban shu iam namar ba kim nym ioh ban peit bym don bording bad kane ka long kaba sngewsih kthang.
Shillong, 28 Iaiong:Ka sa moi treikam ka Meghalaya Rural Development Society (MRDS) ban pyntrei kam ia ka IFAD Projek ha kane ka jylla, ka la kut ha u Jylliew, 2013 katkum ka soskukar.
“Katkum ka sosku lar ba la iateh, ka sorkar Meghalaya kan pyntrei kam ia kane ka projek phra snem naduh u snem 2005 haduh 2013, kaba long 8 snem", la ong u Project director ka MRDS u Bah A Suting haba iakren hynne ka sngi Nyngkong bad u Rupang.
Kham mynshwa, ki Self help Group (SHG) na kylleng ki jaka jong ka jylla kiba hap hapoh ka jingpeit ka MRDS, ki la kiew lienglieh iingsaw halor ka jingmut dur ba ka sorkar ka la thmu ban pynduh noh ia ka MRDS.Hynrei katkum ka jingong u Bah Suting, kane kam dei kaba ka sorkar ka thmu ban pynduh ia kane ka IFAD projek hynrei ka la kut hi katkum ka soskular.
“Nga tharai lah ban don kiba pynsngewthuh bakla ia kane, namar ba kam dei ba pynkut ka sorkar ia ka IFAD projek, hynrei dei ba la kut ka soskular", la ong u Bah Suting.
Katkum ka jingong u Project director, ka jingialang ban pynwai noh ia  ka MRDS  kan sa long ha u bnai Jymmang ne u Jylliew mynta u snem.
U la ong ba ka jingpynkut noh ka sorkar ia ka MRDS ka dei ba ka IFAD projek ka la kut hynrei kam mut pat, ba tang ba la kut ka IFAD projek, ka sorkar kan shu ieh kumto ia ki SHG hynrei ka shong ha ka sorkar ba kan thaw pat ia kiwei ki lad ki lynti ban btin lynti shuh shuh ia ki SHG.“Ki SHG ruh kim dei ban shu ap jingiarap na ka sorkar, hynrei shisien ba ki la ioh jingstad, ki dei ban ieng ha kijong ki kjat", u la ong.
Ka MRDS ka la treikam ha ki san tylli ki district ka jylla lait noh ka East bad West Garo Hills.
Ha kine ki san tylli ki district la lah ban thaw 2300 tam ki SHG bad kumba T.171 klur la pynlut ban kyntiew ia ki SHG.“Baroh ki shnong ba la lah ban kdup da ka MRDS ban seng ia ki SHG ki long 790 tylli", la ong u Bah Suting bad bynrap, ba kane ka long kaba duna ban ianujor bad ka jingdon jong ki shnong ha ka jylla baroh kawei.
Katkum ka jinglap, la don kumba 60 percent eiei ki SHG kiba la lah ban treikam bha bad ban ieng ha la kijong ki kjat lyngba ka jingbtin lynti ka MRDS, la ong u Bah Suting.
Shillong,28 Iaiong:Ha ka 27 tarik mynta u bnai ha ka por 9 baje mynmiet, uwei u rangbah ba la tip kyrteng kum u Bakhraw Kharryngi  na ka shnong Tyrsad, u la shah kem ha ki paidbah ka shnong Mawliehpoh, bad la teh bad set  ia u baroh shimiet hapoh ing skul ka Mawliehpoh LP School, Tyrsad  da ka jingkynnoh ba u dei u men-shohnoh.
Kham hadien la wanrah ia u sha ka shnong  Tyrsad Umkseh h aka por 8:45 baje mynta ka step bad hadien ba la iohi jingtip ki pulit ki her bak sha katei ka jaka bad la ioh ba pyllait im ia u bah Bakhraw ha ka por 12 baje mynsngi.
Utei u rangbah ba la shah bat ha ka shnong u la ujor da ka FIR sha ki pulit pyrshah ia u  King Rani, Bantei Rani, Aikos Mary Sawkmie,  Roy Rani, u rangbah shnong ka  Mawliehpoh  bad u  Kral Rangslang,  rangbah shnong ka Pomsanngut, bad u la ujor ruh ba dei kitei ki briew kiba la kynnoh men-shohnoh ia u bad ki la kynshoit ia u paidbah , Katei ka kam ka don mynta hapoh ka jingtohkit ki pulit ka Mawngap OP.Shillong, 28 Iaiong:Lashai ka sngi Hat majai, ki sengbhalang bad ka sorkar kin iathalain halor ka Inner Line Permit (ILP) hadien bun bnaiba la dep iakren kham mynshwa halor kane.
U president ka KSU u Bah Daniel Khyriem  u la ong ba ki sengbhalang kin leit ban iashim bynta ha kane ka jingiakren da ka jingmut kaba beit bad kyrmen kaei kaban mih na ka jingialang lashai, kan long ka jingmyntoi na ka bynta ka jylla.
U Bah Khyriem u la ong ba ki sengbhalang kin pynlait ruh ia ki kot ki sla ba ki la pynkhreh ban ai sha ka sorkar halor ka jingdonkam ban pyntreikam ia ka ILP ha kane ka jylla.
Ka jingialang kan long ha ka por 11 baje mynstep ha kaba na ka liang ka sorkar, yn ialam da u Myntri Rangbah u Mukul Sangma.
Ka jingialang ba la dep jong ki sengbhalang bad ka sorkar ka la long ha ka 15 tarik Kyllalyngkot, ba la dep.
Ki sengbhalang kiba dawa ia kaILP ki long ka Khasi Students’ Union (KSU), Federation of Khasi, Jaiñtia and Garo People (FKJGP), Hynñiewtrep National Awakening Movement (HNYF), All Jaiñtia Youth Welfare Organisation (AJYWO), Ri Bhoi Youth Fed eration (RBYF), Garo Students’ Union (GSU), Association for Democracy and Empowerment(ADE), A’chik Youth Welfare Organisation (AYWO), Khasi Women Welfare and Development Association (KWWADA) bad kiwei de.
Shillong, 28 Iaiong:Ka myntri kam pyn roi sor, ka sorkar Jylla, ha ka Lah Sngi U Blei, ka niah hi, ia la ka jong ka kali na ophis jongka na Secre teriat shala iing bad katei ka dei ha ka por 2baje nohsngi eiei.
Haba ki nongthoh khubor, ki iohi, ba ka niah hi, ia la ka jong ka kali, ki la iakren bad ka, hynrei katei ka myntri, ka la ong “Ngam  tieng satia ia ka jing byrngem jong ka HNLC".
Ka myntri, ka ong ruh ba kam shym la lehbakla eiei, hynrei, ka shakri beit, kum ka nongialam paid bah, ha ki kam ki duk jongka bad ka ong shuh shuh “Ngan iada dalade bad ialade hi".
Lah ban pynkynmaw, ba ka HNLC, ka la byrngem ia ka kong Ampareen Lyngdoh, myntri pynroi sor jong ka sorkar Jylla, halor ka jingshah pynpra jong ki iing jong ki duk ki rangli ha Umsawli, ha U Naiwieng ba ladep.
Shillong, 28 Iaiong:U Deputy Commissioner ka East Khasi Hills district  u la shah ia ka UDP ba kan pynlong ia ka jingshong kyr-ain ne kyllain myngor hakhmat ka Additional Secretariat lashai ka sngi ka 29 tarik Iaiong ban pyrshah ia ka jingpynlip bording palat ha kane ka jylla, kaba la ktah ia ki kam ki dup jong ki paidbah.
“Ngi la iakren bad u Superintendent of Police (SP) ka East Khasi Hills u Bah M Kharkrang halor kane ka kam.
U SP um shym la iohi ban don kano kano ka jingeh ban mih ban pynlong ia ka jingshong kyr-ain ban ialam da ki MLA,", la ong u Deputy Commissioner u Sanjay Goyal.
Shwa ia kane, ka  UDP ka la kyntu ia ki paidbah ban wan iashim bynta lang ha kane ka jingshong kyr-ain ban pynpaw pyrshah ia ka jingpynlip bording ha kane ka jylla.
Ia kane ka jingshong kyr-ain yn ialam da u MLA ka Nongthymmai uba dei ruh u working president ka UDP u Bah Jemino Mawthoh.
Shillong,28 Iaiong:U Myntri ba dei peit ia ka kam bording ha ka jylla u Clement Marak  u la ong ba hapoh shi taiew ka jylla, kan ym mad shuh ia ka jingshah pynlip bording kaba khyndai haduh khadwei kyn ta, namar ba ka NEEPCO ka la kular ban ai bording biang sha ka jylla hadien ba ka sorkar ka la kular ban siew ia ka ram kaba sah khyn diat khyndiat.
U myntri u la ong ba ka NEEPCO ka la kular ai bording hadien ba ka sorkar kan shuwa tang T.30 klur tyng ka na ka ram kaba sah haduh T.300 klur tyngka.
U Marak, u la ong ba ka daw ba ka jylla ka mad ia ka jingduna bording ha kine ki sngi ka die na  ka ram ba ka NEEPCO ka la sah ha ka sorkara, bad ba katei ka tnad kam treh ai ding shuh lada ym lah ban siew ia katei ka ram, kumta ha ka jingiakren bad katei ka tnad u myntri u la iathuh ba ki mynjur ban ai ding biang hadien ba ka sorkar  jylla ka la kular ban siew ia ka ram kaba dang sah khyndiat khyndiat.
Haba kren halor ki daw ba ka jylla ka la ia kynduh jingeh ha ka liang ka bording u Myntri u la ong ba ka jylla ka dang hap ban shaniah ha kiwei pat ki tnad ban ioh bording namarba nalade kam lah ban pynbiang, u la kdew ruh ia ka Myntdu-Leshka Project  ka bym shym la lah ban pynbiang bording kumba la khmih lynti ba kan pynmih.
U la ong ba ka daw ba ka Leshka kam lah ban pynmih bording ka dei namarba katei ka Project hangtei ka dei kaba hap ban shu shaniah beit tang ha u slap.
Shillong, 28 Iaiong:Man ka sngi, lada phi iaid narum Laitlyngkot bad kham sharum, haduh haneng jong ka shnong Pomlum, ki don da ki bun phew tylli ki kali, kiba ieng ha ki rud surok bad kitei ki dei ki kali, kiba don bun ki rang bad ki thei samla.
Ym tang katta, ki don ruh, kiba don tang ki para shynrang, hynrei kiba ieng ha ki rud surok bad ha ki them kiba kham pajih.
Katei ka jingjia, ka kham jur, ynda la janmiet bad khamtam, ynda la sdang kem dum, ha kaba la iohi, ia ki shynrang kynthei, kiba ia ieng sha rud surok bad ki don ruh kiba ia shong hapoh kali bad nangta, ki don kiba ia dih buaid, kiba ia tem jingtem bad kiba ia shad lymwir ha kitei ki rud surok bah.
Uwei u riew rangbah, ula kynthoh ha U Rupang “Ka long kaba ijli bad kaba i saitmet shi kat dei, ha kaba ban ia shong kali shi iing shi sem ruh, la ia sngew lehrain".
“Ula lehrain, da uba peit, ia uba leh" ong biang utei u rangbah.
Na kitei ki kali, kiba leit ieng sha kitei ki rud surok, la iohi, ba ki dei ki kali jong ki riew shimet suda bad kim dei ki kali kamai satia, wat la ki don tyngkhat, ki kali kamai, kiba leit poi sha kitei ki jaka bad kiba leit ieng bad leh ia kitei ki kam thadlad, la iohi, ba kiba bun eh, ki dei hi ki khynnah samla, kiba dang ha ki khad ne ar khlieh ki snem jongki  bad ki leit ruh da ki kali kiba dang i thymmai bad kiba i rem dor shibun bad la don bunsien, kiba lap ba kiba leh ia katei ka kam, kim dei tang ki khasi, hynrei, ki don ruh bun bun ngut ki samla bar Jylla.
Halor kane ka phang, ka KSU Mawkajem, ka la ia kynduh ha ka 26tarik Iaiong 2014 bad ka la rai ba nangne shakhmat, lada lap ia ki kali kiba ieng ha kitei ki rud surok bad kiba leh khlem akor, ka seng kan bat lang bad briew bad kali.
Ka KSU, ka kren diaw mynsiem ruh, ba mynta kitei ki jaka, ki la dap da ki bitor suda bad ki jaboh jabain, kiba la pyn ijli ia kiba leit ba wan sha katei ka thain.
Ka KSU, ka maham ruh ban pynieng kali, ha kitei ki jaka naduh na Umtyngngar sharum, naduh ka por 6baje janmiet shaneng bad lada don kiba leh beain, yn kurup ia ka kali bad ia kiba don hapoh ka kali, ha kaba yn tian bishar, katba kum ki kyndon ain, ong ka kyrwoh na U bah Pynbhalang Mylliem Publicity Secretery ka KSU,Mawkajem.
Shillong,29 Iaiong:Ka United Democratic Party ( UDP) mynta ka sngi ka la lum paidbah da kaba pynlong ka jingiashong kyllain mon gor ha phyllaw ka Additional Secretariat kum ka dak ka jingpyrshah ia ka jingpynlip bording kaba la palat pud hapoh ka jylla.
Haba la kylli na uwei na ki nongialam ka UDP u bah Titos Chyne hato nalor ka shong kyrain bad ka jingphah memorandum, ka la biang mo ia ka UDP ba kan pyrshah ia ka jing pynlip bording kaba bun bun kynta ha ka jylla.
U bah Titos u la ong ba ka UDP lashai ka sngi kan sa shong pyrkhat biang ha ka jingialang jong ka sa da kino ki lynti kan pynbor ia ka sorkara ban sangeh noh shisyndon ka jingpynlip ding kaba palat pud, u la ong ba ka seng ka lah ruh ban ujor syndon da ka PIL sha ka Ingbishar ka jylla pyrshah  ia ka tnad MeECL.Shillong, 29 Iaiong:U Myntri Rangbah ka jylla u Dr Mukul Sang ma u la takrain da kaba kynnoh ba ka UDP ka la shim kabu politik na ka jinglip ding ha ka jylla.
“Kane kam dei ka por ban shim kabu politik.
Nga shim ba ki paralok na ka UDP ba kin ai jingmut ban weng ia kane ka jingeh,", la ong u Sangma haba kren mynta ka sngi, sha ki nongthoh khubor.
U la ong ba ka UDP ka la don ka lad ba kan ai jingmut sha ka sorkar ha iing dorbar lane da ka jingthoh.
“Ngi long kiba kloi ban pdiang ia ka jingai jing mut ban weng ia ka jinghiran bording", la ong u Mukul.
U la ong ba ha u snem 2007, ka UDP ka la pyrshang ban pynlong politik haba ka sorkar ka la shim ia ka rai ban pyntreikam ia ki projek bording ha ka jylla.
“Ka UDP ka la kynnoh da kaba pynlong politik ha u 2008 da kaba ialam bakla ia ka rai jong ka sorkar hakhmat ki paidbah.
Ki la weng ia kane ka rai haba ki don ha ka sorkar ha u snem 2008-2009," la ong u Myntri Rangbah.
Halor ka jingkyrduh bording kumba ka long mynta, u Mukul u la ong ba ka rai jong ka sorkar kaba rim ka pyni ba ka la leh na ka bynta ka jingbit jingbiang jong ka jylla.
Ha kajuh ka por, u la ong ba ka sorkar ka la rai ban pynthymmai ia ki projek bording kiba ka sorkar ka la dep buh dak.
“Ngan pynlong ia ka jingbishar bniah kum u Myntri Rangbah halor kane", u la ong.
U Mukul u la iathuh ruh ba u la dep pynlong ia ka jingbishar bniah bad ki heh ka NEEPCO bad kiwei ki heh halor ka 85 MW Mawphu project bad ka 500 thermal project ha Garo Hills kiba la ai sha katei ka kompeni.
Halor ka 280 MW Kynshi Stage I kaba leh hapdeng ka sorkar jylla bad  ka kompeni Athena Groups, la dep pynkhreh ia ka DPR, u la ong.
“Ka kompeni ka dang pynbiang ia ki jingdonkam shwa ban pyntreikam ia ka projek.
Ka kam kan iaid noh wut wut mar ia dep", u la ong.
Katba ia ka Kynshi Stage II ban pyntreikam da ka Jaypee Groups ka dang kynduh jingeh namar ka jingbym ioh bor na ka tnad namar ka dei ka jaka ba don u uranium.
“Ngi la iakren bad ka tnad ba dei peit halor kane", u la ong.
Shillong, 29 Iaiong:U ma Wanpynsuk Passah, na New Hill, Jo wai, ula phah ia ka jing ujor, sha U President ka Consumer Forum, ba ula rai ban thied kali na Shillong Hyundai, ha kaba ula ai ia ka cheque, kaba shongdor T.5,60,000 sha U bah Wankitbok Lyng doh, uba dei u nongdie kali jong katei ka kompeni bad katei ka dei na ka bynta ba un thied ia ka kali Santa Fe, ha kaba ula kular ruh ban pynioh ia katei ka kali, ha shwa jong ka 31tarik Lber 2014.
Hadien kata, U Ma Wanpynsuk, u iathuh, ba ula ialam sha ka para jongu, ka kong Alomina Passah, namar ba u khun jongka, U Rimiland Pas sah, u kwah lem ban thied ia kawei ka Santa Fe, ha kaba ula siew boina   T.5,30,000, na bynta katei ka kali.
Hadien shi taiew, utei u nongdie, ula iathuh, ba um lah satia ban pynioh ia katei ka kali, ha shwa ka 31tarik Lber 2014 bad ula iathuh, ba yn lah ban pynpoi ia katei ka kali, ha ka taiew ba ar jong u bnai Iaiong bad kumta U Ma Passah, ula ong ia u, ba lada um lah ban pynpoi ha ka por ba la ia kut,  ba un pynsangeh noh, na kaba thied ia katei ka kali.
Na katei ka jingpynsangeh ia katei ka jingthied kali, la iathuh da U Ma Passah, ba ula shah khate noh T.84,000 kaba dei ka bai pynpep bad kaba long 15 percent, na kaba dei ka dor jong katei ka kali.
U Ma Wanpynsuk, u iathuh biang, ba ha ka 8tarik Iaiong 2014, haba ula ioh khubor, ba ka kali jong u pyrsa jongu, ka la poi ha Guwahati, kumta, ula ong ba ia katei ka pisa kaba u shah ot T.84,000, dei ban khate noh na katei ka kali jong u pyrsa jongu; hynrei, ki la kyntait bad hadien kata, ula rai ban shim noh ialade ia kawei ka kali, kaba ula pynpep kham mynshwa bad ba la pynsngewthuh ruh ia u, ba un nym duh ei ia katei ka pisa kaba T.84,000.
La ujor da U ma Wanpynsuk, da kaba ong, ba mynta ruh, u hap ban ap biang ia katei ka kali, sa 6 bad 8 taiew bad ula iathuh ba ka jingwan rah ia katei ka kali, kam pat shym la jia satia, wat haba ula weng noh ia katei ka shithi jingpynpep thied kali jongu.
“Mynta ki iai pynbor ianga, ban wan sha dukan  jongngi, na bynta ki jingdonkam ba dei ban pyndep, hynrei nga sngew tieng ban leit ruh, namar ba ioh kin leh ia kaei kaei kaba sniew pyrshah ianga" ong katei ka jingujor, ha kaba ula thoh ruh sha U President ka Forum, ba un peit ba un ioh biang ia katei ka pisa kaba long baroh T.5,60,000.
Halor katei ka khubor, U Rupang, u iakren bad ka Shillong Hyundai bad u nongkren jong katei ka kompeni, u bym kwah ban iathuh kyrteng, ula ong “Ka Cheque jong U Ma Passah, ka dang don sah ha ophis".
Utei u nongkren, u mynjur pat ruh, ba ka long kaba shisha, ba ia u nongthied kali, uba la dep siew pisa, lada jia ba u pynpep noh, ka kompeni, ka ju khate noh 15 percent, na ka dor jong ka kali, kaba u nongthied u kwah thied.
La iathuh shuh shuh, ba ia kitei ki kali la shna ha Chennai bad ban wan poi ha Shillong, ka shimpor hapdeng 15 haduh 18 sngi bad ka ju long ka rukom, ba ki nongthied, ki dei ban ap hapdeng ka 5 bad 8 taiew, ka shong katba kum ki rong ba ki kwah.
La iathuh ruh, ba kawei ka kali jong U bah Rimiland Passah, la dep aiti naduh ka 11tarik Iaiong 2014, katba ia U Ma Wanpynsuk, ka iai sahteng, namar ba um shym la leit sha katei ka ophis, ban shim ia katei ka Cheque bad ba un soi ruh ha ka register, ha ka por ba u ioh ia katei ka cheque, kaba ula pynpep noh ban thied kali.
“Haduh mynta um pat wan" ong kakhubor na katei ka kompeni shna kali, kaba don ha Mawiong.
Shillong,29 Iaiong:Ka kong Andris Lyngkhoi ka la ujor sha ki pulit ka Nongstoin PS ba ha ka 26 tarirk mynta u bnai ha ka por 8 baje mynmiet, lai ngut ki briew kiba al tip kyrteng kum u Silbester Thabah,  Alexander Syiem bad u  Sing Lyngkhoi, ki ber bih ha ka wah Iawron kaba don ha ka shnong Phodumbah,WKH.Halor kate ka jingjia ka Dorbar shnong ka la khot hajir ia kitei ki laingut lyngba ki dkhot ka VDP, ba kin wan mih hapoh dorbar.
Hynrei la kynnoh ba kitei ki lain gut ki la kyntait ban leit hajir bad ki la shoh pynban ia ki dkhot ka VDP, ki la knieh ruh ar tylli kip hoeryngkat ka byrngem byrsit, iathuh ka khubor pulit.
Shillong, 29 Iaiong:Ki nongialam balang bad ki sengbhalang na rilum Garo ki la iakynduh u Lat ka jylla u KK Paul mynta ka sngi Hatmajai, ban pynpaw ba ki thrang ban don noh ka jingsuk ha rilum Garo ban pynduh noh ia ki kam pyntriem jong ki kynhun kiengatiar.
Ha ka jingiakynduh hynne ka sngi, ki nongia lam na Garo Hills ki la pynsngew ia u Lat ba un tuklar lem ban khot iakrenia ki seng lehnoh ha Garo Hills khnang ba ka jingsuk kan wan noh.
Ia kane ka kynhun la wan hapoh ka shatri Unified Peace Movement for Garo Hills (UPMGH),  bad ki la aiti ruh ia ka dorkhas ha u Lat.
U general secretary ka UPMGH u Phadar Januarius S Sangma u la ong ha ki nongthoh khubor hynne ba ka jingialang ba ki la kyrpad ia u Lat ka jylla ba un tuklar bad ka sorkar ba kan khot iakren noh ia baroh ki seng lehnoh ha rilum Garo khnang ban wanrah biang ia ka suk ka sain.
U Phadar Sangma u la ong ba ki kam pyntriem ha rilum Garo ki la ktah  jur ia ki paidbah khamtam ki nongkyndong haduh ba la thut ka kamai ka jih ka iaid ka ieng.
Ki kam pyntriem kum ka jingdawa pisa, rahbor, tuh thiem, ka jingbyrngem bad ka jingpyniap ka la jia man ka sngi, la ong ka UPMGH.U Phadar Sangma  u la ong ba ka seng lehnoh ka Garo National Liberation Army (GNLA) ka pynpaw ia ka jingthrang ban iakren bad ka sorkar bad, " ngi kwah ba ka sorkar kan sngap ia kane ban khot iakren noh ia ki".
Ka UPMGH kala kyntu ruh ia ka sorkar ba kan ai jaka sah ia ki dkhot ka Achik National Volunteer Council (B).
Ka ANVC (B) ka la pdiang ia ka jingiakren iasuk hynrei ka sorkar kam shym la ai jaka sah ia ki bad dei na kane ka daw, ki sa saphred kulmar ban leh ia ki kam runar.
Shillong,29 Iaiong:U Myntri rangbah ka sorkar jylla u Dr.Mu kul Sangma u la ong ba ka sorkar kan sa shong pyrkhat ban ia kren biang halor ki mat ba donkam ba donkam ha ka rukom sei ia ki mar poh khyndew kynthup ia ka tih dewiong kaba ka National Green Tribunal ka la khang pyr shah.
Haba iakren bad ki nongthohkhubor ha kamra treikam jong u -u Dr.Mukul u la ong “Ka long shisha kaba don kam ban ia kren biang ia ki rukom sei ia ki mar pohkhyndew (mining policy), shen ngin sa ia kren biang halor katei ka phang".
Lah ban kdew ba ka NGT ka la pynmih ia ka hukum ba la khang pyrshah ia k a jingtih dewiong kaba ki ong ka rukom tih thliew khnai kaba ki ju leh ha Jaintia hills, bad katei ka jingkhang  ia katei ka rukom tih dewiong ka dang don mynta hapoh ka jingbishar ka Court.
U Dr.Mukul u la pynkynmaw ruh ba halor katei ka hukum ban khang ia ka tih dewiong thliew khnai , ki la don ki kynhun na Jaintia Hills ruh kiba la wan ia kynduh ban ia phylliew jingmut bad u, bad ki la don kiwei pat ki kynhun, kumta u sngewba  ka long kaba donkam bha ban ia kren halor katei ka phang.
Shillong,29 Iaiong:38 ngut ki rangbah kiba la soi kyrteng ha ka jingthoh kaba ki phah sha u EM ka KHADC ba dei peit ia ka Elaka, ki la kynnoh ba hadien ka jing khlad noh u Sirdar ka Hima Mawlong u bah Khraw boklang Iangrai, ki la don katto katne ki riew shim kabu kiba la khot jingia lang ha ka 24 tarik mynta u bnai hapoh ka hima, bad katei ka jingia lang kaba ki la shu khot sop sop ka dei na ka bynta ban jied Acting Sirdar, hynrei namarba ki la don ki paidbah kiba la ioh jingtip ki la leit ban tur lang sha katei ka jingialang bad ban iatai lang ha katei ka jaka ba la khot jingialang sop sop, ha kaba la don ruh ki rai kiba la shim , kawei ban pyntip sha ka KHADC ia ka jingkhlad u Sirdar  bad sa kawei pat ka dei ka ban suhlang ia ka rai ka jingialang kaba la long ha katei ka 24 tarik, hynrei la ong ba la pyntip tang ia ka jingkhlad noh u Sirdar ym pat ia ka rai ka jingialang.
Ki 38 ngut ki rangbah ki la kynnoh ba , ba ba kham sniew shuh shuh ka dei ka jingwan tuklar u MDC ka Shella u bah Teinwell Dkhar ha kaba la kynnoh ba u la khot jingialang sop sop ha ing sah jong u ha Nongduh, Hima Mawlong ha ka 28 tarirk mynta u bnai.
Na katei ka jingialang ha ing u bah Tein la jied Acting Sirdar, Secretary bad dkhot Sirdar Dorbar, ong ka kyrwoh na ki 38 ngut ki rangbah ka hima Mawlong.
Kitei ki rangbah ki la pynpaw ruh ka jingsngewlyngngoh namarba kat u MDC uba ki la jied bad shaniah ban ialam ia ki ha ki lynti kiba beit u ialam bakla pynban ia ki , da kaba leh ia ki kam nadien jingkhang.
Halor kitei ki jingkynnoh kitei ki 38 ngut ki rangbah ki la buh da ka jingthoh sha u EM incharge Elaka ban kyrpad ia u ban peity ba rukom synshar khadar kan iaid katkum ki riti ki dustur ba la buh u longshuwa manshuwa.
Shillong, 29 Iaiong:U MLA ka Sohra u Bah Titosstarwell Chyne u la pyrshah ia ka rai ban khang tih dewiong thliew khnai namar ka ktah ia ki paidbah ki ba duk ba suk namar ba ki im ja na kane ka kam tih dewiong.
Ka National Green Tribunal (NGT) ka la khang pyrshah ia ka jingtih dewiong ha kane ka jylla namar ba ka don ka jingma bad kane ka jingkhang pyrshah ka la pynkhih win ia ki trai par bad ki malik dewiong.
U MLA ka Sohra u la ong ba ka sorkar jylla ka deiban iakhun pyrshah ia kane ka jingkhang tih dewiong jong ka NGT (thliew khnai).
“Ki briew jong nga ha ka thain Sohra kiba im na kane ka kam kin iap thngan lada khang ban tih dewiong namar kane kadei ka kam kaba ki la trei naduh mynshwa",laong u Bah Chyne.
U la ong ba wat ha ka Mining Policy jong ka jylla kam shym la khang ban tih dewiong tliew khnai hynrei ka  jingkhang kane ka NGT ka la ktah jur ia ki paidbah khamtam kiba duk.
Lah ban kdew ba ka seng ki trai par bad malik dewiong na jaintia Hills ki la rai ban iakhun pyrshah ia ka jingkhang tih dewiong thliew khnai ka NGT ha iing Kashari.
Bun ki MLA na Jaintia Hills ruh ki la kyrshan ban pyrshah jur ha kane ka jingkhang ban tih dewiong.
Shillong, 29 Iaiong:Ka jingjia, kaba phylla bad ka bym shym la don ba lah ban mutdur satia bad katei ka long, ha ka step phyrngab jong ka Sngi U Blei ba ladep, ki la don kiba iohsngew ha ka shnong Siejlieh ha Nongstoin, ia ka sur kaba wan na suin bneng, kaba long kum ka jingiaseng khynnah bad hadien katto katne por, na katei ka jingiaseng khynnah, ka mih ka sur, kaba ong “To kylla kaba  mut, ka Hima U Blei ka la hajan" bad katei ka wan da ka sur rangbah, kaba her na ki haw haw bad ka jah noh syndon artad.
Katei ka sur, la iathuh ba ka la mih ha ka por 3baje mynstep, katba u paidbah, ba bun u dang ioh thiah lyngngai bad ba ki don tang katto katne kiba ioh sngew bad katei ka sur, ka neh ruh, tang kumba ar minit eiei, ha kaba ka jingsawa jong katei ka sur, ka her shaphang Mihngi bad ka kut shaduh Nondein.
La iathuh, da ki lad khubor, ba u don uwei u samla, uba la tip kyrteng U bah Mos Lyngdoh, uba don 25snem ka rta, uba shong ba sah ha Siejlieh, uba iohsngew da la ki jong ki shkor, halor katei ka jingsawa kaba mih na suin bneng.
Ym tang utei, hynrei, la iathuh ba ki don ruh bun phew ngut ki rangbah, lem bad ki longkmie, kiba mih na la ki iing, haba ki iohsngew ia katei ka sur, kaba phylla na sahit bneng.
Haba la pyrshang ban iakren bad U Sordar Shnong, U bah Phiro, u iathuh ba ha ka miet jong ka Sngi U Blei, ka don ka lyer kaba pher bha bad kaba khlain haduh katta katta, kaba don ha jrong jong ka suin bneng jong ka Shnong Siejlieh bad katei ka lyer, ban da dei ba ka hiar khyndew, ka la pynjot ia kiba bun bah ki iing briew.
Haba la kylli shaphang katei ka sur, ula iathuh ba um tip eiei; hynrei, ula iathuh ba u thiah dang shai ha katei ka miet.
Shillong, 29 Iaiong:Ka UDP mynta ka sngi ka la pynlong ia ka jingshong kyrain ha khmat Additional Secretariat ban pynpaw pyrshah ia ka jing bym lah ka sorkar ban ai bording tikna sha ki paidbah.
Ki dkhot ka UDP kynthup ki MLA, MDC bad ki nongkitkam jong ka ki la pynlong ka jingshong kyrain bad ki la dawa lai tylli ki mat na ka sorkar ba kan leh noh mardor.
Kine ki long ban pynbiang bording ba thikna sha ki paidbah khlem pynlip shuh, ban pynlong ia ka jingtohkit ia baroh ki projek bording kiba don ha ka jylla ba la aiti ha ki kompeni bad ban hiar shuki noh u Myntri  kam bording u Clement R Marak kum ka jingkitkhlieh ba um lah ban bat ia la ka tnad.
“Lada ka sorkar kam sngap ia kine ki jingdawa, ngin sa shong ha ka party ban iaid shakhmat da kiwei ki lynti jam", la ong u U Working President ka UDP u Bah Jemino Mawthoh ba dei u MLA ka Nongthymmai.
U la takrain tyngeh ia ka sorkar ka bym iohi jngai haduh ba ka jylla kan iakynduh ia kine ki jingeh kumba long mynta.
“Ki paidbah ka jylla ki kohnguh katba ong ka sorkar, lada ki pynkiew bill ruh ki siew beit hynrei ki la buh ka jingkylli balei ia ka bording pat kim ioh tikna", la ong u Bah Mawthoh.
U la ong ba bun ki projek bording ba ka sorkar ka la aiti sha ki kompeni hynrei haduh mynta kim tip ki la long kumno.
U la ai nuksa ka Myntdu-Leska Hydel Power Project ka la bam hati kit kulai namar ba na ka jingmang pisa kaba T.300 klur hynrei mynta ka kiew shaduh ka T.1300 klur katba ia ka bording pat khlem pat ioh eiei.
“Ngi dawa na ka sorkar ba ka dei ban ai ia ka White paper jong baroh ki projek bording ba la ai ba pyntrei da ki kompeni ha kane ka jylla, la ong u Bah Mawthoh bad bynrap,ba ka jingtohkit ka dei ban aiti sha ka CBI.U la ong ba kane ka jingiakynduh jingeh jong ki paidbah ban nym ioh bording haduh 11 kynta ha ka shisngi ka dei ka jingjia kaba nyngkong eh ha kane ka jylla.
Kane baroh ka jia namar ba ka sorkar kam shym la iohi jngai ban pyrkhat ia ka lawei.
Ha kane ka jingiashong kyrain ki MLA kiba la wan ban iashim bynta ki long u Bah Jemino Mawthoh, Bah Titosswell Chyne, Bah Embhahlang Syiemlieh nalor ki MDC kynthup u Bah Teinwell Dkhar, Bah Hadrian Lyngdoh bad ki nongkitkam ka party.
La pynlong ia ka jingshong kyrain ryngkat ki jingthoh pyrshah ia ka sorkar halor ka jingpynlip bording bad ruh ka jingtem bom da ka jingpyrta artad pyrshah ia u Mukul Sangma bad ia ka sorkar.
Shillong, 29 Iaiong:Ka sorkar jylla ka don ka jingthmu ban khang kdam noh ia baroh ki tnad bym larkam kiba long tang ka jingban ia ka jingkit jongka.
“Ngi dang thaw ia ki lad ki lynti ban khang noh ia baroh ki tnad bym larkam ba la buh da ka sorkar", la ong u Myntri Rangbah u Mukul Sang ma mynta ka sngi.
U la ong ba ka sor kar ka la khang ia ka Electronic Corporation Limited (ECL), bad ka don ka jingthmu ban khang noh sa ia ka Bamboo Chips Corporation (BCC) namar ba kane ka dei tang ka jingkit ba khia ia ka sorkar khlem pynmih eiei.
“Ka sorkar kam lah ban bteng ban ai jingkyr shan ia ki namar ba kim lah ban pynmih eiei nalade.
Kan bha ba kan pynkut noh ia ki", la ong u Myntri Rangbah.
Ha kajuh ka por, u la ong ba ka sorkar ka dang shim ia ki lad ki lynti ban pynkhie im ia ka Meghalaya Minerals Development Corporation (MMDC).
“Ka MMDC kan long kaba donkam hadien ba ka sorkar kan pyntreikam ia ka Mining Policy.
Ka MMDC kan sa ioh khajna bun bha hadien ba pyntreikam ia ka Mining Policy", u la ong.
U Myntri Rangbah u la ong ba ka sorkar kan leh kumjuh ia ka Meghalaya Industries Development Corporation (MIDC) ba kan khie im biang na ka jingtlot jongka.
Halor ka jingkylli aiu ka sorkar kan leh ia ka MTC, u la ong, kane ka de ka atiar jong ka sorkar kaba lah ban pynmih khajna lada pyniaid da ka rukom kaba biang.
“lada ki briew ki pyniaid ia ka kam khaii da ki kali, ki ioh nong,  balei pat ka MTC kam lah", la ong u Mukul bad um iahap ban khang noh ia ka MTC.Shillong,29 Iaiong:U Superitendent of Police East Khasi Hills u bah M.Kharkrang u la pyntip ba mynta u bnai ki la don bun tylli ki case kiba ia dei bad ka kam tuh ba la rejistar ha Laitumkhrah PS, kaba kynthup ia ka jingshah tuh Laptop/PCs bad kiwei.
Halor kate ka jingjia kaba la jia khah ki pulit ki la buddien bha khamtam ia ki briew kiba dang shu lait jamin dang shen namar ka kam tuh.
Ha katei ka jingbud dien u SP u la iathuh ba ki pulit ka Laitumkhrah hapoh ka jingialam u Inspector N.Thohrem, O/C Laitumkhrah ki la kem ia u Ricky Swer 27 snem karta uba shong ba sah ha  Fire Brigade, bad u dei uba dang shu lait jamin ha u rymphang, bad na ka jingialam jong u la ioh kem ia ki briew kiba la shimtiia ki tiar kiba ki nongtuh ki la tuh.
Da ka jingialam u Ricky ki pulit ki la kem ia u  Jerry Maya Dkhar uba shong basah ha Polo bad  ka Grace Khaute na Demthring, Shillong,  haba la khynra ki pulit ki la lap ia ar tylli ki tin duma golden kiba don ia ki kynja dawai ba la suba jur ba u lah ban dei u drok.
Haba la tohkit da ka Anti Narcotic Task Force , ki la lap biang sa 5 duma tin u tei u juh u dawai ba la suba ba dei u heroin.
Na kitei kiba la shah kem ki pulit ki la ioh kurup 5 tylli ki laptop bad kawei ka LCd Monitor.
Na katei ka jingjia ki pulit ki iathuh ba ki nongtuh kiba la kynrei ha ki thain ka Laitumkhrah bad ha kiwei ki jaka ki dei kiba kyrni ha ka dih drok, bad ki tuh ia ki tiar ba remdor ban ia bujli bad ki drok na ki nongkhaii drok.
:  Ka Deputy Commissioner jong ka South West Khasi Hills District, Mawkyrwat ka la pynbna paidbah ba kan don ka dorbar paidbah, ha kaba iadei bad ka War San Lyngdoh area ka ban long ha ka 12 tarik u Kyllalyngkot,2018 ha Pyndenumjarain ha ka por 11 baje mynstep.
Namarkata la kyrpad ia ki paidbah ban ia poi khnang sha kane ka public hearing.
Shillong,29 Iaiong:Hadien ka jingiakhih, kaba la neh kumba 3 bnai tam eiei, ha u snem 2013, ha kaba bun phew ngut ki samla, ki la shah kem bad nangta sa bun ki kali bad ki iing kiba la shah thang, ha katei ka jingiakhih ban dawa ILP, mynta ki 13 tylli ki Sengbhalang, ki la rai ban kynran dien noh, na ka mat jingdawa, kaba dei halor ka ain Inner Line Permit.
Ki nongialam jong ki 13 sengbhalang, ki la leit mynta ka sngi, ban ia kren bad ka sorkar kaba la ialam da u Myntri Rangbah U Dr.Mukul Sangma.
Ha katei ka jingiakynduh ki Sengbhalang ki la pynjem noh ia ka jingdawa kaba kham mynshuwa, kaba ki dawa ba dei ban pyntrei kam beit da ka Inner Line Permit.
Haba kren sha ki nongthohkhubor u bah Sadon Blah, nongialam ka HNYF, u la ong ba ka daw ba la pynlong ia ki sengbhalang ban  pynjem noh ia ka ILP, ka dei halor ka nongrim ba ki la iohi ba ka por   kam shah shuh, namar ba ki la dep ban ia pynlut por la slem slem bah ban dawa  ILP; hynrei na ka liang ka sorkar ruh ka la ieng ban ym pyntreikam ia ka ILP, u la ong ba la donkam kyrkieh ban pyntreikam noh ia ka ain ban iada ia ka jingwan tuid kyrthep ki mynder, kumta ki sengbhalang ki la ia kren noh halor ki ain kiba lah ban ia mynjur lang bad ka sorkar.
“Ngi pyrshang ban ia kren ia ki ain kaba ka sorkar jylla ka lah ban pyntreikam, namar ki ong ia ka ILP donkam ban rah ha iing dorbah bah ha Parliament" ong u bah Sadon blah haba kren sha ki nongthohkhubor hadien ba la wai ka jingialang ki sengbhalang bad ka sorkar.
U bah Joe Marwein, President FKJGP u la ong ba ha katei ka jingiakren bad ka sorkar, ki sengbhalang ki la rah haduh 9 -10 tylli ki mat ba donkam, kiba kynthup ia ka jingiakren kumno ban pynkhlain ia ka ILP, u la ong ba kaba sah mynta ka long sa kawei pat ka jingiakynduh ba kin shim ia ka rai ban pyntreikam noh ia ki ain khang mynder.
Ki nongialam sengbhalang ki la ong ba katei ka ain kan long hi kum ka ILP, wat la kam hap shuh hapoh ka East Bengal Frontier Act, namar ba u bah Sadon u la ong ba la shu weng noh tang ia ka License Officer.
Ka ain kaba ki sengbhalang ki la ia kren bad ka sorkar ka long ba baroh ki bar jylla naduh ki khynnah pule, ki nongtrei sorkar, donkam ba kin don ia ka Permit katkum ka jingdonkam jong ki ban sah ha kane ka jylla.
Hadien ka jingiakren bad ki sengbhalang ki nongthohkhubor, ki la ia kynduh ruh ia u Myntri Rangbah ka jylla u Dr.Mukul Sangma ha kaba u la ong ba ka long kaba donkam eh ban ia kren ia ki ain kiba ka sorkar ruh ka lah ban pdiang, bad kaba ia hunlang, u la ong ba haba shim ia kano kano ka rai ban pyntreikam ia kano kano ka ain ym donkam ban leh kyrkieh, hynrei hap ban da pyrkhat janai bha khnang ba kan ym wanrah  jingeh hadien.
Shillong: Ka seng HYC South West khasi Hill District bad ka Mawkyrwat circle mynta ka sngi, ki la leit ai da ka jing thoh sha U Chief Executive Member ka KHADC bad kumjuh ruh sha ki MdC ka KHADC, ban dawa ba kim dei ban ai jing mynjur,  ia ka jing thmu thied khyndew ki BSF ban shna ktem sha thain Mawkyrwat.
Shillong, 9 lyngkot:U Deputy Commissioner, East Jaintia Hills District, Khliehriat, u pyntip ba baroh ki ophis, ki kashari bad ki skul ruh kumjuh, kiba don ha katei ka District, kin khang lut ha ka 11tarik Kyllalyngkot 2018, na ka daw jong ka jingrakhe Nul Ding Kut Festival (Festival of Renewal of Life), ha ka Shnog Saipung.
Shillong,30 Iaiong:Ka eriong kaba jur ka la syllad ha ki thain ka South West Garo hills, ha ka miet sngi u Blei ha kaba katei ka jingjia ka la ktah haduh kumba mar shiteng ki shnong kiba do katei ak district.
Napdeng kiba la shah ktah baroh 33 tylli ki shnong ki dei kiba la julor tam na katei ka jingjia, bad 70 tylli ki ing ki la julor lut phom.
Ka lyer kaba jur, ryngkat ka jingbom pyrthat bad ka lei lieh, ka la rat haduh 30 tylli ki shnong ba hap hapoh ka Betasing Block, ha kaba 48 tylli ki ing hapoh katei ka Block ki la julor hi phom, katba ha  Zikzak Block,  3 tylli ki shnong ka Salmanpara, Boldakgre bad daw ka jingshah rat ha ka lyer.
U Deputy commissioner ka South West Garo Hills u  Ram Singh, hadien ba u la ioh jingtip ia katei ka jingjia u la hiar jurip mar-mar sha ki jaka ba la shah ktah, ha kane ka sngi hat majai, bad hadien ba la pynlong ia ka jingjurip u la phah ia ka kaiaphod sha ka sorkar jylla ban ai bailut ksan ia ki longing ba shah ktah.
Kham ha shuwa ia kane, ar ngut ki Block Development Officer ki ar tylli kitei ki Block ki la leit ban jurip ha la ki jong ki jong ki Block bad ki la khein ruh ia ki jinglutksan ha katei ka jingshah pynuulor ha ka mariang.
Shillong, 30 Iaiong:Ka FKJGP Riwar Mihngi ka la leit ai jingiarap ia ka iing jong I Kong Trailin Mylliem ngap ha shnong Myllat kaba dei ka longing kaba ngat ha ka jingjulor na ka jingpluh ding.
Ka la leit ai jingiarap ha ka 29 tarik Iaiong.
La sam da ka tin sopiing, mawblok khnang ba kin lah ban shna biang ia ka iing kaba la ingkhong na ka jingkem ding ka iing.
Ki trai iing ki la pynpaw ia ka jingsngewnguh ia ka jingiarap jong ka seng kum kawei na ki jingsngap jong u Blei ia ka jingduwai jongki ha ka por ba ki shem lanot.
Kane ka long ka kyrwoh na u Bah E Khonglam u information secretary ka FKJGP Riwar Mihngi circle.
Shillong,30 Iaiong:Ka long ka jingjia kaba la iohi tang hapoh ki phlim ha TV, ba u kuli b ala siat un wan phai dien biang sa shisien sha u nongsiat.
Mynta ka sngi ki suba lehnoh   United A’chik Liberation Army (UALA) , ki la ther kuli ha kawei ka Petrol Pump ka Janusa petrol pump kaba don ha Williamnagar, East Garo hills.
Ha katei ka jingjia la iathuh ba ym don mano mano ba mynsaw na ki riew paidbah.
Katba u Deputy Commissioner ka   East Garo hills u  Vijay Mantri  u la pyntip ba ha katei ka jingjia ther kuli kaba ki suba lehnoh ki la thombor tang shu dep ban kam sha shilliang ka wah Simsang, kaba la jia ha ka por 4:15 janmiet, uwei u dkhot ka UALA u la mynsaw bad la kit noh ia u da ki paralok jong u hi.
U DC u la iathuh ba ha katei ka jingther kuli ka UALA, u kuli uba ki siat u la phai kylla dien bad u la dei ia uwei na u dkhot jong ki uba la mynsaw jur.
U Mantri u la ong ba ki lehnoh kit her haduh 25 kuli ha katei ka jaka kaba la dei ha ki jaka lum pisa bad ki kynroh katei ka Petrol pump.
U DC u la pyntip ruh ba katei ka jingjia ka la jia hadien ka jingioh pdiang u trai ka petrol Pump ia ka shithi dawa pisa na katei ka kynhun lehnoh , bad la ong ba ka daw jong ka jingshah therkuli ka dei namarba u trai u siew duna na kaba la dawa.
U la iathuh ruh ba kitei ki lehnoh ki la phet krad sha shilliang ka wah Simsang bad ki rieh tngen ha poh ki khlaw ba rben ka shnong Sampalgre.
Ki pulit ki dang khynra bad thwet ia kitei ki lehnoh.
Shillong,30 Iaiong:Ka PPYAID kan kynmaw burom ia ka sngi rakhe um ha ka pyrthei baroh kawei , bad kum ka dak ka jingrakhe ia ka sngi kynmaw um ha ka 3 tarik u jymmang ka PPYAID kan pynlong da ka jingpynkhuid ia ka wah Umshing, kaba long ka tyllong um bam na ka bynta ki 11 tylli ki dong ka Mawlai.
Ia katei ka prokram kaba la bei da ka  Voluntary Action Fund 2011-12 hapoh ka Chief Minister’s Fund.
U bah Barkos Warjri IAS, Chief Secretary, ka sorkar jylla un long u kongsan ha katei ka sngi.
Shillong,30 Iaiong:Ki 5 seng ha Ri Lum Jaintia ba kynthup ia ka Jaintia SRS-EJH, AJYWO-CGB, KSU-JHDU, HNYF-EJZ bad ka FKJGP-KC ki la weng noh iaka jingpynbna jong ki kham mynshuwa ban khot da ka pakhang shnong ba 48kynta hadien ka jingiakynduh jong ki bad u Deputy Comissioner ka East Jaintia hills u bah  WR Lyngdoh ha kaba u la kular ha khmat jong ki ba ka  jingmaramot ia ka NH 44 kan sdang noh naduh lashai ka sngi ha ki bynta ba la sniew palat.
U DC ka EJHD u la pyntip shuh shuh sha ki nongialam jong kitei ki san seng ba ka NHAI ka la mang  haduh T.5 klur tyngka sha ka tnad PWD (Roads) jong ka sorkar jylla na ka bynta ban sdang ia ka kam wut wut na ka mang kaba  T.24 klur tam na ka bynta ban maramot ia katei ka surok.
“Namar ka jingkular jong u DC ka EJHD ban sdang maramot noh ia ka NH 44 lashai ka sngi, ngi la weng shwa shipor ia ka jingiakhih jong ngi bad ngin sa peit lada ka sorkar kam bat la ka kular ngin ym sngap shuh ia ki kyntien jail jaum jong ka sorkar hynrei ngin iaid beit sha khmat da ki jingiakhih kiba tyngeh", ong u kyrwoh na ki san seng.
Shillong,30 iaiong:Ki nongbylla pyn thoh tim ha ki dukan jong ki malik Tim ki la bitar jur ia ka Meghalaya Book Mekers Welfare Union( MBMWU) ha kaba ki la kynnoh ba katei ka seng ka la shim bai steward na ki nongbylla thoh tim kiba im bai sngi tang T.200 tyngka shisngi.
Uwei na ki nongbylla thohtim ha Dawki, u bah Maxwell Rymbai haba ia kren bad u Rupang u la ong ba ha ka jingshisha ka la don ka kyndon ba lah ban shim bai steward tang na ki malik tim, bad ia katei ki ju shim T.5 tyngka kawei ka dukan ha ka shisngi, hynrei mynta pat la pynkiew na ka T.5 sha ka T.10 tyngka bad la pan bai steward ruh na ki nongbylla, utei u rangbah u la ong ruh ba ka daw hi ka dei namarba katei ka seng ka la ai wai pateng ha uwei u briew ban lum ia kitei ki khajna, hynrei u nongwai u la shim kabu pat da kaba pynkiew dor bad pan pisa wat na ki nongbylla.
U la iathuh ruh ba ha ka jingshisha ka don ka kyndon ba ki nongbylla thoh tim ki dei ban siew T.10 tyngka shisngi sha ka Archerry na ka bynta ka bai Khnam bad kiwei, bad katei ka kyndon ka neh haduh mynta.
Utei u rangbah u la ong ba ha Dawki kaba don haduh kumba 15-16 ngut ki nongthoh tim kam shym la pyrshah ia ka T.10 tyngka ba hap ban siew sha ka Archery hynrei ka pyrshah jur pat ia ka T.10 tyngka ba wan lum kita ki nongwai kiba la pan kum ka bai Steward, kaba utei u rangbah u la ong ba kam ju don kata ka kyndon ba ki nongbylla ki hap ba siew bai steward lait noh ki  trai dukam ne ki malik tim.
Haba ia kren bad u nongthohkhubor , utei u rangbah u la ong ba katei ka jingpynmih ain thymmai ka dei Nongkynrih, Laitlyngkot Pynursla, Dawki, Mawjrong bad ha Sohra.
New Delhi, 30 Iaiong:Mynta u nongialam ba rangbah jong ka Congress, U  Digvijaya Singh, ula mynjur, ba un ia poi khan noh bad ka  Amrita Rai, kaba dei ka nong ai khubor jong ka Rajya Sabbha TV.Ka Rai, ka thoh ha ka peij jongka ha katwitter, ba ka la rai ban ia pyllait sanshyieng bad u kurim jong ka bad ba mynta, ka don jingthmu ban ia poi kha noh bad U  Digvijaya.
Ha ki khyndiat sngi ba ladep, la mih ka dur, ba ki ia shon lang hapdeng U Digvijaya bad ka Ray, ha kaba la don kiba pyllait paidbah ha ka internet.
U Digvijaya, ula mynjur, ba ka jing ia ieid jongu bad ka Amrita, ka dei kaba shisha, hynrei, ula kynthah pat, ia ka jinglushia jong ki briew, ia ka jingim kaba shimet jongu ruh.
Ka kurim jong U Digvijaya, ka Asha, ka la khlad nh ha U Rymphang 2013, ha kaba u don ia uwei u khun bad lai ngut ki khun kynthei.
“Ngam don kano kano ka jingsngew artatien ban iathuh ba nga don ka jingiaei jongnga bad ka Amrita Rai, namar ba ma ka bad u kurim jongka, ki la ia rai ban pyllait sanshyieng noh" ong U Digvijaya, ha ka peij twitter jongu.
Na ka liang jong ka Amrita ruh, ka thoh kylliang “Manga bad u kurim jongnga, ngi la ia khlad bad ngi la buh ia ki kot ki sla pyllait sanshyieng ha kashari bad hadien kata, nga la rai ban ia poi kha noh bad U  Digvijaya Singh.
Shillong, 30 Iaiong:Ka AAP Meghalaya unit kan sa ujor mukotdu ma pyrshah ia ka MeCEL halor ka jingpynkiew bai thang bording.
Katkum ka jingia kren bad u State Coordinator ka AAP Meghalaya u Bah Amos Kharshiing u la ong ba ka seng mynta ka dang ap hadien ba la dep niew ia ka resol jong ka elehshon MP kin sa ai leit ban ujor mukotduma pyrshah ia ka MeCEL halor ka jingpynkiew ia ka bai thang ding.
Katkum ka jingong u Bah Kharshiiing ka seng ka la dep ban pynkhreh ban leit kiew iing lieh iing saw hynrei namar ba treikam ka model code of conduct la pynap shwa shipor.
“Ngin ap hadien ba ladep niew ia ka vote elekshon MP haduh ka 16 tarik Jymmang ngin ujor", la ong u Bah Kharshiing.
Ka sorkar kham mynshwa ka la rai ban pynkiew bai thang bor ding haduh 89 percent hynrei kham hadien ka la pynhiar sha ka 15 percent bad ia kane la pdiang da ka MESRC.Ki paidbah ki la pynpaw ia ka jingsngewkhia jur ia ka jingpynkiew dor ia ka bai thang bording namar bun kim ju ioh bording bha bad kumba long mynta lei ka jingpynlip bording ka la long haduh kumba 11 kynta ha ka shi sngi bad kane ka la ktah jur ia ki kam ki jam jong ki paidbah.
Shillong 30, Iaiong:Ka Secretary ka CSWO (I) ka Kong Chris tabell Wanniang bad ka Kong Marylinda Lynshing  bad ki  8 ngut ki rangbah kynthup ia u Rangbah Shnong ka Lumdieng ngan, u Bah Kobring Jyrwa, u Rangbah Shnong ka Mawkynring, Bah Tribor Mawthoh, u Rang bah Shnong ka Lumkseh, bah Smek Marboh, bah Kril Nongbri, Bah Philik Syiem iong, Bah Tarsin Nongbri, Bah Darius Mukhim, Bah Cyril Khar shiing kiba dei ki nong shong shong shnong na ki 7 shnong ki la lait jamin ha kane ka sngi Hatmajai.
Kine ki la shah kem halor ka jingkynnoh ba ki donkti ban pynpra ia ki saw tylli ki iing ha Wah swat katba ia u Bah Kob ring Jyrwa ki pulit ki la pyllait noh ha katei kajuh ka sngi.
Haba kren hadien ba la ai jamin, ka Kong Wanniang ka la ba ka ain borabor kam shym la shim khia ban bishar ia ka hok ki paidhah kiba duk ba rangli, aiu ka tnad pulit ka sorkar Jylla ka la leh halor ka jingujor ki paidbah ka shnong Lumkseh pyrshah ia u khun jong u Sordar ka shnong Tynring, uba la wan pynkulmar bad pynsangeh ia ka dorbar shnong ha ka 29 tarik Lber.
Ka la ong ba ha katei ka sngi kiba Khraw Batri jong u Syiem Hima Khyriem ki la wan ban iakren iasuk na ka liang na Hima bad ban ioh noh ia ka jingithuh na ka Hima kum ki nongshong shnong ba pura hynrei u khun jongu sordar ka Shnong Tynring bad ka kynhun jongu ki la pynsangeh noh ia ka dorbar bad byrngem byrsit ba ki dei ban leit noh namar ba kitei ki shnong ki hab hapoh ka raid Tynring.
Ha katei ka kajuh ka sngi ki paidbah nongshnong shnong ka Lumkseh ki la ujor da ka FIR pyrshah ia u khun jong u sordar ka shnong Tynring ha Police Out post Mawdiangdiang bad nangtei ki la phah pynban sha Nongmynsong Police Station.
Ki pulit kim shym la leh eiei halor katei ka jingujor ka shnong Lumkseh, pynban ki la kem ia nga bad ki paidbah na ki 7 shnong kynthup ruh ia ki rangbah shnong.
“Nga sngewsih ba ki pulit kim shym la shim wat ka phun haba nga kylli halor katei ka jingujor bad kane ka la pynduh mynsiem ia ki paidbah nongshong shnong kiba wan na ka longiing ba duk haba ki leit ha ka ain ruh ym don ba patiaw bad wat ka hok kaba ki dei ban ioh ruh ki duk namar ba kim don pisa ban leit iakren.
Ki dei ban da bishar bniah halor kane ka kam na ka liangki pulit kiba peit ka ain ba kim dei ban shah ialam bakla ha ki bor ka pisa khlem da bishar bniah ia ka hok ka sot ki paidbah nongshong shnong," ka la bynrap bad ong, “Nga kloi ban shong phatok watla ka dei da shispah sien ruh ngam salia haba nga ieng  ha ka nongrim na na bynta ban pynioh ia ka hok ki paidbah nongshong shnong".
Ka la ong ba ka District Council kaba dei peit ia ka riti ka dustur bad ka khyndew ka shyiap jong u khun Khasi Khara hapoh ki hima Khasi, ka dei ban shimkhia ban pynbeit noh kloi lan ia kane ka jingjia huri hura hapoh kitei ki 7 shnong ba kin ioh ia ka hok bad imsuk imsain ha ki shnong ki thaw.
Ka kyntu jur ruh ia u Syiem ka Hima Khyriem ba un sngewbha ban shimkhia lem ban bishar bniah ia kane kam jong kine ki 7 shnong na bynta ka suk sain ki paidbah nongshong shnong kiba la mad ia ka jingsngewsih kthang bad jaw umat ha ka synshar khaddar hapoh shnong ha kine ki sngi bad ki snem ba ladep.
“Ai ba ka ai ain kan bishar bniah halor kane ka jingjia bad lada kiwei ki ai FIR ruh ngam salia ban ieng na bynta ka hok u paidbah wat lada nga dei ban leit phatok bun bun sien ruh", la ong ka Kong Wanniang.
Ia ka Kong Wanniang bad kiwei la pdiang da ki paidbah na ki 7 shnong ha Lad Umroi ryngkat bad ka Kong Irin Hujon, President ka CSWO lem bad ki dkhot ka seng kiba la pynpaw bad ai mynsiem ia ka Kong Christabell ba ka kloi ba len lade na bynta ban leit byndi ban ioh ia ka hok ki paidbah jongki hynniew shnong.
Ka Kong Irin ka la pynpaw  ia ka jingsngewkhia halor kane ka jingjia bad ka la kyntu ia u Syiem jong ka Hima Khyriem bad ki bor ka District Council ban shimkhia ban bishar bha bad pynbeit katkum ka riti ka dustur u khun Khasi Khara ha ka synshar khadar kaba khuid ba suba.
Shillong, 30 Iaiong:Ka jingbym ioh bai bylla sngi thikna ki paidbah nongkyndong ba trei ia ka National Rural Employment Guarantee Scheme (NREGS) ne ka skhim 100 sngi, ka dei namar ba bun ki kam ba la trei bad duna ka pisa ban siew.
“Mynshem snem ngi la phah ia ka jingtyrwa (estimate) T.319 klur na ka bynta ka jylla hynrei hadien ka jingkiew ka jingdawa ia ki kam ka la kham bun ka la pynlong ban duna pisa ban pynlait sha ki paidbah, bad ka suki ban ioh biang na ka sorkar pdeng, bad dei na kane ka daw, ki paidbah ki suki ban ioh ia ka bai bylla sngi", la ong u Project Director ka Meghalaya Rural Employment Society (MRES) u Bah G Lyngdoh haba iakren mynta ka sngi bad u Rupang.
U Bah Lyngdoh u la iathuh ba na bynta u snem 2014-2015 la tyrwa T.436 klur sha ka sorkar India hynrei ka lah ban kiew shuh shuh namar kane ka skhim ka shong katkum ka jingdawa kam jong ki paidbah.
La ong ba ia ka pisa ka bym pat ioh na ka sorkar pdeng ka sorkar jylla ka la nang siew shwa na ka pla lajong ka State Corpus Fund.
Ha une u snem ba la dep ruh ka la siew T.60 klur.
U Bah Lyngdoh u la iathuh ba ka jingtrei ia kane ka kam, ka shong katkum ka jingdawa kam jong ki paidbah bad ka pisa bunsien kaba la mang, ka duna haba bun kiba pan kam, tangba kane kam mut ba la duh hynrei kin sa ioh hadien ba la pynlait pisa ka sorkar.
U la iathuh ruh ba ki don bun ki jingujor ia ka jingpyntreikam ia kane ka skhim hynrei na ka liang ka Society ka pyrshang ban pynbeit ban pynbiang ia ki.
“Lait noh lada lap ia kito kiba bam ei khlem kano kano ka jingpyntrei ne pyndonkam bakla ia ka pisa, kin hap ban siew ia ka", u la ong.
U la iathuh ba ha kane ka kynti, ka la don ka jingpynkylla ba ka sorkar ka la ailad ban shna projek ruh ban maramot ia kano kano ka jingtrei ba la pyntrei na kane ka skhim.
Shillong,30 Iaiong:Ka jingiakhih ILP ka dei ka mat ia khih kaba ki sengbhalang bad ki la seng sain pyrthei kiba dei ki seng riewlum ki la khih win ha kine ki khyndiat bnai ba la dep bad ba ki la mih madan ruh ban ia lap bad ia kren paidbah.
Ki sengbhalang ki la kynran dien noh na ka jingdawa ILP ha ka jingiakynduh bad ka sorkar mynhynnin ka sngi bad ki dawa da kawei pat ka ain kaba ia syriem hi kum ka ILP, ka bym pat don kyrteng haduh mynta, kaba sah mynta ka long kaei pat ka rai ki seng sain pyrthei kiba la mih madan ban ia kyn ther paidbah halor ka ILP, hato kin kynran dien noh ne kin ieng skhem beit ban dawa ILP.U nongthohkhubor u la ioh ban ia kren bad ar tylli ki seng riewlum ka UDP bad ka KHNAM, kaei ba ki shim halor katei ka jingkynran dien ki sengbhalang la kin kynran dien ne kin iaid shakhmat, haba ia kren bad uwei na ki nongialam ka UDP u la ong ba ka UDP kan dang hap ban shong pyrkhat bha shuwa bad ka lah ruh ban pan noh ia ka jingai jingmut jong u paidbah kumno yn leh halor ka jingdawa ILP kaba ki la ieng skhem kham mynshuwa.
U Rupang u a ioh ruh ban ia kren bad uwei na ki nongialam ka KHNAM u bah Latiplang Kharkongor uba long ruh u MDC ka nongthymmai ha kaba u tei u nongialam u la ong ba ka KHNAM kan shong ia ka jingialang kyrkieh jong ka lashai ka sngi, bad ha katei ka jingialang kan shim ia ka rai la yn kynran dien ne ban iaid shakhmat.
Kham hadien u Rupang u la ioh ban ia kren bad u working President ka KHNAM u bah Adilbert Nongrum, ha kaba u tei u nongialam ka KHNAM u la ong bad a lei lei ruh ka KHNAM kan ym kynran dien lane pynjem khnap noh halor ka jingdawa ILP, hynrei kan bishar shuwa ia kita ki ain ba ki sengbhalang ki la dawa la ki long ne-em kiba shngain na bynta ka jaitbynriew.
Lah ban pynkynmaw ba halor ka jingdawa ILP , ka HSPDP ruh ka dei ka seng riewlum kaba la shitrhem bha , ha kaba u nongialam jong ka u bah Ardent Basaiawmoit u la tur ruh sha kylleng ki jaka ban ialap paidbah ia ka jingdonkama bad ka jingdawa ILP.Katba lah ban kynmaw ia ki jingialap ILP ba u bah Ardent ka HSPDP u la pynlong kawei ka dei ha 7 mer, Mawnianglah , Upper Shillong ha kaba ha katei ka sngi la donlang u bah Robert Kharjahrin bad kumjuh ruh u bah Adilbert nongrum ka KHNAM.Shillong, 30 Iaiong:Ka jingkyrduh ding, ka dei ka buit jong ka sorkar Meghalaya, ban pynbor ia u paidbah, ban ia sei noh ia u mar uranium, kynnoh ka Hynniew trep National Liberation Council (HNLC).
Ka HNLC, ka ong ruh ba katei ka dei ka buit, ban pyn long ia ki Khasi, kiba duk ksew bad ba kin iap thngan.
Na ka liang jong ka HNLC, ka kren shai, ba kan leh da kaba tyngeh, ia kino kino kiba pynshlur, ha ka jingtih Uranium, ong ka kyrwoh, ba la phah mynta ka sngi.
Kane ka jingkyrduh ding, kaba mynta, ka la ktah lut naphang, ong ka HNLC, kaba kynthup ia ki kotkhubor, ki hospital, ki bank, ki skul, ka jingsam um bam um dih bad sa kiwei de ki kam ki duk.
La kam, da ka seng, ba ka Jylla, ka don ar tyll ki projek jongka bad kitei ki kynthup ia ka Umiam bad ka Myntdu Leshka bad kitei ki ai bor ding da 186 MW bad 126 MW bad ka jingdonkam bor ding jong ka Jylla, ka long 600MW bad halor kane ka don ka jingthied bor ding na shabar, na ki kompeni kiba shabar.
Ka jingthied bor ding, ka dei na ki 11tylli ki kompeni, ha kaba ka jingshah ram jong ki kompeni bapher, ka la poi sha ka T.473.85klur haduh ka 28tarik Rymphang bad tang ka NEECP, ka shah ram T.364klur bad nangta sa ka  Power grid corporation of india, kaba shah ram T.28.39klur bad ka NTPC kaba shah ram T.24.65klur bad nanga sa ka  National hydro power corporation kaba long T.21.23klur.
Ka HNLC, ka ong shuh shuh, ba ka Meghalaya, ka dei ka Jylla, kaba pahuh bor ding shibun eh, hynrei, la iathuh ba ha u snem 2006,ka don ka jingduh nong jongka, kaba T.12.15klur bad ah katei ka snem, ka sorkar Meghalaya, ka bei pisa T.923.3 klur ha utei hi u juh u snem 2006-07, ban thied bor ding na shabar bad ha ka dor kaba rem shibun.
Ka seng, ka kren pyrshah ruh, halor ka jingpynlut kaba T.1,300klur na ka bynta ban pyndep ia ka projek Leshka, katba ka jingpynmih bor ding jongka, ka dei kaba duna eh, kaba long tang 126MW, ha ka por ba duna slap bad la iathuh ba ka dor kaba la mang ha ka por bas dang, ka long tang T.390klur bad kaba pynkyndit, ka long ba ka poi pynban sha ka T.1,300klur.
Ka HNLC, ka iathuh shuh shuh ba ka Punjab, kam don bor ban buh ia ka bor ding, kaba ka pynmih ha la ka jong ka Jylla bad ka ding, kaba ka pynmih na ki tyllong um jongka, ka de ban sam sha Haryana, Rajasthan bad ka Delhi, hynrei ialade ka pynmih bor ding, na ka bor jong u dewiong bad kumta ka seng ka kylli “Lada ka Punjab, ka don pisa ban thied dewiong bad ban pynmih bor ding, balei mangi pat ka jaitbynriew Hynniewtrep?".
Ka HNLC, ka kren diaw ruh, ba ki don shibun ki jingeh, kiba ka jaitbynriew, ka ia tyngkhuh, ha kaba ki nonghikai, tang ka tulop ruh kim ju ioh thikna bad la kynnoh, ba la pynlut da ki klur tyngka, na ka bynta ban thung kam ia ki riew sain pyrthei, ha ki tnat sorkar bapher bapher.
“Ngi lah shu sngap, hynrei, ynda haba ngi la pyni, da ki kam, kan sa long ka jingkyndit ia baroh" pynkut ka khubor, na U bah  Saiñkupar Nongtraw, Publicity Secretary ka Seng.
Shillong, 30 Iaiong:Ka long kaba sngew lyngngoh ba ka sorkar Meghalaya ka la pyni ha ka sorkar India ba ka siew T.50 ia iwei iwei I agan wadi ha kane ka jylla.
Hynrei, kaba phylla ka long ba kine ki aganwadi kiba don kumba 3000 ngut tam ha ka jylla, kim shym la ioh eiei ia kata ka T.50 man u bnai kumba la kam ka sorkar Meghalaya ha ka sorkar India.
Ka Secretary ka All Meghalaya Aganwadi Workers and Helpers Union (AMAWHU) ka Kong Diangti Lyngdoh ka la ong ba kane ka jingai ka sorkar ia katei ka T.50 sha man iwei pa iwei I aganwadi ka long naduh u snem 2010 hynrei kaba lyngngoh ka long, ym don uwei ruh ba ioh ia kane haduh kine ki sngi.
“Nga la lap ia kane ka jingthoh ha ka por ba nga leit sha Delhi ban iashong jingialang.
La pyni ba ka sorkar Meghalaya ka la ai T.50 shi bnai hynrei ngim don jingtip eiei ia kane", ka la ong ka Kong Lyngdoh bad bynrap, ba dei hadien ba ka la lap ia kane, ba ka la leit ban ialum lang ia ki aganwadi ban iakren bad ban dawa na ka sorkar jylla ba kan siew ia kane kumba ka la pyni ha ka sorkar India.
Kane ka jingkam jong ka sorkar Meghalaya ka la long kumba saw snem tam hynrei ki nongtrei aganwadi kim pat ioh shi naia ruh na kane ka T.50.
Ka la ong ba ka la kynduh ia ka myntri ka tnad social welfare ka Deborah C Marak kaba lyngngoh namar ba kam pat tip ba ka sorkar Meghalaya ka siew T.50 shi man iwei I aganwadi namar ba ha kato ka por ka dang shimti shen ia kane ka tnad.
“Hynrei haduh mynta, ngim pat ioh jubab eiei ia kane wat hadien ba la iakynduh dang shen ia u Chief Secretary", ka la ong bad bynrap, ngi dang ap ia ka jubab na ka sorkar halor kane.
Ka Kong Lyngdoh ka la ong ba imat ka sorkar ka la ibein ia ki agandawai namar ba kiba trei ia kane ka kam dei kiba kham duna ka jingnang jingstad hynrei ka kam kaba khia bad kaba donkam ban aiti bor bad mynsiem ban shakri ia ki khynnah.
Ha kajuh ka por, ka Secretary ka AMAWHU ka la ong ba ka seng ka la dawa na ka sorkar jylla ba ka dei ban pynkiew ia ka bai siew sha ka T.1000 shi bnai kumba long sha kiwei ki jylla ka ri India.
“Ngi dawa ba dei ban ai T.12 hajar shi bnai ia ki aganwadi, T.8 hajar ia ki helper", la ong ka Kong Lyngdoh nalor ban ai baibam tymmen ruh hadien ba la shong thait.
Ha kawei ka liang, ka la iathuh ba ka seng AMAWHU ka la pyrshah jur ia ka jingtuklar ki bor shnong ban weng kam ia ki aganwadi kiba la thung da kaba thmu ban thung ia ki briew ne kiba haiing hasem jongki ha kine ki sngi khamtam hadien ba la kham kiew ka jingsiew.
“Bun ki bor shnong ki pyrshang ban weng noh ia ki aganwadi kiba la trei da kaba thmu ban thung da kiba thymmai “, la ong ka Kong Lyngdoh bad bynrap, ba ia kane ka kam, ym dei bat hung da ki bor shnong hynrei ki shu pynithuh bad ka shong ha ka ophis jong ka social welfare ban thung ia ki lyngba ki Child Development Programme Officer (CDPO).
Shillong,1 Jymmang:U Superitendent of Police ka East Khasi Hills, u bah M.Khar krang u la kyntu ia baroh ki paidbah nong khaii ba kin long kiba husiar bha ha kine ki sngi shuwa ba kin shah shet shukor ha ki Dalal thok kiba kam ialade kum ki nongpynpoi mar phewse ki dei tang ki buit thok ban lute pisa na ki paidbah.
U SP u la pyntip ba ka tnad pulit ka la ioh jingujor na ki paidbah ba uwei u briew u ba la pynithuh  kyrteng ialade kum u Dinesh Roy  u la kam  ba u dei udalal pyniaid tiar jong ka kompeni ‘Imperial Marketing’ bad u la kam ruh ba ka ophis jong katei ka Kompeni ka don ha GWH Paltan Bazar, ka tnad ophis ha Paltan Bazar Shillong.
Ki pulit ki iathuh ba ki la ioh ka jinguor na ki paidbah ba utei u briew u la pynpoi tiar thok sha u bad u la ioh ruh ban shukor pisa na ki.
Lah ban pynkynmaw ba utei u juh u briew uba la kam dalal ialade u la pynpoi tiar sha ki thain ka Lyngkyrding, ha kaba ki paidbah ki la lap ba u lap ba u shukor da kaba thep da ka mluh ha ka song u Surf Excel u powdar saitjain.
Shillong,30 Iaiong:U MLA ka Sohra Konstitwensi u la rakhe leh kmen ia ka lyngkhuh sngi kha ba 46 jong u mynta ka sngi ryngkat bad ki khun swet jong ka Grace Home, kaba don ha ka shnong Laitkroh.19 ngut ki khunswet, 10 ngut ki kynthei bad 9 ngut ki shynrang ki la ioh ban ia leh kmen lang ryngkat ka ing ka sem u bah Titos Chyne ba kynthup ia ka lok bad ki khun ha ka sngi kha jong u.
Ha katei ka ot cake sngi kha u MLA la ia donlang ki bor pyniaid katei ka jaka ri khunswet, ka Khasi Jaintia Christian Mission Society kaba u bah S.k Laoo u dei u President bad u Pastor Rev.ICS Syiemlieh u general Secretary, ryngkat kiwei pat ki dkhot bad  u matabor ka Mawjrong.
Haba kren  lyngkot ha katei ka jingiakynduh ba kyrpang bad ki khun swet u bah Titos u la ong ba u la don ka jingthmu kham mynshuwa ban wan jngoh ia kitei ki khunswet ha Laitkroh, dei tad mynta ka sngi ba u la lah ban pynurlong ia katei ka jingangnud jong u ban ia kynduh markhmat bad ki.
U la ong ba haba u wan ban jngoh ia katei ka jaka ri khunswet u da kwah ruh ban pynlut por kyrpang ban ia kmen lang bad ki, kumta u la jied ia ka ‘sngi kha’ jong u, kum ka sngi ba kyrpang ba un ia kynduh bad kitei ki khunswet.
U S.K Laloo, Preisdent ka seng kaba pyniaid ia katei ka jaka Ri khunswet u la iathuh ba la seng ia katei ka jaka rir khadwei snem mynshuwa, ha kaba la iarap ban pynbit pynbiang ia ki khunswet da ka jingianoh synniang jogn kiba don ka mon sngewbha, u la ong ruh ba ka jinglut ha ka shibnai na bynta iwei i khynnah ka kot sha ka ar hajar tam.
U bah Laloo u la iathuh ruh ba ki don ar ngut ki kmie ki ba peit ba sumar ia kitei kikhynnah ha baroh ki jingdonkam jong ki naduh ka bam ka dih, ka sum ka sait bad kumta ter-ter.
U nongthohkhubor u la ioh ruh ban ia kren bad iwei na ki nongsumar ia kitei ki khunswet, ha kaba i la pynpaw b aim don jingeh eiei ban sumar ia ki, namarba i shim ba ka dei ka kamram jong ki, i la ong ba ka jingeh ka don beit hynrei im pynsngew bad i shim beit bym don jingeh.
I la iathuh ba ka kam jong ki man ka sngi ka long ban pynsum pynsait, ai bam ai dih , bad kumta ter-ter.
Ha katei ka jaka ri-khunswet ka don ruh ka skul phareng ka ‘Peniel English School’ ka skul kaba la seng ha u 2005 bad kat nang mih ki snem la kyntiew kyrdan ia ka, katkum ka jingdon ki khynnah skul, ha katei ka skul u bah Laloo u la iathuh ba ki don haduh kumba 200 ngut tam ki khynnah, bad ki nonghikai ki don 10 ngut, ia katei ka skul ruh la pyniaid da ka KJCMS.Ha katei ka jaka ri khunswet kaba hap hapoh ka Mawphlang Konstitwensi , ki 19 ngut ki khynnah ki dei na ki shnong bapher bapher, bad kiba khambun hi ki dei na Konstitwensi Shella bad Sohra.
Shillong, 1 Jymmang:Ka jingialang jong baroh ki khynnah skulbarim ka Rising Sun Secondary School, Mawryngkneng kan long ha ka 6 tarik Jymmang por 11 baje mynstep ha skul na ka bynta ka silver jubilee.
La kyrpad ia baroh ki khynnah skul barim ban iapoi khnang ha katei ka sngi bad ka por, la ong u Bah H Myrboh.
Shillong 30, Iaiong:Ka North Eastern Electricity Power Corporation (NEEPCO) ka la thet kti ban weng ia ka jingsangeh sam bording sha ka jylla Meghalaya namar ba kam lah ban siew ia ka ram bad ka la niat sha kti ka tnad bording ka ri ban weng ne em ia ka jingsangeh sam bor ding sha ka Meghalaya.
U Chairman bad managing director ka NEEPCO u PC Pankaj u la ong ba ka Corporation ka kwah ba ka sorkar Meghalaya ka dei ban siew  noh ia ka ram kaba sah haduh T.379 klur, ym tang T.30 klur.
U Pankaj u la ong ia u Myntri Rangbah ka jylla u Mukul Sangma ba un siew kham bun sha ka NEEPCO khnang ba yn lah ban ai biang ia ka bording.
“Nga la ong ia u Myntri Rangbah ban siew bun sha ka NEEPCO haba u phun ia nga ban weng noh ia ka jingsangeh sam bording sha ka MeCEL", la ong u Pankaj.
U la ong ba ha ka jingiakren, u Myntri Rangbah um shym la ong katno ban siew hynrei hadien la ioh ia ka jingtyrwa ban siew tang 10 percent na ram kaba don mynta.
U Pankaj u la ong ba u sngew synei ia ki paidbah ka Meghalaya namar ka jingthut ka jingsam bording naduh ba la sangeh sam bording ka NEEPCO ha kine ki shi snem.
U la ong ba u la ai jingmut ia ka Meghalaya ba kan iakren bad ka tnad bording ka sorkar India ban iapynbeit ia kane ka ram kaba iadei bad ka NEEPCO.Katkum ka jingong u Pankaj ka tnad bording ka India ka la buh ban  iakynduh ha ka 2 tarik Jymmang ban don lang na sorkar Meghalaya, ka NEEPCO ban iakren ia kane ka kam ha Delhi.
Kaei kaei ka rai kaban shim ha kane ka jingialang yn pyntreikam.
Shillong,1 Jymmang:Ka Meghalaya Peoples’ United Front -Central Governing Body (MPUF-CGB), hadien ba la ioh jingujor na ki paidbah ba ka la don kawei ka dukan kaba la die palat ia ka dor ba la buh, ka la hiar bran bran ban tohkit ryngkat ki cash memo ba ka la ioh pdiang na  ki paidbah.
Katei ka dukan ka dei ka Digital house ka ba don ha Iawmusiang, Jowai.
Katei ka seng ka la lap ba katei ka dukan ka la die haduh T.100 tyngka shi poket ka envelop, katba kiwei pat ki dukan ki die tang T.40 tyngka shi song.
Halor katei ka jingdie palat dor katei ka dukan na ka liang ka seng ka la pynkhreh ban dawa na ka District council ban pynduh shisyndon ia ka Trading bad Labour License jong katei ka dukan.
U President katei ka seng u bah A.Wanmi Laloo ula ong ba ka seng kan leit ruh ban ujor sha ka Consumer forum pyrshah ia katei ka dukan.
Shillong,17 Nailur:Ka jingiather hapdeng ka APSTA bad ka JACATAM kam pat shym la kut ha kaba dang mynhynnin ka sngi u Bah FC Shullai General Secretary ka APSTA, u la kyntait ba ka APSTA ka don bynta bad ka JACATAM bad ha ka juh ka por u tei u nongialam ka seng ki nonghikai u la pynpaw ia ka jingsngew lyngngoh ba ki la mih ki jingkynnoh ba ka APSTA ka dei ka nongseng ia ka JACATAM.Utei u rangbah u la ong ‘dei tang u blei uba tip  bad nga tharai ba ka JACATAM kan ym neh slem.
Hynrei mynta ka sngi pat ka la mih kylla ka jingkynnoh na ka liang ki nonghikai jong ka KJDSTA nongthymmai Zone ha kaba ki la kam  ba ka APSTA ka don bynta bad ka JACATAM,  hynrei u Nongialam jong ka u la shet kylla noh tang shipor.
Katei kawei pat ka seng ki nonghikai ka la kam ba ha ka 20 tarik u Iaiong mynta u snem ka la don ka jingialang ki nonghikai ha  Youth Hostel  ban ia ia phylliew halor ka jingeh ki nonghikai ha ka jylla bad ha katei ka juh ka sngi la seng ia ka JACATAM.Ka KJDSTA ka la kam ruh ba hadien ba la mynjur ban seng ia ka JACATAM ka APSTA ka la phah ia ar ngut ki nongialam jong ka kiba kynthup ia U S.P Adhikari ba dei u Vice-President APSTA bad u Aniruddha Dutta ba dei President SMC  APSTA kiba la mynjur lang ban thaw ia ka JACATAM da kaba ai jingmut ban buh ia u Bah.
F.C.Shullai kum u dkhot ka JACATAM, hynrei ki dkhot kiba bun kim shym la mynjur namarba u Bah  F.C.Shullai u la dep shongthait (retired) na ka kam hikai skul naduh u lber 2013.
Ka KJDSTA ka la iathuh ruh ba kitei ki arngut ki nongialam ka APSTA ki la mynjur ban phah arngut ki dkhot ban mih khmat sha ka JACATAM.Hynrei hadien ba ki  la iakynduh bad u nongialam jong ki( Bah Shullai),  um shym la mynjur ban phah ia ki nongmihkhmat na ka APSTA sha ka JACATAM bad ka daw ki ong ba dei kaba la tip lang da utei hi u nongialam ka APSTA.Ka KJDSTA ka la pynpaw ia ka jingsngewkhia ha kaba ka ju  lap ba ka jingeh jong ki Non-Government LP School ki dei hi ki juh kiba don ha ki Upper-Primary, Secondary bad Higher Secondary Deficit School.
Kumta ban iatreilang ban pynbeit ia kine ki jingeh ka KJDSTA ka ju iawer ia ki nonghikai LP ban iatreilang bad ka, ban weng ia kine ki jingeh, pynkut ka kyrwoh na ka KJDSTA Nongthymmai Zone.
Shillong, 1 Jymmang:Ka KSU South West Khasi Hills ka pyrshah jur ia ka jingthmu ka sorkar jylla ban shna jaka sah ne camp hapoh u pud u sam jong ka South West Khasi Hills district.
Ha ka kyrwoh ba la pyllait, ka KSU lyngba u general secretary ka seng u samla Robert June Kharjahrin u la ong ba ka seng kan nym shah da lei lei ia ka sorkar Meghalaya ban ailad ia ki dkhot kiengatiar ban sah ha ka district kiba dei na Garo.
“Ka sorkar ka dei ban ai jaka sah ia ki ha ki jaka ba hap ha Garo Hills, ym ha Khasi Hills", la ong u samla Kharjahrin.
Ia ki mat jingiakren bad ka ANVC-B ki dei ban iakren hapod u pud u sam jong ki Garo Hills bad kam dei ban wan skud sha u pud u sam ka Khasi Hills.
Ngim pat iohi kano kano ka sorkar kan ai jaka sah ia ki dkhot seng HNLC na Khasi Hills, hynrei kumno mynta pat ia ka kynhun lehnoh na Garo Hills, la wan tyrwa sha Khasi Hills, la buh jingkylli ka KSU-SWKH.Ka seng ka la kyrpad ia ka deputy Commissioner ka district ban nym ai jingmynjur satia ia kano kano ka jingthmu ka sorkar ban pynioh jaka sah ia ki lehnoh ANVC-B.“ngi kyrpad ruh ia ki trai khyndew, ki dorbar shnong, ki riew paidbah, ki syiem kiba hap hapoh ka district ba kim bit ban ai jingbit ne ban die ia ki jaka jongki sha ka sorkar na ka bynta ban shna camp ia ka ANVC-B namar ba ioh kan long kumba ri ia u bsien bad un sap uh kylla hadien ba la syaid", la ong ka KSU, bad bynrap ba ka sorkar ka dei ban weng mardor ia kane ka jingthmu lym kumta ka seng kan sa leh da ki kam ba tyngeh.
Shillong, 1 Jymmang:Ha ki khyndiat sngi, ngi la pynmih ia ka khubor, kaba dei halor ka jing khang tih bad shalan dewiong na ki krem khnai, kiba dei ki par dewiong ha ka Jylla, ba kynthup ia ka Jaintia Hills, West Khasi Hills bad wat sha Garo Hills ruh kumjuh.
Hynrei, ha kajuh ka por, katei ka National Green Tribunal, ka don ruh ka jing pynsaja, ia kito kiba ialeh pyrshah ia ka, da kaba set phatok haduh lai snem ia kiba pynkhein ain bad nangta sa ka kuna, kaba lah ban poi shaduh ka shiphew klur tyngka bad nangta sa T.25hajar, kaba dei sa ka kuna, kaba yn nang oh shuh shuh man ka sngi, ia kito kiba ialeh pyrshah ia ka hukum jong ka Tribunal bad katei ka kuna, kan lah ban kot shaduh ka T.25klur, na bynta ki riew pynkhein ain lane ki kompeni, katba kum ka jingong jong ka hukum ka NGT (NGT).
Katei ka hukum, kam ngat tang ia ki trai dewiong lane kumjuh ia ki kompeni, hynreika pyngngat ruh ia ki heh jong ka tnat sorkar, kaba lah ban dei ka tnat khlaw, lane ka tnat mar poh khyndew, ba lada jia ba kim mynjur ban pyntreikam ia katei ka ain, ka pyni, ba ki donkti ban ia sylla bad ki trai par dewiong bad kitei ruh, kin lah ban ngat ha ka jingshah pynshitom ha katei ka Tribunal.
Shillong, 1 Jymmang:Ka bor synshar district ka East Khasi Hills district ka la ong ba kam long kaba shongnia ban sangeh die dohsyiarhangne ha Meghalaya ka kiew dor ha Assam.
Ka All Meghalaya PoultrySuppliers’ & Retailers’ Association (AMPSRA) ka la rai dang shen bansangeh die syiar shi taiew naduh ka sngi Palei namar ka jingkiew dor ka syiar ba wanrah nabar.
“Ngam lah sngewthuh ia kane ka jingsangeh die syiar ha kane ka jylla Meghalaya haba ka kiew ka dor syiar ha Assam.
Ia kane ka kam ym lah ban weng hangne ha Meghalaya namar ba ka dei kaba wan nabar jylla", la ong u Deputy Commissioner u Sanjay Goyal hynne ka sngi Palei bad bynrap, ba yn leh da ka ain lada don kiba phah dukan die syiar jubor tang namar ba khot sangeh die syiar katei ka seng.
U la ong ba ki nongkhaii na Assam kin nym pynhiar satia ia ka dor namar ba ka iew ha Guwahati ka long kaba kham heh ban ianujor hangne.
“Lada ka dei ka jingeh kaba shongnia, ki lah ban wan kyrpad sha ka sorkar ba kan ai jingiarap.
Ha ka bor jong nga, ngan iarap da kaba iakren bad ki bor na Assam la ka don ka jingshim dor heh ki nongkhaiina Assam", la ong u Goyal.
Ha kajuh ka por, u DC u la ong ba u la bthah ia ki pulit ban peit ba ki dkhot katei ka seng kin nym leh da ka bor ban phah khang ia ki nongdie doh syiar.
“Ngi la long ba peitngor ban nym shah ia ki dkhot katei ka seng ban khang jubor ia ki dukan.
Ngan kyntu ia ki nongkhaii ba kin ujor sha ki pulit lada ki shah pyndik ban phah khang dukan ha ki dkot katei kaseng", la ong u Deputy Commissioner.
U la ong ba ki pulit kin peitngor ha kine ki sngi.
Halor ka jingkylli ioh don kiba shim kabu ban khein dor rem ha kum kane ka por, u DC u la ong ba lada lap kum kata, ki paidbah ki dei ban wan pyntip sha u DC ban leh ia kaba donkam.
Kham mynshwa, ka Meghalaya Poultry Farmers’ Welfare Association (MPFWA) ka la pyrshah ia ka jingrai ka AMPSRA ban khang dukan diedohsyiar naduh ka 1 tarik Jymmang haduh 7 tarik Jymmang kaban long shi taiew kynthih.
U vice president ka seng u Augustine Lyngdoh u la ong ba ka AMPSRA ka la pynduh jingkyrmen ia ki samla kiba shim ia ka kam ri syiar da kane ka lynti tang namar ka jingleh na Assam.
“Lada ka AMPSRA ka trei lang bad ki nongri syiar ha kane ka jylla, kan nym iakynduh kano kano ka jingeh ne ka jingduna syiar", la ong u Bah Lyngdoh  bad kyntu ia ka AMPSRA  ban pynkylla ia ka rukom treikamjongki ban die tang ia ki syiar ba pynmih na Meghalaya.
Shillong,18 Nailur:Ka HSPDP ka la khot la wer ia ki paidbah jong ka thain Sohra bad ki paidbah na ki dong bad ki shnong bapher bapher jong ka thain Mawjrong ba kin wan ban ia snohkti lang ha ki ar tylli ki pro kram ba ka seng kan pynlong kata ha ka 21 tarik bad ka 23 tarik mynta u bnai ha  Sohra bad Mawjrong.
Ka kyrwoh na u Batista Khongphai Organiser katei ka seng na ki thain Sohra ka la pyntipba ha  kitei ki ar sngi u Bah Ardent Basaiawmoit un hiar sha kitei ki ar tylli ki jaka ban ialap shaphang ka synshar khaddar kaba khuid ne ka Clean politik.
Ha ka 21 tarik yn pynlong ia katei ka ialap  clean politik ha Sohra kaba dei ruh ka sngi iewbah  Sohra  ha ka por 11 baje mynstep bad ha ka 23 tarik pat yn pynlong ha Mawjrong ha ka por 2:30 baje nohphai sngi.
’Kane ka jingialap Clean Politik ka dei ban pynshai paidbah ia ka synshar khadar kaba khuid bad kaba lait na ka bamsap bam pong bad ngi khmih lynti ba kane ka jingialap kan long kaba jop’ ong ka kyrwoh na u Batista Khongphai.
Nongpoh,18 Nailur:Ka Hynniewtrep Youth Movement Ri-Bhoi District, ha ka jingleit jurip ia ki katto katne ki jaka jong ka surok 4lane Ri-Bhoi ka la lap ia shibun ki jingduna ha ka jingsangeh treikam jong ki ar tylli ki company ha Ri-Bhoi.
Ha ki babun ki jaka, la don ka jinglang um ha surok, ka jingtwa khyndew bad ka jingdam noh ki nala um, halor kane ym don ba shim ia ka jingkitkhlieh ban pyllait ia kine ki jingeh kiba ktah ia ki kali bad ki nongleit nongwan ha ki ba bun ki rukom namar ka jingsangeh treikam jong kine ki Company mynta la bun bnai.
Kawei ruh kaba ki paidbah, ki nongleit nongwan bad ki driver kali ki ud ka long halor ka jingshim turning V shape kata ruh ha ka jaka ba long sharing bad pynnoh.
Kane ka jingshim V shape ka jong ki ha ki katto katne ki jaka ka la wanrah bun ki jingma ha kaba ki nongniah kali  kim lah shim turning kynsan bad poi haduh u pud ban sangah sharud surok.
Tang ha kine ki sngi bym pat dep pura ka surok, bad ba shu iaid divert bun tylli ki kali ki la sangah sharud ka surok.
Kaba isohsat shuh shuh ka long, haba iaid kito ki kali jrong (Kali kit kali) ki ba pyndap lut ia ka surok baroh bad ka lah ruh ban syllad ia kito ki kali ka ba iaid marjan.
Lada dei tang U shape ruh dang suk bad kham biang hynrei kane ka V shape (60 degree, Geometrical calculation) ha ryngkat ka jingkah lump, kan wanrah ia bun ki jingmynsaw hadien habud ia u paidbah nongleit nongwan.
Ha kaba iadei bad kane, ka HYM Ri-Bhoi District lyngba U Secretary Bah C.L.Nongbet ka kyntu jur ia ka ILFS bad ka NHAI ba kan shimkhia noh kham kloi ha kaba ia dei bad ki kam ki jam ka jong ki bad ban ai noh ia ka hukum ban trei, khnang ba ki kompani  kin lah ban jam sha khmat na ka bynta ka jingbit jingbiang lang jong ki nongleit nongwan lyngba ka surok NH-40.
Shillong, 17 Nailur:Ka pakhang shnong kaba la pynbna ban long 24 kynta naduh ka 5 baje mynstep ha ka 20 tarik haduh 5 baje mynstep ha ka 21 tarik Nailur la pynjyn sur noh sha ka 12 kynta namar ka jingud na ki nongkyntiew kurim.
Haba pynbna ia ka ne, u vice president ka KSU u samla Frederick Khawmawphlang u la ong ba ki sengbhalang ki la rai ban pynjynsur noh ia ka pakhang shnong na 24 kynta sha ka 12 kynta ha ka 20 tarik khnang ban ailad ia kiba don jingkyntiew kurim.
“Ka pakhang shnong kan treikam noh tang naduh ka 5 baje mynstep haduh ka 5 baje janmiet ka 20 tarik", la ong u vice president ka KSU haba pynlait khubor lyngba ka sms da ka mobile.
“Ngi sngewthuh ba ha katei ka sngi kin don kiba kyntiew kurim, kumta ngi kyrpad ia kito kiba leit sha iing kyntiew kurim ha ka por mynsngi, ki dei ban pyni dak da kaba teh baloon najrong kali khnang ban ithuh bad sngewthuh", la ong u samla Kharmawphlang.
U la ong ba la shim ia kane ka rai hadien ba la ioh ia ka jingud na ki Balang bad ki briew khamtam kiba leit sha ki iing kyntiew kurim ha kylleng ki jaka jong ka jylla bad khamtam ha ri Khasi bad Jaintia.
Ha kajuh ka por, u la pan ia ka jingiatreilang jong ki paidbah namar ba ki sengbhalang ki iakhih dei na ka sorkar kaba la leh kuman ia ka jingdawa ban pyntreikam ia ka Inner Line Permit.
“Para ri wat sngewthuh bakla, wat shah ialam bakla, namar ka sorkar hi kaba pynbor ia ngi ban iakhih", la ong shuh shuh u vice president ka KSU.Shillong,  18 Nailur:Ka jingpynshai paidbah Public Information Campaign balai sngi halor ka jingpyntrei kam ia ka Bharat Nirman programme jong ka Sor kar Kmie la sdang naduh mynta ka sngi ha Madan Phutbol Tynring, East Khasi Hills District, Meghalaya.
Ia kane ka jingpynsngewthuh paidbah la plie da u dkhot ka Iing Dorbar Thaw Ain ka Meghalaya, u Bah  David Nongrum, uba long ruh Shongknor jong ka Meghalaya Tourism Development Corporation.
Haba kren ha katei ka sngi, une u Bah David Nongrum u la iaroh ia ka Press Information Bureau bad lad pathai khubor DAVP, kiba long ki tnad trei kam jong ka Sorkar Kmie, kiba la pynlong ia kane ka jing pynsngewthuh paidbah ha kaba la iashim bynta ruh da ki tnad treikam bapher bapher jong ka Sorkar Meghalaya ban pyntip paidbah ia ki jingtrei kam bakongsan jong ka Sorkar Kmie.
U Bah David Nong rum u la plie ruh ia ki jaka ba la pynkhreh kyrpang ban pyni paidbah ia ka jingtrei kam jong ka DAVP.Ia kane ka jingpynsngewthuh paidbah la pynlong da ki lad pathai khubor jong ka Sorkar Kmie kum ka PIB, DFP, DAVP, AIR bad DDK ryngkat bad ka jingiatrei lang bad ki bor Sorkar jong ka East Khasi Hills District.
Ia kine ki jingpyni paidbah la pynlong da ka Directorate of Field Publicity, Directorate  of Advertising  & Visual Publicity, ICDS, Soil & Water Conservation, District Water & Sanitation Mission, NRHM bad Community & Rural Development.
Ha ka jingiamir jingmut Technical Session, I Kong K.B.Jyrwa, iba long Block Mission Coordinator, I la kren halor ka jingsam-ei ia ki kot pule pule, ka jingpynrung kyrteng ia ki khynnah skul kiba don jingduna dkhot met hapoh ka SSA programme.
I Dr.C.Budnah, iba long I SM&HO bad dei peit ia ka  Diengpasoh PHC I la kren halor ka jingpyrshang ban tehlakam ia ki jingpang kiba iabit bad ia kiwei ki jingpang haba la pyntrei kam ia ka NRHM.I Bah A.S.Mukhim, BDO, Mawryngkneng C&RD Block iba la pynsngewthuh halor ka  MGNREGS.Kiwei kiba la kren ha katei ka sngi ki long I Bah M.L.Lawai, EE (Water Resources), SDO, Shillong, I Kong Meera Kharkongor, Project Officer, Mawryngkneng ICDS,  Dr.P.Dohtdong, D&MO, E.Khasi Hills, I Bah  Iban Swer, Department of Soil & Water Conservation, I Kong C.D.Lyngwa, ADC bad u N.J.Saikia, M&CO, PIB, Shillong u la ai ia ki kyntien pdiang sngewbha bad jingsngewnguh.
Shillong, 18 Nailur:Lai ngut ki briew ki la shah kem na Ri- Bhoi halor ka jingdonkti ban haii ia u drok.
Ki pulit ki la ioh kem ia kine ki briew ba kynthup ia u nongniah kawei ka kali ba pyndonkam ban kit ia une drok ha ka miet sngi Balang.
Ki ba shah kem ki dei u Usman Goni (31) na agartala, u Rai Kumar Dev Barma (33) na Budi Chandrapara jong ka Agartala bad u Sunny Dev Barma (28) na Madha Banimolipur, Agartala ha ka ba ki la iawan lang da ka wei ka sumo ba dang thymmai ka ba don ia u number TR 01 P 6775.
U SP ka Ri-Bhoi u CVS Reddy u la ong ba ki pulit ki la ioh kurup khadwei bitor u drok Phensedyl bad Spasmoproxy tablet na katei ka kali na surokbah ha ka por shiteng synnia jong ka 17 tarik mynta u bnai.
La ioh kurup ruh shispah sawphew sla u Spasmoproxy1 tablet na ka Tata Spacio ha Byrnihat kaba don ha Ri Bhoi district.
U la ong ba ia kine ki jait dawai la khang pyrshah ban die bad la wanrah na Kolkata sha Tripura.
U la ong ba la thmu ban shalan ia une u dawai sha ri Bangladesh.
U nongniah ka kali bad ar ngut kiba don la kem noh wut wut.
La rah ia ki sha ka Kashari bad ki pulit ki dang pan ban pynlong ia ka jingtohkit.
Shillong, 18 Nailur:Ka seng Hynniew trep Achick National Movement (HANM)  ka pynrem jur  ia ka jingleh mynthi  jong ka sorkar  ha lor ki mat jingdawa jong ka JACATAM, na ka kyn hun ki nonghikai , na ka bynta  ka  hok jong  ki bad na ka bynta ka bha ka miat  ia ki hadien  habud jong ki samla pule  ka Ri Khasi baroh kawei.
Kumta na ka liang ka seng hi,  ka buh ka jingkylli  ba ka  kam ai ka jingdawa jong ki nonghikai bad ka ki nonghikai  naduh LP, ME, SSA bad kumjuh  ki nonghikai college ki ioh tulop shisien 3 bnai ne haduh 4 bnai.
Kumta ka seng hi ka pynrem jur ia u Myntri ka tnat pule puthi, Prof.RC Laloo  halor ka jingkuman jong u.
Dei halor kane ka nongrim ka Seng hi ka ieng tylli ban ai ka jingkyrshan ba pura na ka bynta ka Joint Action Committee of All Teachers’s Association ( JACATAM) bad ha ka juh ka por ka kyntu ia u Myntri Laloo ba un shah shkor iaki, ong ka kyrwoh na u Bah R Donshiew Office Secretary ka Seng EKH.Shillong, 18 Nailur:Ka Balang Unitarian mynta ka sngi, ka la rakhe ia ka jingdap 126 snem jong ka ha Ingmane ha Laban, Shillong.
Ia katei ka jingrakhe la ju pynlong man u snem naduh ba la seng ia ka naduh u snem 1887 da u Hajom Kissor Singh Lyngdoh Nongbri.
Ha katei ka jingra khe la iawer ban iashim bynta da kiwei ki kynhun niam ba la wan sakhi da ki paid riew ngeit.
Hynrei katkum ka jingiathuh, ki nongpyniaid ki la ong ba kiba wan sha kane ka jingkhot ki long tang khyndiat eh bad bun ki bym wan ban iashim bynta ha ka sngi.
Ha kane ka sngi ka sorkar ka la ai shuti kyrpang ia ki nongtrei sorkar kum ka jingburom ia kane ka sngi kypang jong ki riewngeit Unitarian.
Ki paid riew ngeit jong kane ka Balang ki la pynlong ka jingrakhe jong ki da ki jingrwai, jingduwai bad la iohsngew ruh ka jingialap na ka ktien jong u Blei.
Nalor ki jingrwai jingduwai la ioh ruh ban pynkup burom ia I Kong Rika Lamar bad la sam khusnam sha ki nongjop ialehkai sports.
Shillong,18 Nailur:Mynta ka sngi, u Myntri Rangbah ba-ar ka jylla u Bah Rowell Lyng doh  u la plie ia kawei ka jaka peit kai bad ka jaka pynbyrngia ia ki khynnah rit ha katei ka jaka kaba ki nongshangkai pyrthei kim lah khlem da iuh kjat hangtei shuwa ban hiar sha Sohra.
U Myntri  Rangbah ba-ar u la plie ia ka Children Recreation park  kaba don ha jingkieng Mawkdok ha ryngkat ka jingia donlang u Bah Titos W.Chyne MLA/MDC Soh ra, Bah CVD Diengdoh SDO Sohra (Civil), Bah Barkos Warjri IAS Additional Chief Secretary ka sorkar jylla, Dr.PW Khongjee MLA barim ka Sohra uba long ruh u chairman ka MIDC   bad Bah D.Langstieh Director jong ka tnad Soil and Water Conservation uba long ruh u nongpyniaid ia ka jingialang kaba la long ha Community Hall Mawkdok hadien ba la dep plie ia katei ka jingialang bad kumjuh la ia don ryngkatlang ki sordar bada ki nongialam shnong katei ka shnong.
Kham hadien ba la plie ia ka Children Recreation Park ha Mawkdok u Bah Rowell u la leit ban plie sa ia ka jaka dih um, pynlang um bad ka jaka sait bad pynkhuid ki nongjngohkai pyrthei shakatei ka jaka kaba don ha Wah Shari, lynti ban leit sha ka kshaid Dainthlen bad hadien katei ka jingplie la pynlong ia ka jingialang ha ka Hall jong ka St.John Bosco, Maraikaphon Sohra.
Haba kren ha ka jingialang kaba la long ha Community Hall Mawkdok hadien ba la dep plie ia ka jaka peit kai ha jingkieng Mawkdok u Myntri u la ong ba ki lum ki wah ki la syllen bad ki la duh ia ki jingitynnad ha kine ki sngi namar ka jingkhlong bad ka jingpynduh hi da u khun bynriew ym tang ha kine ki sngi hynreinaduh ki spah snem mynshuwa.
U la ong ba halor kitei ki jingduh ka mariang ia ki jing itynnad ka sorkar jylla ka la i dei ban wanrah biang ia katei ka jing itynnad jong ka mariang da kaba thaw ia ki lad ki lynti kumno ban wanrah biang ia katei ka jingitynnad.
“Kaba donkam ka long ban pynjyrngam biang ia ka mariang bad ban pynneh ia ki um bam um dih kan wanrah biang ia ka jingitynnad jong ka" ong uMyntri ba dei peit ia ka tnad Soil and  water conservation ka jylla u Bah Rowell Lyngdoh.
Iaka Sohra la bna nam ha ka pyrthei baroh kawei baka dei ka jaka kaba jhieh tam ha ka pyrthei hynrei kaba phylla ka long ba ha kip or tlang kane ka thain ka don hapdeng ka jingkordit um kaba khraw “Tang shu mih ka tlang kane ka thain ka la tyrkhong" bynrap u Bah Rowell uba la ban jur ia ki trai shnong ba kim dei ban shim ba katei ka kam ba dei ban pynneh pynsah ia ka mariang kam dei tang ka kamram jong ki tnad sorkar ne ka soil Conservation hynrei ka dei ruh ka kam ram jong ki shnong ki thaw ban shim ia ka jingkitkhlieh ban pynkylla ia ka thain bad ka shnong kaba jyrngam bad kaba lah ban wandur biang kum ha ki sngi kiba ka la bna bad tipia ka nam bad ka burom jong ka.
“Kane ka shnong ka dei ka khyrdop ia ki Tourist shuwa ba kin rung sha ka jaka ba itynnad ka Sohra , ki nongshong shnong ki dei ban shim ia ka jingkitkhlieh ban sumar ia ka" ban jur u Myntri ia ki nongshong shnong ka Mawkdok.
Kiwei pat ki ba la ai jingkren ha katei ka sngi ki long u Dr.P.W Khongjee MLA barimka Sohra uba la pynpaw ka jingiaroh ia ka tnad Soil and Water Conservation bad baroh ki ophisar jong ka kiba la trei shitom na ka bynta ka Sohra ban wanrah ia kiba kiba bun ki lad jingiarap bad ki jingpyntrei na ka bynta ka jingmyntoi ki paidbah.
U la ban ruh ba ka dei pat sa ka kamram jogn ki nongshong shnong ban shim khia ban sumar bha ia kaei ka jingmyntoi ba ki la ioh na katei ka tnad.
U Bah Titos Chyne MLA/MDC ka Sohra haba ai jingkren u la ai jingiaroh ia ka shnong Mawkdok da kaba ong ba a dei kawei na ki shnong kiba kham kiew ha katei ka thain ha kaba baroh ki scheme bad ki lad jingiarap kiba poi  sha katei ka shnong  kim ju lehnohei hynrei la pyntrei hok ia ki.
U Nongmihkhmat jong  katei ka thain u la ong ruh ba mynta katei ka jaka kam dei shuh ka jong ka sorkar ne ka tnad Soil hynrei ka la dei ka jong ki paidbah ka shnong Mawkdok kumta ki dei ban pyndonkam hok ia ka bad ban ri ban sumar ia ka.
UBah Titos u la ong ba u la khmih lynti ba ka T.80 klur ba la mang da ka Planning Commission  na ka bynta ban pynjyrngam ia ka Sohra ka dei ban iaid beit ym kumba la paw ha ki khubor ba kan shu sep ei noh.
Shuh shuh la ioh ruh ki jingkren na u Bah Barkos Warjri uba la ong ba ka tnad Soil hi baroh kawei ka sngewkhain ba ka la lah ban pyntrei ia kine ki kam pynroi ha Sohra “Ngi kwah ba ki Tourist kin iohi ia ki lum ki wah bad ki jingitynnad ym ki lyndum jong ka thain Sohra"  ong u Bah Warjri Addl.CS ka jylla.
La ioh ruh ki jingkren lyngkot na u Sordar ka Mawkdok bad kumjuh ruh na u Bah Langstieh  Director ka Soil and Water Conservation uba la pynshai ba lyngba ka jing wan ki nongjngoh kai pyrhtei ka kyntiew ia ka ioh ka kot ki paidbah ka thain hynrei ki dei pat ban don ka jingtbit kumno ban pyniadei bad ki briew kiba na bar kiba wan ban jngohkai ia kane ka thain.
Shillong,18Nailur:Ka ing kaba T.10 klur jong u Myntri Rangbah ka jylla u Dr.Mukul Sangma kam shym don tang ka kamra ban shong ki nong thohkhubor ha kaba ki nongthohkhubor mynta ka janmiet ki la hap ban shong ha khyrdop ban rung sha phyllaw ing  ha ka por ba ka sorkar ka MUA-II ka la pynlong jingialang mynta ka sngi balang.
Ki kontraktor ba heh jong ka jylla ki la ioh laitluid  ban rung sha katei ka ing u Myntri Rangbah, katba ia ki nongthoh khubor pat ym shym la shah ban pynrung wat tang ia ki kali jong ki ruh shapoh.
Ha kajuh ka por la pyrkhing bha ia ki nongkhohkhubor ban tur sha katei ka jingialang ka sorkar MUA II ha kaba u Addl.SP u Steve Rynjah,  uba long ruh u ophisar pahara jong u Myntri rangbah u la hukum ba ym dei ban tam ia u pud jong ka ing pahara kaba don hangtei ha ka ing ba T.10 klur u Myntri Rangbah.
Hadien ka jingialang jong ka sorkar MUA II , u Myntri Rangbah bad kiwei pat ki Myntri sorkar ki la wan shabar ban kren da ieng bad ki nongthohkhubor.
Shillong,18 Nailur:Ka Langrin Youth Welfare Association (LYWA)  ki la ong ba ka jingwan rungkyrthep ki bar jylla sha kane ka Ri lyngba ki kam bylla, ki kam seng kam sengjam bad I kam shangkai pyrthei bad kiwei pat ki kam ka long kum ka jingthang nar saw ia ka jaitbynriew baroh kawei, ha kaba ka la kynnoh ba kitei ki bar jylla kiba la wan rung be-ain ki kjit ki rong noh ia ka ngap ka dud jong u trai ing trai sem kaba la I kumba kan sa shah tylup noh ia u trai jaka ne trai shnong lada ym don kata ka ain kaba biang kaba lah ban iada ia ka jingwan tuid kyrthep ki bar jylla, ong katei ka seng.
Ka LYWA ryngkat bad ki nongshong shnong jong ka Hima Langrin bad kumjuh ki para marjan ka ai ka jingkyrshan kaba pura  ia ki jingiakhih ban dawa na ka sorkar ban pyntrei kam noh kloi ia ka Inner Line permit (ILP).
Katei a seng ka la ong ba lada ym don ki ain kiba biang kiba lah ban iada da lade ia lade kata kamut ba ka jait ka kynja ba la buh kyrpang da u nongthaw hangne ha snieh pyrthei ngin duh ngin dam noh syndon.
Ka seng kala kubur  ba bun ki ain balah don lypa hangne, hynrei ka la ong ba lait na ka Inner Line Permit (ILP) ym lah ban teh lakam ia kitei kiba la kdew haneng baroh.
Kumta ka seng ka iai ai jingkyrshan ryngkat ka kti kamon kti kadiang ia ka jing iai dawa ILP.Shillong,18Nailur:Hynriew ngut ki runar ki la leit rung jubor ha ka ktem nongbylla jong ka M/s Honsen Lyngdoh Earthmover kaba don  ha Umshing-Mawkynroh ha kaba ki la shoh ia u Nazul Ali bad u Rahan Ali bad thmu thang im  ia u Nazul Ali hynrei baroh ar ngut ki la lait thaw da ka said.
Kane ka la jia ha ka por kumba 5:30 baje hynne ka janmiet.
Ha kawei pat ka jingjia hynne dang step phyrngab por 3 baje eiei, ki riew runar ki la wiang ding ia ki skum kba jong u Sunilal Rai, 52 bad u Surendra Rai, 54 ha ka shnong Pynthorbah Block I, Shillong.
Shillong, 19 Nailur:Ka Meghalaya Power Generation Corporation Ltd, ha ka jingpynbna paidbah, kaba dang shu pynmih ha ki kotkhubor, ka la khot ia kito kiba lah ban leit pynpra noh ia ki jaka sah jong ki nongtrei, kiba don ha Myntdu Leshka bad ba la buh dor, na bynta ki saw jait ki jingtrei, ha ka dor T.3,39, 373.00.
La buh por, ia kito kiba kwah ban leit pynpra ia kitei ki iing, ba kin leit thep kyrteng ialade, ha shwa ka 8tarik Risaw 2013.
Haba u nongthoh khubor, ula iakren bad ki bor jong ka MeECL, la iathuh ba katei ka jingleit pynpra, ka dei na bynta ki iing kiba ring, kiba la shna naduh kham mynshwa, kiba don kumba 30tylli tam bad kiba la shna, naduh shwa ban pyntrei ia katei ka projek ring bor ding jong ka Leshka bad mynta, namar ba ka kam, ka la dep, la dei ban pynpra noh, namar ba kam donkam shuh ban dang buh ia kitei ki iing, ba kin shu rim bad jot noh ha katei ka jaka ha Leshka.
Shillong, 18 Nailur:U trai jong ka CMJ University, u Chandra Mohan Jha, u la leit mih ialade ha ki pulit jong ka Sardar Police Station, ha ka por 3.30 nohsngi mynta ka sngi.
Ha katei ka jingleit U Jha, ula don khyndiat minit ha katei ka thanat bad hadien kata, ula mih noh bad la ioh khubor, ba U Jha, u sah mynta ka miet ha Pinewood Hotel, Shillong.
Haba la wad jingtip, na Pinewood, la iathuh ba U Jha, ula bat kamra, na ka bynta mynta ka sngi bad haduh lashai, ha katei ka Hotel.
Na ka liang jong u  nongiasaid ain jong u CM Jha, u SP Sharma u la iathuh ba  u CM Jha un leit ban jubab ha ki pulit kiba la khot hajir ia u tangba u la ong ba ki pulit kim donkam ban kem ia u namar u la dep ioh ia ka jamin (bail) na ka Supreme Court.
U la iathuh ba ki pulit ki la buh ha ka 20 tarik mynta u bnai, ha kaba ki la khot hajir ia u CM Jha na ka bynta ban tohkit bad mynta u la don ha Shillong bad ka jingsdang na ka bynta ban leit ai jubab hakhmat u ophisar uba tohkit halor kane ka bynta ka la iaid shakhmat, u la bynrap.
Ha kawei pat ka liang u SP Sharma u la wanrah ruh ryngkat bad ka hukum ba la pynmih da ka Supreme Court kaba la bthah ia ka sorkar jylla ba kan pan jingshai na ka CMJ University ba kan jubab hapoh 3 bnai halor ki kynrum kynram bad ka jingkynnoh pyndonkam bakla bad bym biang ka rukom pyniaid jong ka CMJ University.
U SP Sharma u la ong ba, na ka liang jong ka sorkar jylla kam long kaba donkam ban shu ngeit beit ia ka jingai jingmut u Governor ka jylla ba mynshuwa uba la ai jingmut ia ka sorkar jylla ba kan hukum pynwai noh syndon ia kane ka University.
U la ong ruh ba ia ka CMJ University la mynjur da ka ain CMJ University Act, 2009 bad katkum ka section 48 ka la kdew shai ba lada don kano jingbym biang ia ka rukom pyniaid, ka jingduna pisa lane kino kino ki kynrun kynram ka sorkar shuwa ba kan hukum khang ka dei ban pan jingshai shuwa bad lada kam hun ka lah ban shim da kano kano ka rai lane ban hukum khang noh syndon.
U la ong ba katum ka hukum jong ka Supreme Court ka long ba ka sorkar jylla ka dei ban ai ia ka jingbthah ia ka CMJ University ba kan pynbeit ia ki kynrum kynram hapoh 3 bnai bad lada ka sorkar kam hun ia kane, hangta ka lah ban shim ia ka rai ban pynwai noh syndon ia ka University.
Haba kylli pat ba ki bor pyniaid ka University ki long ne em kiba la kloi ban pynbeit ia ki kynrum kynram, u la ong hooid ki kwah ban pynbeit ia ki jingduna bad ruh ban dang bteng ia ka jingpyniaid ia kane ka University namar la dep ban theh pisa da ki klur tyngka na ka bynta kane kane ka university.
Haba kylli pat kaei ka lawei jong ki samla pule jong kane ka University u la ong, ka lawei jong kine ki samla ka shong ha ki lai bnai ban wan ynda haba ka sorkar jylla ka la ai ia ka jingbthah ban pynbeit halor kine kynrum kynram kumba la bthah da ka Suprme Court jong ka Ri India.
Shillong, 18 Nailur:Ka jingialang jong ka sorkar MUA hapoh ka jingialam jong u Dr.Mukul Sangma ka la kren shai ban nym pyntreikam ia ka Inner Line Permit (ILP) kumba la dawa da ki sengbhalang kiba la shim ruh da ki lynti jingiakhih.
“Ngi la iatai sani bha bad ngi la bishar bniah ruh ia ka jingai jingmut jong ka High Level Committee (HLC) ba la khlieh da u bah Bino M Lanong myntri sorkar barim bad yn nym lah ban pyntreikam ia ka ILP" la ong u Dr.Mukul Sangma haba kren ha ki nongthoh khubor hadien ba la wai ka jingialang jong ka MUA mynta ka miet ha iingsah jongu kaba la wan iashim bynta da ki 38 ngut ki MLA.“Katba ki dang pynlong ia ki jingiakhih, ngin nym khot iakren satia bad halor ka jingpynlong ia ki pakhang shnong bad kiwei ki jingiakhih, ngin hap ban iaid katkum ka hukum jong ka Supreme Court bad ka High Court kaba la mana ban pynlong ia kiba kum kine ki jingiakhih" la ong  shuh shuh u Dr.Mukul Sangma haba jubab ia ka jingkylli jong ki nongthoh khubor kiba la kylli la ka sorkar kan khot iakren ne em ia ki sengbhalang ban pynkut noh ia ki jingiakhih kiba dang iaid shakhmat haduh mynta.
Shuh shuh u Dr.Mukul Sangma u la ong, ka jingthmu jong ka ILP hi ka long ban iada ia ka jingwan rung kyrthep jong ki mynder ha ka jylla, kumta ka sorkar ka la shim da kiwei pat ki lad ki lynti ha ka jaka ka ILP.U la ong ba ka sorkar ka don ia ka Land Transfer Act na ka bynta ban iada halor ka jingthied jaka jong ki bar jylla bad ka sorkar ka la pynkhreh ruh ban pyntreikam ia ka ain Tenancy Act ka ban peit bniah iano ban ai jaka sah bad iano yn nym shah.
U la iathuh ba ka jingpynkhreh ia kane ka ain ka la iaid shakhmat bad shen yn sa wanrah ha ka kynhun myntri cabinet ban iatai sani bad hadien kane yn sa leit sha ki paidbah ban pan jingmut shuh shuh khnang ba kane ka ain kan long kaba khlain.
Shuh shuh u la iathuh ba na ka bynta ban teh lakam ia ka jingwan rung kyrthep ki mynder ka sorkar ka la thung ia u director jong ka tnad infiltration bad ka jingthmu ban thung ia kumba 117 ngut ki nongtrei jong kane ka tnad ka dang iaid shaphrang.
Shillong, 18 Nailur:Mynta ka sngi, ka la don ka jingkawang petrol bom, ha ka por 12baje nohsngi, ia ka thanat barim jong ka Ranikor, kaba don ha South West Khasi Hills District.
Ha katei ka jingjia, ka iing ka la ing malu ma la, hynrei, kam shym la don kano kano ka jingmyn saw briew, namar ba dang shu dep pynkynriah shen, ia katei ka thanat sha kawei pat ka jaka kaba don marjan.
Ha kawei pat ka jingjia, la iathuh ba ka ophis jong ka PHE, kaba don ha Mawsynram, ka la shah pynpait ka jingkhang mynta ka janmiet, ha ka por 7baje eiei.
La iathuh ba katei ka ophis, ka la julor malu mala.
La shu shim, ba katei ka jingjia, ka don jingiadei bad ka pakhang shnong jong ka HANM, kaba sdang naduh la shai ka sngi, ha ka por 5baje mynstep haduh 5baje janmiet ha katei ka Thain.
Shillong, 18 Nailur:U Symbud Myntri Rangbah ka jylla u Bah Rowell Lyngdoh u la buh jingkylli la ka jingiakhih jong ki sengbhalang ha ka jylla ban dawa pyntreikam ia ka Inner Line Permit (ILP) ban khang lad ia ka jingwan ki briew ba nabar sha kane ka jylla, kan long kaba myntoi ne em.
“Ngam thikna la ki paidbah ka jylla ki kwah ILP.Lehse ka jingdawa ka dei tang jong ki katto katne ki sengbhalang", la ong u Bah Rowel ha kane ka sngi Balang.
Katkum ka jingong u Bah Rowel, ka rynsan kaba biang ban ioh ia ka jingsngewthuh shai ia ka jingmut jong ki paidbah ka jylla la ki kyrshan ne ki kyntait ia ka ILP ka dei lyngba ka elekshon.
“Lym kumta, ngam iohi ba la ki don kiwei ki lad kiba ki paidbah ki sngewthuh.
Ia mynta dei tang ki sengbhalang kiba pyrta ia ka jingdonkam ban wanrah ia ka ILP.Hynrei ia kane, ym lah ban shim ba ka dei ka jingdawa jong ki paidbah jong ka jylla" la ong u Bah Rowel.
U la ther ruh ia ki sengbhalang kiba khot pynlong ia ki jingiakhih kum ki pakhang shnong bad pakhang ophis.
“Ka jingkhot pynlong ia ka jingiakhih kum kine kin pyniaid ia ka jylla shadien.
Ngi dei ban sngewthuh ba ki paidbah ki shem jingeh namar kine ki jingiakhih" la ong shuh shuh u Bah Rowel.
U la ong ba ka roi ka par ka wan tang lada don ka suk ka sain ha ka jylla.
Kane ka jingkynthoh u Symbud Myntri Rangbah ka la long haba ki sengbhalang ha ka jylla ki la khot pynlong ia ka jingiakhih ha une u bnai naduh ka 2 tarik haduh mynta ban dawa ban pyntreikam ia ka ILP ha kane ka jylla ban khanglad ia ka jingwan rung ki briew sha kane ka jylla kaba long ka jingma ia ki trai jaka trai muluk.
Shillong,18 Nailur:Ki samla wad kam jong ka DSC, East Khasi Hills District, ka ‘Association of Qualified Grade-IV, 2011’, ki lah ban pynlong biang da ki jingiakhih ba tyngeh ha kine ki khyndiat sngi ki ban wan.
Kitei ki samla ki la thmu ban pynlong biang da ki jingiakhih ba tyngeh hadien ba ka tnad Directorate of Health Services (DHS) ka la kyntait ban weng kam noh ia kito ki nongtrei kiba la shut hung sopsop hapoh katei ka tnad.
Ka Synjuk ki samla wad kam kiba la pass ia ka Grade  IV haduh mynta ki dang iai buddien ia ka jingthung kam sop sop katei ka tnad bad kumjuh ruh kiwei pat ki tnad treikam ka sorkar jylla lyngba ki RTI.“Ka tnad DHS haduh mynta mynne kam shym la leh eiei bad ki bor pyniaid ruh ki kren meng bad pynpaw ba kin ym weng satia ia kine ki briew, da kaba ai daw ba kim kwah ban ktah ia u khiew ja jong kiwei," ong ki nongialam ka Synjuk haba kren ha ki nongthoh khubor.
U Secretary ka Synjuk, u samla S Pyngrope, u la ong ruh ba ki samla kin pynlong ia ka jingialang ba kyrkieh jong ki  ha ka sngi Saitjaiñ ban wan ha Jingkieng Nongthymmai, Shillong, ban pyrkhat naka bynta ki kam jong ka Association khamtam halor katei ka jingkuman ka tnad DHS.Ban shu kdew hangne, na ka liang ka Sorkar ka la pynjlan por ban thung kam biang ia kine ki samla hadien ka jingiakhih kaba la long ha u bnai Jymmang mynta u snem.
Ka jingpynjlan por jong ka Sorkar kan kut noh ha u bnai Risaw 2013.
Hynrei haduh mynta ki dang don haduh 140 ngut tam eiei ki bym pat ioh rung kam na ki 331 ngut kiba la ‘pass’ na ka eksamin ba la pynlong da ka District Selection Committee (DSC) jong ka East Khasi Hills ha u snem 2010.
“Ngin iai bteng ia ki jingiakhih bad iakhun beit tad haduh ba kine ki samla kiba dang sha kin ioh ban rung kam ha ki tnad treikam bapher bapher jong ka Sorkar bad ban dawa ia la ka jong ka hok," la bynrap ki nongialam jong kane ka Synjuk.
Shillong, 19 Nailur:U MLA ka UDP na Nongthymmai u Dr Jemino Mawthoh, u la ong ba ka jingkren jong u Myntri Rangbah ka jylla, ka long kum ban ai ding shuh shuh ia ka jylla kaba don ha pdeng ka jingkynrum kynram kaba shyrkhei.
Kumba ka paw ka jingkren jong u Myntri Rangbah Mukul Sangma ka long ba um don ka jing kitkhlieh ban tem ia ka ding khamtam ban pynbeit bha ia ka jingeh jong ka jing wan ki briew shabar sha kane ka jylla.
“U Mukul u la phiel ban burom ia ka sur jong u paidbah ka jylla", la ong u Dr Mawthoh ha kane ka sngi Palei.
U la ong ba kane ka mat jong ka jingwan tyllep ki briew ba nabar ka la dei kaba slem bha namar ba ki sengbhalang ki la ju pynkhih man ka por.
“Ka jingshisha ka long ba ka sorkar kam shym la leh ei ei ban thaw ia ki lad ki lynti ban pynbeit ia kane ka jingeh.
Ha jaka ban pynthanda, u Myntri Rangbah u la kren pynban  bym don ei ei ka jingkitkhlieh kaba lah ban pynmeh ding shuh shuh ia kane ka jinglong jingman", la ong u Dr Mawthoh.
U la ong ba haduh mynta, kam pat long shai kaei ka sorkar ka la leh ia ka kaiphod jong ka High Level Committee on Influx (HLCoI).
“Ka sorkar ka la thaw ia kane ka komiti da kaba khot ban don ki stad ban ai ia ka jingmut, namarkata, ka dei ban burom ia ka kaiphod jong ka komiti.
Ym lah ban klet ruh ba la thaw ia kane ka komiti hapoh ka jingbthah hi u Myntri Rangbah u Mukul Sangma," la ong u MLA ka UDP.U la ong ba um sngewthikna bha la ka don shisha ne em ka jingrai jong baroh ki MLA ka MUA-2 ban pyrshah ia ka kaiphod ka komiti.
‘Ka don ka jingsngew ba ka sorkar kam shym kitkhia ei ei ban pynbeit ia kane ka jingeh jong ka jingwan ki briew ba nabar", u la ong.
Ha kajuh ka por, u la ther ia ka jingkren kob u Myntri Rangbah ba ka MPF kam don ki number ban synshar ia ka jylla.
U Dr Mawthoh u la ong ba ka MPF ka shu dawa ia u Myntri Rangbah ban hiar shuki ym ban pynkhyllem ia ka sorkar.
“Ngim don ka jingthmu ban pynkhyllem ia ka sorkar hynrei ngi kwah ban kylla ka kam nongialam" la ong u MLA ka UDP.Ha jaka ban kdew kti ia kiwei, u Myntri Rangbah u dei ban pynbeit ia ki jingeh bad khamtam ka jingiakhih hapoh ka sem lajong.
“Ka dei ka jingshisha bym lah len ba bun ki MLA kim sngew tynnad ia ka rukom treikam une u Myntri Rangbah ba mynta hynrei ka sah namar ba kim pat nud ban ialeh pyrshah haba paw", u la ong shuh shuh.
Ki jinghuri hura ki mih ha kane ka jylla namar ba u Myntri Rangbah um mon ban pynbeit bha ia ki hynrei u eh rang pynban khamtam ha kaba ka thain Garo Hills kaba u mihkhmat ka don ha ka jingiakhih kaba jur.
“Ngam iohi shuh ba u Myntri Rangbah un dei ban bteng ia ka kam ha shuki bad u dei ban hiar shuki noh mardor", la bynrap shuh shuh u MLA ka Nongthymmai.
Ha kawei pat ka liang, U Bah Paul Lyngdoh, Working President jong ka UDP, haba kren ha ki katto katne ki kotkhubor  mynta ka sngi, ula kren diaw mynsiem, ba U Mukul Sangma, ula khang ia ka jingkhang ban iakren halor ka mat ILP bad U bah Paul, u iathuh ruh ba ka MPF, kan iakynduh shen, ha ka sngi hat majai ban wan, ban iakren halor ka jinglong jingman jong ka nongbah Shillong bad ka jylla hi ha kine ki sngi.
Shillong, 19 Nailur:Ka sorkar jylla ka la pynkhreh ban ai jingpynshai paidbah halor ka jingbym biang ban pyntreikam ia ka Inner Line Permit (ILP), kumba la dawa da ki sengbhalang.
Haba iakren bad ki katto katne ki nongthoh khubor, u Chief Secretary ka jylla, bah WMS Pariat u la pynskhem shuh shuh ia ka jingkren jong u Myntri Rangbah ka jylla u Dr.Mukul Sangma ba ka sorkar kan nym pyntreikam satia ia ka ILP kumba la dawa da ki sengbhalang.
Haba ki nongthoh khubor ki la kdew halor kiba bun ki jingeh kiba ki paidbah ki iakynduh na ka daw jong ka jingiakhih ki sengbhalang bad halor ka jingangnud jong kiba bun ki paidbah ban pyntreikam ia kane ka ain, na ka liang jong u Chief Secretary u la iathuh ba ka sorkar kan sa ai da ki jingpynshai paidbah halor ki nongrim kiba ka sorkar ka ieng ban nym pyntreikam ia ka ILP.Haba batai halor ka Tenancy Act, na ka liang jong u Bah WMS Pariat u la iathuh ba ia ka draft la dep phah sha u Myntri Rangbah bad shen yn sa leit ruh sha ki paidbah na ka bynta ban pan jingmut khang ba kane ka ain kan long kaba skhem bad u la iathuh ruh ba kane ka ain kan dei ka ain kaba tang shi lynti, hynrei kan don ia shibun ki jnit ki jnat ban iada ia ka jingwan rung kyrthep ki mynder ha ka jylla.
Shuh shuh haba kylli la ka sorkar kan khot iakren ne em ban pynkut noh ia kine ki jingiakhih, u bah Pariat u la ong ba kumba u Chief Minister u la kren shai, kan long hi kumta namar lada phi kynmaw ki sengbhalang ha kato ka sngi ba iakren ruh ki la kren shai ba lada ym pyntreikam ia ka ILP kin nym wan shuh sha ka jingiakren, lehse u Chief Minister u la buh jingmut ia kane haba u la ong ba yn nym khot iakren shuh ia ki sengbhalang katba ki dang pynlong ia ki jingiakhih.
Shillong, 19 Nailur:U Justice Prafulla Chandra Pantun un shimti kum u Chief Justice ba thymmai ka Meghalaya High Court bad un sa bam smai ha kane ka sngi Thohdieng ban long ha iing u Lat ha Raj Bhawan.
U Lat ka jylla u Dr KK Paul un pynbam smai ia une u Chief Justice ba thymmai ka High Court.
U Prafulla ba hynriew phew snem ka rta, un shimti ia kane ka kam hadien ba ka Justice T Meena Kumari ka la shong thait noh ar bnai mynshwa.
Shwa ia kane, u Justice Pant u dei u nongbishar ka Uttarakhand High Court.
La kha ia u ha Pithoragarh district jong ka jylla Uttar Pradesh,  bad u la pyniasoh bad ka UP Judicial Service ha u snem 1976  bad u la bat bun ki kam.
U Justice Pant u la long u Additional Judge jong ka Uttarakhand High Court ha u Jylliew 2004 bad kum u nongbishar ba pura ha u Rymphang 2008.
Shillong, 19 Nailur:Ka National People Party (NPP) ka la dawa ba dei ban pynlait noh ia baroh ki samla pule kiba shah kem halor ka jingkyn noh ba ki donkti ban ktah kti ia ki nongtrei sorkar ha DC ophis ha Tura ha ka por ba ki iakhih ban dawa ia ka jylla Garo.
U nongaiktien ka NPP u James Sangma u la ong baroh ki khynnah pule dei ban pynlait noh mardor khnang ban wanrah ia ka jinglong jai jai biang ha Garo Hills.
Ka NPP ka la pynpaw ia ka jingsngew khia ia ka jingktah jong ka pakhang shnong ha Garo Hills.
“Ka party ka sngew ba kane ka jinglong jingman ka la lait na kti jong ka sorkar ka bym lah ban tehlakam namar ka jingbym ler jongka ban shim ia ki lad jingiada" la ong u James.
U la ong ba ka party kam lah ban shu sngap ia ka jingshah kem jong ki samla pule bad sngew ba ka jingkem pathar ia ki samla pule ka long kumba ki dei pynban ki runar ba shyrkhei da kaba pynngat ia ki kyndon ba eh.
Shillong, 19 Nailur:Ki nonghikai ka St.Mary’s College ki la pynlong ia ka jingsangeh trei mynta ka sngi, da kaba shong ha phyllaw ka kolej ban pyrshah ia ka jingbym pynlait ia ka tulop.
Ka thymmei khubor ka iathuh tang kumba 50 percent ka tulop la sam sha ki nonghikai ba dei jong u bnai Nailar.
La iathuh ba ka sorkar jylla kam shym la pynlait tulop sha ki nonghikai kane ka kolej hadien ba la don ka jingiahuri hura bad ka Principal jong ka kolej.
Lah ban kdew ba ka Principal jong ka St.Mary’s College, ka Sr Isabella Kyrsian ka la shah weng da ka bor na shuki kum ka Principal da ka Sr Mary Harriet, kaba kam ba la shah thung kum ka Principal ha ki bor pyniaid ka kolej kynthup ki sister.
Namar ka jingthung Principal ia ka Sr M Harriet ym shym la pdiang da ka sorkar, ka tulop jong ki nonghikai ka la shah bat ha ka sorkar.
Ka thymmei khubor na ki nonghikai ba iakhih, ka la ong ba ia ka rai la shim ha kane ka sngi Palei ban bteng ban sangeh hikai haduh ban ioh da kawei ka jingpynbna.
Shillong, 19 Nailur:Ka KSU Mawkyrwat Circle ka la pynrem ia u Bah Rowell Lyngdoh halor ka jingkren laplah ia ka ILP kumba la paw ha ki lad pathai khubor.
U president jong ka kSU Mawkyrwat Circle u samla Forwardman Nongrem u la ong kaei kaba ki nongialam sorkar MUA-2 hapoh ka jingialam u Mukul Sangma bad u Bah Rowell kala paw shynna ba ki la shet kylla ia ki paidbah jong ka jylla ha kaba ki la kyntait ban pyntreikam ia ka Inner Line Permit (ILP) ban iada na ka jingwan rung kyrthep ki mynder sha ka jylla Meghalaya bad ki la klet ruh ban shim ia ki lad lynti na ka bynta ki trai ri trai jaka.
“ka seng ka la pynrem jur ia u Bah Rowell Lyngdoh halor ka jingong jong u ba ka jingdawa ia ka ILP kam dei ka jingdawa jong ki paidbah hynrei da ki katto katne ki kynhun ki sengbhalang", la ong u samla Forwardman bad u la bynrap ba kane kam dei kaei kaei hynrei ka long tang ka buit treikam jong u Bah Rowell bad ka sorkar MUA-2 ban pynkbum jubor ia ka shyntur jong ki paidbah kiba mut ban kren eiei na ka bynta ban rai ia ka lawei jong ka jylla.
Ka jingkynthoh jong u Bah Rowell halor ka jingiakhih jong ki sengbhalang halor ka ILP kalong tang ban tei pop ia kaei kaba ki la shukor ia ki sengbhalang, la ong u president ka KSU Mawkyrwat.
Ha ka jingshisha ki paidbah ki la sngewthuh balei ki sengbhalang ki iakhih namar dei lyngba jong ka sorkar Congress kaba la pynbeit kai ia ki sengbhalang da kaba shu pynbijai ei ia ka por da kaba thaw Komiti bad mynta pat kala mut sa ban pynbeit kai da kaba wanrah da ki ain bym don bniat kum ka Tenancy Act bad dei kane kaba la pynbor ia ki sengbhalang ban rai da ki jingiakhih.
Ka jingkren pynkut jong u Bah Rowell da kaba shu tharai khlem da wad bniah ia kaei kaei kaba ki paidbah ka jylla ki pyrkhat halor ka ILP ka pynpaw shynna ia ka jinglyngkot jingmut jong u kum u shakri paidbah.
“Ngim tharai ba u Bah Rowell un tip ia ka jingpyrkhat u paidbah bad u dei uei ma u kat haduh ba u la nud ban kam ba kipaidbah ki pyrshah ia ka ILP ha kaba ka sorkar jong u kam shym la wan markhmat mynta ka kynti ha u paidbah ban kren halor kane ka mut", la ong shuh shuh u President ka Mawkyrwat.
Ha kajuh ka por ka seng ka ai khublei ia ki paidbah ka thain Mawkyrwat kiba iasnoh kti ha ki prokram iakhih ki 10 seng na ka bynta ka ILP ha kine ki taiew ba ladep bad ka la iawer kyrpad biang ban bteng ka jinghkyrshan bad ban kiar ruh na kaba ialeh pyrshah khnang ban lait na ki riew shim kabu.
Shillong,19 Nailur:Ka East Hills District Congress Committee ka la pynlong ia ka  jingialang jong ka Executive Committee jong ka kaba la long ha ka 17 tarik mynta u bnai ban ia kren halor ki jingiakhih bad ki jigdawa ki seng bhalang ban pyntreikam noh da ka ILP hapoh ka jylla bad ha katei ka jingialang ka la rai ban kyrshan ia kaei baka sorkar ka ieng ban ym pyntreikam ILP ha ka jylla, kane ka jingialang ka dei kaba la lum da u President jong katei ka seng Congress ha Jaintia hills u Ma Shitlang Pale.
“Kumba ka long mynta ki jingdawa jong ki sengbhalang bad katto katne ki seng sain pyrthei ki dei ki bym don nongrim eiei bad ka Riti synshar ka Ri- India ka  6th kaba don mynta bad kaba la batai ruh shaphang ka hok bad ka jinglong trai jong ki jaitbynriew rit paidbad ban iada ia ki" ong u Ma Shit Pale uba la iathuh baka jingialang ka la rai ba kyrpad ia ka sorkar bad kumjuh ruh ki sengbhalang ba kin ym pyntreikam ia ka ILP hynrei ban pynleit jingmut da kiwei pat ki lad kiba biang eh na ka bynta ban iada ia ka jingwan rung kyrthep ki bar jylla.
Ka East Jaintia Hills DCC ka la pynbor ruh ia ka sorkar ba ka dei ban pynleit jingmutsha ki ainbad ki kyndon kiba la don lypa ban iada ia ka hok bad ki jingmyntoi ka jaitbynriew rit paid ka jylla.
" Ka jingialang ka la rai ban ai ka jingkyrshan ba pura ia ki buit bad ki lad ka sorkar khlem khein ia ki jait bynriew aiu ne ki jait ktien aiu ba ki kren" ong u Ma Pale.
Shillong,19 Nailur:Mynta ka sngi ka la don ka jingialang phylliew jingmut jong ki riew pawkhmat jong ki jaka na kylleng ka jylla ha Khasi National Dorbar Hall, Mawkhar ban ia phylliew jingmut iano ki ibit ban phah ia u kyrtong uba don ia ka main ban ia aireng ha kane ka elekshon MP Lok Sabha ka ban wan ne ia uta u kyrtong uba kin khot u People Candidate.
Tiak u nongthohkhubor u la rung sha katei ka jingialang bad marsien shong tang kumba katto katne minit la sngewthuh ba ha katei ka jingialang hi ki la ibit ia u Pastor PBM  Basaiawmoit, uba ialeh mynshwa na ka tiketHSPDP, ban phah sha katei ka lympung.
Ha katei ka jingialang kaba u nong thohkhubor u la shong tang khyndiat minit la ioh sngew ia ki kyntien na ka shyntur u Pastor Basaiaw moit ba u la ong ba ki nong Maharashtra ki khot ia u ban ia khun elekshon na katei ka jaka  lada jia ba ka Meghalaya kam phah ia u.
Wat la u Pastor um pat pynbna kano kano ka rai ban ia khun elekshon hynrei la sngewthuh ba utei u rangbah uba la ju ia shim bynta teng ha ka Politik ha ka elekshon MP ba la dep  u lah ban iakhun beit ha kane ka elekshon MP 2014.
Halor katei ka phang, u nongthoh khubor u la pyrshang ban ia kynduh ia ki pastor rangbah jong ka Synod ban wad jingtip hato lada u Pastor Basaiawmoit un ia khun elekshon un shah pynduh ne em na kam pastor , watla ym shym la ioh ban ia kynduh ia u pastor D.S Sohkhlet Administration Secretary ka Synod Sepngi, hynrei ha ka jingiakynduh bad katto katne ngut ki pastor pat la sngewthuh ba ka don ka kyndon ha ka Balang Presbyterian katkum ka jingpyniaid ka synod ba ym shah ia ki pastor ban ia khun elekshon.
Wat la um shym la pynpaw  eiei da kaba ong ba kam dei ka kamram jong u ban kren halor katei ka kam, u Pastor E R Kharkrang Administrative Secretary ka Synod Assembly u la ong ba ha ka sien ba u pastor Basaiawmoit u la rem ha ka elekshon MP ba la dep  ka la don ka jingiakren hynrei u la ong ( Basaiawmoit) ba un ym ia khun elekshon shuh.
Shillong,19 Nailur:Mynta ka sngi ka dei ka sngi ba ki sengbhalang ki la khot pakhang ophis ha baroh kawei ka jylla, kum ka dak ka jingpyrshah bad ka jingiakhih namar ka jingbym pyntreikam ka sorkar jylla ia ka ILP ha kane ka jylla.
Ha baroh kawei ka nongbah Shillong ki la kynjah jar ki ophis sorkar ha kaba don ki ophis kiba ki nongtrei ki wan trei bad don pat kiba ki nongtrei kim wan trei.
U Nongthohkhubor haba iaid kylleng ka nongbah , u la lap ba wat la kham bun ki ophis kiba khang tala, hynrei ki don pat ki ophis kiba ki khang tala na shabar katba hapoh pat ki long trei ngai ngai kumba ju long man ka sngi.
U nongthohkhubor u la lap ruh ba ki don ki ophis ba ki nongtrei ki shu wan  tang ban soi kyrteng bad tang marsien dep soi kyrteng ki la mih noh bak na ophis jong ki.
Katkum ka jingioh lum jingtip na u Principal Secretary Home u KS Kropha la ioh jingtip ba ki nongtrei sorkar kiba la wan poi trei mynta ka sngi ha baroh kawei ka jylla ki kot sha ka 38% katba ha East Khasi Hils tang 30 % kiba wan trei bad ha West Khasi Hills pat tang 38 % ki ba wan trei.
Shillong,19 Nailur:Ki nongdie jingdie ha ki jaka peit kai ka thain Sohra ki la ud bad kren diaw halor ka jinghiar  palat ka iew die jingdie jong ki ha kine ki sngi ba jur ki jingiakhih badki pakhang shnong ha kaba ki la pynpaw ba ka jingduna ki nongshang kai pyrthei ha katei ka thain ha kine ki sngi ka la duna shaba palat.
Ha Kshaid Nohkalikai ki nongthohkhubor ki la ioh ban ia kren bad katto katne ngut ki nongdie jingdie ban wad jingtip na ki halor ka iew die jingdie ha kine ki sngi.
Haba ia kren bad uwei u rangbah uba la tip kyrteng kum u Bah K.Marwein u la ong ba manla ka sngi ki nongshang kai pyrthei ha kum kine ki por ki ju poi da ki 200 haduh 300 ngut eiei  hynrei ha kine ki sngi ba jur ki jingiakhih ki la poi tang kumba 80 ngut eiei, “Lada long long kumne kaei ka ban jia ia ngi kiba im ja kpoh na ki nongshangkai pyrthei, khamatam ha kine ki por ba ki Tourist ki la sang bha ban tuid sha Sohra" ong utei u rangbah uba la shong die dukan da ki phew snem ha ka jaka peitkai ka Kshaid Nohkalikai.
“Mynta ruh ki wan hi thohmut thohmat tangba tang shu poi ka por 1 baje nohphai sngi la kynjar jar" bynrap biang utei u rangbah.
Shuh shuh ki nongthohkhubor ki la ioh ruh ban ia kren bad iwei i longkmie iba la tip kyrteng kum i kong Warjri iba dei na ka shnong Khliehshnong Sohra ha kaba ma i ruh i la pynpaw ba ki nongdie jingdie ha Nohkalikai ki khmih lynti ban ioh kamai na ki Tourist kiba wan na ki jaka ba jngai ym na ki para Khasi ki ba wan tang ha ka por myntlang katba ki Tourist ba na bar pat ki wan tuid man ka sngi.
Itei i longkmie i la ong ba ka shem jingeh shibun ban pyndap ia ka ing ka sem ha kine ki sngi ba jur ka jingiakhih khamtam ma i i dei iba ju im ja na kaba die jingdie ha Nohkalikai.
“Kumno ngin siew ia ka ram kaba ngi la shim na ka bynta ban seng ia ki dukan jong ngi" ong i kong Warjri iba la iathuh ruh ba ia ka dukan jong i- i la ioh jingkyrshan da kaba bah ram na ka tnad KVIC.“Na ka  30-40 kali ki npng wan kai mynta la poi sa tang 10 ne 15 kali,  naei ngin ioh kamai haba kumne"  pynkut i kong Warjri.
Ym tang ha Nohkalikai ba ki nongthohkhubor ki la ioh sngew ia ka jingud ki nongdie jingdie hynrei kane ka juh ka jingeh ba ki nongdie jingdie ha jingkieng Mawkdok ki la ia kynduh ha kaba la ioh ban ia kren bad iwei na ki nongdie jingdie ha katei ka jaka peitkai shuwa ban rung sha Sohra  bad i la iathuh ba ka jingwan ki nongshangkai pyrthei ki la duna shaba palat.
Lah ban kdew ba halor ki jingiakhih lyngba ki pakhang shnong ym tang ki jaka peitkai ha Sohra kiba la shah ktah hynrei ka long ruh kumjuh sha kiwei pat ki jaka peitkai ka jylla hynrei la ioh jingtip ruh ba ym tang ki jaka peit kai kiba hiar kamai hynrei wat ki kali kamai Tourist ruh ki hiar iar.
La ioh jingtip ruh ki kali kiba kamai na Shillong-Guwahati  ki la duna ha ki stand jong ki ha kaba na ka 10 tylli eiei kawei ka stand mynta ki la hiar sha ka 3 ne 4 tylli ha ka shisngi.
New Delhi,19 Nailur:Ha ka sien kaba nyngkong ka Ing bishar ba ha khlieh duh ka Ri ka Supreme Court ka la shim ia ka rai ban weng noh ia kino kino ki nongmihkhmat kiba donkti ha ka kam bamsap, kam pher, la ki dei ki MLA ne ki MP.Ka rai ba ka Supreme Court ka la shim mynta ka sngi ka la lap ba u nongialam ka Congress u Rasheed Masood uba long ruh u MP ka Rajya Sabha u la donkti ha ki kam bamsap bad u lah ban duh noh ia ka shuki MP jong u.
U Masood, u dei u Myntri ka koit ka khiah ha ka sorkar u VP Singh ha ki snem 1990 bad 1991 la lapba u la donkti  ba u la pynrung ia ki samla pule ki bym dei ban ioh ia ka jaka pule MBBS kaba la mang na ka bynta ka Tripura ha ka kam pule Doktor ha kylleng ka Ri.
U Special CBI judge JPS Malik u la lap ba u Masood u la pynkhein ia ka kyndon ain Prevention of Corruption Act bad  IPC Sections 120-B, 420 (ka kam thok ) bad 468 (ki kot ki sla thok).
La pynngat ia u hapoh ka kyndon ain hapoh ka Section 471 IPC (ba pyndonkam da ki kot ki sla kiba thok).
Kane ka rai ia u Masood ka dei ka case kaba nyngkong eh hadien ba ka Supreme Court ha ka jingbishar jong ka kaba la long ha ka 10 tarik u Naitung ha kaba ka Ing bishar ka lah ban weng noh ia u na ka jinglong MLA ne MP.Ka Ingbishar ka la ldep pynkhreh ban weng noh ia u Masood katkum ka   RP Act  kaba la batai ba dei ban weng noh iano iano ruh uba donkti ha ka kam bamsap.
Shillong, 19 Nailur:Ia ka jingialang kaba la thmu ban pynlong lashai ka sngi ha Shillong ha pdeng u Chief Secretary ka jylla Meghalaya bad u Chief Secretary jong ka jylla Assam halor ka jingthmu ban pynbeit ia ka jing iakajia khappud hapdeng ka Assam bad ka Meg halaya la hap ban pyn sangeh noh namar ka jingkhot pakhang shnong jong ki sengbhalang.
Haba ki nongthoh khubor ki la buh jingkylli ia u Chief Secretary halor ka jingkam kaba iadei bad ka jingthmu ban iapynbeit ia ka jingiakajia pud hapdeng ka Assam bad ka Meghalaya, u Chief Secretary u la iathuh ba, ha ka jingshisha la pynbeit lashai ka sngi ban iakren hapdeng ki 2 ngut ki Chief Secretary, hynrei la hap ban pynsangeh noh na ka daw jong ka pakhang shnong.
Haba kylli, balei hap ban pynsangeh hato ki pulit ki biang ia ki bor pahara, u bah Pariat u la ong, lah eh ban pynbiang ia ki pulit pahara lada u Chief Secretary ka jylla Assam un wan ha Shillong, hynrei lada jia ei ei ha lynti shah kawang maw bad kiwei ki jingjia, ka jingkitkhlieh kan long ha ka sorkar jylla, kumta la pynsangeh noh shuwa u la bynrap.
Haba kylli lano yn buh tarik ban iakynduh biang halor kane ka kam, u bah Pariat u la iathuh ba ia mynta ym pat lah ban ong ei ei, hynrei yn sa peit bad buh tarik ha kawei pat ka por khamtam hadien ba la duna kine ki jingkhih, u la ong shuh shuh.
Shillong, 19 Nailur:Ki nonghikai skul bad kolej ki la byrngem ia u Mukul ba lada ka sorkar kam khot iakren ia ki hapoh ka 23 tarik kin pynlong ka jingiaiaid paidbah ha ka 24 tarik sha Secretariat.
Haduh mynta ka sngi ki nonghikai kim pat ioh ktien eiei na ka sorkar la kan khot iakren ne em ia ki kumba ki ladep phah shithi kham mynshwa ban khot iakren shwa ka 23 tarik.
Lada ka sorkar kam khot iakren ia ki nongialam ka Joint Action Committee All Teachers Association of Meghalaya (JACATAM) ki nonghikai kin iaid beit ka jngiakhih ba kham jur hadien katei ka sngi, la ong uwei nonghikai hynne ka sngi.
Kham mynshwa ki nonghikai ki la rai ban pynlong ia ka jingiaiaid paidbah ha ka 24 tarik da kaba iawer lang ia baroh kiba sngewkhia ia ki nonghikai kynthup lang ia ki kmie ki kpa jong ki khynnah skul.
Ki la rai ruh ban iakhih khlem buh por lada ka sorkar ka dang iai mynthi ia ka jingdawa jong ki.
“Lada ka sorkar kam khot iakren ha ka 23 tarik ka jingiaiaid paidbah kan long kaba heh tam ha ka jylla haba da ki phew hajar ki nonghikai na kylleng ki jaka jong ka jylla ryngkat ki kmie ki kpa kin tur sha Secretariat", la ong shuh shuh uwei u nonghikai.
Hapoh ka shatri ka JACATAM ki nonghikai ki la pynlong ki jingiakhih bapher bapher hynrei na ka liang u Symbud Myntri Rangbah u Dr RC Laloo u iai sngap mynthi khlem khot iakren satia.
Halor kane ki nonghikai ki la shim ia ka rai ba kim nym treh iakren shuh bad u Dr Laloo bad ki la phah shithi sha u Myntri Rangbah ba un tuklar ia kane.
Shillong, 19 Nailur:Ka kali kit nongpang ka Seng Samla Malki ka la julor hadien ba ka la shah kawang maw ha ki runar  ha ka por 8 baje mynta ka miet bad katei ka jingjia ka la jia hajan Petrol Pump 3 mer.
Hapoh katei ka kali kit nongpang la don u nongniah jong katei ka kali bad ki nongpang kiba u la thmu ban leit buh sha Hospital.
Katei ka kali ka dei kaba ka Seng Samla Malki ka ai wai ha ka Civil Hospital, kaba don ia ka number ML 05 J 5626.
Haba ia kren bad U Organising Secretary ka Seng Samla Malki u Bah Phrangki Kharumnuid u la ong ba katei ka Ambulance ka dei kaba la thmu ban leit buh nongpang sha Hospital, hynrei haba la poi ha 3 mer Petrol Pump kynsan kynsan ki runar ki ther maw ia katei ka kali ka seng.
La ioh jingtip ruh ba ha katei ka jingjia, u wei u la shah kem katba ka jingtohkit ki pulit ka dang iaid ban thwet sa ia kiwei pat ki ba donkti ha katei ka kam.
Wat la ym shym la don kano kano ka jingmynsaw jur ia ki ba don hapoh kali ha katei ka por,  hynrei katei ka jingjia ka  la pynher syrngiew pat ia kiba don shapoh kali khamtam ia u nongpang.
Lah ban kdew ba katei ka jingjia kala jia hapoh ki kynta ba ka pakhang surok mietki sengbhalang ka dang treikam.
Ha kawei pat ka jingjia, la iathuh ba lai tylli ki dukan, ki la sdang kem ding ha Bishnupur mynta ka sngi ha ka por 4:30 ei ei janmiet ha ka por ba kynta pakhang ophis jong ki sengbhalang ba dawa ia ka Inner Line Permit (ILP) ha ka jylla.
Kine ki lai tylli ki dukan kiba dei jong ki bar jylla bad Khasi kim la lei lei namar ba ka ding ba kawang da u petrol bom kam da kem ding bha ba la lah ban pynlip noh, la ong ki pulit.
Kine ki dukan ba shah kawang petrol bom ki dei jong u Shyam, Ramesh Sharma bad  Samsher Nongrum, la ong ki pulit.
Ha kajuh ka por, ka pakhang ophis jong ki sengbhalang ka la ktah jur ha kane ka jylla ha kaba ka jingpoi ki nongtrei sorkar ka long tang khyndiat eh.
Ki bank, ki ophis sorkar pdeng bad sorkar jylla bun kiba khang namar kane ka pakhang ophis ha kane ka sngi Palei kaba dei ka sngi kaba ar jong ka pakhhang ophis.
Ha ri Khasi bad Jaintia hill district ka la shah ktah hynrei ha Garo Hills la khang kdam lut namar ka jingpakhang shnong ba la khot da ka Garo Hills State Movement Committee (GHSMC) ba dawa ia ka jylla Garo.
Ka East Khasi hills bad ka West Khasi hills district ki dei kiba shah ktah tam na kane ka pakhang ophis hynrei kiwei ki district kum ka Ri Bhoi, South West Khasi hills, West Jaintia hills, bad ha East Jaintia hills district kam ktah than katkum ka jingkam ka sorkar.
U deputy commissioner ka East Khasi u Sanjay Goyal u la ong ba ka jingwan  ki nongtrei sorkar ka iapher na kawei ka tnad sha kawei pat.
Don kiba wan trei bun bad don ki ophis kiba duna, bad haba khein kyllum ka long kumba 15 – 30 percent.
U Deputy commissioner ka West Jaintia Hills u Bah Peter S Dkhar u la iathuh ba ka jingwan trei ka long 80.7 percent ha baroh kawei ka district.
Hynrei katkum ka khubor na ka sorkar, ka jingwan trei baroh ka long kumba 38 % ha West Khasi hills, 80% ha South West Khasi hills, 50% ha Ri Bhoi, bad 65% ha East Jaintia hills district.
Ha Garo Hills la khang kdam namar ka pakhang shnong ka Garo Hills Statehood Movement Committee (GHSMC) kaba dawa ban pynlait ia 25 ngut ki volunteer ba shah kem ba ki iakhih ban dawa jylla Garo.
