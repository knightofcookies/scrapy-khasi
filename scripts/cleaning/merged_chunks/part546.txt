Lah ban kdew ba ka ing dorbar ka Meghalaya ha ka 30 tarik nohprah 2029 ka la pynmih ia ka ‘resolution’ ban pyntreikam ILP hapoh Meghalaya.
Kumba shu ban ki nong mih khmat ka sorkar Meghalaya ki ba kynthup ia u myntri rangbah ka jylla u Conrad K Sangma, u symbud myntri rangbah ka jylla u Prestone Tynsong lem bad kiwei ki myntri ka sorkar kynthup ia u Banteidor Lyngdoh, Hamletson Dohling, Lambor Malgniang bad ki MLA kiba kynthhup ia u Nujorki Sungoh u Marcuise Mark u Renikton Lyngdoh Tongkhar bad u Adelbert Nongrum mynta ka sngi ki la ia kynduh ia u myntri kam pohing ka ri India u Amit Shah halor ka jing dawa pyntreikam ILP hapoh ka jylla Meghalaya.
U myntri rangbah ka jylla u Conrad K Sangma u la ong ba ka jing ia kynduh ia u Amit Shah ka long ka ba seisoh namar ba u la kular ruh ba un sa nang pule bniah bha haba dei bad ka jing pyntreikam ia ka ILP hapoh ka jylla.
Nalor ka jing dawa ILP u Conrad K Sangma u la ong ba ki nong mih khmat ka jylla ki la ia kren ruh halor u pud u sam lem bad ka roi ka par na ka bynta ka jylla Meghalaya.
U myntri rangbah ka jylla u la ong ba u Amit Shah u la kular ba ka sorkar India kan ia leh beit bad pynim bad ban iada ia ka hok ki paidbah ka rilum Meghalaya.
Shillong:   Ban pynkut noh ia ka huri hura ha Khasi Hills Autonomous District Council (KHADC) ki ar ngut ki MDC ka HSPDP kynthup bah Martle N Mukhim bad bah Sherborlang Mawlong, ki la kyntu ia ki nongialam ka HSPDP seng kmie ba kin iakren bad ki nong ialam kiwei ki party ba don ha ka Meghalaya Democratic Alliance (MDA) ban ailad noh ha ki MDC ka UDA ba kin ia jied hi ia u nongialam ban long CEM.“Ma ngi kiba long ki nongmihkhmat kiba don ka jingkitkhlieh bad sngewkhia ia ka konsti twensi ba ngi mihkhmat, ka district bad ka jaitbynriew ngi la rai ban kyrpad iaphi ki nongialam jong ka party ba phin sngewbha ban wad ia ki lad ki lynti na ka bynta ban ailad ia ki MDC hapoh ka kynhun ba kin pyrkhat, kdew bad ai jingmut lang ha kaba jied ia u nongialam bad kiwei kiwei ki lad ban lah ban weng noh ia kane ka jingeh" la ong ki MDC ka HSPDP ha ka shithi ba la phah sha ka seng kmie.
Ha ka shithi, ki MDC ka HSPDP kila ong baha u bnai Lber 2019 hadien ba la pynbna ia ka kyrteng jong ki MDC kiba la shah jied ha ka elekshon 2019, ki seng sain pyrthei khlem da pynslem shuh kila ia wad ia ki lad ki lynti kumno ban ioh shna ia ka Executive Committee bad pyniaid ia ka synshar khadar ha KHADC.Bad ki seng sain hima sima kiba don ha ka shatri jong ka MDA kata ka UDP, NPP, HSPDP, PDF bad ki MDC shimet kila ioh ia ka lad ban shna ia ka Executive Committee ha KHADC.Ka HSPDP ka long kawei na kita ki kynhun iatrei synrop bad iashna ia ka parliamentary party jong ki seng synrop lang kaba ngi khot ka United Democratic Alliance (UDA).
“Kumba la tip kiba long nongialam jong kiba hap hapoh ka MDA, phi la shu pyntip ia ngi ba ia ka kam CEM la rai ba ka dei ka bhah jong ka UDP.Bad ba katkum katei ka jingiapynbeit kiba don hok ban pynmih ne pynpaw kyrteng ia u leader ne CEM ki dei tang ki MDC bad ki leader jong kiba don ha ka seng UDP.Bad kiwei pat ki MDC ne leader kiba don hapoh ka kynhun synrop kim don bynta eiei halor kane.
Bad phi la bthah ia ngi ban pdiang, kohnguh bad kyrshan ia u leader/CEM ba la pynmih ne pynieng da ka UDP bad ngi kum ki MDC jong ka party ngi la pdiang, kohnguh bad leh kumba phi la bthah ia ngi ban leh", la ong bah Sherborlang.
U la ong ba hadien ba la shimti ia ka jingsynshar ha KHADC bad hapoh kane ka jingpynbeit, la bat ia ka synshar khadar tang hapoh kumba khyndai bnai tam eiei ne duna.
“Ba phin tip, hapoh kine ki Khyndai bnai ngi la mad bad iakynduh shibun ki jingeh kiba ngim dei ban iakynduh hynrei watla katta ruh na ka bynta ka bit ka biang lang, ha ka Executive Committee, ka Council, ka district bad ka jylla hi baroh kawei, ngi pdiang bad iai shah ia kine kiei kiei baroh bad ngi bteng beit ban iatreilang kumba la bthah", la ong ka shithi.
Hynrei kaba sngewsih ka long ba tang hadien katto katne bnai, ki mih ki jingeh ki kynrum kynram ki bym ai lad satia ia ki MDC ban trei bad duriap ha la kajong ka kam ba la bynshet, haduh ba katto katne ngut napdeng ki MDC ka UDA, kila mih bad weng syndon ialade ban iatreilang bad nangta ioh lad sa ki bor ba nabar bad ka kynhun ka la sah noh ha ka kynhun rit paid bad ka Executive Committee kala hap.
Hadien ka jingkyllon noh jong ka Executive Committee kaba la jia ha ka 20-11-2019, bad hadien jong kane, kila iatreilang buit bad bor na ka bynta ban ioh biang ia ka jingbun paid na ka bynta ban shna biang ia ka Executive Committee ha KHADC.Hynrei haduh mynta ka sngi, kaba la dap kumba lai bnai duna, ym shym la poi shaei shaei ruh.
“Ngim tip balei ka long kumne?.
Ka lah ban long ba ka lynti iaid jong ngi ka long ka bym biang ne ka lah ban long ka jingrit mynsiem ne kiwei kiwei pat ki daw.
Ngi dei ban iatrei bad wad ia ki lad ki lynti na ka bynta kumno ban lah ban weng ia kine ki jingeh", la ong bah Sherborlang.
U la.
ong ba kane ka jingjia ka la wanrah ka jingduh ka jingjulor bad ka jingjot kaba shyrkhei, ia ki nongmihkhmat, ia ki nongialam, ki konstitwensi, ka Council, ka district bad ka jylla ruh kumjuh bad ka wanrah ruh ia ka jing ia isih bad tharai sniew iwei ia iwei pat etc.Halor jong kitei ki daw, ka emergent parliamentary party meeting jong ki MDC ka HSPDP hadien ba la iakren iathir bad tai sani halor kane ka phang, ngi sngew ba ka daw jong kane ka jingjia baroh ka lah ban long na ka daw jong ka jingbym ailad ia ki MDC hapoh jong ka kynhun ban pyrkhat ban jied ne thung ia u briew ba ibit bad idei ban long u nongialam jongki.
Shillong: Ka PFR Football Academy kaba long kawei naki shlem ai jinghikai haka photbol, ka la pynbna ba kan khot trial iaki goalkeeper kiba 14 snem ka rta kiba kha tang ha u snem 2006.
Ia kane ka trial yn pynlong haka 22 tarik mynta u bnai kata lashai ka sngi ha madan Shillong Public School kaba don hapoh Laitumkhrah haka por 4 baje janmiet.
Kino kino  ki khynnah shynrang kiba don iaka sap ban ap goal kiba kha ha u snem 2006 kiba kwah ban iashimbynta ha kane ka trial ki dei ban wanrah iaka Original Birth Certificate ha katei ka sngi.
Iaka jingtip ba kham bniah lah ban phone ha kine ki number 8794147412 bad 9862215258.
Jowai: Ka All Jaintia Transporters Association (AJTA) ka la kynnoh ba ka jingpyllait challan ka tnad Forest sha ki katto katne ki riew shimet bad wat sha ki katto katne ki Ophisar ka tnad Forest ka la wanrah ka jingduh nong kaba khraw ia ka sorkar jylla.
Ka Incidental Challan ka dei ka challan kaba ju ai da ka tnad Forest haba mih ki mar pohkhyndew ha ka por ba tih Iurim Iing ne kiwei kiwei ki jingtrei, hynrei ki riew shimet kiba khaii mawshun da ka jingiasuh buit sop sop bad ki briew jong ka sorkar ki la shim kabu ia kane da kaba pynlong ia kane ka Incidental Challan kum kawei na ki lad ban khaii ia u mawshun na ka thain Jaintia sha kiwei pat ki jylla jong ka thain Shatei Lam Mihngi bad wat shaduh ri Bangladesh.
Na ka liang u Secretary ka AJTA ki la pynpaw ia ka jinglyngoh kaba khraw halor kane ka jingiohlad ki riew shimet ban shim kabu ha ka kyrteng jong ka Incidental Challan ban khaii mawshun.
Ka AJTA ka la pynpaw ruh ia ka jinglyngngoh halor ka jingmih ki Incidental Challan kiba da ki lakh ton ha ka jingshisha haba pynmadan jaka ne tih Iurim iing ka ju mih tang da ki katto katne ton, hynrei da ka jinglehbuit lane leh thok la pynmih ia kum kane ka Challan kaba da ki lakh ton.
“Ka Royalty na kane ka Incidental Challan ka long tang T.100 tyngka shi ton, katba ka royalty na ki trai par mawshun kiba don ia ka Mining lease pat ki hap ban siew haduh T.255 tyngka shiton.
Ka jingiohlad ki katto katne ki riew shimet ban pyndonkam da katei ka Incidental Challan ka la wanrah ia ka jingduh nong kaba khraw ia ka sorkar jylla", la ong u Secretary ka AJTA, u Kyrshan Dkhar.
Na ka liang utei u nongialam ka AJTA u la ong ba lada ka long ha kane ka dur ba ia ka Incidental Challan la pynlong Challan ban ia khaii paidbah, ka sorkar lane ka tnad Forest ka la dei ban ai laitluid noh ia ki Incidental Challan sha baorh ki paidbah ym tang sha ki katto katne ki riew shimet bad ki ophisarr sorkar.
Halor kane, na ka liang ka AJTA kan sha shimkhia bad kan sa leit ban ujor pyrshah sha kiba halor lada ka tnad Forest ha Jaintia HIlls kam shimkhia satia ban peitngor halor kane, la pynkut ka khubor na katei ka seng.
Shillong:  U  Bah D.Hynniewta.
Sub Divisional Officer jong ka Pynursla Civil Sub Division, u la ong ba ki jing ialehkai tynrai kum ka ‘Mawpoin’ bad ‘Suhkhnam’ kin long ki jing ialehkai ban pyn shong shit ia ki paidbah ha ki ar sngi jong ka ‘Spring Festival: Lake Side Fiesta’ ka ban long ha ka 28 bad 29 tarik rymphang 2020.
“Nalor ki jing shad bad jing rwai tynrai ki paidbah jong ka shnong ki pyn shong shit ia ki paidbah lyngba ka jing ialehkai ‘Mawpoin’ nad ‘Suhkhnam’ namar bun na ngi ngi la klet ia kum kine ki jing ialehkai tynrai ki ba baroh ngi ju sngewtynnad bha ban ialehkai ha ki por ba dang khynnah" u la bynrap.
Ki jing ialehkai ki nong pyniaid ia ka ‘Spring Festival: Lake Side Fiesta’ kin pynlong ruh kum ia ka jing iakop kieng lieng ha ka pung ba don ha kane ka shnong bad kan don ruh ka jing iaid kjat ne ‘Trekking’ sha ka khlaw ki btap bad ki wah ki ba don hapoh ka shnong Langkawet bad ki shnong marjan.
Nalor kine kan don ka jing ia kop niah kali da ka Adventurous Hynñiewtrep Off Roader (AHOR) sha ki lum pyrshah ka pung ‘Ribbit’.
U nong ialam jong ka AHOR u bah Andy u la ong bad ka AHOR kan sa ia wer ruh ia ki paidbah ki ba kwah ban ia shim bynta ha kane ka jing iakop niah kali sha ki lum.
Ka ‘Off Roader’ kadei ka rukom niah kali lyngba ki maw baheh, ki lum ki ktieh da ka ba pyndonkam da ki kali ba la shna kyrpang tang na ka bynta kine ki jing iakop.
U bah Andy u la ong ruh ba ka AHOR k don kumba 5 tylli ki kali ‘Off Road’ na ka bynta ban pyniap mat ia ki paidbah na ka bynta ka Spring Festival: Lake Side Fiesta’.
Shillong:Ka seng  Hynniewtrep National Liberation Council (HNLC), mynta ka sngi lyngba ka kyrwoh ba la phah da u general secretary ka seng Sainkupar Nongtraw ka la kam ba ka HNLC ka donkti ban pynbthei bom IED ha ka karkhana shet ‘Koke’ ha Kyllon Mathei Pyndeng Jalong jong ka West Khasi Hills District.
U nongialam ka seng kieng atiar ka HNLC u la ong ba ka daw ba ka seng kan shim ia kane ka sienjam ka long namar ba ki kharkhana shet Koke ha katei ka thain ki dei kiba shu leh benami ha ka jingiatrei lang bad ki briew kiba don ha ka sain pyrthei bad ki nongkhaii.
U Sainkupar Nongtraw u la kam ruh bad baroh ki nongtrei ha kine ki kharkhana ki dei ki bar jylla suda bad kane ka la pynduh kamai ja kpoh ia ki trai shnong ha ka thain.
U nongialam jong ka HNLC u la maham ruh ia ki nongialam seng sain pyrthei ba ki kiar na ka bamsap ne kam beain.
U Sainkupar Nongtraw u la ong ba ka jingpynbthei bom ha Riangdo ka long tang ka jingsdang bad u la kynnoh ba ka ioh ka kot jong ka jylla kala hiar naduh ki por ba synshar da ka sorkar congress bad kum juh ruh ha kane ka juk ba synshar da ka sorkar MDA.U nong ialam ka seng kieng atiar u la kam ba ka HNLC ha ki por mynshwa ka la buh bom ruh ha nongbah Shillong ha Jhalupara bad ha Jaintia Hills da ka jing thmu ban pynpaw sha ki bor ka sorkar ban kam dei ban pynsmiej ne pyn tieng ia ka seng HNLC.Shillong: Ki pulit jong ka Umroi outpost Ri Bhoi district mynta mynstep hadien ba ki la ioh ia ka jingtip ba tikna ki la pynap shrip bha ha khyrdop talasi jong ki pulit ha Kyrdeng  bad ioh kem ia kawei ka trok ka ba don ia u number kali JK 02 CD 0188 na ka ne ka trok ki pulit ki la ioh ban kurup ia u Ganja u ba don 33 song.
Na ka liang ki pulit  ki la kem noh ia u nongniah kane ka trok u ba la tip kyrteng u Manmeet Singh 33 snem ka rta bad ka jing toh kit halor kane ka ka dang iaid shakhmat.
Shillong: Hadien ba ki pulit Assam ki la wan hiar sha thain Langpih, West Khasi Hills District ha ka sngi Balang,  da ka jingthmu ban wan buh ia ka ktem pulit ha kawei na ki jaka harud jong ka wah Umlon kaba hap hapoh ka  shnong Umwali  hynrei katei ka jingthmu jong ka Assam kala pulom noh hadien ba ki nong shong shnong ka tei ka thain ha ryngkat ki pulit bad ki bor District ka West Khasi Hills ki la leit ban tuklar  ban khang pyrshah ia kane ka jingthmu jong ki.
Na ka liang  U Deputy Commissioner jong ka West Khasi hills District, u bah T Lyngwa mynta ka sngi haba iakren bad ki lad pathai khubor u la iathuh  ba ka jingjia ha Umwali, thain Langpih kala jai jai bad kam shym don kano kano ka jingjia ba sngewsih.
Ha ba la kylli na u DC ba ka sorkar Assam ka la pyntip ne em sha ki bor jong ka District halor kane ka jingthmu ban wan shna ia ka kten pulit  ha katei ka jaka na ka liang jong u Deputy Commissioner u la ong “Em ki khlem pyntip ei ei".
Ban pynkynmaw ba ha u snem 2010 ka sorkar Assam bad ka sorkar Meghalaya ka la don ka jingiateh kular ba ha ki jaka kiba dang don ka jingiakam mar kylliang ha khappud lada don kano kano ka jingtei dei ban da ia pyntip mar kylliang.
Ha ka 19 tarik u Rymphang 2020 ia  ka jingthmu jong ka sorkar Assam ban wan buh ia katei ka jaka sah jong ki pulit, ki nongshong shnong ka shnong Umwali ia ki la dep ban ioh ruh ia ka jingtip  lyngba u trai jong ka wei ka kper kaba don harud jong ka wah Umlon bad u la iathuh ha ka Dorbar ka shnong Umwali ba ki don ki briew  ki bym  dei ki khasi ha kine ki sngi ba la lah  ki la leit ban shondur bad  thew ia  ka kper jong u, da kaba ong ban shna ia kata ka camp bad lyngba u Nepali u la leit iathuh ia u trai  jong katei ka kper ba ki tei ki briew kiba wan thew ia katei ka jaka ki phah ap ia u ha ka 19 tarik mynta u bnai.
Kumta ki paidbah katei ka shnong  ha ka sngi balang 19 tarik rymphang 2020 myn hynnin ka sngi, ki la ap paidbah ia katei ka jingwan jong kitei ki briew ka Assam.
Ki long kmie ha kane ka thain ki la mih ban pynpaw pyrshah ia kane ka jingleh donbor jong ki pulit Assam ban knieh jubor bad ki la pom  jubor iaki dieng  ha katei ka jaka ban shna ia ka ktem pulit.
Na ka liang ki bor district ka WKH ha ryngkat ki pulit hadien ba ki la ioh jingtip mar mar ki la hiar sha katei ka jaka bad dei ha ki  por 12.30 nohsngi, ha kaba ka la don ruh ka thma ktien kaba jur hapdeng ki pulit Assam bad pulit Meghalaya bad hadien kane na ka liang ki pulit Assam kim banse ban leit phai noh katba ki pulit ka Meghalaya pat haduh mynta ki dang don sah ha katei ka jaka ban synran lang ia u paidbah bad ban khang lad ia katei ka jingthmu ba rieh jong ki pulit Assam ban thaw ia katei ka ktem pulit khlem da don ka jingia pyntip ne ia sngewthuh jingmut na ki ar jylla.
Ki paidbah nongshnong shnong bad ki dkhot jong ka HYC ha ryngkat ki pulit mynnin ka miet  ki la ap miet baroh shimiet ha katei ka jaka hadien ba ki la dep beh ia ki  pulit Assam bad khang lad  ban shna ia ka ktem Pulit.
Nongstoiñ: Mynta ka step ha kapor kumba 1.30 baje ei ei mynstep ki runar ki bym shymla lah satia ban ithuh dur khmat kila leit ban pynbthei bom ia kawei ka  karkhana Coke Factory kaba don hapoh ka shnong Nonglangpar jong ka thaiñ Shallang West Khasi Hills District.
Katkum ka tyllong khubor na ki pulit ka District la iathuh ruh ba ki runar hadien ba kila pynbthei bom ha katei ka jaka, kila pynpait ruh ia ka iit kali jong kawei ka truck kaba dang ieng ha katei ka jaka bad pynjot ruh ia ka windshield jong katei ka truck.
Shuh shuh ki tyllong khubor na ki pulit ki iathuh ruh ba u bom ba la pynbthei da kitei ki runar u dei uba duna ka jingkhlain, kumta kam shym la don kano kano ka jingjot ha katei ka karkhana bad kam shym la don ruh kano kano ka jingmynsaw briew.
Hadien katei ka jingjia na ka liang jong ki pulit ka Shallang Police Station kil hiar sha katei ka jaka ban pynlong ia ka jingtohkit ba bniah bad ban thwet ruh ia kito kiba donkti ban leh ia katei ka kam kaba la pyntieng pynsmiej ruh ia u paidbah katei ka thaiñ.
Katkum jingsngew jong nga ruh ka long kumta hi….
R.NongremHaba ngi phai biang sha ka 21 tarik u      Kyllalyngkot 1972, mynba ka Indira  Gandhi ka la pynbna ia ngi kum ka jylla riewlum (hillstate) kaba pura, ngi ladei ban sngew sarong ia ka jingtrei shitom ki nong ialeh Hillstate ha kata ka por lehse lymda dei na ki ngin dang shong sah hapoh ka jingshynshar ka  jylla Assam, hynrei hato kiba pan mo ia ka jylla ryngkat u pud uba bang?Kaei kaba pynlong ia ki ban pan jylla katba klet pat ia u pud (boundary) u ban iada ia  ki paid khappud khlem da lah ban len ba ki briew jong ngi hi ki kylla longknia  ki jing jia ba sngewsih ki dang iai bteng haduh mynne mynta, hato ka sorkar  Assam mynta ki la soi ia kata ka jingioh jylla ba pura jong ngi haba kila mynjur  (consent) ban ai hato kila pyntikna ia u pud?Ka jingbukha ka mih nangno?  Lada khlem ka jingsoi kaba tikna kumno ngi ioh jylla ba pura?  Kumba jia long naduh mynta ka sorkar Assam ka dang iai kyntur na ka  por sha ka por haduh ba ki briew jong ngi ki la kylla long kum ki pukir khlem  iing.
Lada ka sorkar kam lah ban pyntikna (assure) ba ka langpih ka hap hapoh jylla Meghalaya.
Kam donhok ban phah shondur thep vote ia ki namar lada pyndik ki bor Assam dei ki paidbah kiba kylla longknia.
Lada ka sorkar ka ong ba duna pulit balei pat lada jia jingeh wat tang iba  rit ruh ha nongbah Shillong kala da kloi ban phah pulit hato kat man ka sorkar  ba wan mih hapoh jylla la katno sien ba kila mih shakhmat ban iakren bad ki  bor sorkar ka Assam ha kaba iadei bad u pud? Hynrei ki bor ba dei peit hapoh  jylla jong ngi ki iai buhteng bad pynmih tang ha kot khubor, ngin ym ioh la ka  jong ka jylla khlem ki jing iasoi kiba tikna, ka sorkar jylla ka dei ban phai biang  sha u snem 1972 ban pyn tikna ia u pud ka jylla namar lada kan iai long sah  kumne kan poi ka por ba ngin sa leit phai biang hapoh ka jingshynshar ka jylla Assam sa shisien.
Lehse ngin lah ban ong ba watla ki nong ialeh jylla riewlum (Hillstate) kila pynioh ia ka jylla ha ngi hynrei khlem u pud ngi la iohi ia ka jingbakla kajong ki, hynrei balei pat ki nong mihkhmat jong ngi kiba mynta kim leh ia kata lada ki longshwa kila ai ha ngi ka jylla watla u pud u duna ki nong mihkhmat ki dei ban leh ia kata ngi jied ia ki ba bynta ka jing myntoi jong ngi hi ki paidbah, hato ka sorkar ka la ju wanrah ia ka phang ban iatai halor u pud ka jylla hapoh iing dorbar thawain?Sa ia jubab hi maphi!!!.
Chennai:  Lai ngut ki briew, ki la shu iap ei bad sa khyndai ngut kiwei pat ki la mynsaw, ha ka por ba dang ak ia ka phlim Indian 2 jong U Kamal Haasan bad ka daw, ka long namar ba ka crane kaba ki pyndonkam ban ak phlim, ka la hap ha madan, ha katei ka jaka ak phlim.
Kitei kiba iap baroh lai ngut, ki dei ki Assistant Director jong ka phlim, ha kaba la ring ha ka EVP Film City, kaba dei ka studio kaba don ha Chennai.
U Haasan, um shym la mynsaw eiei bad kiba mynsaw, ki la leit ban shah sumar sha Hospital.
La iathuh ba katei ka crane, ka la hap, na ka jaka ba la pynieng ia ka bad kumta ka la ban ia ki briew kiba la iap noh ha shen.
Ka jingiap na ka jingpang corona ha China, ka la poi sha ka 2,100ngut ha China, ha kaba kiba iap ki don sa 108ngut haduh mynta ka sngi, ha ka jylla Hubei jong ka China.
Kiba ioh pang thymmai, ki don sa tang 349 ngut bad katei ka la hiar shi katdei, na kaba long 1,693 shi sngi mynshwa.
Haduh mynta baroh kiba iap, ki la poi sha ka 2,100ngut bad sa 74,000ngut kiwei pat kiba ioh ia katei ka jingpang.
Ar phew ngut ki briew ki la shu iap ei bad sa shibun ngut kiwei pat kiba mynsaw, haba ka bos jong ka  Kerala State Road Transport Corporation (KSRTC), kaba leit na Bengaluru sha  Ernakulam, ka la ia tyngkhuh bad kawei ka rel kit mar ha  Avinashi jong ka Tamil Nadu mynta dang step phyrngab.
Ka jingjia, ka dei ha ka por 3.15 mynstep, ha kaba ka rel kaba wan na ka liang kaba mar pyrshah kam lah shuh ban teh lakam bad kumta ka la iaid beit bad syllad ia katei ka bos, kaba don 48ngut ki briew.
Bun na kiba shong ha ka bos, ki dei kiba na  Kerala, ba kynthup na  Thrissur, Palakkad bad Erankulam District bad kitei ki mih na Bengaluru ha ka por 8baje hynnin ka miet.
Shillong: Myn hynnin ka sngi, hynriew tylli ki jingialehkai la pynkut ha ka sngi ba lai ka Megha laya Games 2019-20 ba kynthup ia ka siat khnam, athletics, boxing, wushu, taekwondo bad shooting.
Ha ka siat khnam ba long ha Laitumkhrah, ka East Khasi Hills bad ka Mawkyrwat District Sports Association ki jop ar tylli ki takma.
Ha ka jingiakhun para marwei, ka Affica Hegracia Susngi bad u Phermiki Salahe ki khur takma ksiar ha ka recurve bad ha compound.
Ha ka siat suloi ba long ha Happy Valley, ka Shirley Mary Kharbuli ka khur takma ksiar ha ka 25m katba u Walsall M Momin (25m standard pistol men), Anjali Singh (10m rifle women), Banrilang Bleine (10m rifle men), Balarishisha Rani (10m pistol women), Pynkhraw Kharshiing (10m pistol men), Anjali Singh (50m rifle prone women) bad Banrilang Bleine (50m rifle prone men).
Ha ka wushu ba long ha Nongthymmai, kiba khur takma ki long Kham timon Rympei (65kg), Ibansabel Myrthong (40kg), Melvin Malngiang (48kg), Army Roi Iakai (54kg) bad Heilin Rongpeit (52kg).
Ha ka Taekwondo kiba khur takma ki long Kyrshanlang Dkhar (junior boys U-45kg), Sahil Singh (junior boys U-51kg), Rishi Kant Singh (junior boys U-55kg), Asha Sunar (junior girls U-48kg) ba long ha Laban Indoor Stadium.
Ha ka jingiakhun  boxing JN Indoor Stadium, kiba rah takma ki long u Pyn shailang Sohshang, Deep Biswa, Bainlumlin L Nongpiur, Monalisha Vishlux bad ka Eva Waynie Marbaniang.
Ha ka badminton bad swimming, ka East Khasi Hills ka pynliem ia ka Ri-Bhoi 3-1 (mixed) badminton championship ba long ha U Tirot Sing Syiem Indoor Stadium katba ka jingjngi ka long ha ka Crinoline Swimming Pool.
Mynta ka jingialehkai Tennis kan long ha Shillong Club bad ka basketball kan long ha JN Stadium.
Shillong:  Ka ophis treikam jong U Superintendent of Police ka West Jaintia Hills mynta ka sngi ka la maham tyngeh ia ki nong shim kabu ban saphriang khubor lam ler ban pynthoh bria lyngba ki ‘’social media’ halor ka ‘Woodland Hospital bad ka shnong Sabah Muswang.
Ki bor pulit ki la maham ban pynshitom tyngeh ia ki ba thmu ban saphriang khubor lamler ka ba la pyn klumar ia ki paidbah jong ka thain lem bad kito kiba wan bar.
Shillong: Ka Meghalaya Games 2020 ka dang iaid shakhmat ha kaba palat 1700 ngut ki nong ialehkai na kylleng ka jylla Meghalya ki ia shim bynta habun tylli ki jing ia leh kai naduh ki phutbol, swimming,boxing bad kiwei kiwei de.
Ka jing ia lehkai ‘Wushu’ ruh ka shah kyntup bynta lang ha kane ka ‘Meghalaya Games 2020’ hynrei ka ba sngewsih pat ka long ba ka ‘Meghalaya Wushu Association’ kam pat don satia ia ka ‘arena’ na ka bynta ban pyn ia khun ia ki nong ia lehkai jong ka jylla.
Ka ‘Wushu’ kadei ka jing ia lehkai kaba ia shriem kum ka ‘Kickboxing’ ha ka ba ki nong ia lehkai ki ioh khur point ruh lada ki lympat ha madan ia kiwei pat.
Kumba shu ban ka Wushu ka donkam ia ka ‘arena’ kaba bha na ka bynta banpynlong ia ka jing ia shoh ha ka jaka kaba ia shriem bad ka Judo, Karate bad boxing ter ter.
Haba leit jngoh myn hynnin ka sngi ia ka jing ia khun Wushu ha Indoor stadium Jiengkieng Nongthymmai ka long kaei kaei kaba sngewsih ban iohi ba ki player kin hap ban ia khun ha ka jaka ba la siang da ki mats ba shu shim wai na na ka SAI Polo Shillong ba pyndonkam da ki nong iakhun Judo.
U General Secretary jong ka ‘Meghalaya Wushu Association’ u Jerry Fiscal Wankhar u la iathuh ba ka association ka shem jingeh na ka bynta ban ai jing hikai ia ki player namar ka jylla hi baroh kawei kam pat don ia ka jaka ai jing hikai ka ba dei hok na ka bynta ban ia khun Wushu.
“Haduh mynta ka sorkar Meghalaya ka ju iarap ban bei pisa na ka bynta ki player Wushu ki ba mih khmat ia ka jylla sha bar, hynrei haduh mynta ka sorkar kam pat ju iarap pisa na ka bynta ban thied ia ki ja ka iakhun Wushu kiba tip kum ki ‘Wushsu Taulo arena’ ne ka ‘Fighting arena’.
u la bynrap.
Wat ha ka jing bym biang kita ki jaka iakhun Wushsu na ka bynta ka ‘Meghalaya Games 2020’ hynrei ka ‘Meghalaya Wushu Association’ ha ka jing ialam u president ka association u D.Rani ka la lah ban khring ia ki khynnah samla bad rangbah na ka bynta ban ia shim bynta ha kane ka jing iakhun.
Haduh mynta ka sngi ki la don kumba 154 ngut ki player na kylleng sawdong ka jylla Meghalaya kiba ia shim bynta ha ka Wushsu.
“Ka jing bym biang ki jaka iakhun ka la pynlong ia ka association shu shim wai da ki ‘mats’ jong ki player judo na ka bynta ban siang ban iakhun Wushu" u la bynrap.
U D.Rani u la ong ruh ba namar ka jing stang palat ki ‘mats’ ka la poi ruh sha ka jing mynsaw jong ki player ha kaba Ki shah lympat ha madan na ka bynta ban ioh khur point bun.
U president ka association u kyntu ia ka sorkar Meghalaya ban noh synnniang lem sha ka jing ialehkai Wushu khnang ba ki player jong ka jylla kin kiew sha khmat.
Shillong: Ka dorbar kur Lyngkhoi ha ka jing ialang ka ba la long ha ka 15 tarik rymphang 2020 ka la pynlong ia ka jing jied nongkitkam thymmai hapoh ka Riatsamthiah Community Hall Shillong.
Ki nongkitkam thymmai jong ka kur Lyngkhoi ki long, president u Spailar Lyngkhoi, vice-president u Branly Lyngkoi, secretary u Staibor Lyngkhoi, assistance secretary Kiewbor Lyngkhoi, finance secretary u Wilfrida Lyngkhoi, publicity secretary Jylliew J Lyngkhoi bad u advisor u Tyran Lyngkhoi bad u Kharnglin Lyngkhoi.
Nalor kine ka kur lyngkhoi ka la thung ruh 13 ngut ki Executive Committee.
Ha kane ka juh ka sngi ka kur lyngkhoi seng kmie ka la ai bor ia ki district unit bapher bapher jong ka jylla ba kin pylong ia ka jing ialang kur hapoh ka bri u hynniewtrep na ka bynta ban ia jan bad baroh ki kur lyngkhoi.
Shillong:    Ka Tata Trusts Centre of Excellence, Mizoram ryngkat ka jingiatreilang bad ka Meghalaya Football Association (MFA) ka khot ia ki khynnah ka jylla Meghalaya sha ka rynsan jied nongialehkai kaban long ha JN Stadium, Polo, Shillong ha ka 22 tarik Rymphang 2020 naduh ka 12:30 PM haduh 2PM.Ha ka 23 tarik pat, yn khot sa tang kito kiba la shah jied ha ka 22 tarik ban bishar biang naduh ka 9PM-12 Noon ha madan ka MFA, Polo.
Ka jingjied kan long ia kito ki khynnah ba hapoh 15 snem ka rta bad ki dei kiba kha ha ka snem 2006 bad 2007.
Kiba wan sha kane ka rynsan jied nongialehkai, ki dei ban wanrah ia ka Birth Certificate, Aadhaar Card lada don, bad ID ka skul.
Shillong: Ha kane ka elekshon MDC shiteng samoi ha 26 Langrin konstituensi ka jingiakhun kan long hapdeng ki lai tylli ki seng sain pyrthei katta kan long hapdeng ka UDP ka NPP bad ka Congress.
Kine ki lai ngut ki kyrtong ki long u MLA jong ka Ranikor u bah Pius Marwein na ka party UDP, bah Kitborlang Nongrem na ka party NPP bad u Bah Jotin Khar dewsaw na ka party Congress.
Ka jingthep kyrteng ban ia khun ia ka ilekshon MDC shiteng samoi na ka 26-Langrin MDC Konstitwensi kala kut mynta ka sngi bad ha dien ba la bishar bniah ia ki kot ki sla la shem ba baroh lai ngut ki kyrtong ba la thep kyrteng ki long kiba bit ba biang.
Lada don na pdeng ki kyrtong kiba kwah ban weng noh ia lade na ka jingiakhun ki lah ban weng mynta ka sngi shuwa ka 3:00 baje.
Ka jingiathep vote ban jied ia u MDC ba thymmai na ka 26-Langrin Konstitwensi kan long ha ka 28 tarik mynta u bnai bad ka jingniew vote kan long ha ka 3 tarik jong u Lber u bnai ban wan.
Nongpoh:  Ka jingsniew ka surok na Umsning-Mawhati bad shaduh Umsiang, kam shem la wanrah jingeh tang ia ki paidbah bad ia ki nongniah kali kiba pyndonkam ia katei ka surok, hynrei kaba kham sngewsih ka long ba ka jingsniew katei ka surok, ka la wanrah jingeh wat ia ki khynnah skul kiba beh na iing sha Umsning, namar bun na ki khynnah skul kim poi biang por shuh sha ki skul kaba ki leit ha ki skul kiba don ha Umsning.
Halor ka jingsniew katei ka surok, la slem bah ba ki paidbah bad ki nongniah kali kiba pyndonkam ia katei ka surok, ki la iai ud bad kiba la angnud eh ban ioh ia ka surok kaba biang, na ka bynta ban suk ha ka leit ka wan, hynrei mynta pat la iohsngew sa ia ka sur na ki khynnah skul kiba sah na Raitong lem bad kiwei ki shnong, kiba la ong ba la jan man ka sngi kim poi biang por sha skul bad don ki khep ba kim lap skul shuh, namar ba kim ioh kali bad ruh ka shimpor palat namar ka jingsniew ka surok.
Haba iakren bad bun ngut ki khynnah skul na ka shnong Raitong, ki la ong ba ha ka jingshisha na Raitong sha Umsning kam da jngai eh, namar ka don ia ka jingjngai kaba tang 10 KM tam ei ei bad kaba suk ia ki ban beh na iing sha skul bad khlem da donkam ban wad jingsahwai ha Umsning, na ka bynta ban pynduna ia ka jinglut jingsep, hynrei tang namar ka jingsniew ka surok, ka pynlong ia kiba bun ki khynnah skul ba kim poi biang por shuh sha ki skul kiba ki leit ha Umsning bad don ruh ki khynnah ba kim lap shuh syndon ban leit skul.
Ka long kaba sngewsangsot ban iohsngew ia ka sur jong ki khynnah kiba dang pule ia ka klass VII bad VIII, kiba dei ruh ki khynnah kiba la wan na ka longiing longsem kaba duk, ha kaba ki la pynpaw lem ia kata ka jingsngewkhia halor ka jingsniew ka surok bad kaba la pynjynjar eh ia ki kum ki khynnah skul.
“Nga dei u khynnah uba wan na ka longiing kaba duk bad kaba eh ia Imei ki Ipa ba kin kyrshan skul ianga da kaba ki hap ban wad jingsahwai ha Umsning" ong uwei u khynnah uba dang pule klass VII.Jin lada nga shu beh na iing ban wan skul sha Umsning kan da long ka jingiarap ia ka iing ka sem, namar nalor kaba nga leit skul, hynrei ngan iohlad ban iarap lem ia Imei Ipa mynmiet mynstep.
Haba batai ia ka jingeh kaba ki iakynduh lada ki shu beh na iing sha Umsning, kitei ki khynnah ki la ong ba bunsien ki la dep ban khreh naduh ka por 8 baje duna mynstep, hynrei haduh ban da ioh kali bad poi sha Umsning, kim lap shuh bad bunsien ki la hap ban ieng shabar lada ki poi kham kloi, hynrei bunsien la hap ban pep syndon, namar ym iahap shuh ka por ban rung sha skul.
Ki la iathuh ruh, ba ki khynnah kiba iakynduh ia katei kajuh ka jingeh, ki dei ki khynnah kiba sah na ka shnong Raitong shaduh Nongjri bad ha shilynter jong katei ka bynta ki don bun tylli ki shnong bad spah ngut ki khynnah skul, kumta kitei ki khynnah skul kiba sah ha kitei ki bynta ki iakynduh ia kajuh ka jingeh.
Haba ngi peit ia ka khubor ba mynta ka sngi u CM jong ngi u ia kren bad u Union Minister DONeR, shaphang ka ban pynbha ia ki surok sha Garo, katba ka Ri-Bhoi te la klet wat lada don 2 ngut ki MLA NPP, U wei PDF, tang are na ki San opposition party.
La dei, namar kine ki MLA ba don ha liang synshar ruh kim dei ki trai Shnong.
Ki panah te ki panah, ynnai sngewphylla, ia kata.
Ngi dang khmih lynti ia ka 85 crore ba la don ban pyntrei noh is ka surok Mawhati, phewse wat ia kata ruh la rah ( imat Sha Garo),kumba la pynbna hi da u CM ha ka Dorbar Ri- Bhoi ba la long ha u snem ba la lah ha Guest house, Nongpoh,  namar u MLA jong ngi um nud iasaid ba dang khynnah than me kumno, dang shah pynbeij kumba Ngi la shah pynbeij ha u ha ka election bala dep.
Kynnaw para doh para snam, wat kmen tohoh is ia tyngka pliah hynrei peit artad is ka suk ka San la Kong.
Ka pisa ba phi ioh ha ka por election kam lah ban pynkmen ia phi baroh shi rta.
Tang ka too ka par bad ka ioh ka lot, ka suk ka sain ka ban pynkmen ia ngi baroh.
Khublei is phi baroh ki nongpule.
Ka jingiakynat kaba mih na ka por sha ka por na ka daw jong ka jingknieh jubor jong ka sorkar Assam ia ki jaka puta bad ki khyndew ki shyiap jong ki Khasi bad ban pynshong da ki Nepali ha ka thain Langpih, Mynta ka la kham thanda khyndiat.
Pynban ym lah ban tip lano ka jingiakynad kan bteng biang.
Une u nongthoh u la leit jngoh ia kane ka thain dang shen bad u la lap ba ki Khasi, Garo bad ki Nepali kim shym la iakhih ne iakynat, pynban ki iashongsuk bad ki iakhleh milai ha iew Langpih bad ki la pynleit jingmut ha la ki jong ki jong ki kam ki duk.
Ka long ka jingshisha ba ka sorkar Assam ka la buh kham slem ia ka Police Outpost kaba khlian bha ha Langhpih markhap bad ka iew Langpih hynrei shaphang mihngi.
Ka ophis jong kane ka Outpost ka heh bha.
Nangta ki don ruh ki barrack bad quarter ba pynsah ia ki pulit khnang ban ai jingiada ia ki Nepali bad ia ki shnong jong ki.
Ha kajuh ka por ban iarap ia ki Nepali ban pyniar ia ka hima Assam da kaba klun ia ki jaka puta jong ki Khasi.
Ka long ka jingshisha ruh ba ka Meghalaya ka la buh ia ka Police Outpost kaba rit kumba 300 metre sepngi na ka iew.
Ha ka Area Langpih ki don shibun ki shnong Khasi, ki shnong Nepali bad katto katne tylli ki shnong Garo.
Katto katne na ki shnong Khasi ki dei ka Mawlan A, Mawlan B, Langpih, Mawdiangsnam, Umyiap, Miangbyrkong, Umwahsiang, Dronpara, Umpha, Umbah, Umtap,Madan Jaiaw, Makoibari, Lawbah, Mawbynna, Umsram, Mawsikar, Umbyrsit, Iew Nongma, Nongma, Umwali, Nongmawlein, Nongmawlong, Madan Sohstap,bad kiwei kiwei.
Kham bun na kine ki shnong la shongshnong da ki briew kiba na thain Maram.
Lada kheinlang ia ki Nepali kiba shongshnong marjan bad kine ki shnong Khasi ki la kot kumba 1000 ngut ei ei.
Lada kheinlang ia ki Khasi, Nepali bad Garo ha kane ka area baroh ka la kot sha ka 20,000 ngut ei ei.
Kane ka long katkum ka jingiathuh jong ki sordar, secretary shnong bad ki riewkhmat jong kane ka thain.
Katkum ka jingiathuh jong kine ki Rangbah kynthup ia ki babu kiba hikai skul sha kane ka thain, ka synshar khadar ha kane ka thain ka shong synjor bha namarba ki bor synshar hapoh ka Hima Mynsaw (mynshuwa la jer ka Raid Mynsaw) ha kaba kine ki shnong ki hap, kam skhem satia bad ka don tang ka jingiaknieh bor hapdeng u Syiem ba la thung da ka District Council bad u nongsynshar barim jong ka Raid Mynsaw.
La iathuh ba ia ka iew Langpih ruh, mynta, dang pyniaid da u nongsynshar barim.
Ki riewkhmat jong kane ka area ki iathuh ba ka don ka pilitiks kaba jur hapdeng kine ki nongsynshar hima bad la kdew ruh ba ki politishian ruh ki don kti ha kane ka kam.
Ki bor pyniaid shnong ki la iathuh ba bun ki Khasi ha kane ka thain ki la don la ki jong ki jong ki khyndew shimet (Khurit) bad tang khyndiat eh ka khyndew Raid bad ki khlaw ba rben jong kane ka thain ki la lut ploin lait sa tang ki khlaw shnong ba ki paidbah kim shah ban pomdieng lyngkar.
La iathuh ba ha ki khlaw ba rben ki la don shibun ki dieng kiba kynsai bad kiba remdor hynrei ki briew na Assam ki la dep pom da ka bor ban pynkit bak sha Assam.
Ka jingmih jong kane ka jingbym salia ia ka mariang ka long ba bun ki tyllong um ki la jah jynduh bad ki nongsho0ngshnong jong kane ka thain ki shem jingeh ban ioh ia ki tyllong um ban tong na ka bynta ka umbam umdih.
Ki paidbah jong kane ka thain ki leit iew ha Langpih kaba long pdeng bha bad bun kiba leit sha Boko bad sha iew Nongstoin ban leit siew leit tda bad ban leit die ia ki mar-rep.
Ka khyndew jong kane ka thain ka seisoh bha bad ki briew kiba shong ha kane ka thain ki dei baroh ki nongrep.
Ki mar-rep kiba kham kongsan ki dei u Sying, u Synsar, u Kba, Sohmynken bun jait, u Sohniamtra, ki sohjew, sohphan, Sohkynphor, sohpriam, ka Kait, Sohtrun, soh Balensha bad ki la pyrshang ruh ban rep Diengsoh Apple.
Ki don bun jait ki Kait ba ki rep kum ka Kait kaji, kait mon, kait saw, kaitkpu bad kiwei.
Kaba phylla ka long ba ki nongrep ha kane ka thain kim da smat ban rep jhur, laitnoh tang ki sohkhia, pathaw babun jait.
Na ka liang ka Agriculture bad Horticulture ki ialong paralok bha bad ki nongrep jong kane ka thain.
Ka la don ruh ka dak jong ka jingri dohkha, ri sniang, syiar bad Masi.
Kane ka thain ka khlain bha ban pynmih Sying, Synsar bafd Sohniamtra.
Kawei kawei ka longiing ka dang lah ban pynmih lai trok saw trok u sying, u synsar bad Sohniamtra bad khlem khein ia kiwei kiwei ki jait mar rep.
Ia kine ki mar la shalan sha Assam, sha Nongstoin bad sha Shillong.
Ki shnong kiba khlain bha ban pynmih sohniamtra ki dei ka Umtap, Umyiap, Madan Jaiaw, Mawdiangsnam, Miangbyrkong,Umwahsiang, Langpih, Umbah, Umpha, Dronpara, Umsram bad Lawbah.
Khambun ia une u soh la shalan sha Nongstoin, Shillong bad sha Assam.
Haba mih ki jingiakynat hapdeng ki Khasi bad ki Nepali, ki Pulit Assam ha Langpih ki iashah ia ki Nepali bad ki kem bikar ia ki Khasi, rah sha Boko bad set along ia ki.
Kawei na ka jingiakynat hapdeng ki Khasi bad ki Nepali kaba la jia ha ka 14.5.2010 ha Iew langpih, ki Pulit Assam kiba ap ha Langpih O.P, ki la iashah ia ki Nepali bad ki la siat da ki kuli ia 4 ngut ki rangbah khasi ha iew langpih.
U Kolombus Hujon na shnong Umyiap, u Denis Nongsiej na Mawsikar, u Charles Lyngkhoi na Mawlan A bad u Ekros Rani na shnong Mawdiangsnam ki la kyllon iap ha kane ka jingsiat.
Mynshuwa ruh ki la jia ki jingiakynat hapdeng kine ar kynhun hynrei ki pulit Assam hangto ki la kem bikar ia ki Khasi bad rah ia ki sha Boko (Assam).
Ki Paidbah jong kane ka thain ki thrang palat ba ka jingsuk kan wan synshar noh ha kane ka thain ban iaid beit ki shnong ki thaw bad ki jingtrei jingktah.
Ki kwah eh ba ka sorkar Meghalaya kan iabeit noh bad ka sorkar Assam halor u pud u sam, ba ki Khasi, Nepali bad Garo kin iashongsuk shong sain, ba ki surok kin poi lut sha ki shnong bapher bapher bad kin long kiba bha, ba ki Nepali kin pynphai noh ia ki khyndew ki shyiap ba ki la klun na ki Khasi bad ba ka kam Hima Mynsaw kan don noh ka jingsynshar kaba beit.
Ka khubor kaba sngewsih ban iohsngew ka long ba ki MLA bad MDC kiba mynshuwa bad mynta ruh kim patiaw ban peit ia ka bha ka miat bad ka roi ka par jong kane ka thain bad ki shu leit mih sha kine ki shnong tang ha ka por milekshon ban tong briew ban ioh ia ki vote jong ki.
Kane ka thain ka hap hapoh ka Rambrai-Jyrngam Constituency.
Shillong:  Ka shnong Bari dua Ri Bhoi District ka dei ka wei ka shnong kaba ym pat ioh ia ka surok ka ba biang ha ka ba ka la ktah bha ia ka leit ka wan jong ki nong shong shnong, ki nong shong iew, ki nong rep,bad kham tam ia ki khynnah skul ki bym banse ban iaid na jrong ka ktieh ban poi sha skul.
Tang shisien peit kane ka surok ka long kum ka surok khyndew hynrei kadei ka surok ka ba la siang da ka rong,bad ha ka kyrteng ban pynbha ia kane ka surok ka long tang da kaba ki theh da khyndew najrong ka ba pynlong jyrsieh arshah pynban ha ka por slap.
Ha ba kylli ia ka daw ka jing ktieh ka surok ki nongshong shnong ki la iathuh ba ka jingbym biang ki nala um ka ba la wanrah sha ka jingktieh bad dap um sa ki surok kali wat mynta ym pat wan bha ka aiom lyiur ba jur slap.
Ha ba ia kren bad ki nongshong shnong kane ka thain ki la iathuh ba ia kane ka surok la ujor barabor sha ki bor ba dei peit ban pynbha noh hynrei kam poi shaei shaei ruh kumta na ka liang ki nongshong shnong ki la hap shu sngap jar noh bad hap shu hun ia kaei ka ba ioh.
Kawei ka jingeh ka dei na ka jingwan buhai dukan ki bar jylla hakine ki thain ruh ka la wan rah ia ka jingeh ha ka ba ki la shu bret pathar ia ki jaboh ha ki na la um.
Shillong: Ka seng Meghalaya Indigenous People Forom (MIPF) ka la kyntu jur ia ka sorkar MDA ba lah lamkhmat da u Conrad Sangma kum u Myntri Rangbah ka jylla ba ka dei ban shimkhia halor ka jingphah ia u nongmih khmat sha ka Rajya Sabha namar kane ka kam nong mihkhmat ka dei ba u paidbah hi uba lah jied ia ki nongmihkhmat kum ki MP Lok Sabha, ki MLA bad ki MDC.Kumta ha kaba iadei bad kane, na ka liang jong ka seng ka kyntu ia kane ka sorkar MDA ba kan pan jingmut lem na ki trai ri trai muluk uba kumno ba kin phah mihkhmat kat sha Rajya Sabha ba dei ban long u briew uba shemphang khnang ba ka jylla Meghalaya kan ym sah ha jingdum ne jinglehrain.
“Ngi na ka liang ka seng ngi sngew dei ban ai jingmut bad kum ba ngi iohi kum jong u bah D D Lapang ki long kiba ih bha halor kane ka kam sain hima sima, kumta na ka liang ka seng watla kam don kano kano ka jingiadei bad no bad no halor ka sain pyrthei ne bad kino kino ki nongmihkhmat, hynrei ka shuh kwah ban pynpaw ia kane ka jingjied ia MP ka Rajya Sabha ba na ka liang ka sorkar jylla kan kham bha ban phah da u briew uba la lah ih ha ka kam sain hima sima, ym ban shu phah ia kino kino ki briew ki bym pat tip ia kane ka kam ia said ne thaw ain ne ki briew ki bym da tip da nang bha ne wat ia kito kiba lah don ki jingtyrwa hynrei ki bym mon satia, hynrei ba ka MDA kan jin da la bha ba kan phah ne ai lad noh ia u Dr D D Lapang ha kane ka kynti ba un mihkhmat ia ka jylla kum u dkhot jong ka Rajya Sabha," ong ka kyrwoh khubor ba la phah da u Political secretary ka MIPF, Central body, u Bah K.Sun.
Ia ki briew ba lh tymmen gi burom hynrei ban bynshet kam phah rajya sabha kam  bha shuh.
Ym lah ban tip, la ka long ka jingkren shisha ne ka jingkren danda jong utei u nongialam jong ka seng NPP, ha kaba ula pynpaw ba (imat) u kwah ban leit rung sha Rajya Sabbha lane ka dorbar jong ki rangbah, lada ka don ka lad ha kane ka kynti kaba mynta.
Ngim tip, lada ka dei ka jingmut kaba shisha jongu, la kan iahap ne em ia utei u riew rangbah, uba la ih ha ka sain hima sima ha ka Jylla, ba un leit mad sa ia ka politiks ia kyrkait ha Delhi lane ia ka politiks, kaba kham ben ka jing ia kren halor ka jingsngew niam bad ka jing sngew iapher jaitbynriew.
Ka Rajya Sabbha, la ju iohi, na ki jingjia ba ladep, ba la ju phah da ki briew kiba ieid parti  bad ka ju long ruh, ka jaka shongthait ia kiba kum kitei bad ia kata ngin shim nuksa shwa ia ka MP kaba mynta, kaba dei kawei na ki rishot ba skhem jong ka seng Congress ha ka Jylla bad kumta katei ka seng, ka jied ia ka, halor katei ka phang bad lah ban ong ba kiba mih khmat sha Rajya Sabbha lehse kumba lai powa eiei, ki don ia katei ka kabu ban shong jah thait ha katei ka iing jong ki riew rangbah (elders).
Na kaei kaba paw ia mynta, U bah Tynsong, u dang smat dang sting bha, ka iaid ka ieng, ka leit ka wan, ka kynthih ka kynthang bad kam dei tang katta,  u don ruh ha ka parti kaba tlot shibun eh ha ka District kaba u don bad nangta ha ka Ri Khasi hi baroh kawei bad lada jia ba ka NPP, ka phah noh da utei u snar jong ka politiks, kaba eh, ka long ba ioh kam don shuh ia kiwei pat ki ban bujli ha kaba nang pynkhlain ia katei ka seng ha ki bynta jong ka Khasi Hills.
Ngin dang ia peit ia kaei ka ban jia ha ki sngi ban sa wan, namar ba ka elekshon, ka lah ban long ha U Lber  jong une u snem, hynrei haba shu ia kren kyllum, kawei ka long ba kam donkam ia U MLA, uba dang bat ia ka kam, ba un kwah ia ka shuki Rajya Sabbha, namar ka pynbunkam ia u paidbah, uba jied ia u, ba un hap ia thep vote biang sa shisien bad nangta kam da donkam ia u briew, uba la tbit ha ka sain hima jong ka Jylla, ba un leit shah hikai sa ha ka politiks ha Delhi; hynrei wat la katta, lada jia ba ka lyer na Delhi, ka long pynban, ba un lah ban long myntri ha ka sorkar pdeng, kumta dei tang ma u bad U Conrad Sangma, uba tip bad ban pynkut nia hapdeng ka jing ia beit jingmut jong ki bad ki nongialam ka BJP ha Delhi.
Shillong: Mynta ka sngi Ka Hynniewtrep Tourists Taxi Association ryngkat ka jingsynran lang ka Meghalaya People Labour Union ki la leit ban ia kynduh ia ka Addl.Deputy Commissioner ka RiBhoi ka kong D.Phawa ban ia kren halor ka jingkhrong palat pud ka Tollplaza na ki kali.
Hadien kane ka jing ia kynduh bad ka Addl DC, na ka liang ka seng ka la pynpaw ia ka jing lyngoh ba ia ka jing pynbna ban sdang ban pynrung kyrteng ban pyntrei kam ia u free fasttag  thymmai la pynmih naduh ka 15 tarik bad kan kut ha ka 29 tarik mynta u bnai, hynrei na ka liang ka NHAI ka dang pynbna mynta ka sngi shaphang kane bad ka seng ka la buh ruh ia ka jingkylli hato ka NHAI kan lah ban pynrung kyrteng lut ia ki kali tang haka 10 sngi.
Haba ia kren bad ki lad pathai khubor na ka liang u bah Kordor L Mawlong u President  ka HTTA, u la iathuh ba lada kine ki seng kim  iakynduh mynta ka sngi ha DC ophis  kin ym tip satia bad kan sa buh ia ki jingeh  ia ki paidbah namar ba kan ym  lah ban long ba ka NHAI tang ha ka 10 sngi kan lah ban sam ia ki Free fasttag  sticker thymmai sha ki kali hapoh Meghalaya.
Na ka liang ka seng ka la rai ba kin ap shuwa ha duh ka 29 tarik mynta u bnai bad kan sa pyrkhat thymmai biang halor kane ka phang.
Ha kane ka jingiakynduh na ka liang ka kong D.Phawa ka la iathuh  ba na ka liang ka jong ki, kin ialeh beit ban pynsuk ia ki paidbah bad na ka ophis trei kam jong ka D.C ka la bthah ia ka NHAI ba ka dei ban pyndep kloi noh iaka 5 lane khnang ban pynduna iaka jing dheng kali haka tei ka Tollplaza ha Pahammawlein.
Haba ia kren bad u Project Director ka NHAI u S.K Verma u la iathuh ba haduh  300 tam kiba la ngat ha ka jingshah khrong tam ia ka pisa namar ka jingthud u scanner  jong u fast tag.
Na ka liang u PD ka NHAI u SK Verma  u la kular ban pynphai  biang ia ki pisa jong baroh kito ki kali ki ba la shah khrong tam pisa  da kaba submit ia ki number plate kali, ki bank account ha ka ophis trei kam ka NHAI.U la kyntu ruh ia baroh ki paidbah ba kin leh noh da u fasttag jong ka NHAI bad jong ka SBI namar ka jing thut trei kam u fasttag ka Axis bank bad ia u ne u tag thymmai yn leh free lane free fasttag ia baroh bad kiba kwah kin lah ban leit register ha man la ki tollgate kiba don ha Meghalaya bad ha ophis trei kam ka NHAI kaba don ha Lachumier Shillong bad ia u ne u free fasttag un sdang naduh ka 15.2.2020 haduh 29.2.2020 bad ki bym leh kin hap siew da ka pisa.
Na ka liang ki nong ialam ka HTTA  bah Kordor L.Mawlong u President bad U bah Benet Mylliemngap Asst General Secretary ka MPLU,  ki la pynpaw  ba ki sngew iahap ia ka jing kren u PD ka NHAI u SK Verma ban leh ia ki freefasttag.
Na ka liang ka Seng ki kwah ruh ba ka NHAI kan leh eiei halor ka bai khrong pisa na ki kali kaba long 75tyngka por  leit bad 75 tyngka por wan phai kaba  ktah ia ka pla tyngka jong u nongniah kali u ba shu bylla sngi ban kham pynduna shuh shuh  iaka dor.
Naka liang ki ar seng ki la maham ia ki nongtrei ka NHAI ba kim dei ban kren tohmet than ia ki nongniah kali, namar bun na ki nongniah kali khasi kim nang ban kren hindi ki dei ban pynsngewthuh bha haba don kaei kaei  kaba ki nongniah kali kim sngewthuh.
Shillong: Ka Hynñiew Trep Youth Council War Jaiñtia Circle hapoh ka jingialam u Assistant Secretary u samla Edediesuk Shylla mynta ka sngi, ka la leit hiar sha Dawki bad mar iapoi ki dkhot ka seng hapoh iew, la lap ia ki khar Bangla ba ki ia mareh ruma bad ka seng ka la ioh bat tang kawei ka khar Bangla.
Iaki tei kiba la lait phet pat la ioh kurup ia ki dohkha jongki bad la leit aiti sha ka tnad Police Station Dawki.
Haba la poi ha Police Station u Publicity Secretary, u Samla Riki Mukhim hadien ka jingiathir sani bad u OC,  u Mukhim u la pynpaw ba lada dang lap iakino kino ki khar Bangladesh naduh ki nongbylla sngi, ki nongdie dohkha bad ki Malik Bangla kiba wan khaii beaiñ khlem ki kot ki sla kiba biang ka seng kan iaid kat kum ki kyndon ka aiñ khnang ba kan long kum ka jingpynshitom bad jingsneng iakiba pynkhieiñ aiñ.
Khliehriat:  Ka Khliehriat Block Congress Committee kala ioh ban pynthymmai biang ia ki nongkitkam Jong ka haka General Meeting kaba la long ha ka 14tarik Rymphang, 2020 ha Wika Complex, Khliehriat.
Ha kane ka sngi la ioh ban pdiang burom shuh shuh ia u Ma Piwell Shylla sha ka party uba la long ruh u Contested Candidate MDC 2019 na 22-Musniang-Rangad.
La ioh ban jied ia ki nongkitkam bapura  bad kitei ki long  President: Shri.Deibormi Syad, Working President: Shri.Piwell Shylla Working President: Shri.Thynda Sana, Vice President: Shri.Firstly Syad Vice President: Shri.Pheinlang siangshai Vice President: Shri.Gerald Phawa Vice President: Shri.Kitbok Sympli, General Secretary: Smt.
Rimaya Manar, Secretary: Shri.Charlie Siangshai Shri.Pyrkhat Muksor Shri.Rimistar Dkhar Shri.Spul Dkhar Shri.Remius Dkhar Smt.
Jhanika Siangshai Shri.Dwing Ryngkhlem Shri.Clement Lamo, Treasurer: Shri.Nicolas Swer 8.
Social Media Co-ordinator: Shri.Pynshai Sana,  Representative to District Congress Committee: Shri.Therbor Rymbai Shri.Remius Dkhar Shri.Skhem mon Lapasam Shri.Training Sana Shri.Ieidlang Dkhar Shri.Pheinlang Siangshai, Representatives to MPCC Shri.Firstly Syad lem bad ki 30 ngut ki Executive Members.
Hyderabad: Ka ain GST, ka dei ka kam leh lamwir kaba khraw tam jong ka spah snem ba 21, ong U Subramaniam Swamy, uba dei u dkhot jong ka Rajya Sabbha bad uba dei ruh u nongialam jong ka seng BJP.Ula ong shuh shuh ba ka India, ka dei ban kiew sha ka 10 percent per annum, lane ha ka ioh ka kot jong uwei u nongshong shnong, lada ka India, ka dei ban long ka ri kaba khraw ha u snem 2030.
U Swamy, u dawa ruh ia ka khusnam Bharat Ratna sha U PV Narasimha Rao, myntri rangbahduh barim ka India, namar ba ula wan rah ia shibun ki ain kiba kongsan, na bynta jong ka Ri.
Haba kren ha ka jingialang ban iakren halor ka mat “India – an Economic Superpower by 2030", ba la pynlong da ka  Pragna Bharati, U Swamy, u ong ba ka Ri, ka la kiew sha ka 8 percent na ka por sha ka por, na kaba la mait phang da U Narasimha Rao, hynrei kam don satia ka jing nang kiew kaba kham shalor bad ban ioh ia ka 3.7 percent, ka donkam ban ialeh pyrshah ia ka jing bamsap, ai lad ia kito kiba bei pisa bad trei kam bad wat thombor ia ki, da ki khajna kiba eh bad ka GST, ha kaba ula ong ba ka dei ka jingleh lamwir kaba khraw tam jong ka spah snem ba 21 bad ula ong shuh shuh ba kane ka GST, ka dei kaba da jyrwit tasam, ha kaba ym don ba tip shuh, wat tang ban pyndap ia ki phom jongka.
“Nangta ki kwah ban upload lyngba ka Computer.
Hynrei, u don uba wan na  Rajasthan, Barmer, u ong ngim don ilektrik, kumno ngin up lad" bad nga ong upload noh ha khlieh lajong bad sa iathuh ha u myntri rangbah" ong shuh U Swamy.
U Swamy, u ong ba ka India, ka shitom palat ia mynta, namar ba ka jing thied ka duna palat, namar ba ki briew kim don pisa satia ban thied.
Ka  Jabeda Begum (50) ka sah ha kawei ka nongkyndong ha Assam bad ka la rem ha ka jing iakhun jongka ban pyn shisha halor ka jinglong trai shnong jongka ha katei ka Jylla.
Ia ka Jabeda Begum, la khein mynder da ka  Assam’s Foreigners’ Tribunal, hadien ba ka la ia khun da ka mukotduma ha Gauhati High Court bad ka iathuh ruh ba kam don lad shuh ban iakhun sha Supreme Court.
Ka Jabeda Begum, ka dei tang ma ka, kaba kamai na ka iing jongka bad u tnga jongka U  Rejak Ali, u dei uba la pang la slem bha.
Kitei ki don lai ngut ki khun kynthei, ha kaba kawei ka la iap na ka jing tyngkhuh kali bad sa kawei ka la shu jah rngai  bad myntaka don sa ka Asmina, kaba 9 snem ka rta bad kaba dang pule ha Class 5.
Ka Jabeda, ka dei na ka shnong Goyabari bad ka la shah pynhap kum ka mynder ri ha u snem 2018.
Ha kashari, la iathuh ba ka la pynbiang ia ki kot ki sla jongka kum ka jingshim wai khyndew jongka, ki kot kiba na Bank bad ka Pan Card ruh, hynrei ka kashari kam shym la pdiang satia.
Myn shem snem ha ka Tribula, ka la ai ia 15 tylli ki kot, ba kynthup ia ka kot thep vote jong u kpa jongka, U Jabed Ali, kaba dei naduh u snem 1966, 1970, 1971, hynrei ka kashari kam pat pdiang satia bad namar ba kam don ia ka syrnot sngi kha jongka, kumta ka la pan sa ka syrnot na U Rangbah Shnong, hynrei hangtei ruh ym shym la pdiang satia.
Myn shem snem, katei ka long iing, kam shym la ioh ban rung ialade ha ka thup jong ka National Register of Citizens bad la iathuh ba ka ka kaiphod jong ka NRC, ka long ba kim dei ki nongthep vote ba thikna, namar ba kim ju kham thep vote ruh.
Ka Jabeda, ka la dep die ia ka jaka jongka, kaba lai bigha, na ka bynta ban siew sha u nong iasaid ain bad mynta ka hap ban leit trei sha kawei pat ka lyngkha ki briew ha ka dor kaba T.150 shisngi ka bai nong.
Mynshem snem ha ka thup jong ka NRC, ki don kumba 19 lak ngut kiba la shah kyntait, kum ki trai shnong jong ka Jylla Assam.
AIS SujaKatkum ka ktien u Blei, ngi tip ba ki don   ki thma bad kan don ruh ka thma Bah  (World war).
Ha ka Gospel u Mathaios, la ong kumne: “Bad phin sa iohsngew shaphang ki thma, bad jingbna ki thma" Mathaios 24:6.
Ki thma ba mynta kim pat long ban ianujor bad ka ban sa wan.
Ki thma hapdeng pyrthei (Middle East), ki shait jia tang ka daw ka Israel ka jingbymsuk jong ki Arab ia ki Jiw (Israel).
Naduh ki por barim ki Arab ki la leh bein palat ia ki Jiw ki da ring mraw ia ki sha Babylon bad sha wei.
Kumjuh ruh ka Germany lyngba u Adolf Hitler u la pyniap dusmon haduh 60 lakh ngut ki Jiw na ka daw ka jingshun thlong mluh thong sying.
Kane kajuh ka jia mynta hynrei kim ioh lad shuh ban lehbein ia ki kum mynshwa namar u Blei u la dep pynkut ia ka por kaba kum kata.
Ki Jiw ki la ioh kynti ia la ka Ri Israel naduh ba la pynbna ha u 1948 AD ka la dap mynta 71 snem.
Hapoh kine ki 71 snem, u Blei u la pynbiang ia ki Israel nadong shadong, ka la sei soh sei sla ka Ri ka dud ka ngap bad ki wah kiba phylla, ka Ri ka la biang ki jingstad science technology ka juk mynta, kaba khrawbor kaba lah ban ieng marwei ha la ki kjat.
Kumta kiwei pat ki ri ki peit jaw dud ia ka bad kwah hiar thma ia ka da kaba thmu ban leh kum mynshwa, hynrei kim tip ba kata ka por kaba kum kata ka la kut.
Hato kine kiei kiei ki long kiba shu jia ryngkhat? Em, ka don ha ki jingthmu jong u Blei, khnang ban pyndep ia ki jingiathuhlypa ka ktien u Blei lyngba u Prophet Esekial kaba ong kumne: “To ong ha u Gog kumne u ong ong u Trai u Blei, ha kata ka sngi haba ki briew jong nga ki Israel kin shongsuk, me men ym tip ia kata? Te men wan na ka jaka shong jong me na ki bakut shatei (farther North), ki kynja bynriew (Jentil) ryngkat bad me baroh ki da shong ha ki kulai, u paidbah byllien bad ki shipai ba donbor" Esekial 38:14.
U Gog u Syiem ka Rosh (Russia) ryngkat ki paralok (Allies) jong u, un sa hiar thma ia ka Israel ha ka por ba ka Israel ka dang don ha ka jingshongsuk.
Mynta ki long ki por ba ka Israel ka don ha ka jingsuk bad ka Israel ka la biang nadong shadong.
Ki jingdonkam bad ki tiar thma ka juk mynta.
Hynrei ka Russia bad ki paralok jong ka ki peit siar na rieh pyrshah ia ka Israel.
Ka Israel ka don shibun ki shipai ba tbit ki IDF ne Israel Defence Force bad ki Israel Air Force (IAF) kiba tbit tam ki long kiba la pynkhreh bha (ready and watching).
Hynrei ka por kan jia ba kyndit kyndit ka Russia (Gog) bad ki paralok jong ka kin sa hiar thma ia ka Israel.
Ki ri Arab baroh ka Iran, Jordan, Egypt, Syria, Turkey, Lebanon bad kiwei kin wan ban ialeh thma ia ka Israel.
Kin ialeh thma ia ki briew jong u Blei kin wan ban tap lup ia ka Ri Israel.
Kin wan bad kin tip ia u Blei ki Israel.
Esekial 38:16.
Ha kata ka por bun kin tharai ba kata ka thma kan dei ka thma Armageddon hynrei kam dei kumta, hynrei ka dang long ka thma bah pyrthei kaba dang shu sdang hynrei nangne shakhmat ka thma bah kaba shyrkhei kat haduh ka sngi jong ka Armageddon.
Ka thma Armageddon kan long tang shi sngi ym da ki taiew ne ki bnai bad kan jia hapoh ki por jong kita ki 1290 sngi ba la ong da u Daniel 12:11 / Jingpynpaw 16:12-16 etc.Kumta kan long ka thma ba ka Israel ka hap ban ialeh pyrshah ia u (Gog) Russia bad ia ki Ri Arab ha ki sngi ban wan.
Kan long ka thma bah kaba pynkhih win ia ka pyrthei baroh.
Kumta kan don ka thma bah ha pyrthei ka ban sdang na Israel bad kan pur sha baroh ka pyrthei da ka jinghiar thma jong u Gog (Russia) lem bad ki paralok Arab jong u, u Gog un wan na shatei (North).
Te yn jia aiu ia u Gog lem bad ki paralok jong u? “Kan jia te kata ka sngi haba u Gog (Russia) un wan ialeh ia ki Israel, ka jingkhih bitar u Blei kan kiew ha ki thliew khmut jong u Blei, ong u Trai u Blei" Esekial 38:18.
Ha kata ka por, kan long ka jingkhynniuh bakhraw ha ri Israel ha kata ka sngi" Esekial 38:19.
Ym don da kawei pat ka thma bah, hynrei dei kane kein hapdeng ki Israel tang na ka daw ka jingbishni pihuin atnud bad shun thlong mluh thlong sying ia ka Israel.
Lait nangne kan poi ka thma Armageddon kaba tang shi sngi.
Te lada ka thma kan khie, hato ki Israel kin jah ne duh noh? Em, ha kata ka por kein ha ka jingbitar u Blei, u Blei un pyllong sdie ia ka Israel bad ki hima pyrthei kin kyndit ia kata.
Namar u Blei u la kren te un pyndep.
Ong u Blei – “Pha long u Sdie iapom bad ki atiar ialeh thma jong nga, da pha ngan pynlwet ia ki jaid bynriew, da pha ngan pynjot ia ki hima, da pha ngan pynlwet ia u kulai bad u nongshong jong u …….
Da pha ngan pynlwet ia ki Nongsynshar bad ki Deputies" Jeremaiah 51:20-23.
Da kane ka thma ban sa long, ka pyrthei kan tip u don u Blei, u don u Blei ha Israel baroh kito kiba ieng –pyrshah ia ka Israel kin ang lyngngoh kein ha kata ka por namar u Blei un shoh da ka jinglyngngoh bad da ka jinglamwir bad da ka jingmatlah" Sekharaiah 12:4-5.
Ka thma bah kan long hajan namar ba u Blei u la dep pynkhreh ia u Sdie bad ki tiar thma iapom jong u.
ki Israel kein.
U Blei un pyndep ia kaba u la kren un pyndep ia kane ka jingiathuhlypa halor ki thma bad u Blei um lamler ia kata.
U ong “Nga long u Blei ngam dei u briew ba ngan lamler" Jingkhein  23:19.
Kumta, shen kan sa don ka thma pyrshah ia ki Israel kaba khraw ka ban ialam lynti da ka Russia bad ki paralok jong ka.
Kata katkum ka ktieb u Blei.
Wat sngewthuh bakla ba lada kan khie ka thma bah, kata kam pat dei ka thma Armageddon.
Ka Armageddon kan jia tang shi sngi hynrei kaba shyrkhei tam bad kaba khadduh ha shuwa ba u Jisu Khrist un synshar 1000 snem hangne ha pyrthei.
Jingpynpaw 20:4-6 / 1 Korinth 15:25.
Shillong: Kawei ka trok ka ba kit ia u koke, ka la kylla mynta ka step ha surok Upper Shillong, ha ka khongdong kaba dei ha ka shnong Sawmer.
Katei ka jingjia,  ka lawan rah ia ka jing dheng kali ha kine ki bynta jong kane ka surok.
Ha ba ia dei bad ka jing kylla kane ka trok na ka liang u SP Traffic, u BD Marak u la iathuh ba ka jing khyllem  kane ka trok ka dei na ka jingieng bakla ha ka jaka ba long sharing ka surok.
U SP traffic u la iathuh ruh ba ladon ki khubor ki ba la pynsaphriang ba ka dei ka trok ba kit ia u dewiong, hynrei ha dien ba u la leit ban jurip u la lap ba um dei u dewiong, hynrei u dei u koke ia kine la pynshisha da ki shalan badon hapoh kali.
Ha ka ne ka jingjia ym shem ladon ba mynsaw.
Shillong: Ki dkhot jong ka CoMSO, mynta ka sngi, ki la pdiang da ki placard dawa ILP, ia u P.Rupala, union minister ka  tnad Agriculture and Farmer welfare ha ka por ba u wan sha ICAR Umiam.
Kane ka jingiakhih ka long ban pynkynmaw ia une u myntri ba ka sorkar Jylla ka la mynjur da ka resolution ban pyntreikam noh ia ka ILP ha ka jylla, hynrei ka sorkar pdeng kam pat shym la leh eiei halor kane.
“Ngi pdiang sngewbha, ngi sngewnguh bad ngi khublei ia ka jing wanrah jong ki tnad sorkar ia ki lad pynroi, ngi kyntu ba kin wan rah shuh shuh ki scheme pynroi ha ka jylla, hynrei ka sorkar India ka dei ruh ban shim khia ba kin ai ia ngi ia ka hok jong ngi ka ILP ba ngin ioh ban iada ia lade na ka jingshah tyllep noh ha ki poiwir ha la ka jong ka Bri bad ka Jylla" ong ka kyrwoh na U Bah  Bandari Ryntathiang, Joint secretary, COMSO.I mat ka sentar kam kwah ban don ILP ha kane ka Jylla jong ngi.
Ka lah ju mih ka jing pyrshah ia kane na ka liang kito kiba don ïng basa ( hotel ).
U Bah Pala, U MP jong ngi, u lah ju kren ia kane.
Na kata ka daw, ngam lyng-ngoh ia ka jingleh sa lia na ka liang ka sorkar kmie.
Ka jingiap na ka jingpang corona ha China, ka la poi sha ka 2hajar ngut ha ka sngi balang, ha kaba kiba iap ki poi sha ka 132ngut ha ka shisngi bad kitei kiba iap ki bun eh ha ka Jylla Hubei, kaba dei ka pdeng bah jong ka jingpang corona.
La iathuh ba kiba dang kem pang thymmai, ki don 1,693ngut bad baroh kiba la ioh pang ki la poi sha ka  74,000 ngut ha China.
Bah RM ShabongKa long ka khubor kaba sngew tynnad na bynta ka Jylla Assam, haba ka sorkar India, ka la dep rai na ka bynta ban pynkhreh ia ka thup ot kyrteng ban tip ia ki trai shnong jong katei ka Jylla bad ka sorkar India, ka kwah ban pyn treikam ia u snem 1951, ba un dei u snem jong ka jingdon ki trai shnong ba pura ha Assam.
Ym tang katta, la iohi ruh ba ka sorkar India, ka la dep rai, ban pynurlong ia ka ain Inner Line Permit (ILP) ha katei ka Jylla bad katei ka pyni, ba lada katei ka ain kan trei kam, kumta kan long ka jing myntoi kaba khraw  ia ka Assam, ha ki ar bynta bad kita ki long ka jing ioh ia u snem ot kyrteng, uba naduh u snem 1951 bad ar sa ka ain ILP bad kitei kin dei ki ain kiba bha tam, na ka bynta ban iada ia ka jinglong kyrpang ki Assamese.
Hynrei ka jing kylli kaba mih hangne, ka long la kitei ki ain, kin khang lynti ia ki khar poi ei, tang ha Assam, Arunachal Pradesh, Nagaland, Mizoram, Manipur, katba kin lait luid ha Tripura, Meghalaya bad Sikkim bad ka jingthmu jong ka sorkar India, ka long namarkata ka mat kaba donkam eh ia ki nongialam ka Jylla, ba kin sngewthuh ia kaei ka ban sa jia hadien, lada jia ba kan trei kam ka ain 1951 bad nangta kan trei kam sa ka ILP, nalor kaba la don lypa ka ain jong ka NRC, kaba la dep kyndat lypa ia ki phew lak ngut kiba dei ki nongshong beain.
Ngim tip ia kaei ka jingmut kaba don ha ka sorkar BJP ha Delhi, halor katei ka phang jong ka  jing pynrung ia kitei ki ain ha Assam lane lehse ka lah ban long, ba ka la shah pyn kohnguh ha ka jing dawa jong ki heh jong katei ka Assam bad lada ka long kumta, ka pyni ba ka jingthmu ka long ban pynhun ia ka jingkwah u paidlang ka Assam, namar ba ka elekshon, ka la hajan eh, katba ban nang khniot bad ailad laitluid ia kiwei pat ki Jylla, kiba la nang jyllei ki briew kiba nabar kumba long ha Tripura bad ha Meghalaya.
Ka por la imat, kumba ka iaid stet halor katei ka phang, namar ba sorkar India, ka kwah ban pyn treikam kyrkieh ia ka Assam Accord, kaba la ia soi ha ki snem 80 bad lada jia ba ka Jylla, kan ioh noh ia ka ain ILP lane ia ki ain kiba khang ia ki bar Jylla, kumta kan long ka jing iada kaba khraw, hynrei lada kan wan shwa ka ain kaba khanglad ia ki na Assam, ka don ka jingma ba kin sa rung bad buhai shnong sahuh sha ki jaka ki bym pat don jingker.
Shillong:  Ka jingiakop niah kali ba la tip kum ka 7th Sprint Challenge 2020 kaba la pynlong da ka East Jaiñtia Adventure Motorsports Association (EJAMSA) ka la poi noh sha kaba kut ha ka sngi saitjain jong ka taiew baladep.
Ha kane ka jingiakhun, ha ka Cars Categories ia ka nam lahduh la iohrah da u Larry Mukhim, katba ha ka kyrdan baar la iohrah da u Lieh Lamare bad u Babit Lyngdoh ha ka kyrdan kaba lai.
Ha ka jingiakop niah kali SUV, u Larry Mukhim u la long u lahduh katba u Ralph Nongpyiur bad u Aneesh Sangma ki la jop ia ka kyrdan kaba ar bad kaba lai.
Ha ka Rookie Category ia ka nam lahduh la ioh rah da u Juhbaitki Shylla, u Dameriki Paslein ha ka kyrdan kaba ar bad u Dachanmi Pariat ha ka kyrdan kaba lai.
Ha ka liang jong ki kynthei, ia ka nam lahduh la iohrah da ka Febronia Pajat bad ka Wanhunlang Rynjah ka la jop ia ka kyrdan kaba lai.
Ki don kumba 58 ngut ki nongiashim bynta ha kane ka jingiakop kiba la wan na kylleng ki jaka.
La pynlong ia ka jingiakop ha ka Shnong Jalyiah, Lad Rymbai surok By-passIa ki khusnam la sam sha ki nongjop la sam da u Viceroy Alson Nongtdu,Phasmon Dkhar (MDC),Thomas Nongtdu,Topas Lapasam bad Simi Khongtiang ha ryngkat ka jingsakh lang jong ki nongkitkam ka EJAMSA.Shillong: Ka Lyntijingkyrmen Kharjahrin, ka khynnah kaba dang kumba 9 snem ka rta, ba mihkhmat ia ka South West Khasi Hills District, bad ba dei napoh ka shnong Sakwang, ka la wan ba kan mih paw kum kawei na ki nongiashim bynta kaba khynnah tam, hynrei kaba la lah pat ba kan khur ia ka jinngjop ha ka iakob mareh kaba 3000 mts jong ki kynthei, ha ka jingialehkai athletic ka lympung bah ialehkai Meghalaya Games 2019-20, ba la pynlong da ka Meghalaya State Olympic Association bad ba la iarap ban kyrshan ia ka da ka tnat Sports ka sorkar jylla.
Ha kane ka jingiakob, ka Lyntijingkyrmen, ka la lah ba kan pyndep i aka thong ha ka 11min, 37.85 sekon.
Ia kane ka khynnah la iarap ban ai jinghikai i aka dau samla ia mareh ba paw n aka shnong Sakwang, u Jomsingstar Ramsiej.
Namar ka mynsiem iakhun bad minot jong ka Lyntijingkyrmen, n aka liang u bah Finely L.Pariat Secretary Meghalaya State Athletic Association ryngkat ka jingiadon lang ka jong u bah Ian Lyngdoh vice president Meghalaya State Olympic Association, ki la pyrto iaka mynsiem bad ka sap jong kane ka khynnah bad ruh ban pynkhamti ia ka song pisa kaba long ar hajar tyngka kum ka dak jingpyrto ia kane ka khynnah.
Shillong: Ka jingialehkai Meghalaya Games ka la iaid shaphrang ha ka sngi kaba ar mynta ka sngi.
Ha ka jingiakhun ha ka table tennis, ka Tanushree Das Gupta ka la ioh khur ia ka takma ksiar ha ka lympung ialehkai ba marwei ne Single jong ki kynthei ha ka Table Tennis (TT) ba long ha U Tirot Sing Syiem Indoor Stadium, Lachumiere hynnin ka sngi.
Ka Camelia Diengdoh ka la wan baar bad arngut ki la ioh ia ka takma rnong ka Sylvie Marwein bad ka Di Toomi Valeria CH Momin.
Sa ha kawei pat ka kyrdan baar, ka Diva Tang ka la ioh khur ia ka takma ksiar, ka Debora R Marak ka la ioh khur takma rupa bad ka Maanya Kaur-Badaaihun Diengdoh ki la ioh khur takma rnong.
Ha ka Women Double jong ki kynthei pat ka Diva Tang bad ka Badaaihun Diengdoh ki la ioh khur ia ka takma ksiar, ka Diana Lyngdoh bad ka Debora R Marak ia ka rupa bad ka Rhidhima Choudhary bad ka Maanya Kaur ki la ioh ia ka rnong.
Ha kyrdan ka Women Double pat ka Tanushree Das Gupta bad ka paralok ka Camelia Diengdoh ki la ioh khur ia ka takma ksiar, katba ka Sylvie Marwein bad ka Di Toomi ki la ioh ia ka rupa bad ka Wanoyntngen Lyngdoh bad ka Ilapynkmen Synrem ki la ioh ia ka rnong.
Ha ka mixed double u Ayan Joshi & Tanushree Das Gupta ki la ioh khur ia ka takma Ksiar, u Ptihvi Dei bad ka Sylvie Marwei ki la ioh ia ka rupa bad arjur kiba ioh takma rnong.
Ha ka ialehkai para marwei ha ka kyrdan banyngkong u Prithvi Dey u la ioh ia ka takma ksiar, u Sandeep Kumar ia ka rupa bad u Sumesh Gareri bad u Aryan Joshi ki la ioh khur takma rnong.
Ia ka kyrdan baar pat la iohrah da u Sumit Gareri, u Debayan Ghosh & Sandeep Kumar ha ka men’s doubles category one bad u Jeff AK Marak & Ario Chegado S Marak ha ka men’s doubles category.
Ha ka iakob ia mareh ba 800 meter, u Dabit Dkhar bad ka ka Ritina Hanse ki la ioh khur takma ksiar na ki shynrang bad na ki kynthei ha ka U-17 jong ka Meghalaya Games 2019-20 ba la pyniaid da ka Meghalaya State Olympic Association (MSOA) bad da ka Directorate of Sports & Youth Affairs, Meghalaya ha madan JN Stadium ha Polo.
Katba ha ka 100 meter jong kiba 17 snem shaneng pat na ki shynrang la wan nyngkong da u Sebastian Marboh bad ka Clara Jones J Kharbhih ka la ioh khur ia ka takma ksiar na ki kynthei.
Kiwei ki nongjop ha ka iakop mareh ki long u Bismo Sumer na ki shynrang ha ka U-17 haba mareh ia ka 3000 meter, ka Ritina Hanse ka la jop ruh ia ka jingkynthih long jump na ki kynthei, ka Lyntijingkyrmen Kharjahrin na ki kynthei ka la jop ha ka U-17 ia ka mareh 3000 meter, ka Dateibankynmaw Marwein ka la jop ia ka 5000 meter na ki kynthei ha ka 17 snem shaneng, u Michael Ramsiej (17 snem shaneng ha ka 5000 m, u Fridaybirth B Marak (na ki shynrang ha ka 17 shaneng ha ka long jump, ka Clara Jones J Kharbhih (17 snem shaneng ha ka 200 meter, ka Glorify Kurbah (kynthei ha ka 17 snem shaneng ha ka 800m, u Primus Ronghi (shynrang ha ka U-17 high jump), ka Anushka Majhong (kynthei ha ka U-17 high jump) bad u Riclass Taro (shynrang ha ka 17 snem shaneng high jump.
Ha ka Basketball la ioh ban sakhi ia ki jingialehkai kiba itynnat hynnin ka sngi, ka Ri-Bhoi ka la lah ban pynliem da 63-34 pyrshah ia ka East Khasi Hills ha ka men’s division, katba ka West Khasi Hills ka la jop da 54-12 pyrshah ia ka East Jaintia Hills.
Ka West Jaintia Hills ka la jop ia ka North Garo Hills da 49-32, katba ka East Garo Hills ka la jop da 36-20 ia ka West Garo Hills.
Ha ka shooting, ia ka indoor la pynlong ha Happy Valley, katba ia ka outdoor yn pynlong ha ka sngi Balang.
Ka Wushu ha Nongthymmai bad ka taekwondo ha Laban ruh ki dang iaid shaid shaid shaphrang shakhmat.
Ha ka wushu, u Kyrshanlang Dkhar, Asha Sunar, Sahil Singh, Rishi Kanta Singh bad Pdiangtihun Dkhar ki la ioh khur takma Ksiar.
Shillong: Ka Jingïaseng Samla KJP Synod Sepngi, kaba khatphra kan long ha ka Balang Presbyterian Lumsohkhlur, Mairang Presbytery naduh ka 21 haduh 23 tarik mynta u bnai.
Ki nongkren ha ka Sngi U Trai ki long ha ka por 10:30 mynstep un long u Rev.JA Dkhar, ha ka por 1:30 mynsngi u Rev.Dr.RR Cunville bad ha ka por 6:30 janmiet u Rev.Lyndan Syiem.
Na ka liang ka Balang ka khot sngewbha ïa ki parabangeit ban wan sha kane ka jingïaseng ha ka Sngi U Trai.
Na ka bynta ki dkhot bad ki delegate ka Balang ka bthah ba kin rah ïa ki jaiñ syaid, namar ba kadei ka jaka kaba khriat.
Na ka bynta ki kali kiba wan ha ka sngi U Trai la bthah ba kito kiba wan na ka surok National Highway Shillong kin rung na ki artylli ki lad.
Kawei kadei Wahlakhaw- Laitblieh bad kin ïeng ha Madan Mot Tirot- PWD Ophis bad Compound Mairang Presbyterian Higher Secondary School.
Kawei pat kan ïaid na Mawlong sha Sangshong bad Mairang Presbyterian Science College.
Kiba wan na ka surok NH Nongstoiñ kin rung sha Madan Mawlum, Tiehpdang bad ha Stand Bynther.
Kiba wan na Ri Bhoi (Mawdem- Patharkhmah- Nongkhlaw) kin rung sha Madan Sister (Pyndengumïong) Karkhana mar pyrshah ka State Bank of India.
Kane ka long katkum ka kyrwoh ba la phah da u T.Bn RS Rani, Chairman bad Mr.MK Mawlong, Secretary ka Balang Presbyterian Lumsohkhlur.
Shillong: Kiba bun ki Rangbah Shnong ka Mawlai, ki la rai ban khot da ka jingïalang paidbah ha ka 29 tarik mynta u bnai por 12:30 mynsngi ha Madan Mawroh na ka bynta ban pynshai bad pynpaw ka jingkyrshan ïa ka Revolution, ba la ïalam da ka Kynhun “Iada la ka Ri".
Ki Rangbah Shnong kiba la wan sha ka jingïalang ba la khot da ka “Iada la ka Ri" kaba la long ha Indoor Stadium, MawapkhawMawdatbaki, da kawei ka jingmut ka la shim ïa ka rai ban khot da ka jingïalang paidbah ban pynshai shuh shuh halor ka Revolution ba la ïalam da u Bah Ardent Basaïawmoit, MLA barim ka Nongkrem.
Ha kane ka jingïalang na ka liang u Bah Ardent, u la pynshai ïa ki Rangbah Shnong halor ka jingdonkam ban don noh da ka Revolution ban dawa na ki bor sorkar pdeng ban wanrah noh da ki aiñ kiba khlaiñ kiba lah ban ai ka jingïada kaba paka na ka bynta ki trai ri trai muluk jong ka jylla.
Kine ki aiñ ong u Bah Ardent kin ïada wat na ki aiñ kiba thaw da ka sorkar India kiba lah ban ktah ïa ka bor jong ki Dorbar Shnong bad ki Kolshor jong u Khasi.
U la batai ruh ïa ka jingangnud ban ïatrei bad ïatylli lang  na ka bynta ban wanrah ka jingïaieit, ka jingïatylli bad ka jinglang ban ïa ka ri bad ka jaidbynriew.
Lah ban kdew hangne ba hynnin ka sngi, ka kynhun ïada la ka ri ka la pynlong ïa ka jingïalang bad ka Rangbah Shnong jong ka Nongthymmai Pyllun.
Ka jingïakynduh bad ki Rangbah Shnong ka dei ka rai kaba hakhmat duh ba la shim ha ka jingïalang jong ka jaidbynriew ba la khot da u Bah Ardent ha ka 6 tarik mynta u bnai ha Madan Student Shillong.
U Bah Ardent u dang kren ha ka jingïalang bad ki Rangbah Shong Mawlai.
Shillong: U President thym mai ka BJP Meghalaya u bah Ernest Mawrie ula thung ia ki nongkitkam thymmai ka party ha kane ka jylla ba kynthup ia 6 ngut ki Vice President, 2 ngut ki General Secretary naor 6 ngut ki secretary bad u Treasurer.
Ki Vice president ki long u bah David Kharsati, John Manner Marak, u KC Boro, kong Bianca Kyndiah, u Thomas Marak, u Dipayan Chakravarty, katba ia ka kam general secretary la thung ia u bah Sing Mulieh bad GC Nongbet, kam treasurer la bynshet ha u Sarwan Jhunjhunwala.
Ki secretary pat ki kynthup u Lakhon Biam, Marian Maring, Arvind Yadav, kong Bernadatte Lyngdoh, ka Sujata Chetri, ka Arandati Paul.
Ia ka kam president yuva Morcha la thung ia u bah Krison Langstang bad ia ka kam president ka Kishan Morcha la thung ia u Pramod Koch.
“Ka thong jong nga ka long ban pyniaid ia ka party shakhmat bad ban pynthikna ba baroh ki skhim pynroi ka sorkar BJP ki dei ban poi sha ki paidbah ba dei hok bad ban pyntreikam hok ha kane ka jylla", u la ong u bah Ernest Mawrie haba kren sha ki lad pathai khubor mynta ka sngi.
Ki shnong ki thaw ba shongshnong ki Maram, Nongtrai, Lyngngam, Muliang, Garo bad khyndiat ngut ki Nepali jong ka Civil Sub-Division Mawshynrut, mynta, ki la kham kiew khyndiat ha ka bor pyrkhat, ka jingsngewthuh bad ha ka ioh ka kot namar ka jingroi jong ki kynhun balang Khristan.
Ki balang khristan kiba kham paw ha kane ka thain ki dei ka balang Presbyterian bad ka balang Katholik.
Kiwei kiwei ruh ki don tangba kim da paw eh.
Dei kine kiba la tur naphang ia ka raieh raidam ban pyniar ia ka Hima jong u Blei bad ban pynsngewthuh ia ka kyrdan longbriew manbriew.
Kumne ka long ha kiwei kiwei ki jaka ruh jong ka Meghalaya bad jong kane ka thain shatei lam mihngi jong ka Ri India bad wat jong ka pyrthei ruh.
Khyndiat une u nongthoh u kwah ban thoh katto katne shaphang ka jingshem jong u haba u la leitpoi  dang shen sha ka thain Nongtrai,Maram,Lyngngam, Muliang bad Garo jong ka bynta sepngi jong katei ka Civil Sub-Division.
Kawei na ki tnat balang Katholik ka ba dei jong ka Nongstoin Diocese ka la leit buh ktem ha ka shnong Nongjri kaba jngai kumba  35 kilo metre na Riangdo.
Kane ka tnat balang kaba ha Nongjri la khot ka St.Mary of the Angels Parish.
Kane ka dei khmih ia kumba 43 tylli ki shnong.
Kine ki shnong ki dei- ka Nongjri, Dhapor, Lumkynjang, Umkait, Mawshut, Pyndenkirit, Lawdap, Mawdonglang, Jririangsin,Nongthymmai, Japung, Mawkohram, Nongriangken, Mawkyllon, Pormawlein, Langdongdai, Mawguru, Porla, Mawsmai, Nonghawei, Lumsohsan, Porshken, Madanjira, Rathaw, Jynruniangbrat, Lumdiengjri, Borkhe, Mawdiang, Nongkubur, Mesei, Umkap, Portharnang,Nonghadok,Jasyllar, Mawkhar, Mawiaper, Agreng, Dubil, Nongpdeng, Mawblei, Dambur, Santapor bad Poriu.
Ka jingbun briew jong kine ki shnong ka la kot kumba 18,000 ei ei bad tang ki khristan Katholik ki la kot kumba 5500.
Ki don lai ngut ki phadar kiba trei ha kane ka Parish na ka seng riewniam Franciscan of Asisi hapoh ka jingialam jong u phadar Stephan Lamin.
Ba la seng ha ka 2/2/2014 kane ka Parish ka trei borbah ban pyniar ia ka Kospel jong u Jisu Krist ha kine ki shnong bapher.
Ka ialeh katba lah ban ai jingnang jingstad shaphang U Blei bad ka jingsdtad pyrthei ruh.
Ban ai jingsumar ha ka koit ka khiah ka la buh ia kawei ka Dispensary ha Nongjri hi bad ka buh 43 tylli ki L.P, 8 tylli ki U.P.S bad kawei ka Secondary School.
Kiba la pyndep ia ka Matrik ki la don kumba 100 ngut tam bad kumba 36 ngut na ki kristan jong kane ka Parish ki don ha ka kam sorkar.
Kito ki bym pat nang ban thoh bad ban pule ruh ki dang bun bha bad nalorkata, kiba la pep skul noh shiteng por ki kynrei bha.
Ka khubor kaba pynsngewbha ia baroh ka long ba ka jingiapoi kha khynnah ka la duna haduh katta katta.
Haba phai kyllum sha ki nongshongshnong jong kane ka thain, kumba la kdew haphrang, ki briew ki im da ka rep ka riang.
Ka rep shyrti ruh ka dang kynrei bha.
Ka rep kaba kongsan ka dei ka rep kba, sying, synsar bad ka rep soh rep pai (horticultural cultivation) ka dang duna bha.
Hooid, ka jingrep ia kito ki jait jingthung kiba man peisa kloi kloi (cash crops) ka dang duna bha bad bun ki dang shu sdang ia ka rep diengsoh bapher.
Ki rep jhur ruh kam pat da rung bha ha ki.
Kaba da iohi shai ka long ba ki dang rep tang ia ka shriew, Phandieng, pathaw, sohkhia.
Ka rep Kait, sohpieng, sohtrun sohkynphor, sohmrit, kwai tympew bad kiwei kiwei ka dang duna palat.
Ka khubor kaba pynsngewsih jur ia ngi ki para khasi bad Garo ka long ba kiba don khyndew lajong ki long tang khyndiat eh.
Ka dang don hi ka khyndew Raid kaba malu mala hynrei kiba bun eh ki briew kim don ka khyndew lajong (Landlessness is acute).
Hato phi lah ban mutdur ia kane ka apot.
Ka khyndew ba kham bun ka la leit sha kito ki khyndiat ngut kiba kham don kham em.
Haba bishar bha na ka jingiathuh jong ki sordar, ki secretary shnong, ki Nonghikai bad kiwei ki nongialam balang la ong ba ka ioh ka kot jong ki babun ki longiing, ka long malu mala (average) kumba hapdeng T.70,000/- haduh T.1,00,000/- shisnem na baroh ki lad jingioh bad kham bun na kane ka jingioh ka long na u sying, synsar bad u sohmynken ba la thung ha lum shyrti.
Ki don ruh kiba ri Masi, syiar bad sniang hynrei ka dang duna haduh katta katta.
Ka khyndew jong kane ka thain ka sbur bad ka seisoh bha hynrei ia ki mar-rep ym pat lah bha ban pyniaid iew ha ka rukom kaba dei namar dang duna palat ki surok.
Ki surok kiba la don ruh ki dang sniew palat.
Ha ka liang ka pule puthi ki dang don tang ki L.P skul bad khyndiat tylli ki U.P skul.
Ki Secondary skul ruh kim pat don bha, yn nai kdew ia ki H.S.S bad ki Kolej.
Ban leit pule kham shalor hap leit sha Nongstoin, Shillong lane sha Guwahati.
Na ka bynta ki jingsumar ban ioh jingkhiahkrat hab ban leit sha Nongstoin, Shillong bad Guwahati namar ki Sub-Centre ha ki shnong bad PHC ha Riangdo kaba jngai kumba 35 kilo metre na kane ka thain ruh kim pat lah ban pynbiang ia ka jingsumar, khamtam ym don doktor, ki nors, ki dawai, tang ha Riangdo ki don 2 ngut ki doktor bad khyndiat ngut ki nors.
Ha kaba iadei bad ka Umbam Umdih ruh ka sorkar kam pat lah ban leh ei ei, hab ban shaniah ha la ki jong ki tyllong um ba kyrsoi ha ki jan kper bad ha them jong ki lum.
Ha kaba iadei bad ki iew ki hat na ka bynta ka jingdonkam jong ki paidbah nongshongshnong ki dang hab ban leit sha iew Bamer hajan Mangsang bad ha Riangdo kiba jngai na kane ka thain.
Ki bor sorkar jong ka Meghalaya, ki la iehnoh khunswet kumba 48 snem ia kane ka thain kyndong kaba iakhap bad ka East Garo Hills, ki tnat sorkar bapher bapher kim phaikhmat sha kane ka dong.
Tang ka Mawshynrut Block ka la ai jingiarap skhim malu mala, hynrei tang shu poi ka NREGS ka la long ka jingkyrkhu ia kine ki shnong.
La iathuh ba ka Soil Conservation bad ka PHE ki la leh thohmut thohmat mynshuwa na ka bynta kane ka thain.
Ka PWD ka la nohsynniang da kaba shna ia ki katto katne ki surok wat la ki dang sniew palat ruh bad dang bun bah ki shnong ki bym pat ioh surok bad ki paidbah ki dang dei ban iaid bun kynta ban poi sha ki iew bad sha ki jaka kiba la kham kiew shaphrang.
Ki ophisar heh jong ka sorkar khamtam kiba na Riangdo bad Nongstoin kim leit jngoh satia ia kane ka thain.
Ka khubor kaba sngewkthang tam ka long ba ki MLA bad MDC kiba mynta bad kiba mynshuwa ruh kim phaikhmat satia sha kane ka thain.
la iathuh da ki sordar bad ki secretary shnong lem bad ki babu ba hikai skul bad kine ki nongmihkhmat ki poi sha ka thain tang ha ka por wan tong briew ban ioh ia ki vote.
Kane ka thain ka hap ha Mawshynrut  Constituency bad katto katne tylli ki shnong ki hap ha Rambrai-Jyrngam Constituency jong ka West Khasi Hills District.
Kane ka thain ka jngqai kumba 75-80 k.
m na Nongstoin bad kumba 180 k.
m na Shillong.
Shillong:  U Symbud Myntri Rangbah ka jylla, u bah Prestone Tynsong u la kam ba katkum ka Sixth schedule ka riti synshar ka ri, ki Autonomous District Council (ADC) kim don bor ban ai ia ki labour licence sha ki nongbylla bar jylla.
U la ong ba ki district council ki la shu thaw hi ia ka tnat labour.
Hynrei ha kajuh ka por, u la kyntait pat ban ong ba kane ka jingleh jong ki district council ka dei kaba beain, bad u la ban ba ym shym la pynkup bor ia ki ADC ha ka Sixth Schedul.
U bah Prestone u la ong, kumba ka long mynta ki don tang ki ain ka sorkar pdeng ban iada ia ki nongbylla bar jylla kum ka Interstate Migrant Workmen Act 1979  bad ka Building and Other Constructions Workers (Regulation of Employment and Conditions of Service) Act, 1996.
U la iathuh ruh ba ka sorkar jylla mynta ka la phah sha ka tnat ain (law) ban pynkhreh noh ha ka ban thaw ia ki ain kiba lah ban ai ia ki labour licence bad ki work permit sha ki nongbylla bar jylla.
Haduh mynta ka sorkar pdeng ne ka sorkar jylla kam don ia ki ain ba ai bor ban ai ia ki labour licence ne ki work permit kaba la pynlong ba baroh kine ki snem ki district council kin shim kabu da kaba ai ia ki labour licene jong ki.
Shillong: U myntri rangbah ka jylla u Conrad K Sangma ha ka 17 tarik rymphang u la ong ba ka sorkar Meghalaya ka dang ia kren bad ka tnat pla pisa ka sorkar Meghalaya na ka bynta ban wad ki buit ki lynti na ka bynta ban siew tulop ‘online’ noh ia ki nongtrei sorkar ka jylla.
Ia kane u Conrad Sangma u la kdew halor ka jing kynnoh ba don ki pulit ‘Home Guard’ ka jylla Meghalaya ki bym shym la ioh tulop la kumba 9 ei ei.
Halor kane u Conrad K Sangma u la ong ba ki pulit ‘Home Guard’ ka jylla ki ba ia don bynta lem bad ka tnat ‘traffic’ ka jylla ki ioh ia ka tulop jong ki hynrei ki don pat ki bym shym pat ioh ia ki Stipend’ ne ki ‘Incentives’ jong ki.
“Hoid ki la don katto katne ngut ki pulit ka ‘Home Guard’ ki ba la wan ban ia kynduh ia nga ban ia kren halor ka jing bym ioh tulop jong ki tangba ia ka tulop ka ba dei ban ioh, ki ioh man u bnai hynrei dei tang ia ka pisa na ka bynta ka jing ia don bynta ban pyniaid kali hapoh ka nongbah Shillong kim pat ioh"u la bynrap.
Lah ban shu pynkynmaw ba dang ha ki khyndiat sngi ki la don katto katne ngut ki pulit ka Home Guard ki ba la phla ba kim pat ioh tulop la kumba 9 bnai.
U myntri rangbah ka jylla u la ong ruh ba ka sorkar Meghalaya kan sa pynkhreh ban siew ia ki tulop jong ki nongtrei sorkar ka jylla da ka shu leh ‘online’ noh khnang ba ka jing siew tulop kan iaid beit iaid ryntih.
Shillong: Ka BJP Meghalaya ka la buh thong ban pynbeit noh ia u pud u sam hapdeng ka Megha laya bad ka Assam, kaba la neh naduh ba la ioh ia ka jylla.
U President thymmai ka BJP Megha laya bah Ernest Mawrie haba kren sha ki lad pathai khubor mynta ka sngi, u la ong ba kum u president u la buh thong ban shim khia ban pynbeit noh ia u pud u sam bad ka Assam.
“Baroh ki seng sain pyrthei ki la pynlong ia kane (kam iakajia pud) kum ka mat elekshon man ka por khlem poi shano shano ruh bad ka jah noh tang shu kut ka elekshon bad ka la don ruh bun ki jingjia, ki jingiaiap", la ong u bah Ernest.
U la ong ba ka BJP Meghalaya kan leit iakynduh ia u myntri rangbah ka Assam u Sarbananda Sonowal uba dei ruh u nongialam ka party halor kane ka kam.
“Ka party kan leit iakynduh ia u myntri rangbah ka Assam, bad ngin ngam jylliew halor kane ka kam", la ong u bah Ernest.
U la ong ba watla ym pat iathir bha da kano ka lynti kaba biang ban iasuk ne iapynbeit ia kajingiakajia pud, hynrei ha ka jingsngew jong u, ka buit ‘Ia-Ai bad Ia-Shim’ ne Take and Give policy ka dei kaba kham biang.
“Nga sngew ka ‘Ia-Ai bad Ia-Shim’ ne Take and Give policy ka dei kaba kham biang", u la ong.
Haba kam ba ka BJP kan shim khia ia kane ka kam bad ka Assam, u bah Ernest u la ong ba ka party kan buddien ban pynbeit noh ia ka jingjia jylla.
U la ong ruh ba ka party kan thung ia ka komiti ban buddien ia kane ka kam.
Kawei pat ka thong jong u kum u president ka long ban buddien bad ka sorkar pdeng ban ithuh noh ia ka ktien Khasi ne ba kan rung ha ka 8th Schedule ne ka Khyrnit ba Phra ka Riti synshar ka ri, kumba la dawa da ka sorkar jylla bad ki paidbah ka jylla.
U President ka BJP u la ong ba ka party kan shim khia ruh ban pynthikna ba ki skhim pynroi jong ka sorkar pdeng, kan treikam pura ha kane ka jylla bad kiba dei hok, ki dei ban ioh ia kaba dei hok.
Ka lad ioh kam ioh jam jong ki samla ruh kan dei kawei ka mat ba ka party kan shim khia ban thaw lad thaw lynti namar kiba bun ki samla ki hiran kam bha ha kane ka jylla.
Nongpoh: Hadien ba la mih ki jingshah kynthoh ha ki lad pathaikhubor, kaba la ong ba ki Pulit ka Ri Bhoi kim shem la shimkhia, ha ka ban bat ia ki Trok kit Dewiong kiba iaid lyngba ki surok ha Ri Bhoi, na ka liang u Heh Pulit ka Ri Bhoi, u la pynshai ba ki pulit ka Ri Bhoi, ki trei shitom bad ki la ju iai ioh kem ia shibun ki trok Kit Dewiong, kiba la kit dewiong beain bad kiba thmu ban iaid lyngba bun ki surok kyndong kiba don hapoh ka District.
Haba pynshai halor katei ka jingshah kynnoh bym leh ei ei ia ki Trok kit Dewiong beain, u Bah C.Syrti, Superintendent of Police ka Ri Bhoi, u la ong ba ki Pulit ka Ri Bhoi, ki la ioh ban bat ia kiba bun tylli ki trok kit Dewiong, ha kaba tang ha une u snem 2020, ki la ioh ban bat haduh 41 tylli ei ei ki trok kit Dewiong bad ki la don haduh 19 tylli ki case kaba ki Pulit ki la dep ban rejister.
Haba batai bniah halor ka jingioh bat ia ki trok kiba kit beain ia u Dewiong, u SP ka Ri Bhoi u la ong, ba ia kitei ki Trok la ioh ban bat na kiba bun tylli ki jaka, kata ha ki thain Umroi, ki thain Mawlyndep, ki thain 4 Nombor lem bad ha kiwei de ki jaka bad u la ong ruh ba bun na kitei ki trok kit Dewiong kiba la ioh ban bat, ki dei kiba la pyndonkam da ki surok kyndong, kiba la iaid khnang na kitei ki surok, da ka jingthmu ban lait phet na ki Pulit.
Shuh shuh, utei u heh Pulit ka Ri Bhoi, u la ong ruh ba watla ki Pulit ki la trei shitom miet bad sngi na ka bynta ban bat ia kito ki trok kit Dewiong beain, hynrei ym tip pat ioh lehse ki don ki katto katne tylli ki Trok kit Dewiong, kiba ioh ban laitphet tuh ha Ri Bhoi, namar ka dei ka surok kaba bun bha ki kali kiba iaid ba ieng.
Namarkata, u la ong ruh ba ka nongrim kaba la pynlong ia ki Pulit ka Ri Bhoi, ba kin ngat ha katei ka apot shah kynnoh ba kim leh ei ei, lehse ka dei ba ki Pulit kim ju pyntip paidbah lyngba ki lad pathaikhubor, haba iadei bad ka jingiohkem trok kit Dewiong da ki Pulit.
Myntuh sah hi Myntuh.
Guwahati:   Ka Asom Jatiya tabadi Yuba Chatra Parishad (AJYCP) myn hynnin ka sngi ka la leit ban mudui da ka ‘writ petition’ sha ka ing bishar (Supreme Court) ba khliehduh ka ri India na ka bynta ban pyntreikam Inner Line Permit hapoh ka jylla Assam.
Kum ban shu ban ia ka ILP ka treikam hapoh ki jylla kum ka Arunachal Pradesh, Mizoram, Nagaland bad ka jylla Manipur kaba dang shu ioh ha u snem 2019.
U general secretary ka AJYCP u Palash Changmai u la ong ba ka seng ka la dawa pyntreikam ILP hapoh ka jylla Assam na ka sorkar India naduh u snem 1978.
Na ka liang u Palash Changmai u la ong lada ka jylla Manipur ka ioh ia ka ILP kan eh aiu ban ioh hapoh ka jylla Assam.
“Ka jing dawa pynteikam ILP hapoh ka jylla Assam kadei namar ka jing wan poi buhai palat kipoiwir hapoh ka jylla bad ka jing kylla ka bun paid hapoh ka jylla" u la bynrap.
U la ong ruh ba ka ILP hapoh ka jylla Assam kan nym ktah ia ka roi ka par ne ia ka jing treikam ki rel bad ki kad lengsuin hapoh ka jylla.
Nalor ka AJYCP, ka seng All Tai Ahom Chatra Sanstha ruh ka la leit dawa pyntreikam ILP na ka ing bishar ba khliehduh ka ri India.
Shillong:  U nongialam ka NPP u bah Prestone Tynsong uba long ruh u symbud myntri rangbah ka jylla, u la pynpaw ba u kloi ban leit long MP sha Rajya Sabha lada ka party ka ibit ia u ban pyniakhun.
Haba kren sha ki katto katne ki nongthoh khubor mynta ka sngi, u bah Prestone u la pynpaw da kaba ong, “Lada ka party ka ibit nga kwah ban iakhun ia kane ka kam MP".
Kumba ha kane ka jylla, u bah Prestone u dei u nongialam ka NPP ba kham rangbah duh napdeng ki MLA, uba la lah ban bynshet ka party lada u treh shisha ia kane ka kam.
Ha kajuh ka por, u la ong ba ia u kyrtong mano ban iakhun ia ka kam MP Rajya Sabha, yn sa tip shwa ban thep kyrteng namar ba kumba ka long mynta, ki don shibun ki briew kiba biang ban iakhun ia kane ka kam na ka NPP, ha kaba ma u ruh, u dei uwei.
Ka elekshon ban jied ia u MP sha ka Rajya Sabha kan sa long ha u Iaiong ban wan mynta u snem hadien ba ka samoi jong ka kong Wansuk Syiem na ka Congress ka la kut kaba long hynriew snem.
Kumba ka paw, ka NPP ka la don ka jingthmu ban pyniakhun da u president jongka, u Dr WR Kharlukhi hynrei na ka liang u Dr Kharlukhi um shym la treh ia kane ka kam ba la tyrwa ka party bad mynta ka NPP ka dang wad briew biang ban phah da uwei.
NKa kam MP sha Rajya Sabha ka dei ka bhah ka NPP kaba ialam ia ka Sorkar jylla namar ba ia ka MP sha Lok Sabha la iakhun da ka UDP hynrei u kyrtong jongka u Dr Jemino Mawthoh uba kyrshan da baroh ki paralok ka sorkar Meghalaya Democratic Alliance (MDA), u la shah rem kput ha u kyrtong ka Congress u bah Vincent H Pala palat 2 lak vote.
Lada ka NPP kam ioh briew, la sngewthuh ba ka UDP ka long kaba kloi ban iakhun ia kane ka shuki MP sha Rajya Sabha ruh.
Kaba ipangmet ka long ba don bun ki trai shnong (Hynñiew Trep bad A chik), kiba rung kum ki direct SI bad ASI naduh ki snem 1980 ter ter haduh ki snem 1986; hynrei kine kim ioh promotion satia.
Ka jingpynkiew kyrdan ia kitei ki dkhar kam dei satia ba ki kham shwa (senior) ne ba ki kham tbit ban ia ki trai shnong; hynrei ka dei ka jingthombor jong ki officer dkhar (IPS officers) kiba wan synshar ia kane ka jylla jong ngi.
Hynrei haba don kino kino ki jingeh, kin phah tur ia ki trai shnong shakhmat; hana ba ki officer dkhar kim nang bha ban kren ia ka ktien trai shnong, katba ha ki result ialeh examination, la pyni ba ki la pass bha ia ki ktien trai shnong.
Haba kumne, hato ngi ki riewlum trai shnong, ngi la laitluid ne ngi kylla long mraw pynban ha kine ki jrong khmut nong India kiba kham ieid pynban ia u bar ri na Nepal bad Bangladesh ban ia ngi ki trai shnong? Kumba ka long mynta ha ki kyrdan ba kham hapoh jong ka tnat Pulit, la bat shabi da ki bym dei trai shnong.
Naduh ba nga rung kam, haduh mynta, nga lap ba ia ka tnat pulit la synshar (dominate) nyngkong da ki Assamese, bud ki khar Bihari kiba dang synshar haduh mynta.
Imat hadien katto katne snem kin sa synshar ki khar Bangladesh, namar nga iohi ha ka result thep kam jong ka 5th Battalion, khambun na ki dkhar kiba ioh rung kam pulit, ki dei ki khar musulman.
LYNNONG-VBALEI NGI DKHAW HA KA LONGBRIEW-MANBRIEW?Haba peit ia ka Riti Synshar (Constitution) jong ka ri India, khlem pep ki briew nabar India ki ?aroh ia ka, namar ngi la ioh lut ia baroh ki hok long briew man briew; hynrei ma ngi ki trai ngi tip jia aiu ia ngi.
Ha ka por baioh ia ka jylla lajong, baroh baroh ki la iakmen toh-hoh ba ki la laitluid na ka jingsynshar jong u jrong khmut na Assam bad mynta ka roi ka pa kan sawan, namarba ngi la ioh da ki briew la jong kum ki nongsynshar.
Phewse kumba ka long mynta, kine ki nongialam lajong kim iapher satia na u jrong khmut.
I kumba ki kham sniew pynban.
Nga iohi ba ha ka jaka ba kin wanrah ia kata ka development sha ki paidbah, ki develop shwa ia ka kpoh la jong.
Ha ka por ba ki ialap election ki raikhoh; hynrei ki tang shu ioh long MLA, tang katno ki la sngaid.
Nangta, kiba ioh jingmyntoi nyngkong na ki, ki dei ki tnga, ki khun, ki kur ki jait bad ki bahaiieng jong ki.
Kumba ka long mynta, ngi kita ki trai jylla ngi dei tang ki mraw jong ki jrong khmut nong India, ryngkat ka jingiasylla lang ki thlen san snem la jong.
Ki sabut:-1.
KA KHAII PATENG     Ha jylla jong ngi, ia u shabi jong ka ioh ka kot ne ka khaii pateng la bat da u khar jrong khmut uba ngi khot ieid u Mahajon ne u Kharkaia.
Dei ma u, uba buh dor ia ki mar ba u die bad kumjuh ia ki mar ba u thied na ngi.
Ha India, khamtam hangne ha ri jong ngi, ki nongmih khmat paidbah imat ki dei tang ki kti ka mon kti ka diang ne ki dalal jong u.
Ngam pat ju lap ba une u mahajon jrong khmut un pynheh dor ia ka mar ba u thied na ki nongrep.
Ka jingiapher hapdeng ki mar ba u thied bad ki mar ba u die ka long na bneng sha khyndew.
Lada ka dor phan ba u thied ka long 5 tyngka shi kilo, u khaw pat un die palat 30 tyngka shi kilo.
Nangta, ynda u la dep sdieh tyrkhong bad thep ha ka plastic baitynnat bha, u die kylla sha ngi ia u juh u phan ha ka dor 10 tyngka 10 gram.
Kumjuh ruh ia u sla tyrpad; nangne u thied tat; hynrei ynda u la pynkylla umphniang, u die rem kylla ha ngi.
Katne ki nongrep nongbylla ki shah leh beiñ, hato don mo uta u nongialam ba ngi jied man ka san snem u ban sngewlem ia ki? A u nongrep bapli, ka sboh u hap thied rem, ka dawai u hap thied rem na u kharkaia katba ia u mar rep pat u hap die tat kylla ha u! Wat la u trei shitom katno katno, ka jingmyntoi ka leit sha u kharkaia.
Hato u nongrep um dei u mraw jong u kharkaia? Haba kumne hato ngi la laitluid; ne ngi long mraw pynban? Kane keiñ kata ka apot jong ki briew jong ngi, na nar sdieh (synshar phareng) ha ding syndon pluk (synshar India)!Nangta, ha kine ki sngi, ki la mih ki company bapher bapher bad kiba kham paw ki dei ki company kynshew pisa, ki company shna dew bilat bad ki company mobile phone.
Ki Head Office jong kine ki company kim don satia ha Shillong.
Kine ki company ki tuh im im peit peit na ri jong ngi.
Hato phi lah ban mut dur ba ka dor jong ka dew bilat ka kham heh hangne ban ia shabar jylla? ia ki post ba kham heh, u trai shnong lano lano un ym ioh bat, hana ba um nang bad lada don uba nang, ia une kin pyndik har rukom khnang ba un phet noh bad kin sa wanrah da ki briew la jong na ri thor.
ia ki kynthei pat kin jied ia kito kiba bhabriew bad khamtam kiba kyntyod.
Ngam ju kham iohi ba kiba sniew dur kin ioh kam ha kine ki company.
Don ka jingkynnoh ba hana, la thung khnang ia ki kynthei bhabriew ban pynshoh biej ia ki boss jong ki.
Napdeng ki mobile company, ka Reliance ka dei kaba poi nyngkong eh ha Shillong bad ha kato ka por ka bai kren lada ngam bakla ka long 3 tyngka shi minit bad la ot lang na u nongkren bad u nongsngap ruh, kata 6 tyngka na baroh ar ngut.
Hadien ba la wan sa kiwei pat ki company, kiba kham duna dor, ka Reliance company ruh ka la pynduna dor lem.
Hato katei ka Reliance Company ka wan ban shakri ne ka wan ban lute? Ban da dei bym wan kloi kiwei pat ki company, nga tharai katta ki briew jong ngi ki la shah lute jem ha katei ka company.
[yn dang bteng]Nga la pule ia kane ka kot.
Ka pher na kiwei ki kot.
Lada phi pule shisien, phin nym lah ban khlem da pule biang sa shisien.
Bad kumta shi kumta.
Ha ka ba khadduh phin hap shim ia ka rai.
Dei kane ka kot kaba ai mynsiem ia nga ban long kum u diengbilat jong Myllung U Soso Tham.
Da U LKS“Wanrah bad uto u biskit thiang seh Ban" ong ka kmie.
“Ngin ia siew bam khana Khristmas ne em?" kylli ka kmie.
“Phi kein kmie"ong u menkpa.
“Nga te nga ong kumne ia mynta u snem ngin sangeh shuwa ngin sa bam pat la shem snem.
Da phi sngew dei lang" ong ka kmie.
“Ka biang Mei kata" mynjur pynstet u Rangsan.
“Imat u Rangsan u tieng ioh hap leit trei kam" ong ka hynmen bad ka wiat rymmuin.
“Wu! nga thait phi lah tip ioh ngat ha nga hi" ong u Rangsan bad u peit ia la ka mobai kum u bym mon sngap ia ka jingiakren.
“Yn phah iano heit lait na me?" ong ka kmie.
“I kong ruh biang te Mei" ong u Rangsan.
“To me lah biang ngin nym siew mynta u snem" ong ka kmie bad ka kdat noh sha kawei ka phang kren.
“Kynsai sa tang 2 snem tam me lah dep ong khun?" kylli u kpa.
“Kumta hi tharai lada ym don jingkylla shuh" u jubab.
“Katkum ka jinghiran pyrthei te ka kam kumno tip" ong u kpa ha ka jingsngew duh jingkyrmen.
“Balei phi ong kumta pa.
Nga ngeit ngan ioh kam beit da ka jingisynei jong u Blei" kren ai mynsiem u Kynsai.
“Nga shu ong kein khun kum  kane ka por haba lait kam 10 post u nongaplai da ki phew hajar ngut.
Imat kiba dei hok ban ioh ruh kim ioh, ioh pynban da kiba lah ban ai umthiang ha ki heh ki hain" ong u kpa bad khum bha ia ka jain shawl luchai kaba noh shakhmat.
“Shait iohsngew ia kata tangba uba lah hok da ka bor lajong ka shngain shibun ban ia kita kiba shu kyllain umphniang namar lada wad jingtip, khlem pep yn lap beit.
Kane ka dei ka por ba ki sengbhalang kin trei tyngeh khnang ba kan pynshlur ia ki samla ba nang ba stad ban aplai kam.
Lada kiba stad kin kynran dien tang namar kata ka daw, aiu kan jia ia ka jylla jong ngi" kren rangbah u Kynsai.
“Une pat imat um iohsngew ne sngap ia ka jingiakren tang kane hi ka mobai" ong ka kmie ia u Rangsan uba dem khui ban peit mobai.
“Kam long kaba itynnad ban ialehkai mobai haba dang iashongkai lang kumne" kren dom ka kmie.
“Hooid kein kmie" mynjur pynsted u menkpa.
“Me la heh katne ruh me dang leh khynnah than" mai u Kynsai ia la u para.
“To-to ngan buh noh" ong u Rangsan ha ka rukom leh dom.
“I mei i iathuh ba i shah khot ha skul namar me hiar bha ha ka jingpule tang na ka daw kane ka mobai.
I tiar ba tang kat ka sla kti rangba hynrei kaba phylla bad kaba lyngngoh ba ka lah ban minos point ia ka jingpule kot.
Tangba watla ka rit ruh hynrei iohi lut bad tip lut khoit.
Imat wat kano kano ka bor ka luin ha kane ka bor jadu jong ka mobai shi shi….
haduh katne eh" kren bynniaw u Kynsai.
“Ka mut phi ialade phim ju ktah ne pyndonkam mobai mo Bah" ai nia u Rangsan.
“Mano hi ban lait na ka mobai ha kane ka juk wat sha kyndong eh ruh ki la nang bad sngewdonkam kam pher la ka dei ka simple phun" pynphai u Kynsai.
“Ym lah leh ei ei te khun mynta.
Kat kiba nga ia kynduh ki ia thnum beit ia kane ka mobai khamtam lei lei kito ki kmie ki kpa kiba don ki khun kiba dang leit skul Primary wat haduh kyrdan Secondary.
Ki u beit ba ki khun ki lapmiet beit tang ha kane ka mobai.
Don kiba peit Youtube, don kiba leh ‘Whatapp’ bad kiwei kiwei kiba gam da nangbha ban jer.
Kham tip ki khynnah mynta ban ia ngi ki tymmen saphup" ong u kpa.
Mar ia shimti u Conrad Sangma kum u Chief minister,u la kren shai kdar ba ka thoh ka pule (education) kan long kaba ha khmat eh(top priority) jong ka sorkar jongu.
Ha ka budget mynshem snem(last budget)  2019-2020 lei, u la buh thong syndon kum  ka 2nd top priority napdeng ki Department jongu.
Baroh baroh ki ia khmih lynti ba hapoh ka jingialam jongu,ka Education bad ka state hi baroh kawei kan wan rah shisha ka jingkylla ha ka state jongngi naduh ka roi ka par bad ka pule ka dangle.
(advanced state) kumba long lem kiwei kiwei ki state kiba la roi shakhmat kum ka Delhi,Gujarat,Kerala,etc.Hynrei,hadien 2 snem ei ei mynta, i kumba kiei kiei baroh ki paw shynna ia ki kam bad ki rukom treikam(govt policy) jong kane ka sorkar.
Myn shem snem,ka sorkar(state cabinet) ka la rai( pased)  ia ka Education policy bad baroh baroh ki paidbah khamtam kito kiba don ha ka lain Education ki la ia shong shit bad kmen toh hoh la kum u kyndang kwah khylwait ka diang.
Ha ka sngi Rakhe(celebrate) ia ka sngi ki nonghikai lei, haba ki press ki ia kylli ia u Education minister,u la kren shai ba u tip bha ia ki jingeh ki nonghikai hynrei ki de pat ban long kiba iai shah(patience) sa tang khyndiat por(tip katno snem kin ap?).
Man ka por,ki shu pynbang beit ia ki nonghikai katba ka kam pat ha jngai ha jngai.
Ngi la iohi ba ka sorkar kan sa pynduh noh ia ki skul kiba bun tang ki nonghikai katba ki khynnah skul pat tang 10 ngut ruh kim don.
Ngi iohi ruh ba, shen ka sorkar kan sa pynduh noh ia ki nonghikai ba shu ai contract(contractual posts) bad ban thung noh da kiba pass ia ki interview M.tet namar ki kylla lutphut palat ia ka sorkar.
Ka sorkar kan thung thymmai noh ruh da ki  spah ki kam hikai ha ki community college.
Kata kam lei lei,hynrei lada ka sorkar ka leh ia kata, kadei ban da bishar bniah bha ban wad bniah(investigate) ban leh ia kiba dei hok shisha (genuined cases).
Kan don pynban ka jingma shibun ba ioh ki MLA/Minister kin leh potitic pynban ia ka education  bad lada ka long ha kata ka rukom,,ka education kan poi pynban sha khlaw bad kni ioh jingmyntoi tang kito ki skul kiba iajan ne kyrshan ia ki MLA jongki, katba kito ki skul ba dei hok pat kin kylla long tang kum ki ‘langknia(victim) ha ka jylla jongngi.
Kumba long mynta,ka Education policy 2018  ka kdew shai tang 4 kyrdan(four  catagories) ki skul.
Ki skul sorkar,ki skul ba ioh jingsiew na ka sorkar(deficit schools),ki skul ba shu ai grant ka sorkar(adhoc schools) bad ki skul ki riew shi met(private schools).
Lada ka sorkar ka kwah ban kyntiew kyrdan(upgrade) ia ki adhoc school sha ki deficit,ka dei ban da rai da ka cabinet katno spah/ hajar tylli ki skul kidei ban upgrade, ne na ki school ba la ioh jingbit na ka sorkar(permitted schools) sha ka adhoc catagory khnang ban don ka jingryntih(uniformity) ia ka rukom ai kyrdan ia kine ki skul ha ka rukom ka shai khlem da leh shiliang khmat iano iano ruh (transparency and fairness in upgrading the genuined schools) lym kumta ka sorkar(lada ka lah) kadei ban kyntiew kyrdan lut noh ia baroh ki skul khlem da peit shiliang iano iano ruh.
Kane ka dei ka goverment Policy,ym dei ban shu leh tang ia iwei-ar ki skul katkum ka jingkwah ne ka mon sop sop jong ki MLA/Minister jongki.
Ka sorkar kadei ban sngewthuh shai ia kane ka govt policy lym kumta kin mih pynban ki jingeh hadien habud ha ka thoh ka pule ha ka state.
Shillong:  U myntri Rangbah ka jylla u Conrad K Sangma mynta ka sngi u la ong ba ka sorkar Meghalaya ka dang pynkhreh ia ki buit (plan) na ka bynta ban plie biang ia ka jing tih dewiong hapoh ka jylla.
Haba kren bad ki lad pathai khubor u Conrad K Sangma u la ong ba ki paidbah khamtam ki trai dewiong ki don hok ban sngewkhia halor ka jing slem ka sorkar Meghalaya ban plie biang ia ka jing tih dewiong hapoh ka jylla, hynrei ki dei ban long ki ba ia shah namar ka sorkar ka dang iaid shait shait ban wan rah ia ki buit (plan) na ka bynta ban plie biang ia ka jing tih dewiong hapoh ka jylla.
“Hoid wat lada ka ing bishar (Supreme Court) ba khlieh duh ka ri India ka la pynmih ia ka hukum ban plie biang ia ka jing tih dewiong hapoh ka jylla, hynrei ka la buh ruh ia ki kyndon na ka bynta ban sdang biang ia ka jing tih dewiong hapoh ka jyllla" u la bynrap.
U myntri rangbah ka jylla u la ong ba ki trai dewiong kat kum ka hukum jong ka Supreme Court ki dei ban ai jing mut (mining plan) sha ka sorkar Meghalaya halor ka rukum tih dewiong bad kane ka dei ruh ban ioh jing mynjur na ka sorkar India na ka bynta ban sdang biang ban tih dewiong hapoh ka jylla.
U la ong ruh ba ka sorkar Meghalaya ka la sdang ban pynshai ne ai jing hikai ia ki paidbah halor ka rukom ban ai jingmut sha ka sorkar Meghalaya halor ka rukom tih biang ia u dewiong hapoh ka jylla.
Shillong:   Ka Meghalaya High Court kan bteng ia ka jingshim bishar ia ka mukotduma duma ba la ujor da u CEM barim ka Khasi Hills Autonomous District Council (KHADC) bah Latiplang Kharkongor pyrshha ia ka jingpynjari da ka Administrator Rule (AR) ha KHADC da u Lat ka jylla.
Ha ka jingbishar mynta ka sngi, ka High Court ka la buh biang ban bishar ha ka 26 tarik mynta u bnai halor kane ka mukotduma.
Katkum ka khubor, ka la pan jingjubab na u Advocate General ka sorkar jylla halor kane ka mukotduma, ba un wanrah ha kane ka sien shong bishar kaban long ha ka 26 tarik mynta u bnai.
Lah ban kdew ba u CEM barim ka KHADC u Latiplang u nongialam ka United Democratic Front (UDF) u la leit ban mudui sha ka ing bishar High Court ka jylla Meghalaya halor ka jing shah pynjari ‘Administrator Rule’ hapoh ka KHADC.Shwa ban pynjari ia ka AR, 4 ngut ki Executive Member (EM), kila ioh ia ka jingmynjur na u Lat hadien ba la bthah ka High Court, Meghalaya na ka jingujor u bah Latiplang hynrei shwa ba kin sdang tare ia ki kam, la pynjari noh da ka AR da u Lat lyngba ka jingai jingmut ka sorkar jylla.
Kumba shu pynkyn maw u Lat ka Jylla u Tathagata Roy ha ka 7 tarik Rymphang 2020 ula mynjur ban pynjari da ka synshar ‘Administrator Rule’ ha Khasi District Council hadien ba ka sorkar Meghalaya ka iohi ia ka jingiaknieh bun paid hapdeng ka United Democratic Alliance (UDA) ba lam khmat da u Teinwell Dkhar bad ka UDF ba lam khmat da u Latiplang Kharkongor.
Na ka liang u Latiplang Kharkongor lyngba ka jingmudui hapoh ka ‘Meghalaya High Court’ u la pynpaw ia ka jingbym hun ia ka jingpynjari AR hapoh ka KHADC.Shillong: U rangbah na ka jylla Meghalaya u ba kyrteng Bonifast Pala 33 snem ka rta u ba na ka shnong Wahiajer West Jaintia Hills u la jah ha ka jylla Bihar naduh ka 8 rymphang 2020.
La iathuh ba une u rangbah u la leit sha kawei ka shnong ka ba hap hapoh ka Dinara Police Station jong ka jylla Bihar bad la iohi khatduh ia u ba u phong ka ‘sweater’ ba rong stem bad ka patlun ba rong ‘brown’ bad ki sleeper.
Ia ka jing jah une rangbah la dep ban ai ejahar hapoh ka thanat Ummulong West Jaintia Hills bad la ioh jing tip ruh ba une u rangbah u don ia ka jing mut jing pyrkhat ba tlot.
La kyrpad lada don mano mano ba tip shaphang une u rangbah sngewbha phone ha kine ki number 7005864724/ 7005743218.
Shillong: Ka kynhun jong  ka Meghalaya Tourism Youth Development Society mynta ka kynti ka la pynlong biang ia ka Miss Meghalaya 2020 ha ryngkat ka jingiatreilang bad ka Glamanand Supermodel India kaba na Mumbai.
Ha kane ka kynti kumba 12 ngut ki thei bhabriew kila wan ban ia shim bynta ha kane ka jingiakob, ha kaba kiba jop kin ioh ia ka lad ban mih ia ka jylla ha kawei na kine ki ryngsan iakob thei bhabriew ka Ri India, kata ka Miss International India bad Miss Multinational India bad kaba wan ba 2 ka ioh ia ka lad ban mih khmat ia ka jylla ha ka Miss Teen India.
Mynta u snem ka dei ka sien kaba khatduh jong ka Miss Meghalaya ha Bakur bad naduh u snem ban wan kane ka jingiakob theibhabriew kan sa long noh ha Shillong.
Kiba la ioh rah ia ka Khusnam jop bad ia ka thong pisa ki dei, kaba wan nyngkong ka dei ka Aakriti Shen kaba ioh ia rah ia ka nam Miss Meghalaya 2020 bad ia ka song pisa kaba 1 lakh tyngka, kaba ar la ioh rah da ka Naphila Warbah ryngkat ka song pisa kaba 50 hajar, kaba lai la ioh rah da ka Jayanti Gurung ryngkat ka song pisa kaba 30 hajar tyngka.
Ha kane ka kynti na kine laingut kiba jop ki dei kiba la palat ia ka 19 snem ka rta kumta ka Silse Marak ka la ioh ban mihkhmat noh ia ka jylla na ka bynta ka Miss Teen India.
Ia kane ka jingiakop thei bhabriew la wan ban bishar da u Munish Singh, Director, ICCR ka Monika Aggarwal, Director, NIFT Shillong, u Amjad Khan, Director, Glamanand Supermodel India ryngkat bad ka Tanvi Malhara kaba ka Miss India Multinational 2019.
Ia ka Fashion Show la pyniaid da ki khynnah pule jong ka NIFT, Shillong.
U kongsan ha kane ka sngi u dei u Bah Kyrmen Shylla, Minister jong ka Social Welfare bah u Guest of Honour u dei u Bah Nujorki Sungoh, MLA ka Mookaiaw ha ryngkat ka jingiadonlang ka SDO jong ka Amlarem ka kong Jacquelin Kharpuri, MCS bad u Waheh Chnong ka Bakur uba long ruh u Organiser jong kane ka jingiakop u Bah Daniel Khongsit.
Shillong:    I Meirad Desi Lyngdoh Langrin I ba na ka shnong Wahkaji, South West Khasi Hills I la khlad noh ha ka 16 tarik rym phang 2020 bad ka jingleit ontep ïa i kan long ha ka 19 tarik rymphang 2020 ha u lum jingtep jong ka balang Presbyterian Wahkaji.
Kumba shu pynkynmaw i Meirad Desi i dei iwei na ki ba pyrshah jur ïa ka jing thmu ka sorkar India bad sorkar Meghalaya ban tih ‘Uranium’ na ka thaiñ Wahkaji ha u snem 1990 ter ter bad i dei ruh I ba treilang bad i (Late) Ma Hoping Stone Lyngdoh.
Mawkyrwat:  U bah Pius Mar weiñ MLA ka Ranikor Konstitwensi u ba dei ruh u kyrtong ka seng UDP, myn hynnin ka sngi, u la leit ban thep kyrteng ialade ha khmat u RO ha Maw kyrwat na ka bynta ban iakhun ia ka ilekshon shiteng samoi na Langrin Konstitwensi.
Ha katei ka jingleit thep kyrteng jong u bah Pius la synran lang ruh da u bah G.G Bung Snaitang President ka UDP Ranikor Circle lem bad ki paidbah nongkyrshan ki jong u.
U bah Pius Marwein haba iakren sha ki lad pathai khubor hadien katei ka jingthep kyrteng u la ong ba ka seng UDP ka don ia ka jingkyrmen bad jop suk ha kane ka ilekshon shiteng samoi na Langrin Constituency.
Shuh shuh u la pynpaw ruh ba u don ka jingthmu ka ba khraw na ka bynta ban kyntiew iaka thain hi baroh kawei namar ka Langrin Konstitwensi ka dang don shibun ki jingsahdien kum ki surok, ki lynti ki synkieng bad kiwei kiwei de ki lad pynroi.
“Kum u samla nga da thrang ban kyntiew iaka jait bynriew baroh kawei ym tang iaka thain lajong bad kumba ngi tip ba mynta hapoh jong ka KHADC ki don ki kynrum kynram ki bym iaid beit, kumta lada nga poi sha ka thong nga kwah ban thaw thymmai ban iakren sngewthuh lang iaki jingeh Baroh, ong u bah Pius Marwein.
Shuh shuh ula ai khublei ruh iaki paidbah nong kyrshan jong u watla kum ka constituency kala duh noh ia u Bah Nasar Marwein (Bam kwai ha dwar u Blei) hynrei kum u samla un iai budien iaki kam basah teng jong u MDC bala khlad noh.
Jowai: Ka All Jaintia Cement and Clinker Transporters’ Association (AJCCTA) ka la ai por tang shi taiew ia baroh ki karkhana pynmih dewbilat lyngba ka seng jong ki, kaba la tip kum ka All Jaintia Cement Manufacturer’s Association ba ki dei ban pyntreikam noh mardor ia ka rai ka sorkar ban pynkiew ia ka baikit baibah kaba 0.70 naia (Paisa) shi Quintal man la ka shi kilometer.
U President ka AJCCTA, u ma Balen Thubru u la pyntip ba ha ka jingialang jong ka JAC kaba kynthup ia ka AJCCTA bad ka Meghalaya People Labour Union (MPLU) kaba la long dang shen ha Hynniawmer, West Jaintia HIlls ka la shim ia kane ka rai ban dawa na kitei ki kharkhana pynmih dewbilat ban pyntreikam noh mardor ia ka rai jong ka sorkar ban pynkiew ia ka baikit baibah jong ki truck kiba shallan ia u dewbilat na Lumshnong sha kiwei kiwei ki jaka jong ka jylla bad bar jylla kumjuh.
“Lada kitei ki kharkhana ki kyntait ia kane ka jingdawa jong ngi, hadien hynniew sngi, ngin sangeh noh ban kit ne shallan ia u Dewbilat jong ki", la ong u ma Balen Thubru.
Khliehriat:   Ka East Jaintia Hills District Basketball Association, Khliehriat kala leit iashimbynta haka Meghalaya Game 2019-20 naduh 17 haduh 21tarik Rymphang, 2020  kaba la pynlong da ka Meghalaya State Olympic Association, Shillong ha Shillong.
Haka sngi shwa ba kin leit iashimbynta.
La ioh ban pynlong da ka jingialang kaba rit kum ka jingai mynsein bad jingkyrkhu kyrdoh ia ki players bad officials baroh lyngba ka jingkren U Ma Deibormi  Syad,  President  East Jain tia  Hills District Basketball Association, Khlieh riat.
Ki kyrteng ki nongialehkai bad manager kum Yoowanmi Dhar,  Albert Nampui,  Fullmoon Syrti, Feeling star Manar,  Masterful Sungoh, Eric Paslein, Chel Pasi,  Jonathan, Shitom lang Suba, Helpme Paslein,  Melvern R Syih, Bhami Lajer.
Official: Shri.Deibormi Lamin (Manager), Shri.Endy S Bamon (Asst Manager), ong ka kyrwoh la pyllait da u organising Secretary ka Association Shri.Benjamin Darnei.
Shillong: Ka Langsning Football Club kan pynlong ia ka jingpyrshang ne ka trial ha Khliehriat ha Rilum Jaintia ha ka 20 tarik mynta u bnai Rymphang na ka bynta ki khynnah kiba hapoh ka 15 snem ki U-15 bad na ka bynta kiba hapoh ka 18, ki U-18 kaban sdang naduh ka por 10 baje mynstep.
Ki snem na ka bynta ki U 15 kin long naduh ka 1 tarik u Kyllalyngkot, 2006 bad na ka bynta ka U-18, ha ka 1 tarik u Kyllalyngkot, 2003, ong ka khubor.
Ka ri Khasi-Jaintia ruh, ka idei shisha ka  Ri, ba la seng, la buh kyrpang ki blei.
Ka shnong Nongriat barit-bapli, imat kaba la shah pynhab sha lyhuh-bah hyndai, sha lyndet na Tyrna bathymmai, ka don hi pat la kijong ki lum ki wah, ki riat ki ram, ki khlaw ki btap, ki kshaid ki khriang, kiba wan hab bad wan tuid sha ka.
Ka don ruh ki syntew ki skud, ki sim ki doh bad kiwei ki jingriam-jingdup ka mariang, kiba don la kijong ki jingphylla, kiba pynshoh bieit ia ki khmat briew bad kiba la nang sawa mynta sha kylleng ka pyrthei.
Ha ka jingleit ngam bad jingleit kiew jong ngi ha kine ki khyndiat sngi sha Nongriat, ngi la iakynduh ia ki riew phylla na ri Italy, Israel, Switzerland, ter-ter bad na ka kylleng ka ri India, kynthei bad shynrang, kiba la wan jngoh kai ia ine i shnong phylla-barit, bad jan baroh kiba hap ban da shan duh da ki diengduh siej, ba shongdor 20 tyngka uwei, ban kiew ban hiar ia ki riat ki ram, kiba tang ki samla bashait bad ki riew rangbah satar, kiba lah ban poi shaduh ki jingkieng thied (root bridges) bad shaduh kshaid Weitngam, Rainbow falls baithiang.
Ka Nongriat SirdarshipKa shnong Nongriat kaba don tang kumba 39 ing ei-ei mynta, ka dei pat ka Hima (elaka) Sirdarship kaba naduh mynbarim, kaba la don kyrteng hapoh ka ain UK&J Hills Act II of 1959, ba la ai jingmynjur da u Lat ka Assam ha ka 16.10.1959 bad ba la shon ruh hapoh ka Assam Gazette jong ujuh u snem.
U Sirdar mynta u dei u Bah Wiston Mawa, bad ka jingjied Sirdar, ka long shisien san snem.
Kane ka shnong ka hab hapoh ka Sohra Civil Sub-division.
Haba dang iashong kai ha phyllaw jong ka ingsah ki nongleit-nongwan (homestay), la ioh jingbam tah-sha da ka shriew saw-byrtem bad u phan dieng bad ka ngap bakynsai, bym ju ioh kum kine ki jait jingbam sha sor.
U Sirdar ula kdew ia uwei u dieng jri ubym pat da san bha, uba don ha phyllaw, ba ha ki por ba kham mynshuwa, ju wan juh u suid tyngjang ha uta u diengjri, haba dang duna ki ing ki sem.
Kane ka homestay ka iajan bad ka jingkieng-thied ba ar-mala (double decker root bridge), kaba long kawei na ki jingkieng baphylla, kaba la khring ia ki tnat tourism sorkar bad ia ki tourist na kylleng-kylleng.
Sa kumba 12 kilometre tam ei-ei na Nongriat, ka don sa ka Kshaid Weitngam, kaba ki khot ruh ka Rainbow falls, kaba itynnad shibun, kaba wan tuid naduh na Nohkalikai bad Dainthlen, ynda la poi sha trai, ka um ka kylla rong blue haduh hajan ba ngi ieng.
U MLA bad MDC kane ka thain, Bah Balajied Synrem bad Bah Tienwell Dkhar, ki iathuh ba kane ka thain ka donkam bun ki lad pynroi na ka bynta ki nongshong shnong bad ki paidbah ba wan jngoh kai bad ba ka la don ruh ka jngai jingmut ban buh ia ki Cable Cars (kali sdien sainar), na ka bynta ki tymmen ki kro, ki nongpang bad ia ki tourist kiba kwah shong da kitei ki jait kali.
Hynrei ym dei pat ban pynduh ia ki lynti iaid kjat kiba don, khnang ba kito kiba kwah iaid kjat, ki lah ban kiew ban hiar.
La iathuh ruh ba la don ka jingsdang ban thaw surok sha thain shatei-sepngi na Nongriat sha Mawkawir ter-ter sha Wahlakhiat, Mawpait, Pyndem-dkhar.
Ha thain Mawkawir lei, ka don ka um kynsai kaba mih na ki tyllong krem, kaba ki tourist kiba la poi sha kane ka thain ki iap bieit bad ki pyrto lyngngoh.
Hynrei ka Nongriat ka ud ruh ban ioh ka ding ilektrik ba kham thikna, ka umdih ba khuid, ki dawai-dashin ia ki bapang, ki marbam, mardih bad ka rukom pynkit mar ban duna dor.
Kaba Shah rah ‘Suid TynjangKa 7 tarik Rymphang (Febuary) 2007, ka dei kawei pat ka sngi kaba dei ban buh jingkhein, ban sah kynmaw, namar ha katei ka sngi, u ‘suid Tynjang ne uta u kla uba ki ju ong ki riew myndai, ula rah ia i Bah Jim najan ba iadon lang, hapdeng ka jingkieng sainar banyngkong bad ba-ar, kata hapdeng ka shnong Nongthymmai bad ka Nongriat, ba la sdang pawnaw mynta.
Ha katei ka sngi, ngi la ialeit lang shi kynhun na Shillong bad khlem tip ei-ei, kum ki bieit kibym pat ju poi sha katei ka thain, ngi la noh beit na Tyrna ban leit peit ia kata ka jingkieng-thied armala.
Ka lynti riat banoh padun, kabym pat siang maw jingkieng paka kumba long mynta, ka long shisha ka lynti khlaw kaba ngi la hiar beit khlem salia, da ka jingshlur, ym da ka jingkhyllew nohriat.
Ka lynti sharing ka long kaba shu siang dep-rukom da ki maw khohruh-khohram, ym kum mynta ba la kham kop.
Ban pynlyngkot ia ka jingthoh, ha katei ka sngi, bun kibym kwah iaid shuh shakhmat na ka jingkieng banyngkong ha Nong thymmai, hynrei lai-saw ngut na ngi, ngi la rai ban iaid beit, khlem tip sa katno kan dang shim por.
Hynrei ynda la poi ha ka jingkieng kaba ar tang hadien khyndiat por, katba nga dang ieng hapdeng jingkieng ban peit kai da ka dorbin (binocular) ia ki lum ki wah baitynnat, kita ki paralok, kynthup ia i Bah Jimmy, ki la sngewthait bad ki la ong, ba namar ka sngi tlang ka la sdang sep, kin leit phai noh.
Nga pat ngam shym iohsngew ba ki kren ia nga, nga dang muja ka peit dorbin sharum-shaneng bad hadien katto-katne por, haba ngam iohi shuh ia ki paralok, wat haba nga la siaw ‘wij-wij’, nga ruh nga la hap phai noh, la sdang phieng artad ka khlieh, namar ha ka jaka khlaw ka bym pat ju poi, ka kem kynsan ka jingkynjah.
Nga la kham iaid sted bad mareh suki thop-thop bad ynda la poi ha ka jingkieng banyngkong, ki paralok ki la kylli hangno i Bah Jim, namar nga wan poi marwei.
Nga la jubab, ba kin tip kiba wan phai lang bad i kein, kumno ngan tip manga uba shah ieh marwei.
Ka jingsdang dum ka la poi, ka jingthngan ruh ka la nang ban, kumta ngi la sdang ban phai kylla bad ban kiew suki jai ia u riat uba ieng kynthuit.
Imat jan ar kynta ei-ei ngi la shim por, namar ngi la lapmiet ka ieng, ban peit sha ka lyhuh, ioh ba i wan poi lane i pyrta i Bah Jim kumno-kumno.
La dap kumba 6 shiteng ei-ei hangta, wan mih katto-katne ngut ki nongwan iew rit na Sohra, kiba dei ki nong Nongriat.
Ynda la ia kren shaphang kata ka jingjia, kita ki nongiew babha na Nongriat, ki la kyntu ba ngin hap leit ban pyni hangno kata ka jaka kaba jah i Bah Jim, khnang ba kin pynlong ka jingwad da ka shnong, haban da lap.
Ha Nongriat, la leit wer ia ki samla shnong kiba la iawan ryngkat bad ki prew ding bad kiba la thom sawdong jong kata ka jaka ba jah rngai i Bah Jim, hynrei khlem lap tdot.
Hadien ba la kut lad, nga la wanphai kylla sha Tyrna, da ka jingpynbeit bad kita ki samla shnong, kiba la kular ba kin iai wad man la ka sngi, haduh ban da shem.
Nangta na Tyrna, la ialeit her sha Sohra PS ban pyntip ia kaei kaba la jia.
Ha ka sngi basaw, katba nga dang hiar na Saitsohpen ban poi sha Tyrna, i Dr.Donkupar Roy iba dang long Deputy Chief Minister ha katei ka por, ila phone ia nga bad ila ong, ‘ia u briew jong phi la lap; ula tlot, tangba u dang im.
’Ka Register Sohra PS ka buh jingthoh kumne- Missing report received on 10.2.2007, GDE No.160.
Recovered on 13.2.2007, GDE No.210.
I Bah Jim i dang don mynta ruh, hapdeng ka jingkoit-jingkhiah.
Ia ki jingjia ha baroh 3 miet 4 sngi, yn sa thoh ha ka kot kaban sa mih.
(lada don kino-kino kiba lah ban ai kum kine ki jait jingjia, kiba iadei bad ki ksuid ki khrei bapher-bapher kin sngewbha ban phah ne pyntip sha kine ki NO- 9774422342/9436994670/ bmlanong@gmail.
com).
Jowai: Kumba ju long shisien shisnem ka Proseshon Iukharist ka Parish Ummulong, mynta u snem ka la long ha kane ka 16 tarik mynta u bnai, ha kaba da ki hajar ngut ki paidriewngeit na ki Parish ba marjan ka Jowai Diocese,Archdiocese Shillong bad na ka Diocese Nongstoin ki la ia wan shim bynta shongshit sha kane ka Proseshon Iukharist jong ka Parish Ummulong.
Ha shwa ban pynlong ia ka jingknia Mass Iukharist bakhuid la ioh ia ka jingkren pdiang sngewbha ia baroh ki nongiawan shim bynta sha kane ka proseshon da u Phadar Policarpus Shylla, Parish Priest jong  ka Parish Ummulong.
Ha ka por 10 baje mynstep la pynlong ia ka jingknia Mass Iukharist bakhuid kaba lamkhmat da u Phadar Hilarius Lamare Parish Priest ka Parish Jowai uba long ruh u Vicar General ka Jowai Diocese ha ryngkat ka jingiasynran lang ki Lyngdohsohblei (Phadar) kiba la wan shim bynta sha kane ka Proseshon.
Ka jinglehniam ka long kaba shongkun shongblei ha kaba ia ki Lyngdohsohblei ban kiew sha ka Duwan jingknia la lamkhmat  da ka jingshad tynrai da ki khun samla lud jong ka Balang shnong Ummulong bad da ki jingruwai ba sngewbang sngewthiang da ka Quire kaba iahapsur bad ka jingshad.
U Phadar Hilarius Lamare, u kongsan ha kane ka sngi ha ka sneng ka kraw  ia ki paidriewngeit u la shim halor ka phangpdeng “To ngin long ki briew kiba bat hukum" U Phadar Hilarius u ong u Blei u la ai ha ngi ia ka mon kaba laitluid ka shong ha ngi ban jied ia ka babha ne ia kaba sniew.
Haba pharia halor kane ka phang, u Phadar Hilarius u ong lada ngi jied ia kaba bha, kata ngi  long ki briew kiba bat hukum ngi kamai ia ka hok ka sot bad ngi tei ia ka jinglong babha ialade, ia ka iing ka sem, ia ka imlang ka sahlang ha iing hasem, ha ka kur, ha ka Jait,ha shnong ha thaw, ia ka Balang bad ia ka jait bynriew hi baroh kawei.
Lada ngi jied pat ia kaba sniew ka pynsniew ialade, ia ka iing ka sem, ia ka imlang ka sahlang, ia ka kur ka jait, ia ka shnong ia ka thaw, ia ka Balang bad sma iwtung bad pyut ka jaitbynriew hi baroh kawei.
U Phadar Hilarius u pynkut ia ka jingkren jong u da kaba kyntu ia baroh ban long ki briew kiba bat hukum bad ka jingbat ia ka hukum ka jong u Blei ka wanrah ia ka bha ka miat ha baroh ki liang jong ka longbriew manbriew.
Ha ka nohphai sngi la pynlong ia ka jingiaid proseshon Iukharist hapoh ka shnong Ummulong ha kaba ki paidriewngeit ki la iashim bynta ha kane ka jingiaid proseshon.
Ha shwa ban pynwai da ka jingkyrkhu da ka Sakrament bakhuid tam ka Duwan na kti u Phadar Hilarius Lamare, la ioh ia ka jingkren kaba sngewtynnat shaphang ka jingkhraw jong ka Iukharist bakhuid bad kaba long ka pdeng jong ka jingngeit Khristan Katholik da u Phadar Cresence Roy Laloo, Parish Priest ka Parish Namdong.
Nangta u ong shuh shuh ka jingkhraw bad ka pdengduh jong kane ka Sakrament Iukharist, ka long ba kane ka Sakrament ka don bynta ha baroh ki  Hynniew tylli ki Sakrament hapoh ka Balang.
Ha ka juh ka por u kyntu ia ki para bangeit ban pdiang ia kane ka Sakrament dei ban long ki briew kiba la pynkhreh lypa bad wan Mass bakhuid ha ka por kaba biang kata naduh basdang jong ka jingknia Mass bakhuid ym kaba shu wan dier por bad pdiang syndon ia kane ka Sakrament laitnoh kiba don hapdeng ka jingpang jingshitom.
La katta ruh u ong to ngin pyrshang katba lah ban ia beh por bad ban ia ioh bynta ha ka jingknia Mass bakhuid naduh kaba sdang jong ka jingknia Mass bakhuid bad ia shim bynta ha ka iabam iasip ia ka Iukharist bakhuid kaba long ka Met bad ka Snam kaba shisha bad kaba im jong u Jisu Khrist bad dei lyngba ka Iukharist kaba u Jisu u la pynurlong ba Un iaisah bad ki briew haduh kaba wainoh ka pyrthei.
Shillong: Ka Dorbar Kur jong ka Jait Lyngdoh Pyngrope kaba Laiphew Hynniew kaba la long ha ka Shnong Nongkrem ha ka 15th February, 2020 ka la long kaba shitrhem shibun eh.
Ki dkhot jong ka Kur naduh ki Longkmie, ki Mei Nah, Meisan, ki Kni ki Hymmen ki Para kumjuh ki Khyllung ki Khynnah kiba long ki  Pyrsa, na ki Unit bapher bapher ki la wan ryntih bha.
Ha kane ka jingialang  la ioh ban sdang da ka jingpynher ia ka Lama jong ka Kur da U President ka Seng Kur, Bah Chamberlain Lyngdoh, uba pyniaid ruh ia ka jingialang ha kane ka sngi.
La ioh ka jingkren pdiang sngewbha na U General Secretary Bah Bhalang Lyngdoh.
Nalor ki kam kiba bun kiba ka Kur ka la ioh ban  pyndep, la ioh ruh ban jied thymmai ia ki Nongkitkam na ka bynta u snem 2020-25, kumjuh ruh ban sam ia ki “Educational Award" sha kiba pass bha ha ki Jingpule.
Ha kane ka sngi, ka Dorbar Kur ka la pdiang ruh ia ka Draft Constituion ne Ka Riti Treikam, jong  Ka Seng  Kur Lyngdoh Pyngrope,  ba la pynkhreh da U Lyngdoh ka Kur, Bah Pyniaidsuk Lyngdoh.
Ka Kur ka la iakut ruh ba lyngba kane ka Riti Treikam ne Constitution, yn register ruh ia ka Seng Kur sha ki Bor Sorkar, bad ban pynithuh ruh sha Ka District Council bad sha ka Office U Syiem ka  Hima Khyrim bad ban ia snoh kti lang ruh bad Ka Synjuk ki Dorbar Kur ka  Bri U Hynniewtrep.
La pyniphuh iphieng ruh ia ka Jingialang Kur da ki jingrwai bad ki jingshad na ki khun samla jong ki unit bapher bapher.
La ioh ka jingkren ai khublei da i Bah Baniwell Lyngdoh, Vice President, Bad la pynwai da ka jingkyrkhu kyrdoh bad ka jingpynhap bad khylliap noh ia ka Lama Ka Kur da U President.
Shillong: U Myntri Rangbah ka Meghalaya, u Conrad K Sangma lashai ka sngi un ialam ia ka kynhun ki myntri sorkar ka Meghalaya Democratic Alliance (MDA) sha Delhi na ka bynta ban pan iakynduh ia u Myntri kam pohïing ka ri India, u Amit Shah.
Haba iakren mynta ka sngi sha ki lad pathai khubor, u Myntri Rangbah u la iathuh ba un leit pan por ban ioh iakynduh ia u Amit Shah ban pynsngew kyrpang ia ka rai ka kynhun myntri ha u Nohprah ba la dep ia ka jingdonkam jong ka Inner Line Permit (ILP) ha Meghalaya.
“Nga la dep kyrpad ban buh por ban iakynduh ia u Amit Shah ha ka janmiet ka 18 tarik ne ha ka step jong ka 19 tarik mynta u bnai, hynrei haduh mynta ym pat lah ban pynthikna namar ka Home Ministry kam pat phah ktien satia", la ong u Conrad.
Ka iing dorbar thawain ka Meghalaya Legislative Assembly ha ka 19 tarik Nohprah 2019 ka la shim ia ka rai ban pyntreikam ia ka Inner Line Permit ha ka jylla.
Naduh katei ka por, ka kynhun jong ka sorkar MDA ka la pyrshang ban iakynduh ia u Amit Shah bad kumjuh ia u Myntri Rangbahduh ka ri India, u Narendra Modi hynrei kim pat ioh por satia namar ba ki dang bunkam.
Kane ka jingleit Delhi ki myntri ka MDA, ka long kaba donkam bha namar ba ki paidbah ka jylla bad kumjuh ki sengbhalang kum ka CoMSO, KSU bad kiwei kila pynap kmong ban ioh ia ka jubab na ka sorkar India ia ka jingdawa ban pyntreikam ia ka ILP ha kane ka jylla.
[ba bteng]Baroh ki kynthei ki ieid bad sngewtynnad iaki jingdengksiar namar ka pyni iaka dak jongka jinglong kynthei bad ruh ka pyni iaka kyrdan haka imlang sahlang.
Ki jingdeng ksiar ki ju pynbhabriew bad pynshlur borabor iaki kynthei.
Ha kylleng satlak ka pyrthei, ki kynthei ki deng ia bunjait ki jingdeng bapher bapher la kidei ki kpieng, ki sohshkor, ki sati bad kiwei kiwei de hynrei kidei kiba la pyndonkam paitbah bad kiba latip lut da baroh.
Namar kata balei bun naki kynthei ki jied ban deng man laka sngi bad balei kine ki jingdeng ki don iakata ka rukom khmih bad sngew.
Ki jingdengksiar kilah ban pynthaba bad pynphalang iaka main bad iaka jinglong kyrpang haki kynthei bad kane ka pynpaw iaka durkhmat kaba bhabriew tam  haba nang ban pyniadei iaki bad ki riam baphi phong haba don kano kano ka jingleh sngewbha.
Namar kata ki jingdengksiar ki don iaka bynta kaba kongsan haka jingim jongki kynthei namar kilah ban pynsngew kyrpang, ban leh stai bad ban pynbhabriew.
Naka bynta ki kynthei, kidei shisha ki atiar kiba lah ban pynphylla iaki.
Ka jingkongsan jongki ksiar naka bynta ki kynthei lah ban batai ba shisha ki ieid bad sngewtynnad ban deng iaki naduh dangrit.
Ka jingpawnam jong ki ksiar kala nangkiew kat nangmih kj sngi ki por naba bun ki jingdeng bala shna ohshrong bha bad itynnad ki la nang bun haki iew ne haki jaka die.
Ki don bunjait ki jingdengksiar kiba la shna kyrpang naka bynta kino kino ki sngi kyrpang.
Ki sngi kyrpang kum ki sngi iathoh shongkurim, ki sngi lyngkhuh snem, jingkhawai sngikha bad kiwei de ki jingkhawai kim iphuh lada ki kynthei kim deng iaki ksiar ki rupa ha kum kine ki sngi.
Shillong: Ka lympung ialehkai ba heh tam ha ka jylla, ka Meghalaya Games ka la sdang mynta ka sngi nyngkong ka 17 tarik ka JN Stadium, Shillong.
Ia kane ka jingialehkai la pynlong da ka tnad ialehkai bad ka jingiatreilang ka Meghalaya State Olympic Association (MSOA) bad kan kut ha ka 21 tarik Rymphang.
La plie ia kane ka lympung ialehkai ka jylla, da u myntri rangbah u Conrad K Sangma ba la don lang u myntri ka tnad ialehkai bah Banteidor Lyngdoh, nalor u working president ka MSOA bah John F Kharshiing bad kiwei nalor ki nongialehkai bad khynnah skul.
Ha kane ka jingialehkai kaba la lah ban pynlong biang hadien palat khadhynriew snem naduh u 2004, yn sakhi ia ka jingdon 948 ngut shynrang bad 565 ngut ki kynthei kiban iashim bynta ha ki 14 tylli ki jait jingialehkai.
Ha kane ka kynti, ki jingialehkai kiba la thmu ban pynlong ha baroh ki 14 tylli ba kynthup ia ka archery, athletics, badminton, basketball, boxing, billiards & snooker, judo, karate, shooting, swimming, table tennis, taekwando, tennis, wushu.
Ki jaka ban pynlong ia kine ki jingialehkai ki long St Anthony’s School, JN Stadium, Polo, U Tirot Sing Indoor Stadium, Shillong Club, Nongthymmai Sports & Cultural Club, Laban Sports Club Indoor Stadium, Assam Regimental Centre, Crinoline Swimming Pool.
Ka jinglut baroh naduh ka jingpynkhreh ia ki jingdonkam, naduh ka jaka sah, ka bam ka dih, bad kiwei ka la kot sha ka T.1.3 klur ban bei da ka sorkar jylla.
Na ki 14 tylli ki jingialehkai, 8 tylli yn pynialehkai lashai ka sngi ba kynthup ia ka siat khnam, basketball, boxing, billiards & snooker, table tennis, taekwondo, tennis bad wushu.
Ha kane ka sngi, u myntri rangbah u la pyllait paidbah ruh ia ka website ka Meghalaya State Olympic Association (MSOA) bad ia ka postal stamp ban rakhe ia ka Meghalaya Games 2020.
Ha ka jingialehkai mynta ka sngi jong ka Tennis, u Sanjeev Chettri u pynliem ia u Toshan Singh Nongbet da 6-0,6-4 katba u Gideon D Shira u pynliem ia u Loomdingstone Kharsohnoh da 6-1, 6-2.
U Stardiness Kharsyntiew u pynliem ia u Kitkupar Kharsohnoh da 6-1, 6-1.
Ha ka jingialehkai ki kynthei ka basketball, ka West Jaintia Hills ka pynliem ia ka North Garo Hills da 21-7, katba ki rang ka East Garo Hills kila pynliem ia ka South West Khasi Hills da 51-20.
Ki thei ka South West Khasi Hills ki la pynliem ia ki thei ka West Garo Hills da 36- 25.
New Delhi: Ka tnat kam poh iing jong ka sorkar India, ka la bthah ia ka komiti ba kan pynlong ia u snem 1951, kum u snem ot kyrteng na ka bynta ban lap ia ka jingdon ki trai shnong ba pura ha Assam bad ban pyntrei kam ruh ia ka ain Inner Line Permit (ILP) ha katei ka Jylla, na ka bynta ban khang ia ka jingtuid jong ki briew kiba nabar sha Assam, ong ka khubor mynta ka sngi.
Ka komiti, ka ai jingmut shuh shuh ba dei ban ai ia ka bhah kaba kyrpang ia ki trai shnong ha ka jinglong nongmihkhmat ha ka dorbar Jylla bad kumjuh ha ka dorbar Lok Sabbha ruh bad katei kan long 67 percent na ka bynta jongki.
Katei ka dei ka komiti, kaba la thaw da ka tnat kam poh iing, ban pynneh kyrpang ia ka jinglong jong ki trai shnong ha Assam.
La iathuh shuh shuh ba katei ka komiti, ka don ia 13ngut ki dkhot, ha kaba la khlieh da U  Justice (Retd) Biplab Kumar Sharma bad katei ka komiti, ka la pynkhreh ia ka kaiphod jongka, na ka bynta ban aiti sha U  Amit Shah, myntri kam poh iing ka sorkar India.
La ong shuh ba lyngba katei ka kaiphod, kumta kito kiba shong ha Assam, naduh u snem 1951, lane ki khun, ki ksiew jongki bad kiba don jingiadei bad ki, kin dei ki trai shnong jong ka Assam.
Halor ka jinglong nongmihkhmat sha ka dorbar Jylla bad sha Lok Sabbha, la iathuh ba baroh ki dkhot ki kwah ban ai ka bhah kaba 67 percent ia ki trai shnong, katba lai ngut na ki, ki kwah ia ka bhah kaba 100 percent ia ki trai shnong ha baroh ki ilekshon.
Na ka Liang Jong ka Hynniewtrep Youth Council  bad kumjuh ruh ka Confederation Of Meghalaya Social Organisation,  lyngba ka kyrwoh na u Roykupar Synrem u General Secretary ka HYC ki la pynmih ia ka jingpynshai ba ka kynhun haduh mynta kam pat shym la ia don bynta ha kino kino ki kam pynkulmar ne ki jingthang Kali bad ki jingiakhih kiba ktah ia ka shongsuk shongsain ha ka Jylla hi baroh kawei.
Kum ka kynhun ngi dang iaid da ki lynti kiba ba jai jai bad haduh mynta ka direct action jong ka COMSO ka dei ha ka lynti ba jai jai.
Ka kynhun kan dang bteng shwa ban iakhih da kaba jai jai ia mynta hi.
Ka jingkem jong ki pulit ia ki dkhot ka seng halor ka jingsuba ba ki don kti ban thang ia kita ki Kali ha kine ki sngi ba lahdep,  ka dei ka kamram jong ki bad na na ka liang ka seng kam pdiang pat ba ki dkhot jong ka Seng kiba la kem da ki pulit ki lah leh ia kine ki kam, namar ka Seng kam Shym la phah iano iano ruh na ki dkhot ka seng ban leh ia kum kita ki kam.
Kaba ngi sngew lyngngoh eh ka long ba na ka liang ki pulit ki pyrshang ban pynkhleh ia ki kam ing bad ki jingiadei shipara ar kmie u President ka seng uba dei ruh u chairman ka CoMSO bad uwei na kiba shah kem halor katei ka jingsuba.
Kan don bynta aiu kata ka jingiadei shipara ar kmie bad kata ka kam?  Kum ban ai nuksa, lah ban don kiba ha ing ki pulit, ki minister, ki MLA bad kiwei kiba don kti ha ki kam be-ain, hato kane mut ba kita ki pulit, ki minister bad kiwei kin shah kynthoh lang ne ki donkti lang ha kum kita ki kam? Ha kano kano kynhun bad wat ha ka tnad pulit don beit kiba ialeh pyrshah ia ki nongialam, nuksa u SP u lah ban ong ba ki OC kim dei ban pynlait truck dewiong hynrei ioh ki pyllait, kam mut pat ba ka tnad pulit baroh kawei kan don kti ha kata ka kam pynlait dewiong tang ba don uwei ne ar ki briew ka police kiba leh kumta.
Te ngi kyntu ia ka tnad pulit ba kim dei ban pynkhleh ia ka kam ka kynhun bad ka kam iadei shi bahaing bad kata ka jing kem briew ka jong ki.
Ngi kren shai ba na ka liang ka seng hi kam don kano kano ka jingbthah iano iano ruh napdeng ki dkhot ban leh ia kine kine ki kam ba kwah ia ka shongsuk shongsain ha ka Jylla hi baroh kawei.
Good CoMSo.
Shillong: Ha ka 12tarik mynta u bnai, ka la don ka jingshah thang jong kawei ka kali PWD ML 01 5716 ha Langkyrding, Shyiap bad nangta sa kawei pat ka kali Bolero Pick Up, ka shah thang ha Laitlum, Mawlai Mawtawar, kaba don ia u number AS 18 C 8797.
Lyngba ka jingring dur jong ka CCTV, la lah ban lap ia kawei ka bike kaba don ia u number ML 05 K 9946 bad ha ka jingtohkit, la lap ia arngut kiba donkti ha katei ka kam bad kitei ki long U Bah Banshanlang Myrboh (26) bad U Bah Henry Kharjahrin (20), ong ka khubor na ka Superintendent of Police, East Khasi Hills, Shillong.
La iathuh shuh shuh ba ki pulit ki la kem ia kitei ki arngut bad ki la kam ialade ba ki dei ki dkhot ka HYC bad ki la phla ruh ba ki donkti ha kaba thang ia kitei ki ar tylli ki kali.
Katei ka jingjia, ka la pyn kyndit ia ki pulit, namar ba ka CoMSO, ka kam ba ka iaid da ka jing iakhih, kaba jai jai, hynrei la iathuh ba U bah Henry, u dei u pyrsa jong U bah Robertjune Kharjahrin, uba dei u nongialam ba heh duh jong ka CoMSO bad ka HYC.Kine ki dei kita ki nongshet kylla.
U Judas uba la shet kylla ia u Jisu u dei u synran jong u Jisu hi.
Kam mut pat ba u Jisu ruh u long lang kum u Judas.
Lada une u pyrsa u shet kylla kam mut pat ba u bah Robertjune Kharjahrin ruh u long lang kumjuh.
Ki pulit bad ki bor sorkar ki dei ban sngewthuh ia kane ka jingshisha.
haba  leh iaka  ba bha bun ki ba shim kabu haka shatri kiwei.
Tang ba long nongialam u baha iing,ne para kur bin ki shim kabu.
Ngim lah ban tei pop hakiwei iaka jingleh khla jong kiwei.
