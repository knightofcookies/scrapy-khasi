Ka jingsynshar jong ka seng Congress, ka shong synjor shibun ha kine ki sngi, ha ki bynta bapher jong ka India bad la iohi, ba tang ha ki khyndiat bnai, ar tylli ki sorkar Congress, ki la hap bad kawei ka dei ha Arunachal Pradesh bad dang ha ki khyndiat sngi ha Uttarakhand.
Nongpoh, 30 Lber: Ki ar tylli ki Shnong ha Ri-Bhoi District, ba kynthup ia ka Shnong Klew bad Mawbsein, kiba dang ba hap hapoh ka Umsning C&RD Block, mynta ka sngi ki la shah pynjulor ia ki jingthung jingtep ki jong ki, hadien ba u phria bad ka eriong ki la lynshop ïa ki jingthung jingtep.
Kane ka jingkhie jong ka eriong bad hap u Phria, ka la jia mynta ka sngi ha ka por 2 baje nohphai sngi, kaba la ktah jur bad pynjulor ruh ïa shibun ki jingthung jingtep jong ki nongrep jong kitei ki ar tylli ki Shnong ba kynthup ïa ka Mawbsein bad Klew.
[bteng sla 7]Haba pyntip halor kane, u Bah P.Makdoh, Sirdar ka Raid Madan Kyrdem, u la ong ba kane ka jingwan ka eriong bad u Phria mynta ka sngi, ka la pynduhnong shibun eh ïa ki nongrep, namar dei ha kane ka por ba bun ki jingthung kiba la sdang ban khie lung, hynrei kane ka jingwan jong ka eriong bad u phria ka la pynjulor noh ia kine ki jingthung bad ka jingpynjulor kaba kham ktah ka dei na u phria.
U la iathuh ruh ba kat haduh mynta, ym pat lah ban ai ïa ka jingtip kaba thikna katno tylli ki Shnong, kiba la ngat ha kane ka jingshah lynshop ha katei ka eriong bad u Phria, hynrei katkum ka jingtip kaba malu mala, la ong ba dei tang ka shnong Klew bad Mawbsein kiba la khamjur ka jingshah ktah.
U la iathuh ruh ba ia mynta ym pat lah ban tip ba haduh katno ngut ki nongrep kiba la ngat ha katei ka apot shah pynjulor ia ki jingthung jingtep ki jong ki.
“Tang mar ia ioh ia ka jingujor na ki paidbah nongrep, halor jong katei ka jingwan lynshop da ki bor jong ka mariang, wut wut ngi la leit ban pyntip sha ki ophisar ka Umsning C&RD Block, ba kin wan ban jurip ia kitei ki jaka kiba la shah ktah ha ka jinglynshop da ka eriong bad u phria" bynrap u Bah P.Makdoh.
Namarkata, na ka liang ka jong u kum u Sirdar ka Raid, u la kyrpad ruh ia ki bor sorkar District, ba kin pynkloi ban jurip ia ki jaka rep ba la shah ktah ha katei ka jingwan lynshop da ki bor mariang, namar kane ka jingwan ka eriong bad u Phria ka la ktah jur ia ki nongrep kiba la trei shitom, hynrei ki khlem poi pyrkhat ba kin hap pynban ban mad ia kum kine ki jingjia ba sngewsih, la bynrap u Bah P.Makdoh.
Nongstoiñ, 30 Lber:Ka Synjuk ki Rangbah Shnong ka Bri U Hynniewtrep, myn ha ka sngi balang jong ka taiew ka la wan sha ka thain Mawthadraishan, ban pynlong jingialang na ka bynta ban ai jingpynshai sha ki paidbah halor ka VAB bad kumjuh ha kaba iadei bad ka MUDA Building Bye Law.
Ia katei ka jingialang la pynlong ha ka iew Markasa, ha kaba la pyn iaid ia katei ka jingialang da u  BK.Budnah Sordar Shnong Nongkasen, ha ryngkat ka jingiadon lang ruh  u bah JL Khongshai Asst, Genl Secretary SNSBH, U Profesor D.War, bah K.Ryntathiang, u bah Daniel Lyngdoh Nonglait u bah RL Blah, bah MH  thabah, bah RS Sohlang Sordar Shnong Markasa bad kiwei kiwei.
Ka jingthmu jong katei ka jingwan jong ka SNSBH, ha katei ka thain ka long ban ai jingpynshai halor kitei ki phang, na ka bynta ban pynhun ia ka jingkwah jong kiba bun balang kiba kwah ban ioh ia ka jingpynshai na ka synjuk ha kaba iadei bad kitei ki mat bad khamtam ban pynsngewthuh ia ki paidbah kiba la sah ha ka um dum namar ka jingjah jar jar jong katei ka VAB mynta la jan dap shi snem.
Na ka liang jong u bah RL Blah General Secretary jong ka SNSBH, haba ai jingpynshai ha katei ka jingialang u la kren ia shibun kiei kiei ha kaba iadei bad katei ka mat VAB bad u la ong ruh ba na ka liang jong ka Synjuk ka ieng rangbah na ka bynta ban iada ia ki riti ki dustur jong ka Ri bad ka Jaitbynriew bad khamtam ia ki Dorbar Shnong, kumta ka synjuk ka donkam ia ka jingioh ia ka jingkyrshan na ki paidbah ka Bri u Hynniewtrep khnang ba yn lah ban ioh ia ka jingjop ha kaba iadei bad ka jingdawa ban pyntrei kam noh ia ka VAB, kaba la shu shat shrieh mynta la sharum shaneng haduh ba kala poi ruh shaduh sha Nongbah Delhi.
Shuh shuh u la ong ruh ba ka jingpoi jong ka VAB shaduh sha Delhi lehse ka lah ban long ka jingkyrkhu ia ka Jaitbynriew, namar ba jin lada ba kam poi sha Delhi ka Ri India ka nymlah ban ithuh bad tip kiei kita ki Dorbar Shnong ( Traditional Institution), bad u la pynpaw ruh ba na ka liang jong kiba bun ki MP kila kubur ba la dei ban phiah noh la ka jong na ka bynta ki riewlum ba kin don noh la ka jong ka iing kashari kaba kyrpang bad kumjuh ia ki thain shatei lam mihngi, bad u la ong shuh shuh ba lyngba kane ngim dei ban duh jingkyrmen ba wat haba ngi la ia kynduh shibun ki jingeh ha kaba iadei bad ka VAB, hynrei na ka liang jong ka synjuk hadien ba la phah ia ka VAB shaduh Delhi kala leit ban buddien bad kam shymla pat shong kli kti haduh mynta.
“Ngi la lap ruh ba ia ka VAB, hadien ba la phah sha Delhi na ka liang jong ka sorkar pdeng kala buh jingkylli halor ki 12 tylli ki mat jong ka VAB bad pan jingpynshai ruh na ka sorkar Jylla bad kunjuh na ka District Council, bad lyngba kane ka Synjuk ka shim ia kabu banlong kum ki nong ieng pdeng, namar la sngewthuh ruh ba ka sorkar Jylla hapoh ka jingialam jong u Dr.Mukul kim don ka jingiasngewthuh jingmut bad u bah P.N.Syiem na ka liang jong ka KHADC, bad ka synjuk kan long ksiang ruh khnang ba ka VAB kan iaid beit iaid ryntih"  ong u bah Blah.
Ym tang kata ka synjuk hadien ba ka la ioh ia ka jingtip halor ka jingpan jingpynshai ka sorkar pdeng ia ki 12 tylli ki jingkylli, ka synjuk ka la shong jingialang bad ka la rai ruh ban phah da ka jingthoh sha baroh 37 ngut ki nongmihkhmat, da kaba buh ruh ia ka jingkylli ba kum ki nongmihkhmat aiu ba ki la leh na ka bynta ka ri bad ka jaitbynriew ha kum kane ka saw ka sian, hynrei na kitei ki 37 ngut ki nongmih khmat tang u wei u ba la pynphai ia katei ka shithi bad uta u dei u bah Rowell Lyngdoh Myntri rangbah ba ar, ha kaba u la thoh bad ong ba u kubur ba dei tang ka District Council kaba lah ban shna ain halor ki Dorbar Shnong kumba la pynshong nongrim ha ka Constitution jong ka Ri India bad ka Sixth Scheduled ym dei ka sorkar Jylla bad u bah Rowell u la pynpaw ruh ba u ai ka jingkyrshan kaba pura ia ka synjuk, bynrap biang u bah Blah.
Kiwei kiwei ki nongkren ha katei ka sngi ki kynthup ia u bah J.L.Khongshai, Prof D.War, bah K.Ryntathiang bad bah Daniel L.Nonglait kiba la iakren ia kitei ki juh ki mat, bad ha katei ka sngi hadien bala wai katei ka jingialang la ioh ruh ban jied bad pynrung dkhot thymmai sa ar ngut na ka thain Mawthadraishan ban mihkhmat sha katei ka synjuk.
Shillong,30 Lber:Lashai ka sngi ka 31 tarik u Lber u Lat ka jylla u V.Shanmuganathan un plie paidbah ia ka tamasa mawbynna ka ban long lai sngi lynter ha ka shnong tynrai ha Maw phlang ha ka por 12:30 baje mynsngi.
Katei ka tamasa kan kut haduh ka 2 tarik u iaiong.
Kumba long mynta ka jingpyn khreh ia katei ka tamasa ka la biang nadong shadong ha kaba la iohi ba ki 11 tylli ki Hima mynta ki la dep ban pynbit pynbiang ia ki ing hima jong ki bad kumjuh ruh ki dukan ki la dep pynkhreh lut na ka bynta lashai.
Ha katei ka tamasa kaba lai sngi kin don bun jait ki jingpyni nam ia ki tiar tynrai,ka put ka tem tynrai ka rwai ka siaw bad kin don ruh bunjait ki jingiakob ha ki jingialehkai tynrai bapher bapher.
Kan don ruh ka jingiakob ing Hima ha kaba ka ing hima kaba itynnad tam kan ioh ia ka khusnam kaba T.1 lak tyngka.
Kin don ruh ki kynhun riewlum na Australia ki ban wan ban pyni ha katei ka tamasa ia ka rukom long tynrai jong ki.
Ki nongialam ka Khasi Heritage Conservation Forum ki la kyrpad ia ki paidbah ba wan ha katei ka sngi ba kin bud beit bud ryntih ia ka rukom pyniaid kali ha katei ka sngi ban lait na ki jingkhapngiah.
Nongpoh, 31 Lber:Ki nongialam ka KSU North Khasi Hills District bad ka Northern Border Area, mynta ka sngi ki la leit ban ia kynduh ia u Bah G.D Kharwanlang SP ka Ri Bhoi District, ban pynpaw ia ki jingeh kaba ki paidbah ka jylla Megha laya ki ia kynduh man kaba ki leit donkam sha Assam, namar ka jingshim kabu da ki pulit ka Assam ha shi lynter ka surok naduh Jorobat ter ter shaduh Airport bad Guwahati.
Ka daw kaba la pynlong ia kine ki nongialam ka KSU, North Khasi Hills bad Northern Border Area ban ia u SP ka Ri-Bhoi, ka dei halor ka nongrim ba ki la ioh ia shibun ki jingujor na ki paidbah nongleit nongwan, kiba ju mad ia shibun ki jingjynjar haba ki leit ban donkam sha Assam.
Ha ka jingiakynduh ia u SP ka Ri-Bhoi, ki nongïalam ka KSU kaba la ialam da u Samla Feerdynald Kharkamni kum u President ka KSU, NKHD bad u samla Alex Narleng, President ka KSU, Northern Border Area, ki la pynpaw ia shibun ki jingeh bad ki jingshah nionbein ia ki kali na Meghalaya.
Ki la pynpaw ruh da kaba ong, ba ki pulit ka Assam kim salia ban pyndik wat ia ki kali kiba thmu ban leit shim dawai bad kane ka jingshim kabu kadei tang namar ba ka dei ka kali Meghalaya.
Ka jingshah pyndik ia ki kali na Meghalaya ka sdang naduh Jerobad ter ter shaduh sha Guwahati ne Airport, hynrei ka daw kaba ha khmat eh ba kine ki Pulit ka Assam ki pynthud ia ki kali na Meghalaya ha shi lynter ka surok, ka dei tang ban ioh khrong pisa jubor namar ba ia ki kali Assam kim shem nud satia bad ka jingshim kabu ka jongki kadei beit tang ia ki kali na Meghalaya.
Haba kren sha ki nongthohkhubor, halor katei ka jingeh kaba ki paidbah nongleit nongwan ka Meghalaya ki ju ia kynduh barabor ia ki jingpyndik da ki pulit Assam, u Bah G.D Kharwanlang, SP ka Ri-Bhoi, u la ong ba na ka liang jong u, un sa ialeh ban shim khia ban ia kren bad ki heh pulit ka jylla Assam, khnang ba kine ki jingshah pyndik kin nym jia shuh nangne shakhmat.
Haba iadei bad kane, ki nongialam ka KSU, ba kynthup ia u Samla Fedynald Kharkamni bad u Samla Alex Narleng, ki la ong ba kin dang bteng ban peitngor ia kine ki kam thombor ki Pulit ka Assam pyrshah ia ki kali Meghalaya bad lada ki Pulit ka Assam ki dang bteng ban shim kabu ia ki paidbah na Meghalaya, kum ka seng kam banse ban leh da ki lad kiba tyngeh pyrshah ia ki Kali Assam kiba wan sha Meghalaya.
“Kine ki pulit ka Assam kim salia ban bat khlem kano kano ka daw ia ki kali na Meghalaya bad kaba kham pynlyngngoh shuh shuh ka long ba kim map wat ia ki kali jong ki nongshong shnong ha katei ka thain ba kynthup kum ia ki kali na Killing, Baridua, Khanapara bad kiwei kiwei ki shnong ba khappud bad ka Assam, katba ki kali na Assam pat ki wan rung suk sha Meghalaya khlem kano kano ka jingshah pyndik ha ki Pulit Meghalaya" ong u samla Alex Narleng.
Ki nongialam ka KSU ki la ther tyngeh ruh ia ki pulit Assam, da kaba ki la ong ba kam don jingmut ba ki Kali na Meghalaya kin shah pyndik bad shah dain kuna ei khamakha ha ki Pulit ka Assam khlem kano kano ka daw bad kaba kham pynnoh mynsiem ka long ba wat ia kiba leit shim dawai ne ha kino kino ki kam ba kyrkieh, hynrei la shu shah pynslem ha ki pulit Assam.
Halor jong kine ki jingeh ba ki paidbah na Meghalaya ki iakynduh haba ki leit sha Assam, ha ki jingpyndik da ki pulit Assam, ki nongialam ka KSU ki la ong, ba kin nym shongkli kti, hynrei ki la rai ruh ban ujor lyngba ka dorkhas sha ka sorkar Assam bad sorkar Meghalaya, bad lada kine ki jingpyndik bad shim kabu da ki pulit ka Assam kin dang bteng, ka seng ruh kam banse ban shim da ki lad kiba tyngeh pyrshah ia ki Kali Assam ba wan sha Meghalaya, la bynrap kine ki nongialam.
Khnang ban pynsuk ia ki paidbah nongleit nongwan la sha Guwahati bad sha kiwei ki bynta jong ka Assam khamtam ha ki thain khappud, ka seng ka la shim khia halor kane ka kam, da kaba ki la kyrpad ba lada don kino kino ki Kali na Meghalaya, kiba shah pyndik ha ki Pulit ka Assam ki la lah ban phone ha kine ki number 09954764909 bad 9774774772, kiba dei ki number jong ki nongialam ka seng.
Shillong, 30 Lber:Shi sngi hadien ba u Parliamentary Secretary (PS) u Bah Lambok Mylliemngap u la iehnoh ia ka kam, u Myntri Rangbah u Mukul Sangma u la thoh pynsted wut wut sha u Lamphang ka Iing dorbar ban pynkylla ia ka ain ‘Meghalaya Legislative Assembly & Secretariat Rules’ khnang ban pynlait ia ki PS na ka jingshah mait kyrteng.
“Nga la thoh sha u Lamphang ka iing dorbar ban kyrpad ia u ban peit ia ki kyndon ba iadei bad kane ka ain ban pynkylla ia ka", la ong u Muku Sangma haba kren mynta ka sngi sha ki nongthoh hadien ba la plie ia ka Digital branch ka State Bank of India (SBI) ha Shillong.
U Myntri Rangbah u sngew donkam kyrkieh ban pynkylla ia kane ka ain namar ba ka Article 164 (1) ka riti synshar ka ri (Amendment) Act, 2003 ka mana ia ka jingthung PS, namar ba ki iahap bad iaryngkat bad ka kyrdan myntri sorkar.
Katkum ka Meghalaya Legislative Assembly & Secretariat Rules ka kdew ba ki myntri sorkar ka mut ki dkhot jong ka kynhun myntri, ba kynthup ia ki myntri khynnah, symbud myntri, lane ki Parliamentary Secretary.
Ka 91 Amendment Act, 2003 ka la ong ba ka jingheh jong ka kynhun myntri kam dei ban palat ia ka 15 percent na ka jingdon jong ki dkhot ka iing dorbar.
Ha Meghalaya dei ban don tang 12 ngut ki myntri sorkar kynthup u Myntri Rangbah.
Shillong, 31 Lber:Ka KSU South Central bad ka FKJGP Riwar mynta ka sngi ki la pynsangeh ia ka jingthmu jong u Basan ka Raid Mawlieh ka Hima Khyrim bad ki longsan ban die jaka haduh 100 akar sha ki shipai BSF ha shnong Laitkynsew kaba don hajan ka Laitlyngkot.
Ia kane ka jingthmu la pynpulom lyngba ka jingkyrshan jong ki paidbah nong shong shnong ka Lait kynsew bad u Rangbah Shnong Bah L Khongstia kiba pyrshah jur ia ka jingthmu ban die jaka sha ki shipai BSF bad la shim ia ka rai kut ban nym ai satia wat tang shi inshi ruh.
Na ka liang ki nongialam ka KSU kynthup u President Bah P Khongjirem bad ka FKJGP Bah Evanfield Khonglam ki la ong ba ki pyrshah jur ia kane ka jingthmu ban die jaka sha ki bor shipai namar kumba la sakhi ha kylleng ki jaka ha ka nongbah, ka jingdon jong ki shipai, ka wanrah shibun ki jingeh ia ki paidbah.
La iathuh ba mynta ka sngi, u  Basan bad u Lyngdoh u Bah Firmlystar Lyngdoh ki la wan ha katei ka shnong ban iakren ban pan ia ka jingmynjur na ki paidbah nongshnong ban ai jaka ban buh ktem ki shipai.
Ki shipai ki la kular ba kin wanrah ia ki kam pynroi lada ai lad ba kin buh ktem ha katei ka jaka kum ka surok, skul bad kiwei ki jingmyntoi.
Hynrei, ki paidbah bad kine ki sengbhalang ki la pyrshah jur ia kane ka jingthmu bad mynta ka sngi, la rai paidbah ban nym ailad satia ia ki shipai BSF ba kin wan thaw ktem sha katei ka thain.
Na ka liang jong ki nongialam kine ki sengbhalang, ki la sngew lyngngoh shibun ia ka jingthmu jong ki longsan ka Raid Mawlieh bad ki Lyngdoh ka Hima Khyrim ban long ksiang ia ki shipai ban thied duh ia ki jaka jong ki paidbah ha kane ka ri.
La iathuh ba ki shipai ki la thong bun jait ki jingpynbiej ia ki paidbah ban ai lada ki ai ia ka jaka ban thaw ktem ha katei ka jaka, hynrei lyngba ka jingtuklar jong ki sengbhalang, ka la poi sha ka jingpulom noh ha kaba la rai ban pynsangeh shi syndon ia kane ka jingthmu ban iakren bad ki shipai.
Shillong, 30 Lber:U nongpan RTI u Bah Disparsing Rani ha kane ka sngi Balang u la ong ba ki trai shnong jong kane ka jylla Meghalaya kiba ju ioh kyrdan Scheduled Tribe (ST) ki lah ban duh noh ia kane ka kyrdan khamtam kito kiba la kylla Khristan.
Haba kren mynta ka sngi sha ki nongthoh khubor u Bah Disparsing Rani u la ong ba ki don ki jingeh ba la iakynduh ki riewlum ka South India ha kaba ka Kashari ka la iuh kjat ban tuklar ba ki riewlum kiba la kylla niam Khristan kiba pdiang ia ka niam Khristan kim lah shuh ban kam ba ki dei ki Scheduled Tribe.
U Bah Rani u la ong ba lada kane kan wan jia ha kane ka jylla Megha laya, ki trai shnong kiba la kylla Khristan hangne ruh kin shah ha kajuh ka apot namar ba ha kane ka jylla, ki Khristan ki dei ki heh paid.
U la ong ruh ba ka kam kaba iadei bad ka jinglong rit paid ka dang sahteng ha ka kashari ban rai la ki riewlum kiba la kylla Khristan ki dang lah ne em ban kam kum ki rit paid ne scheduled tribe.
U la ong ba ka 8 tarik Jylliew, 2015, ka shithi na ka tnad Tribal Affairs ka la phah sha ka sorkar Nagaland, Mizoram bad Meghalaya, kaba ong ba ki riewlum ki lah ban ngeit ha kano kano ka niam katkum ka jingmon jongki.
Shillong, 30 Lber:Ki seng jong ki nonghikai skul SSA ha ka jylla ka Meghalaya Sarva Shiksha Abhiyan School Association (SSASA) ki la kyntait ia ka jingkren jong u Symbud Myntri Rangbah ka jylla u Dr R.C Laloo ha iing dorbar dang shen ba ki nonghikai skul SSA ki donkam ban ialeh ia ka Teachers Eligibility Test (TET).
“Ngim pdiang ia ka jingong jong u Symbud Myntri Rangbah Dr RC Laloo ba ki nonghikai ki dei ban ialeh ia ka TET bad ngi sngew diaw bha haba u kren ia kane ha iing dorbar ba ki nonghikai kim dei ba thung ka sorkar jylla hynrei dei ba thung da ka bor pyniaid ki skul" la ong u Bah Manbha K Raswai u president ka seng.
“Ngi la don ha ka kam bun snem bad ka sorkar jylla ka dei ban pynialeh TET ia ngi shwa ba ngin run kam ym ban pyntreikam mynta ka bym lah pdiang satia", u la bynrap.
U la ong ba ka sorkar ka dei ban kren shai halor ki kyndon ba ka shim namar ba ki nonghikai mynta ki don hapdeng ka jingbym sngew shngain haba don ha ka kam hikai.
“Ka jingkren jong u Myntri ka tnad pule puthi ha iing dorbar kam long kaba shai bad ngi sngew ki nonghikai ba la don ha ka kam, kim dei ialeh ia ka TET," ula ong.
Halor ka jingrit ka tulop nonghikai, u la ong ba ka sorkar kam kwah ban ai ia ka jinghikai kaba paka watla ka dei ban bei tang 10 percent na ka 100 percent ia ka tulop ba la bei da ka sorkar pdeng.
U la bynrap, “Ha ka jingialang jong ngi bad u State project Director  mynshwa u la ong ba un buh ia kane ha ka Project Approve Board (PAB) ha Delhi ha u bnai Iaiong ban wan".
U la ong ba la donkam ia ki nonghikai hapoh kawei ka lama namar ba la iohi ba kum ka All Meghalaya Adhoc Secondary Teachers Association ka la dep ai jingthoh sha ka myntri sorkar pdeng ha kane ka sngi Hatmajai.
U la pynpaw ia ka jingsngew nguh ia ka Meghalaya State BJP kaba la ailad ia ki nonghikai ban iakynduh ia ka myntri ka Human Resources Development (HRD) ka Smriti Zubin Irani.
U la ong ba ka Irani ba ka la kular ba kan peit ia ka jingdawa jongki hadien ba la bishar bniah.
Shillong, 31 Lber:Ka Hynniewtrep National People Movement (HNPM) ka la kyn noh ba u CEM ka KHADC u Bah P.N Syiem u la ialam bakla ia ki paidbah ka jylla halor ka ain Rangbah Shnong ka Village Administration Bill (VAB) 2015.
“U CEM u la ong ba ka jingsloit ia ka bor ki Rangbah shnong da ka High Court ka long pyrshah ia ka riti dustur bad ka jingngeit jong ka jaitbynriew Khasi hynrei ngi sngew ba ka High Court ka la leh ia kaba dei namar ba bun bah ki Rangbah Shnong kiba pyndonkam bakla ia ka bor da kaba beh shnong ia ki briew, pynduh skhim sorkar tang namar ba kim kyrshan ia uba ki hukum bad bun ki kam ba ki leh tang namar ka jingsngew bad shah shiliang" la ong u Bah Tony Marbaniang u president HNPM haba kren sha ki nongthoh khubor mynta ka sngi.
U la kynnoh kaba iadei bad ka kam iakajia pud bad ka Assam, u Myntri Rangbah ka jylla u Mukul Sangma u la khot ia ki sengbhalang ban iakren ha u Lber, 2015 hynrei ki sengbhalang kim shym la leit sha ka jingialang bad ka daw ka long namar ba u Myntri Rangbah um shym la tyrwa pisa.
U la kynnoh ruh ba ki sengbhalang kin kren tang ia ki mat haba jan ka elekshon namar ba ki thmu ban iakhun ia ka elekshon.
“Ngi pyndem jur ia ka jingkren jong u chairman barim ka HNLC u Bah Julius Dorphang ha u Rymphang 2016 ha kaba u la ong ba watla u long u chairman barim ka seng hynrei kam don kano kano ka jingpynngat ne kynnoh ia u ba u donkti ban pyniap briew ne leh ia ki kam runar", la ong u Bah Marbaniang.
Mawphlang, 31 Lber: Kiba bun ki heh ki haiñ ki kynrem ki lyndan ki la poi sha ka shnong tynrai ha Maw phlang ha ka sngi sdang jong ka tamasa Mawbynna ne ka Monolith Festival.
La pynbit pynbiang ia ki naduh ka jaka shong kaba bit ba biang haduh ki jingai khublei kaba la pynsngew hun ia ki heh ki haiñ kiba la shah khot sngewbha ha katei ka tamasa.
Shuwa ba ka jing ialang plie ia katei ka tamasa kan sdang, la iohi ba kiba bun ki heh ki haiñ ki la don lut hapoh ka jaka ba la pynkhreh naduh u Lat ka jylla u V.Shanmu ganathan, u MP Lok Sabha na Shillong Konstitwensi u Ma Vincent Pala, u nong aibuit ai bor ba rangbah duh ia ka sorkar jylla u bah D.D Lapang, CEM KHADC u bah Pyn shngaiñ N Syiem, ki EM, ki MDC, ki ophisar ka sorkar jylla bad sorkar pdeng kiba la shah khot sngewbha.
Hynrei nalor kitei la iohi ba dang don ruh kiwei pat ki kynrem ki lyndan kiba la shah khot sngewbha ki bym pat lah ban poi ha ka por kaba biang bad la iohi ba ki dang wan kham hadien bad ia kitei ruh la pdiang sngewbha kyrpang ia ki bad la ialam sha ka jaka ba shonglang kiwei pat ki kynrem ki lyndan.
La iohi ba u MLA ka Sohra u bah Titos W Chyne uba dei ruh u Secretary barim jong ka Khasi Heritage Conservation Forum u dei uwei na ki heh uba la poi kham dier por bad la iohi ba ki nongpyniaid ia katei ka prokram ki la leit ban ialam lynti ia u bad pynpoi haduh ka jaka kaba shong ki heh ki haiñ (VIP) ia uba shong u Lat bad ki MDC baroh.
Kaba pynlyngngoh eh ha katei ka jingialang ka dei ba hadien katto katne por la wan poi sa u myntri rangbah ba-ar ka jylla u bah Rowell Lyngdoh hynrei la iohi ba ym don ba leit ban ialam lynti ia u bad ym shym la pynshong ruh ha ka jaka ba shong ki heh ki haiñ , la iohi ba u bah Rowell u leit ban shong ha ka jaka ba shong ki paidbah.
Ka la pynkyndit ia une u nongthohkhubor ban iohi ia katei ka jingjia ba ym shym la ithuh ha katei ka Tamasa Mawbynna kat ia u myntri rangbah ba-ar ka jylla bad kaba kham pynkyndit shuh shuh ka dei namarba la pynsngew paidbah lyngba ki tynghung pynsawa ia ki jingaikhublei ia kiba bun ki heh ki haiñ hynrei tang shi kyntien ruh ym shym la iohsngew ba kin pdiang sngewbha lane ban ai khublei ia u myntri rangbah ba-ar ka jylla.
Haba ia kren bad u Rupang halor katei ka jingjia u bah Rowell Lyngdoh myntri rangbah ba-ar u la ong ba ka jingleit jong u sha katei ka tamasa ka dei namarba u la shah khot sngewbha, “Nga leit ba nga shah khot sngewbha.
Ym don ba iohi ia nga, nga shong ha ka jaka paidbah" u la ong.
Nongpoh, 31 Lber: Da ka jingshim khia ki Pulit ka Ri-Bhoi ban iai buddien hadien ba la subaba ki do ki nongkhaii tuh ia ki bomb bad ki tiar pynbthei, ki Pulit ka Ri-Bhoi hynnin ka miet kata ha ka por 12.30 baje mynmiet ki la hiar ban leit khynra sha ka thain Khanapara bad ki la ioh ban kurup ia uwei u bomb bad ki tiar pynbthei bad kumjuh ruh la ioh ban kem ia kitei ki runar kiba la don kti.
Ha kane ka jingleit khynra, ki Pulit ki la ioh ban kurup ia u bomb bad kumba 2 kg ei ei ki tiar ba pynbthei na kawei ka ing kaba don ha 9mer, Khanapara bad kitei ki 2 ngut ba la shah kem ki kynthup ia u Md Abdul Barek (23) u ba dei na Chandler Goan, Dhubri Asam bad u Md Hasem Ali (19) na Barpeta Assam.
U SP ka Ri-Bhoi u Bah G.D Kharwanlang, haba pyntip sha ki lad pathai khubor, u la ong ba la ioh ban kurup ia kitei ki tiar pynbthei bad kumjuh ruh ia kitei ki ar ngut ki runar ba don kti ha katei ka kam, ka dei da ka jingbuddien jong ki Pulit na Ri-Bhoi.
U la iathuh ruh kitei ki tiar pynbthei bad kumjuh ruh kitei ki 2 ngut ba la shah kem ki dang don mynta ha ka kti ki Pulit bad na ka liang ki Pulit ruh ki dang pynlong ia ka jingtohkit halor katei ka kam ba kitei ki ar ngut ki don kti ha kaba shalan tuh ia ki bomb bad ki tiar pynbthei.
Shuh shuh, u la iathuh ruh ba ki Pulit ki dang peitngor bad iaid bundien ruh ia kane ka kam beain ban shalan tuh ia ki bomb bad ki tiar pynbthei bad khamtam kitei ki ar ngut ki dang don mynta hapden ka jingtohkit kaba jur na ka bynta ban dang ioh jingtip shuh shuh ia ki kam beain kiba ki la dep ban leh ha katei ka thain Khanapara, u la bynrap.
Nongstoin, 31 Lber:U wei u bar jylla u ba shong dukan ha iew Shallang u la shah tied ha ki paidbah katei ka thain haduh ba un da jem hi jai, katei ka jingjia kala jia hynnin ka sngi ha kapor 4 baje janmiet ha khmat ka dukan jong u tei u bar jylla hadien ba kala don ka jingiaklumar bad ka jingiashoh ia dat ha katei ka jaka.
Katkum ka tyllong khubor bala ioh lum da u nongthoh khubor la ong ba katei ka jingjia kala mih hadien ba u tei u bar jylla u la dung da ka khainshi ia u wei u samla Khasi u ba wan ban thied jingthied na ka dukan jong u bad ym shym la tip tikna ba kaei ka daw kaba la pynlong ia ki haduh ba kin da poi haduh u tei u pud.
Mar ia iohi ia katei ka jingjia ki paidbah kila ia boi kum u ngap bad ha katei ka jaka bad ki la tied ruh ia u tei u bar jylla haduh ba un da jem jai, ia ka kyrteng jong u tei u bar jylla bad u tei u samla khasi haduh ba thoh ia kane ka khubor ym shym pat la tip satia hynrei ban pyntikna ia katei ka jingjia ha ka sngi palei jong ka taiew la lap shai ba ki ba bun ki dukan jong ki bar jylla kiba don ha Shallang ki la khang khyrdep lut khait.
Na ka liang jong u nongthoh khubor u la iohlad ruh ban kylli ia ka daw ba ki khang dukan bad ka jubad na ki bar jylla ha Shallang kila pynpaw ba ka jingkhnang dukan ka jong ki ka long halor ka jingsngewlem ia ka jingshah shoh shah dat jong u tei u barjylla u ba shong dukan ha Shallang.
Shuh shuh ban pyntikna bha ia katei ka jingjia u nongthoh khubor u la iohlad ban iakren bad u Officer In- Charge ka Shallang Police Station hynrei na ka liang jong u, u la ong ba ka don kajingjia hynrei kam pat da long kaba jur ia kaba na kaliang jong ki, ki la lah ban teh la kam, bad la sngewthuh ruh ba haduh mynta ka sngi ym shym la don kano kano ka jingwan ujor halor katei kajingjia.
Halor katei ka jingjia na kaliang ka Khasi Students Union (KSU) Mawshynrut Circle lyngba u general Secretary samla A.L.Nonglait haba kren ha ki nongthoh khubor u la ong ba ka seng hi ka pynrem jur halor katei kajingjia , namar ba hapoh Shallang hi kum kitei ki jingjia kila ju jia na kapor sha kapor.
Shuh shuh u bah Nonglait u la ong ba na ka liang jong ka seng ka kyntu ruh ia ki bor pulit bad ia ki bor shnong ba kin long kiba peitngor bha khnang ba kum kitei ki jingjia kin nym jia shuh hadien habud.
Shillong,1 Iaiong:Tang 3 minit ka shim por ia ki Custom ka Pynursla ban lilam ia 28 tylli ki masi kiba la ioh kem da ki shipai BSF kiba dei ki masi ba la thmu ban shalan tuh sha Bangladesh.
Haba ia kren bad u Rupang u General Secretary ka Khasi Jaintia Butcher Welfare Association u bah Generous Warlarpih u la ong ba hadien ba ki nongot doh masi ki la ioh jingtip ba ki shipai BSF ki la ioh kem masi na Lyngkhat mar mar u la ong ba ki dkhot katei ka seng ki la leit ban ia kynduh ia ki ophisar ka Custom ophis kaba don ha Pynursla, hynrei ha ka sien ia kynduh nyngkong u la ong ba ki la pyntip sha ki nongot doh ba kam shym la don eiei kaba kum kata.
U la ong ba ka jing leit ia kynduh ka long hadien ba la ioh jingtip na u SP ka East Khasi Hills District bad kumta ki la phone sha ki Custom da kaba ong ba kin pyntip lem sha katei ka seng lada jia ba ki mar ki la wan poi bad ban pyntip lem ruh shuwa ba kin lilam ia ki.
“Ngi la ap ia ka phone napoh Custom ophis hynrei ym don ba phone" ong u bah Generous uba la ong ba hadien bym ioh phone ki la leit ban ia kynduh noh hi noh bad ha katei ka jingiakynduh la pyntip ba kin lilam ia kitei ki masi mynta ka sngi ha ka por 10 baje mynstep.
“Ioh ba ngi slem kumno re kumno ngi la phah briew na ka Unit jong ngi na Laitlyngkot ba kin hiar wut wut sha Pynursla-ki briew jong ngi ki la poi ha ka por 10 baje 8minit mynstep bad la dep die liam pynban ia kitei ki masi, bad ki la sdang ban lilam naduh ka por 10 baje 5 minit" ong u bah Warlarpih haba ia kren bad u Rupang.
Utei u nongialam ki nongot doh u la pynpaw ka jinglyngngoh kumno ba tang 3 minit ladep ban die lilam haduh 28 tylli ki masi.
U la kynnoh ba ki briew kiba la thied ia kitei ki masi ruh ki dei hi ki briew kiba don kti ha ka kam khaïi masi tuh sha Bangladesh.
U bah Generous u la kynnoh ba ka ophis Custom ha Pynrusla ka dei ka ophis kaba jaboh tam bad kaba don ka jingiasuh buit bad ka jingiatreilang bad ki nongkhaii masi tuh sha Bangladesh.
U la dawa ba nangne shakhmat dei ban aiti noh beit ha ki pulit ban peit ia katei ka kam khaii tuh khamtam ka khaii masi namarba kim shaniah shuh ia ka ophis ka Custom, “Ngi dawa ba kan don ka Ordinance shuwa ban ai bor ha ki pulit,namar ba ngim shaniah shuh ia ka tnad Custom" u la ong.
Nongstoin, 01 Iaiong: Myn ha ka sngi palei jong ka taiew ka Joint Action Committee Shallang Area, hapoh ka jingialam jong u bah Harly Synshiang President bad u bah Robert Sohbar Gen Secretary ki la pynlong ia ka jingleit jurip ia ka PHC kaba don ha Shallang, ha katei ka jingleit jurip la synran lang ruh ia ka JAC da ki dkhot jong ka Khasi Student Union Mawshyn rut circle.
Ha katei ka jingleit jurip ia katei ka PHC na ka liang jong ka JAC Shallang Area ha ryngkat ka seng kala lap ia shibun ki jingduna ha katei ka PHC, naduh ka surok ban leit sha katei ka PHC ka long kaba khoh ruh khoh ram, ka lait ruh kam da biang thikna bad khamtam ka um bam um dih ruh kam da biang thikna bad kala pynlong ruh ia ki nurse bad ki Doctor kiba trei ha katei ka PHC ba kin shem jingeh haduh katta katta.
Hadien katei ka jingleit jurip na ka liang jong ka JAC Shallang Area haba iakren bad ki nongthoh khubor ki kila pynpaw ia shibun ki mat jingdawa na ki bor ba dei peit ba kin shimkhia bad pynpoi lem ia ki lad jingiarap ha katei ka PHC khamtam ban buh ia ki nongtrei bad pynbun ia ki nurse bad kaba donkam eh ka long ba kin ai lem ia ka kali kit nongpang khnang ba kan pynsuk ia ki ba iakynduh ia ka jingjia kaba kyrkieh.
Ha kaba iadei bad katei ka bynta na ka liang jong u Dr.L.D Sangma haba iakren bad ki nongthoh khubor lyngba ka phun u la ong ba katei ka PHC ha Shallang kadei kaba ai jingshakri ia kumba ar phew san hajar tam ki paidbah ka thain Shallang bad ka shem jingeh ruh ia ki ba kin ai ka jingshakri kaba paka namar ka jingduna ki nurse bad ki nongtrei.
U la ong shuh shuh ba haduh mynta ki nurse ki don hynriew ngut bad saw ngut na ki kidei ki ANM kiba hap ruh ban leit ai jingshakri ia ki paidbah bad u Doctor sha kylleng ki jaka katba ar ngut pat kidei ki GNM kiba dei peit hapoh ka PHC, bad u la ong ruh ba ki Doctor kidon ar ngut bad u katba u wei u dei u Doctor Ayurvedic, kumta ka shem jingeh haduh katta katta ia ki ba kin ai ka jingshakri kaba paka.
Ym tang kata na kaliang jong u tei u Doctor u la iathuh ruh ba bun na ki nongpang katei ka thain kim ju treh ban sah ne thiah miet ha katei ka PHC bad kaba sngewsih ka long ba ha kapor ba don ki jingjia ba kyrkieh haba ki pyrshang ban phun ia ki kali kit nongpang ne ki 108 kim ju poi ha katei ka thain bad kim tip na kaei ka daw bynrap biang u Doctor Sangma.
Katba na ka liang jong ka KSU Mawshynrut lyngba u samla A.Nonglait haba kren sha ki nongthoh khubor hadien katei ka jingleit jurip u la ong ba na ka liang jong ka seng hi kan sa leit ban iakynduh ia u CS bad kan sa leit ruh ban ai da ka jingthoh ha kaba iadei bad kitei ki mat jingdawa na ka bynta ban pynbit pynbiang ia ki jingduna ha katei ka PHC Shallang.
Shillong,1 Iaiong:Tang mar ia sdang ka Monolith Festival ha Mawphlang kiba bun ki paidbah ki kwah ban tip bad ban iohi ia kata ka iewbah kumba la pyn bna da ki nongpyniaid ia katei ka tamasa.
Bun ki paidbah ha katei ka sngi sdang ki la leit sha katei ka iewbah kaba dei ruh ka jaka ba ki don ki dukan bam dukan dih.
Hynrei tang mar ia mih na katei ka jaka kiba bun ki paidbah ki la khñium namar ka jingrem palat ka dor haba ia nujor bad ka dor die ha iew ha hat.
Haba la iohsngew ia katei ka jingud u paidbah u nongthoh khubor u la swait ban ioh ia kren na ki briew kiba mih na ki jaka bam ban twad jingmut kumno ka dor ka bam ka dih.
Uwei u rangbah u bym kwah pynpaw kyrteng uba dang mih na dukan bam u la kren tohmet kren kylla ia u nongthohkhubor ha kaba u la ong ‘phi sia phi ia thoh ha ki kot khubor ba ka dor ka long kaba bit, hynrei ka kham palat pynban ban ia ka ba leit ha Fete ruh’ u la ong.
La kylli na u katno ka shongdor ka bam hangtei u la ong ‘nga dih tang shi pela ka sha bad shi peris i ja ka dor pat ka long haduh T.150 tyngka, ngam pat ju lap kum kane ka dor wat ha Fete ruh’ ong utei u rangbah.
La kylli na utei u rangbah uba sah ha khapsor kaei ka khubor phin leit rah sha shnong jong phi halor ka ne ka tamasa ha Mawphlang haba dalade phi lap ba ka long kumne, “Ngan ong aiu kiba kwah wan ki mat ia wan hynrei nga shu kwah ong ia ki paralok lada ki kwah wan kin sngewbha ban ia song ja lypa na ing lajong’.
Ha ka sngi sdang jong ka tamasa Monolith tang mar ia wai ka jingialang plie u Lat ia katei ka tamasa la ialam ia ki nongthohkhubor sha ka jaka bam,hynrei kaba pynsngewlyngngoh ia ki nongthohkhubor ha katei ka sngi ka long ba kat kata ka tamasa tynrai kaba la pynbna paidbah ba yn don tang ki jingbam tynrai la ialam pynban ia ki sha ka dukan kaba hakhmat duh la buh da ki jingthoh kaba pyni da kino ki paidbah ki kwah bam u Shaw (Chow), Momo ne Fried Ried ne kaei ki kwah bam.
Tang mar ia peit ia katei ka jingthoh ki nongthohkhubor ki la ia kren para ma ki hato kane ka dei seh ka jingbam tynrai bad ka tamasa tynrai, une u nongthohkhubor u dang khmih lynti ba ka bam ha katei ka sngi ba kin pyngbiang kan dei ka bam tynrai kata ka ja lane ka jadoh, hynrei la shu ia wiat samrkhie para ma ngi ( nongthohkhubor) tang mar ia iohi ia katei ka thup ki jingbam (Menu).
La don napdeng jong ki kiba la kren beit phlak phlak ba ngi kwah da ki jingbam tynrai ka ja lane ka jadoh ym dei ba kin bam momo lane bam shaw ha katei ka tamasa tynrai kumta hadien ba la pynsngew sha ki nongpyniaid ia katei ka tamasa ba kim kwah Shaw lane Momo la ialam noh ia ki sha kawei pat ka dukan kaba ki ioh ban bam ja doh –jalieh-dohjem –doh sniang-tung tap pudina.
Shillong, 31 Lber:Ka Task Force Committee (TFC) kaba la thaw da ka sorkar jylla ban pule bniah ia ka kam rit paid ha kane ka jylla, ka la ai jingmut ia ka sorkar jylla ba ka dei ban buh noh da ka State Minority Commission (SMC) ban peit ia ki jingeh jong ki kynhun bapher bapher ha kane ka jylla.
Kat kum ka kaiphod jong kane ka SMC ba la ioh kopi u Rupang, kaba la khlieh da u chairman u Bah T Dkhar ryngkat ki dkhot kynthup ia u Bah F Kharlyngdoh, u LM Sangma, u Prof R Khongsdier, u Prof AK Nongkynrih bad u Bah HM Shangpliang kum u secretary, nalor ka nongmihkhmat na ka tnad Arts and Culture, ka la pynpaw ba ka jingioh kyrdan ki Khristan kum ki rit paid ne Minority ha kane ka jylla, ka lah ban duh noh lada ka sorkar kam shim khia ia kane.
“Ka Committee ka sngew kan long kaba iahap ban ai jingmut ia ka sorkar jylla ban buh noh da ka SMC ban peit ia ki jingeh jong ki rit paid ha kane ka jylla lym kumta, ka lah ban poi u pud ba ki Khristan kiba bun paid ha kane ka jylla, ki lah ban duh noh ia ka jinglong rit paid ha ka jylla", la ong ka kaiphod kane ka komiti.
Ia kane ka Committee la thaw da ka sorkar jylla lyngba ka tnad Social Welfare ha ka 21 tarik Nohprah, 2015 ban bishar bad pynshong nongrim ia ka jingthoh ba la phah da ka Seng Khasi, Sein Raij sha ka tnad Social Welfare bad kan sa phat pat ia ka kaiphod sha ka sorkar pdeng.
Ka SMC ka la iakynduh ha ka 2 tarik bad 10 tarik Rymphang, 2016  ka la iakren ia ka jingthoh ba la ioh na ka Seng Khasi Kenmynsaw, Syntein kaba phah sha u Chief Secretary bad ka Sein Raij Niamtre kaba la phah sha u Lat ka jylla ban ithuh noh ia ki kum ki Rit Paid.
Ka kaiphod ka la ong ba ka jylla Meghalaya ka dei kaba bun paid da ki Khristan ha kaba ki niam tynrai kum ka Seng Khasi bad Sein Raij ki long kum ki rit paid kiba donkam ia ka jingiada ioh kin kylla jah syndon.
Katkum ka Artikil 30 (1) ka Riti Synshar ka ri India, ia ki rit paid la ithuh katkum ka ktien bad ka niam.
Katkum ka Section ( c) ka National Commission for Minorities Act 1992, ka sorkar India ha ka 23 tarik Kyllalyngkot, 1993, ka la ithuh ia ki Muslim, Khristan, Buddhist, Parsis bad Jain kum ki rit paid.
Ka sorkar India lyngba ka tnad Rural Development bad ka Miniroirty Affairs ka la bthah ia ka sorkar jylla bad Union Territories ba ia ka skhim jingiarap la ai tang ia ki rit paid ba la ithuh ha kane ka ain bad ha kane ka jylla Meghalaya, ki Khristan ki la ioh ia ka kyrdan rit paid katba ki Seng Khasi bad Seng Raij, bad ki Songsarej kim pat ithuh kum ki rit paid bad kim ioh skhim jingiarap kum ka baibam ia ki samla pule.
Katkum ka khanasumari 2011, ki Khristan ha kane ka jylla ki don 75.59%, Hindu 11.54 %, Muslim 4.40%, Sikh 0.10 %, Buddhist 0.33 %, Jain 0.02%, bad kiwei kaba mut ki Niam Tynrai ki don 8.71%.
“Ki Khristan kiba dei ki heh paid ha kane ka jylla, la dei ban pynduh noh na ka kyrdan jinglong rit paid ha ka kyrdan ka jylla", la ong kane ka SMC.Shuh shuh ka kaiphod ka la ong ba katkum ka rai jong ka Supreme Court ka India ha u snem 2002, la pynshong nongrim ba ia ka jingkhein rit paid, dei ban pynshong nongrim ha ka jylla ym ha ka ri namar ba ia kiba bun ki jylla ha ka ri la phiah katkum ka jinglong ka ktien, ka thylliej.
Ha kane ka jylla Meghalaya ki don 17 tylli ki jaitbynriew kiba la ithuh kum ki rit paid da ka sorkar bad ka Seng Khasi, Seng Raij, bad ka Songsarek ki dei ha kane ka kyrdan, la ong shuh shuh ka kaiphod.
“Halor kane ka Task Force Committee ka la sngew dei ban ai jingmut ba ka sorkar ka la dei ban peit bad bishar ia kane ka jingthoh ba la phah da ka Seng Khasi bad Seng Raij ban ithuh kum ki rit paid ha kane ka jylla", la ong ka komiti.
Mawphlang, 31 Lber: Ha ka tamasa Mawbynna (Monolith Festival) kaba la sdang mynta ka sngi ha ka shnong tynrai ha Mawphlang ym shym la iohi ia u myntri ka sorkar jylla uba peit ia ka District Council Affairs (DCA) u bah HDR Lyng doh, naduh ba sdang haduh ba kut ka jingialang plie paidbah da u Lat ka jylla ia katei ka tamasa ym shym la iohi ia u myntri ka tnad DCA ba un donlang.
Nalor u myntri ka tnad DCA la iohi ruh ba u MLA ka Mawphlang uba dei u trai konstitwensi um shym la donlang ha katei ka tamasa.
Lah ban pynkyn maw ba ha ka tamasa kaba la pynlong nyngkong eh ha u snem2013 kitei baroh ar ngut ki donlang hynrei mynta u snem ym shym la iohi ia ki.
Ha u snem 2013 ha ka por ba la sdang ban pynlong nyngkong eh ia ka tamasa Mawbynna ne ka Monolith Festival la sakhi ia u paidbah uba bun ba la tuid sha katei ka jaka wat hapdeng ka jingther u lapbah bad ha utei u snem la iohi ba ka jaka shong ki paidbah (gallery) kaba don ha Amphitheatre ka dap mam bad ym don jaka shong shuh bad ki paidbah ki hapban ieng na lynti bad na lum ban iohi ia ki jingshad jingtem tynrai.
Mynta u snem la iohi ba ha Amphitheatre kham bun pynban ki heh ki haiñ kiba la shah khot sngewbha ban ia u paidbah uba wan peit kai bad uba wan sngap jingialang.
Ha ka liang ba shong u Lat la iohi ba ki jaka shong ki dap mam da ki kynrem ki lyndan suda naduh u MP, u CEM, u bah D.D Lapang, ki MDC, ki EM, ki MLA ,ki ophisar bad ki nongshah khot sngewbha.
Sha ka liang ka diang na ka jaka shong u Lat la iohi ba la pynkhreh jaka ia ki Syiem, ki Sordar bad ki Rangbah Shnong bad hangtei ruh la iohi ba ka jaka ka dap mam.
Haba phai pat sah ki jaka shong paidbah la iohi ba la shu wan ban pyndap shipor ar por da ki nongiashim bynta ha katei ka prokram kiba shiphang ki shong bad shiphang ki mih noh nangtei.
Lait nangta la iohi ba la pyndap ia katei ka jaka da ki nongring dur bad ki nongthohkhubor.
Haba ia kren bad u Rupang ki riew pawkhmat kiba la poi sha katei ka jaka mynta ka sngi bad kiba la wan ruh ha u snem 2013 ki la kubur ba ki paidbah ki duna bha haba ia nujor bad utei uwei u snem, bad ki la ong ba lehse namarba ka dei ka tamasa kaba lai sngi ym ha utei uwei u snem ba la pynlong tang shisngi.
Kiwei pat ki lad khubor, ki iathuh ba u myntri rangbah ka Jylla, un leit ban pynkut ia katei ka tamasa ha ka 2tarik Iaiong.
Shillong,1 Iaiong:Ki bor shnong jong ki 60 tylli ki shnong kiba hap hapoh ka South West Khasi Hills District ki la dawa na ka District Council ba ka dei ban ai jubab noh ia ki hapoh 15 sngi ha kaba ia dei bad ka jingdawa jong ki ban ai No-Objection Certificate noh ia ka surok Nongstoiñ-Mawthabah kaba jngai 61.374 kilomitar.
Ia kane ka surok kaba jrong 61.374 kilo mitar na Rangblang-Nongstoiñ-Wahkaji-Mawthabah, la mang pisa da ka Ministry of Road Transport and Highways (MoRTH) ha ka dor T.485.28 klur.
Ki nong ialam jong ki sengbhalang bad ki synjuk jong ki nongsynshar shnong ha ka jingiakynduh mynta ka sngi ha Umdohlun, South West Khasi Hills District ki la thaw da ka Joint Action Committee on 2 Laning Road from Nongstoiñ to Mawthabah (JACLRNM) kaba long ka shatri jong ka HANC, ka Synjuk Seng Samla Warsanlyngdoh Area, ka Synjuk Nongshynhar Shnong Warsanlyngdoh Area, ka Synjuk ki Sordar/Myntri Shnong Umdohlun, ki Sordar bad ki riewrangbah naduh Rangblang shaduh Nongtynger.
U Bah Ricky Sohlang, Chairman JAC haba kren bad ki lad khubor mynta ka sngi u la iathuh ba ki nongsynshar shnong ki la iakynduh lang mynta ka sngi ha ka shnong Umdohlun ban iakren sani halor ka jingpynslem jong u Bah Pynshngaiñ N.Syiem, Chief Executive Member (CEM) ka KHADC ban ai jubab sha kane ka kynhun wat hadien ba ki la iakynduh ia u dang shen.
“Namar ka jingsngap mynthi jong u CEM wat hadien ba ngi ladep iakynduh ia u la ar sien kynthih, mynta ka sngi ngi la lum ia ka jingialang jong ki Sordar, ki Khlieh Nongsynshar, ki Seng Samla bad ki sengbhalang bad ngi la shim da ka rai ban leit iakynduh biang ia u CEM bad ban aipor khatduh (ultimatum) tang 15 sngi ban ai jubab halor ka jingdawa ban ai noh ia ka NoC sha ka Kompani BSC C&C JV ka ban pyntrei ia ka surok Two Lane na Nongstoiñ sha Mawthabah," ong une u Chairman ka JAC bad bynrap, “ Lada u CEM um lah ban ai jubab hapoh kane ka jingbuh por kaba khatsan sngi, ngi la shim ruh da ka rai ban leit tied ia ka jingkhang jong ka Ingbishar High Court ka Jylla.
"“Ngi la rai ruh ban dawa na u CEM ba un khot pynlong da ka Public Hearing tang ia ki paidbah kiba kane ka surok ka ai jingmyntoi bad ngi la rai ban ym shah satia ia kino kino kiba nabar shnong ban iadon bynta lang," ong u Bah Ricky bad bynrap, ia ki paidbah ki ban wan iashim bynta ha kane ka Public Hearing yn sa pynshisha lyngba ka Election Photo Identity Card (EPIC).
Shillong, 1 Iaiong:Ka shnong Nong talang bad  Jarain  ha War Jantia ki la pyrshah jur ia ka jingthmu ka sorkar ban aiti ia ka Public Health Centers (PHC) bad Community Health Centers (CHC) sha ki seng bym dei sorkar namar ba ki kwah ban pyniaid beit ka sorkar.
Ka kynhun jong ki Rangbah Shnong na Nongtalang bad Jarain ki la iakynduh ia u Myntri ka koit ka khiah u Bah A.L Hek  ban pynpaw ia ka jing pyrshah tyngeh ia kane ka jingthmu ka sorkar ban aiti sha ki seng.
U general secretary ka shnong Nongtalang bad u secretary ka  adhoc committee ki 14 shnong ba hap ha ka CHC Nongtalang u Bah D.Marshiang u la ong “Ka Synjuk ki Rangbah Shnong jong kine ki ar shnong ha ka jingialang kaba la long ha ka 31 tarik Lber, ki la pynlong ia ka jingialang bad la rai ban pyrshah jur ia ka jingthmu ka sorkar ban aiti ia ka PHC, CHC sha ki seng".
U la ong ba ka Synjuk ka la ong ba ka Synjuk kan nym shah ia ki seng ban wan pyniaid ia ka PHC, CHC ne ki jaka sumar sorkar ha katei ka thain bad ka kwah beit ban pyniaid da ka sorkar.
“Lada ka sorkar ka bteng ban aiti sha ki seng ia kine ki jaka sumar, ngin khang noh syndon ia katei ka PHC", u la ong.
U la ong ba ka PHC kaba don ha Nongtalang ka la ai ia ka jingshakri kaba paka ia ki paidbah nongpang bad namarkata, ym donkam ban aiti sha ki seng.
Kumjuh u Bah K.Tariang u Secretary  ka shnong Jarain u la ong,  “ka daw ba ki pyrshah ban aiti sha ki seng ka long namar ba don ki jaka sumar ba la pyniaid da ki seng, kim shym la lah ban ai ia ka jingshakri kaba biang ia ki paidbah".
Hynrei ha kawei ka liang, u myntri sorkar u Bah A.L Hek u la ong ba, “Ka la don ka jingthmu ka sorkar ban aiti ia ki jaka sumar sha ki seng ha ka jylla ka long namar ba ka iakynduh jingeh na ka jingkyrduh doktor, ki nurse, bad kiwei ki doktor specialist.
“Ka sorkar ka sngew ba ban ai ia ka jingshakri kaba kham biang sha ki paidbah, ka kham bha ban aiti ban pyniaid noh da ki seng ia ki PHC bad CHC ha ka jylla", la ong u Bah Hek.
Halor ka jingkynnoh ba don ki seng bym lah ban shakri bha, na ka liang u Bah Hek u la ong ba haduh mynta, ka sorkar kam pat ioh pdiang ba don ka jingpyrshah ia ka jingbym biang ki jaka sumar ba pyniaid ki seng.
Ngi dang thmu ban aiti ia ki PHC/CHC sha ki seng kiba tbit bha ban pyniaid ha kylleng ka ri".
U la ong ba ka sorkar kam pat jied ia kano ka PHC/CHC ban aiti ban pyniaid ki seng ha kane ka jylla.
Shillong, 1 Iaiong:Baroh ki Office Sorkar, ka ing bishar high court bad ki skul ki college kin khang khyrdep ha ka 11th Iaiong , 2016, kum ka sngi shuti na ka daw ka jingrakhe ia ka Shad Suk Mynsiem.
Ia kane la pyntip da u Principal Secretary sha ka sorkar Meaghalaya, General Administration Department.
(MIPR).
Shillong,1 Iaiong:Uwei u samla ha Mawlynrei u la iap ei namar ka jingshah pom pyrthat, utei u samla u dei uba la tip kyrteng kum u Shanborstar Mawthoh, 19 snem karta.
Utei u samla ba la iap u la shah pom pyrthat katba u dang don ha lyngkha trei jong bad ka la jia ruh ha ka por ba dang jur slap ryngkat ka jingbom pyrthat.
Katei ka jingjia ka la jia ha ka por 2 baje nohphai sngi.
Ki bahaing hasem utei u samla ki la don ka jingngeit ba skhem ba un sa im biang ha kine ki lai sngi.
U dei u khun balai jong I kong T Mawthoh bad u bah D.Thabah.
Ki ba ha ing hasem ki la rai ban ieh beit ia katei ka metiap ha katei ka jaka ba la jia haduh lai sngi lai miet bad ki la ngeit ba kan don ka kam phylla ba utei u samla un sa im biang, kim shym la shah ruh iano iano ban ktah ia katei ka metiap hapoh katei ka lai sngi.
U Rangbah shnong ka Mawlynrei u bah O.Pyngrope u la ong ba ki bahaing hasem kim shym la pynkhih ia katei ka metiap namarba ka jingngeit jong ki.
U la ong ba ki bor shnong ki burom ia katei ka jingngeit jong bad kim leh eiei hynrei ki shu leit ban pynshngaiñ lem ia ki ha katei ka jaka ba ka don ka metiap.
Shillong, 1 Iaiong:Uwei u nongniah kali tylliat surok ne ka Roller u la iap noh namar ka jingkyndit palat ba u la shah weng kam ha ka tnad PWD, ia kane la iathuh da u bah Disparsing Rani haba kren sha ki nongthoh khubor mynta ka sngi.
U ba Rani um shym la lah ban pyntip ia ka kyrteng utei u nongniah Roller ba la iap bad mynno u la iap hynrei u la ong ba la shu pyntip ha ka shithi sha u da ki nongialam ka Association ki nongniah Roller.
U bah Disparsing Rani u la ong ba ka Meghalaya Officiating Roller Driver Association ki la pan jingiarap na u namar ka jingeh ba ki ia kynduh na kaba shah weng kam hak dak ha ka tnad PWD.U la ong ba katkum ka jingtip jong u u la ong ba ki don ki nongtrei kiba la trei haduh 30 snem ruh hynrei kim shym la shah thungkam ha katei ka tnad hynrei mynta pat la weng hak dak ia ki.
U la ong ba ki don 1588 tylli ki kam kiba lait bad 54 tylli na kitei ka dei ha High Way Sub-Division.
Ia katei ka hukum ba ym dei shuh ban thung kam shipor ia ki nongtrei lapynmih naduh u snem 1993 hynrei ka tnad Personnel ka buhrieh ia katei bad kam shym la pyntip sha ki bor jong katei ka tnad bad da ka jingbym tip ki ruh ki thungkam shipor ia ki nongtrei bad mynta pat ka ijngeh ba ki ia kynduh ka long ba kin leh shuh kumno haba la poi ka hukum ban weng kam noh.
U la ong ba ha ka 9 tarik u nohprah, 2014 ka la mih ka hukum na u Director of accountant &Treasury, Shillong ba ym lah shuh ban siew tulop na ki nongtrei shipor namarba ka la don ka hukum ban ithuh noh ia ki nongtrei kum ki nongtrei sorkar naduh ka snem 1993.
Ula ong ba kumba ka paw hangne la I kumba ka aiñ ka ing dorbar ka ialeh pyrshah pynban bad ki tnad sorkar.
Halor kane u la ong ba u la pan jingtip lyngba ka RTI kaba u la pan ia ki kyrteng jong ki 1588 ngut ki nongniah Roller ba pura jong ka sorkar kumba la kdew ba ki don ki jaka thylli 1588 ngut,u la pan ia ka mat jingdawa ba katei ka Association ka la phah ha ka 22 tarik u rymphang, 2016 sha ka sorkar,a kine baroh u la ong ba u la pan jingtip ha ka 30 tarik u lber, 2016 bad mynta u dang ap jubab.
Shillong, 1Iaiong:U Bah Pyniaid Sing Syiem, MDC ka Sohryngkham Constituency, u la pan jingpynshai na ka Khasi Hills Autonomous District Council (KHADC) halor ka jing pyntrei ia ka Gurudwara ne ka iingmane blei kaba don ha Harijan Colony ne Them Metor kaba dang iaid shaid shaid mynta.
Ha ka dorkhas ba la aiti sha u Bah Pynshngaiñ N.Syiem, Chief Executive Member (CEM) ka Khasi Hills Autonomous District Council (KHADC) u Bah Pyniaid Sing Syiem u la pan jingpynshai hato ka KHADC ka la ai jingbit ne-em lyngba ka No Objection Certificate (NoC) ia ka jingpyntrei ba dang iaid mynta shaid shaid ia kane ka Gurudwara ha Them Metor.
Lah ban kdew ba ka jingpyntrei ia katei ka ing mane blei mynta ka dang iaid shaid shaid ha kaba la iohi ia ki paia kiba heh ba heh ba la pynieng nongrim ha katei ka jaka.
Shillong,1 Iaiong:Ka Meghalaya High Court ka la pyntrei kam ia ka aiñ ba la wanrah da ka sorkar kata ban pyn kylla dur noh ia ka Meghalaya Excise Rule kaba ka sorkar ka la pynmih hukum ha ka 23 tarik u nailur, 2015 kaba ia dei bad ka jingdonkam ban khang noh ia ki jaka die kyiad phareng lane ki wine Store kiba don hajan surok bah, hajan ki skul ne kolej lane hajan ki ing mane bad Hospital.
Ka High Court ka la pynmih ia katei ka hukum hadien ba la ujor da u bah Hamsaia Pariat sha kashari.
Katkum katei ka aiñ jong ka sorkar la ong ba ym shah ia ki dukan kyiad kiba don hajan ki skul,ki kolej, ki ing mane,ki hospital na ka jingngai kaba 200 mitar bad yn ym shah ruh ia kitei ki dukan kyiad ba ki don 100 mitar ka jingjngai na ka surok bah.
Hadien ba ka High Court ka la pynmih ia katei ka aiñ u Rupang Ia iaid kylleng ka sor Shillong ban peit hato dang don ne-em ki Wine Store kiba pynkheiñ ia katei ka hukum ka High Court.
La iaid kylleng ka Laitumkhrah harud surok bah la iohi ba baroh ki Wine Store ki la khanglut, ha Khyndailad ki wine store kiba don hajan surok ki la khanglut ha Polo la iohi ba la khanglut, ha Motphran kiba bun ki wine store ki la khanglut.
Ha Iew mawlong la iohi ba ki dang don sa katto katne tylli ki wine store kiba dang plie bad kawei na kine ka dei kaba don ha syndah ka ing mane blei ki Hindu hajan Shiv Mandir bad hajan Gurudwara.
Ha Keating Road ha ka por mynsngi ki dang plie hynrei kham hadien ki bor District ki la wan khang noh ia ki.
Ha Ri-Bhoi u SP katei ka District haba kren bad ki lad khubor u la iathuh ba baroh ki wine Store ki la khang bad baroh ka jingdon ki Wine Store ka long haduh 67 tylli bad baroh ki la khanglut kumjuh ar tylli ki Bar lane ki jaka dih kyiad kiba la ioh laisen.
Shillong, 3 Iaiong:Kumba long manla u snem ka Sengbah ki Nongshat Nongkhan ka ju pynlong ia ka shat ka kheiñ ha Bañiun,Upper Shillong ban kyrpad kyrpon na u blei trai kynrad ban peit ban ri ban sumar ia u paidbah paidlang ka ri Khasi Jaintia ha baroh shisnem.
La sdang ia katei ka shat ka kheiñ naduh ka por mynstephaduh ban da dep ka kam ka jam ryngkat ka shad ka mastieh ban pynphuh pynphieng ia katei ka sngi.
Haba ia kren bad u Rupang u General Secretary ka Sengbah ki Nongshat Nongkheiñ u bah Jubanlak Hynniewta u la ong ba mynta u snem ka kup bha ka khan bad ka pyni ruh ba mynta u snem u dei u ‘nem bha.
U bah Jubanlak u la ong ba la shat la kheiñ ban bit ban biang ka rep ka riang, ka kamai ka kajih, ka koit ka khiah, ka pule dang le bad kiwei.
U la ong ba la shat la khein ruh ba u blei trai kynrad un da un ri un ker ia ki samla pule jong ka ri Khasi Jaintia kiba leit ban pule sha bar jong ka jylla bad ka ri ba kin lait na kano kano kaba sniew.
Ha katei ka jingshat jingkheiñ u la ong ba la kñia la khriam da ka ‘yiar kynthei bad ‘yiar shynrang, kham hadien pat la sam ia ka um,u khaw ba la kñia sha baroh ki paidbah kiba don hangtei.
Saitsohpen,2 Iaiong:Shuwa ba ka sor Shillong kan dei ka nongbah jong ka jylla Meghalaya, ka Sohra ka dei ka nongbah jong ka Assam.
Ka Sohra ka la dei ka nongbah naduh ka por ka jingsynshar ka sorkar phareng.
Ha Sohra la ong ba ka Saitsohpen ka dei ka ktem bah lane ka Head quarter jong ki mem ki sahep ka sorkar Bilat ha katei ka por.
Haduh mynta mynne ki dak ki shin ki dang don ha Saitsohpen kiba la pynsahnam ia ki mem ki sahep ka ri Bilat.
Nalor kiba bunbah ki dak ki shin ba ki mem ki sahep ki la ieh ha katei ka shnong kaba phylla eh kaba u Rupang u la lap ka dei ba ki mem ki sahep ka ri Bilat ki la ieit eh ia ka shnong Sohra ha kaba ki don ka jingthrang ha ka mynsiem jong ki ba ynda ki la iap ruh dei ban tep ia ka metiap jong ki ha katei hi ka shnong, ia kane la tip lyngba ki khana pateng na ki riew tymmen jong katei ka shnong.
Ha ka sngi saitjaiñ jong ka taiew katto katne ngut ki riew rangbah ba pawkhmat na thaiñ Sohra ba kynthup ia u Dr.W.A Lyngwi, bah Batista Kongphai ryngkat kiwei pat ki riew rangbah ki la khot sngewbha ia U Rupang sha kawei na ki jaka jngohkai pyrthei kaba don ha ka shnong Kut madan marjan bad ka Saitsohpen bad ha katei ka jingiabamja la donlang ruh ki riew pawkhmat ka jylla kum u babu Prof.SS Majaw, ki Sordar ki matabor bad kiwei.
Tang mar ia poi ha katei ka jaka ka la pynkyndit ban lap ba pleng nalor kiwei pat ki jaka jngohkai pyrthei pawnam ha Sohra ka dang don pleng sa kawei pat ka jaka kaba kham pher bad kaba kham phylla kaba bun hi ki nongwan jngohkai pyrthei kim pat tip bad katei ka jaka ka lah ruh ban dei ka jaka ka ban khring bun tam ki nongwan jngohkai pyrthei kiba wan peit kai pyngngad ia ka Sohra.
Katei ka jaka ka dei ha Green Rock Garden kaba don mar syndah bad ka NIIT kaba dang shna mynta bad ka don ruh ha syndah jong ka Rain Forest Resort (ki bym pat plie haduh mynta).
Ha katei ka jaka la lap ba ki don ki jingpynsah nam kiba phylla bha, naba hangtei ki don ki lum jingtep kiba lathoh kyrteng bha ha ki maw kyrteng bad kitei ki dei ki jingtep jong ki mem ki sahep ka ri Bilat.
Ha utei u lum jingtep ki don 2 tylli ki jingtep bad na ki 12 tylli 10 tylli ki dei ki jingtep jong ki mem ki sahep ka sorkar phareng katba ar tylli pat ki dei ki jingtep jong ki Khasi kiba dei ki khun ksiew khun miaw khun khnai jong u sahep John Bird Shadwell uba la iathuh khana ba u dei u Asst.Commissioner bad u Sub-Divisional Officer (SDO) jong ka Jaintia Hills.
Ka trai jong katei ka jaka ba don ki lum jingtep ka dei ka kong Streamlet R Hynniewta kaba shong ba sah ha Mawlai.
Ka kong Streamlet ka dei ka khun ksiew khun miaw jong u sahep John Bird Shadwell.
Ki ar tylli ki jingtep ki khasi ba don ha utei u lum ki dei ki jingtep ki kmie ki kpa jong ka kong Streamlet kiba la tep lang ha syndah ki paieit jong ki, ka kmie jong ka kong streamlet ka dei ka kong Billsibon Hynniewta,u kpa jong ka pat u bah Douglass N Shadwell Laloo.
Ki 10 tylli ki lum jingtep jong ki mem bad ki sahep ki dei ka jingtep u Joh Bird Shadwell (kha ha ka 17 tarik u nailur, 1819 khlad pat ha ka 2 tarik u jylliew 1909), nangta ka jingtep ka lok jong u ka Emma Shadwell, nangta u Edwyn Neville Shadwell,Waliet Idina Davis, Lucca Shadwell,Renwith Shadwell, Cliffe Shadwell,Henry Arthur Diats,Lance Neville Shadwell, Mona Davis.
Nalor kitei ki lum jingtep la don ruh ka ing jong utei u sahep John Bird Shadwell kaba u la ai kyrteng ha ka lok jong u ka Emma Shadwell bad katei ka ing la ai kyrteng ka Emma Ville (mynshuwa ia katei ka thaiñ baroh kawei sdang na Circuit House ki la ia thuh khana khana ba la ai kyrteng ha ka kyrteng ka Emma).
Kawei pat kaba la lap ha katei ka jaka ka dei ka jaka peit kai pyngngad kaba la shna kyrpang nalor u maw uba jrong kyndiang kaba kiong ka View Point.
Na utei u maw uba jrong lah ban iohi kyndiang ia kiba bah ki shnong kiba don sha Shilliang wan kum ka shnong Sohkynduh-12 shnong, ka shnong Mawkliaw, Mawlam, ka Pynursla.
Lah ruh ban iohi ia ka them bah sha wahbah kaba ki ong ba katei ka wah ka tuid sha Wahrew, nangta lah ruh ban iohi ia ki riat ki ram kiba pynpyngngad ia ka jabieng ban peitkai bad ka pynsting ruh ia ka jingmut jingpyrkhat.
Mynshuwa katei ka jaka ka long khlawbah bad dang shen la pynitynnad ia ka, la pynkhuid pynitynnad ia katei ka jaka da u Dr.W.A Lyngwi uba shong basah ha Sohra bad u dei ruh u Business Partner jong ka Green Rock Garden.
La ong ba utei u maw siang uba jrong mynshuwa u dei uba jrong bha hynrei la ngeit pat ba u la kdiah noh ha ka por ba hap ka liengsuiñ ka ri Amerika.
Shillong, 1 Iaiong: Ka tamasa Mawbynna ha Mawphlang ne ka Monolith Festival kaba ka KHADc ka la khmih lynti bha ba kan ioh burom ka la poi pynban mynta sha ka jah burom bad katei ka dei na ka jingkynnoh ki paidbah ba wai dukan hangtei ba ka don ka jingbam sap kaba jur naba ki bor pyniaid ki la shu lalot tang ia ka pisa.
Katkum ka jingioh lum jingtip U Rupang mynta ka miet la ong ba ka la don ka jingiakular kaba jur kaba ki nongwai dukan ki la byrngem ban khang syndon ia katei ka tamasa bad ban ym ailad ban pynlong lashai ka sngi bad katei ka dei namar ba ki la ong ba nyngkong la pynbna ia ki ba kin don tang 121 tylli ki dukan ne ki Stall ha katei ka iewbah jong ka shnong tynrai ha Mawphlang bad ka KHCF ka la shim bai wai dukan T.5000 tyngka kawei ka dukan hynrei mynta ki la ong ba la mih ki dukan ym ithuh ithaw shuh da ki spah tylli bad don ruh kiba dang shu wan shna dukan hangtei.
Ki paidbah kiba la wai dukan ha katei ka jaka ki la ong ba ki la duhnong bha namar ka jingpynkha dukan kaba jur bha tang hapoh shisngi ha katei ka jaka , ki la ong ba kim sngewpher lada kin duh nong ia kata ka T.5000 tyngka ka bai wai hynrei ki la ong ba ki la thied ia ki tiar ki tar ki la thied ia ki doh ki dohkha da ki phew hajar tyngka bad ka eh ia ki ban pynmih namarba la bun ki dukan ban ia u nongbam.
Ki la dawa ba ka KHADC lyngba katei ka Khasi Heritage Conservation Forum ka dei ban pynphai noh ia katei ka pisa jong ki bad ki la sngewthuh ba lyngba ka jingkharoi ki dukan kiba dang don ruh kiba dang shna thymmai da lei lei ruh kin ym lah khyllie shuh tang ka bai trai ruh.
Ki paidbah nongwai dukan na kylleng ka nongbah Shillong bad shabar ka sor Shillong ki la lum khrui mynta ka miet ban ap ia u EM ka KHADC uba dei peit ia katei ka kam bad uba dei ruh u Chairman ka KHCF u bah Antonio War ba un wan ban ia kren bad ki shuwa ba kin khang ia ka Monolith Festival hynrei haduh ba thoh ia kane ka khubor kata ha ka por 11:20 baje mynmiet u bah Antonio um pat wan bad ki paidbah ki dang ap sah ia u ha katei ka jaka.
Lah ban kdew ba kham mynshuwa haba ia kren bad ki nongthohkhubor u bah Antonio War u la ong ba kin don 121 tylli ki dukan ne ki Stall ha iewbah ka shnong tynrai ha Mawphlang bad ia kitei la ai wai ha ka dor T.5000 tyngka kawei ka dukan bad nalor kitei u la ong ba kin don sa 80 tylli kiwei pat ha ki jaka ki bym hap shuh hapoh ka iewbah bad ka dor bai wai jong kitei ruh ka long katjuh hi T.5000 tyngka kawei.
Shillong,3 Iaiong:Lashai ka sngi kan dei ka sngi ban ia tynjuh bor hapdeng ki liang pyrshah bad ki liang synshar ka Hima Mylliem, u myntri liang pyrshah u myntri Nongkhlaw u la ong ba ka District Council kan pynlong ia katei ka jingiatynjuh bor,u la kam ba mynta ki liang pyrshah ki don 28 ngut ki myntri.
Shillong, 01 Iaiong:Ka ain Khang Bat Ar Kam (Prevention of Disqualification (Members of the Legislative Assembly of Meghalaya) Act, 2015) ka sorkar ka la iaid jan dap 6 bnai naduh ba la pdiang da ka iing dorbar hynrei ka sorkar jylla kam pat pynbna satia ban pynlong ia ka elek shon MDC shiteng samoi wat  hadien 7 ngut ki MDC ki la risain.
U Rupang u la ioh ban twad jingmut na ki katto katne ki briew, ki la ong ba ka daw ka jing pynslem ka sorkar ban pynlong elekshon MDC shiteng samoi, lah ban dei namar ba u Myntri Rang bah u Mukul Sangma u dang ap ba u CEM ka KHADC U Bah Pyn shngain N Syiem un shah trei shwa ha ka ain lym kumta, kan long ka jingshah rem ia ka sorkar.
Kawei pat, la ong ba ka lah ban dei namar ba ka sorkar jylla ka dang ap ia ka jubab ban ioh na ka Election Commission of India (ECI) ban ai jubab halor ka jingpan jingmut jongka na ka sorkar halor ka kam bat ark am ki MLA/MDC.Dang shen, u Symbud Myntri Rangbah ba peit ia ka tnad Ain, u Bah Rowel Lyngdoh u la pynbna hapoh ka iing dorbar ba ka sorkar ka la dep phah ia ka jubab sha ka ECI halor ka jingpan jingshai jongka halor kane ka kam bad mynta ka dang ap ia ka jubab.
Ka sorkar jylla ka la dep pdiang ia ka Ain Khang Bat Ar Kam ha ka 23 tarik Nailur, 2015 bad ka la rai ban treikam naduh ka 1 tarik Risaw kaba la pynlong ia 7 ngut ki MDC ba bat lang ia ka kam MLA ban risain ploin hynrei dei tang u Bah Pynshngain ba pyneh triang khlem risian haduh mynta.
Bun ki la pynpaw ba ka jingbym lah ka ain ban mait ia u Bah Pynshngain, ka la pyni ba ka long kum ka suloi khlem kuli.
Na ka liang u Senior President ka UDP u Bah Bindo M Lanong u la ong kham mynshwa, ba ka sorkar ka dei ban pynlong noh ia ka elekshon MDC shiteng samoi ha u bnai Lber ne Iaiong namar ba lada pynslem kam da don jingmut shuh pynban ha kaba ki konstitwensi ki bym don MDC ki la shu shah ieh kumto bad kin duh jingmyntoi.
Ki 7 ngut ki  MLA kiba long MDC kiba la iehnoh ia ka kam MDC  na ka KHADC ki long U Bah HDR Lyngdoh, Bah Ardent Miller Basaiawmoit, Bah Sanbor Shullai, Bah Metbah Lyngdoh, Bah HB Nongsiej, Bah KP Pangniang bad Bah Stephanson Mukhim ka JHADC.Shillong, 03 Iaiong:Ka Seng Khasi (Kmie) Mawkhar Shillong, kan pynlong ïaka Shad Suk Mynsiem ka jong ka ha ki lai sngi lynter kata ha ka 9, 10 bad ka 11tarik mynta u Bnai Iaiong, ha Lympung Weiking, Jaïaw, Shillong.
U kyrwoh na ka seng ka pynpaw ba ha kine ki lai sngi, la khmih lynti ba  da ki hajar ki nongshad kynthei bad shynrang, lem bad ki phew hajar u paidbah, kin wan naka bynta ba kin ïashim bynta bad ruh ban khmih ïa kane ka shad ainguh aidem.
Kumta, ka Seng Khasi  Seng Kmie ka wer ïa ki para kur ki para kha, ka tnat jong ka Seng Khasi bad kumjuh naka Seiñ Raij ba dang bat dang snoh hala ka jong ka ñiam tynrai ba kin ïawan ban ïashim bynta sha kane ka shad ainguh aidem kaba shi sien shi snem.
Shillong, 03 Iaiong:   Hadien ba la khang tih dewiong kaba la ktah ia ka iarong pisa ka sorkar jylla, sa mynta ka sorkar ka la nang kham kynduh jingeh shuh haba ia ki dukan kyiad kiba la ai khajna da ki phew klur ha ka shi snem, ki la khang noh ha ki jaka ba la mana.
Na ki 538 tylli ki dukan kyiad phareng ha kane ka jylla ba la ioh license, shiteng na kine, ki la khang kdam noh ha kine ki sngi namar ka jingmana ka ain bad ka sorkar jylla kan duh khajna ym duna ia ka T.80 klur ha ka shi snem.
Myn ar snem, na ka jingkhang tih dewiong, ka jylla ka la duh khajna haduh kumba 600 klur eiei kaba pynlong ban ot noh ia ka mang tyngka haduh 20 percent na ki tnad sorkar bapher bapher.
Namar kane ka jingeh, ka sorkar mynta ka la hap ban thaw lad ban iit da kawei ka lynti ban pynmih khajna na ka jingshah ktah na kane ka jingkhang ki dukan kyiad phareng, la ong u ophisar na ka tnad Excise.
Hynrei la ioh jingtip ba watla ki dukan kyaid ki la khang lut ha kiba bun ki jaka ha ka nongbah hynrei ka jingdie tuh ka la kynrei bha ha kiba bun ki jaka bad kane kan pynduh noh ia ka sorkar namar ba kam ioh khajna shuh.
Ka sorkar ka la pynmih ia ka hukum ba baroh kito ki dukan kyiad kiba don hapoh 200 meter na ki skul, kolej, jaka mane blei, bad ki jaka sumar ki dei ban khang noh.
Ka la ong ruh ba ha kito kiba don hapoh 50 meter na ka jaka pdeng ka surokbah kaba don ha ka sor, bad 100 meter na jaka pdeng jong ka surokbah shabar ka sor, ym shah ban buh dukan kyaid.
Ia kane ka hukum ka sorkar la pynieng da ka High Court.
Kito ki dukan kyiad kiba ioh jaka shabar ki kyndon ba la buh ka sorkar, ki lah ban pynthymmai ia ki license jongki bad ka sorkar kan ai biang ia ki tang hapoh 15 sngi.
Shillong,3 Iaiong:Mynta ka jan miet sngi u Blei kawei ka thei bu-aid ka la shah bret napoh kali hajan ka shnong Laitlyngkot, katei ka thei samla kaba bu-aid jaw sheh ka la shah bret harud surok bad la lap ia ka da ki samla katei ka shnong kiba la pyntip sha ki pulit ka Pynursla Police Station kiba la rah noh ia katei ka thei samla.
Ki briew na ka shnong Lait lyng kot ki la antad ba katei ka thai samla ka wan shangkai sngewbha bad ki paralok jong ka sha ka thaiñ Laitlyngkot.
U nongthoh khubor nyngkong u la ioh jingtip ba ki pulit ka Pynursla ki ioh tam metiap na Laitlyngkot mynta ka sngi bad ban pynthikna ia kane la phone sha u OC ka Pynursla Police Station hynrei u OC u la ong ba kam dei kumta hynrei ka dei ka kynthei kaba bu-aid bad mynta kiba ha ing jong ka ki la wan shim noh.
Shillong, 3 Iaiong:Ar ngut ki heh pulit ka jylla ki la shah sospon uwei u la shah sospon namar ka jingjrong kti bad leh kynshleiñ ia ka khynnah kynthei bad uwei pat namar ba u shoh briew.
Kitei ki pulit ki dei kiba la tip kyrteng kum u Davis Marak utei u dei uba jrongkti bad leh kynshlein ia kawei ka khynnah kynthei kaba dang rit ka rta ha Jengjal Outpost bad uwei pat u dei u OC ka Rongramu bah A.Bamon, utei u la shah sospon namar ba shoh ia u nong niah kali ka Meghalaya transport corperation (MTC) ha Goeragre.
U David u la shah sospon hadien ba kiba haing katei ka khynnah ki la ujor ha Tura PS mynhynin ka miet,ha ka FIR la ujor ba ha ka 4 tarik u bnai ba la dep ha ka por 7:30 baje mynmiet ki pulit ki la bat ia ka thuk thuk ha ka shnong Waribokgre, ha kaba ia katei ka thuk thuk la niah da uwei rangbah uba dei u nongniah kali bad katei ka khynnah rit bad la leit rah sha Jengjal Out Post da kaba kynnoh ba u nongniah u dei u dkhot ka GNLA.“Ki la shoh ia nga bad ki la kren bein ruh lai phew jait,ki labom na kjat na kti jong nga, ngam ju lapha ka jingim jong nga kum katei ka jingshah shoh,nga la tieng bha hynrei nga la ioh ban phet krad na katei ka jaka, nga dei na ka iing kaba duk bad nga tieng bha ngam tip shuh shano ngan leit pyntip ia katei ka jingjia" ong utei u nongniah thuk thuk.
Hynrei katei ka jingjia ka la paw pyrthei hadien ba ki ba ha iing ki la leit wad jingiarap na ki sengbhalang katkum katei ka FIR la ong ba u David u la buh ia katei ka khynnah kynthei (kaba shong lang ha ka thuk thuk) ha Jengjal Outpost haduh ka por mynmiet bad hangtei ki la leh kynshlein ia ka, “La rah ia nga sha Outpost ki la buh ia nga hangtei haduh ba la miet bha, ka la don ka jinglip ding ha katei ka Outpost ha katei ka miet,utei u ophisar uba la bu-aid ula wan ban leh kynshleiñ ia nga, hadien ki leit buh ia nga sha iing" ong katei ka khynnah.
U SP ka West Garo Hills u Mukesh Singh mynta ka sngi u la pynthikna sha ki lad khubor ba ia ki ar ngut ki pulit la sospon bad ka jingtohkit ka dang iaid shakhmat, u la ong ba ia u bah A.Bamon ruh la sospon namar ba u shoh ia u nongniah kali jong ka MTC.Shillong, 03 Iaiong:Ka Seng Khasi Mawsynram ka la dawa na ka Meghalaya Board of School Education (MBoSE) ban weng noh ia ka kot ba la pynrung ha ka syllabus ka ‘Diengjat Ki Longshwa’ ba la thoh da u Fr J Bacchiarello SDB na Italy ba la pynmih da ka Don Bosco Book Depot, Shillong namar ka hikai ia u Jisu Khrist bad ia u Don Bosco.
Ha ka jing ujor sha u chairman ka MBoSE, Bah EP Kharbhih, u secretary bad President ka Seng Khasi Mawsynram ha ka kynhun ka niam Khasi, u Bah Bidi Myrhong bad Bah Batistalang Myrthong, ki la ong ba kane ka kot ka ‘ialam bakla’, ‘pyniapher’ bad ‘pynjahburom’  ia ka jingngeit niam jong ki Khasi, ka kolshor bad ka riti dustur.
“Kane ka jingleh ka sorkar ban pynrung ha ka syllabus ka MBoSE ka dei shi bynta ban pynkyntiew bad ban ‘pynsaphriang’ ia ka jingngeit Khristan ha ki khynnah skul khamtam kito kiba dang don ha ka niam Khasi da kaba pynjngut ia ka jingmut jongki ba kin pdiang noh ia ka jingngeit Khristan", la ong kine ki nongkitkam ka Seng Khasi Mawsynram ha ka shithi sha u chairman ka MBoSE.“Ngi dawa ia ka sorkar ba kan weng noh mardor ia ka kot ‘Diengjat Ki Longshwa’ na ka syllabus ka MBoSE lane ban pynduh noh ia ka lynnong 4,12,14,17,21,24,25,49,50,51,52 bd 53 lada ka sorkar ka dang kwah ban bteng ban pynneh ia kane ka kot kum ka kot pule ha ki skul namar ba kane ka dei ka ri India bym shah niam", ki la bynrap.
Ki la ong ruh, ba lada ka sorkar jylla lyngba ka tnad pule puthi ka shah ban hikai kot ha ki skul, lane ha ki kolej lyngba kane ka kot, ka Seng Khasi ka dawa ban pynrung lem ia ka ka kot, ‘Ka Risaw Ka Niam Khasi’ bad ‘Ka Theology jong ka Niam Khasi’ ba la thoh da u Bah H Onderson Mawrie, ha ka syllabus ka MBoSE bad ruh ia kiwei ki kot niam kum ka Veda, ka Ramayana jong ki Hindu.
Nongstoin, 03 Iaiong:Hadien ba ka shnong Pyndenglawar West Khasi Hills, ka la rai ba kan pynkut noh bad ban nym shah shuh ban pynthym mai biang ia ki NOC, ia ki dukan kyiad kiba don ha katei ka shnong bad na ka liang jong ka shnong kala ai por ruh haduh ka 31 tarik jong u bnai ba la lah ia kitei ki dukan kyiad ba kin khang noh shi syndon, hynrei na ka liang jong kitei ki trai dukan die kyiad ki la pynkhein da kaba ialeh pyrshah ban plie ia ki dukan ki jong ki kata wat hadien ba la kut noh ka jingai por na ka shnong.
Katei ka jingialeh pyrshah jong kitei ki dukan kyiad kala pynlong ia ki ba bun kynhun kum  ki sengbhalang, senglongkmie, bad ki wei ki wei ba kin hap ban ieng pyrshah ban nym ailad ia katei ka jingialeh pyrshah ka jong ki, bad katei ka paw shai ruh ha ka sngi saitjan jong ka taiew bala lah ki sengbhalang ba kynthup ia ka WYF, HYC, ki senglongkmie na ki shnong bapher bapher jong ka thain Nongstoin, ryngkat ka shnong Pyndenglawar, ka Synjuk ki rangbah shnong ki saw tylli ki shnong ki la hiar sha katei ka jaka ban pynlong syndon ka jingpahara ban nym ailad shuh ia ki dukan kyiad ba kin nang plie.
Hadien katei ka jingpahara na ki dkhot jong ki senglongkmie na kylleng ki shnong jong ka thain Nongstoin, ha ryngkat ki sengbhalang kala pynlong ia ki lai tylli ki dukan kyiad kiba don ha katei ka shnong ba ki hap ban khang noh shi syndon, bad hadien katei na kaliang jong ki sengbhalang, senglongkmie ha ryngkat ki nongialam shnong ka shnong Pyndenglawar bad ki wei ki wei ki shnong kiba mar jan ki la pynlong ruh ia ka jingialang ha Dorbar Hall jong ka shnong Pyndenglawar ban ia tai sani bha halor katei ka kam.
Ha katei ka jingialang la ioh ruh ia ka jingkren na baroh ki nongialam jong ki seng bhalang bad ki senglongkmie ia kaba ki la pynpaw ia ka jingpyshah kaba jur halor ka jingiai pynkhein bad ka jingialeh pyrshah jong ki tei ki dukan kyiad watla ka por kala kut noh.
Haba kren ha ki nongthoh khubor hadien katei ka jingialang na ka liang jong u bah L.War Secretary jong ka shnong Pyndenglawar u la ong ba ka shnong kala shim ia ka rai ba katba jia katba long ka shnong hi kan nym shah shuh ba kine ki dukan kyiad kin dang don hapoh jong ka shnong.
Shilllong, 03 Iaiong:Ki pulit ka jylla ki la kam ba u rangbah shipai shu kam ka GNLA u Sohan D Shira u la phet krad noh na jaka sah jongu ha u lum Durama namar ka jingpynjur kyndang ki pulit da ka Operation Hill Storm-III ha baroh ka bynta ka Garo Hills.
Wat la ki pulit kim kwah ban kren eiei shaphang u Sohan, la sngewthuh ba ki la pynlong ia ka jingpynjur ia ka jingkhynra ban thwet ia u Sohan, uba lah ban kynriah sha kiwei ki jaka wat ha Bangladesh namar ka jingkynduh jingeh na ka jingkhynra ki pulit.
Ki pulit ki la kam ba ka jingkhynra da ka Operation Hill Storm-III ha Garo Hills ka long kaba jop ha kaba ki la lah ban kurup ia kiba bun bah ki tiar ialeh ka GNLA, ka jingioh siat iap ia ki katto katne ki dkhot ehrang kane ka seng ha kine ki sngi ba la dep.
Kham mynshwa, ki pulit ki la ioh kurup ia ki bom IED haduh 70 tylli na East Garo Hills bad na North Garo Hills bad ruh na ki bynta ka West Khasi Hills.
La iathuh ba namar ka jingpynjur jong ki pulit ban kyndang, la don ka jingkhih jingmut na ki dkhot ka GNLA ban wan pyndem wait noh.
Shillong 04, Iaiong:Ka shad lyngdoh Shad Suk mynsiem ka Raid Mawlam Hima Khyrim Syiemship kaba hap ha ka Ri-War Mihngi, Pynursla Block,  Eat Khasi Hills kaba ju long shisien shisnem kan long ha ka 23 tarik u  iaiong, 2016 ha madan shad Mawlam.
Kaba jngai tang 64 kilometer na sor Shillong kumta la khot bad wer ia ki nongshad kynthei bad shynrang  bad ia ki kur ki kha ki khun ki hajar ka bri u Hynniew Trep hyn niewskum ha ryngkat ka raim tynrai ban wan ban pynshit pynshngain  bad ban pynphuh pynphieng ia ka shad  ka kmen jong ka Raid Mawlam.
Kane ka shad ka long ruh kum shibynta  ban pynneh pynsah  ia ka shad tynrai bad ia ka lehniam leh rukom  kaba u long shuwa man shuwa u la hikai ban ainguh aidem ia ki Lei Raid ba kin ri kin da bad ban sumar sukher ia ki nongshong shnong jong ka Raid baroh ka wei, bad khamtam eh ba u Blei Trai kynrad na Jrong na tbian un ai ka jingkyrkhu kyrdoh ha baroh ki liang, ong ka kyrwoh lyngba u bah P.Buhtep Secretary Raid Mawlam.
Shillong, 4 Iaiong:Wat la ka BJP kam don tang uwei u MLA ruh, ha kane ka jylla, hynrei ka la ai ksai jur ba kane ka sorkar MUA-II kaba ialam da ka sorkar Congress kan sa khyllem noh namar ki kam iing jongka.
U nongpeit ka BJP ia kane ka jylla, u Nalin Kohli, u la ong ba ka jingthung kane ka sorkar ia ki 18 ngut ki Parliamentary secretaries, ka pyni shai ba ka don eiei kaba jur hapoh ka jongka, ka ban sa bthei noh.
U la kam ba ka Congress kan nym wan phai shuh ha ka bor ha kane ka jylla namar ba kam shym la lah ban pyni  ia ki kam bad ka jingbym lah ban wanrah ia ki kam pynroi hapoh ka jingialam u Myntri Rangbah u Mukul Sangma.
“Ka jingshisha ka long ba u Mukul Sangma u donkam ban thung haduh 18 ngut ki parliamentary secretaries  nalor 12 ngut ki myntri sorkar, ka pyni ba kiei kiei kim long ha ka lynti kaba dei ha ka  Congress", la ong u Nalin Kohli mynta ka sngi sha ki lad pathai khubor.
U la maham ba kine ki 18 ngut ki Paliamentary secretaries kin sa shah trei ha ka ain bad bynrap, ba u la pule bha ia ki kam kane ka sorkar khamtam ia kane ka jingthung ia ki PS.“Lada ka sorkar ha kane ka jylla ba ialam da ka Congress kan khyllem, kan dei namar ki kam iing jongka", u la ong.
U la ong ba ka sorkar ka hap ban thung haduh 18 ngut ki Parliamentary Secretaries ka pyni ba kumno ka Congress ka don hapdeng ka jingkhynniuh watla ka don haduh 30 ngut ki MLA.“Kane ka dei ka sorkar kaba don ka jingeh hapoh jongka hi, ka jinghuri hura hapoh jongka, ka la long artatien ba kan neh bad namar kane ka jinghuri hura, ka sorkar ka la klet ia ki kam pynroi bad ia ki paidbah" u la ong.
U nongialam ka BJP u la ong ruh ba, “Ha jaka ba u Mukul Sangma un pyrkhat ia ka jingjia ha Arunachal Pradesh, ula dei ban peit bad pyrkhat ia kaei ba ki paidbah ka jylla Meghalaya ki pyrtkhat shaphang kane ka sorkar jongu".
“Kumba ka paw, u Mukul Sangma u la pyni ia ka jingtlot jongu ha ka sain pyrthei hapoh ka party jongu", u la ong bad bynrap, “Ha u 2018, ka sorkar u Mukul Sangma kan nym wan shuh ha ka bor, lada ka sur jong u paidbah mynta ka dei ka dak jingkdew".
U la ong ba ka BJP kan trei ia ki paidbah lyngba ka, “Ka roi ka par ia baroh khoit kaba dei ka ktien pdeng jong u Myntri Rangbahduh ka ri u Narendra Modi.
U la ong ruh ba ka sorkar pdeng ka la theh pisa ia ka sorkar jylla hynrei ka sorkar jylla kam shym la shim khia ia ka jingduk jongka.
Shillong, 4 Iaiong:Ka BJP ka la ong ba dei ka sorkar Congress kaba la wanrah ia ka Bill Aadhar ha Parliament, hynrei kaba lyngngoh balei ki ar tylli ki jylla ba synshar ka Congress, kata ka Meghalaya bad ka Assam, ka jingpyntreikam ia u Aadhar ka long kaba rit tam.
Ka jingbym shim khia kine ki sorkar, ka pyni ba kim patiaw ia kiba duk ha ka jylla ban ai ia ki jingiarap ia ki paidbah.
U u nongialam ka BJP ba peit ia ka Megha laya u Nalin Kohli u la pynpaw ia ka jingsngew lyngngoh ban iohi ba ka jylla Meghalaya bad ka Assam ki dei ki jylla ba duna tam haba khein ia ka jingpyndonkam ia u Aadhar ha kane ka thain mihngi.
Ka Meghalaya ka dep pynrung tang 3.2%  katba ka 2.8%,"  la ong une u heh nongialam BJP.U la ong ba ka Congress ha Assam ka la synshar haduh 15 snem katba ha Meghalaya ka la synshar 10 snem.
U la ong ba ka sorkar BJP kaba ialam ia ka sorkar ha Delhi ka shu pynbha ia ka jingtreikam ia u Aadhar kaba la wanrah da ka Congress.
“U Mukul Sangma bad u Tarun Gogoi ki iakren ia ka roi ka par hynrei kim patiaw ia kiba duk ba jynjar", u la ong.
U la ong ba u Aadhar card, um dei ban shim ne pynshisha ia ka jinglong nongshong shnong ki briew hynrei ban pynioh jingiarap ba ka sorkar pdeng ka la ai sha ki briew lyngba ki account jongki.
Halor ka jingkam ba u number Aadhar u dei ban ailad ia ki briew ban wan rung bad kam nongshong shnong, u Kohli u la ong ba u heh ka BJP u la ong ba ka Congress ka thmu ban ialam bakla ia ki paidbah tang ban ioh vote.
U la ong ba dei ki sorkar Congress kiba ailad ia ka jingwang rung ki briew nabar tang ban ioh vote ha kane ka thain shatei lammihngi ka India bad kane ka la ktah ia ki trai shnong ka thain.
“Balei kine ki jylla kiba synshar ka Congress ki don shibun bah ki briew ba shu wan rung sha kane ka thain, balei ka sorkar kam shym la khang lad ia kane ka jingwan rung ki briew nabar", u la ther ia ka sorkar Congress.
Shillong, 3 Iaiong:Ha ka jingia kynduh ki Nongkitkam ka Seng Samla War San Lyngdoh, ki Nongkitkam Shnong bad ka SSSS la ioh ban iatai halor ki mat bapher bapher ha kaba ki Nongshong shnong ka thain ki la pynsngew ia ka jingshah iehnoh khun swet ka thain naduh ba la ioh ia ka jylla.
Ia kane ka jingiathir iatai la pyniaid da u Bah Stalin Thongni uba long u Sordar ka Shnong Pyn deng Umjarain.
Ha ka ba la iadon lang ruh U Bah PK Bani, Rangbah Shnong ka Lower Majai, u Sordar na Umsaw, ki Rangbah Shnong, bad ki Nongkit kam shnong jong ki Shnong kiba Marjan kynthup, Bah Ondersis Myrthong, Bah Trimus Thongni kiwei kiwei ryngkat bad ki President, secretary jong ki Seng Samla kane ka thain.
Ha ka jingiatai la pynsngew ha ka jingialang ia ki jingia tyngkhuh ki ba ki shnong ki ia kynduh naduh mynshwa bad ka jingshah ieh bein ha jan baroh ki tnat Sorkar, hynrei ki jingeh ki ba hakhmat eh ki long ka jing ioh ia ka surok kaba bha bad don ki shnong ki bym pat poi surok ruh, kumjuh ka koit ka khiah la pynsngew da u sordar uba la bad ia ka kam naduh u snem 1990 kaba long 26 snem haduh mynta hynrei ki kam pynroi ki duna palat.
U Sordar ha ka jingkhia mynsiem bad ka jing sngew duh lad U la ong ba ka Sorkar baroh ki ba leit ba wan naduh ki ki snem shwa ka 1990 haduh mynta u 2016 kim dei ki Sorkar Bamsap hynrei kidei ki Sorkar Bam duh ki bym don mynsiem pyrkhat shuh ia ki briew lajong.
Ula bynrap ruh ba lada ki bamsap ki bam sanphew bad ka sanphew pat ki pyntreikam, hynrei haba iadei bad ka thain jong ngi, kim pynsah shuh khyndiat ruh ki bam khoit khlem ka jingsngew briew shuh.
Ha ka jingiathuh u Sordar, ka surok la tih naduh u snem 1993 hynrei ym shym la siang Rong satia bad naduh kine ki snem haduh ka khyllipmat ba mynta ki shnong ki mad ia ki jingeh ha rukom, la kadei ha ka pang ka shitom ne ka leit siew bill light, ne ka shim khaw Mid-day meal bad kiwei kiwei namar ba naduh na Shnong shaduh Markyrwat ne Nongstoin ka kali ban iaid ka long ka ba jynjar khamtam ki kali rit lei kim lait bad ka baikali ka la ktah ia ka leit ka wan bad ha ba pynkit ia mar ki mata.
Kane ka la pynring stai bad ka la kjit ia ka umsyep umsnam jong ki nongshong shnong bad ka la pynduk ia ki ym tang ha ka ioh ka kot hynrei ngi la duk ha ka jingkyrmen ruh.
U Samla Zandy Myrthong u ba long ruh u Nongialam ka Seng Samla Warsanlyngdoh, ha ka jingkren jong U, U la pynshisha da ki sakhi ki satar ba la bunsien la leit ban pynsngew sha ki bor bahalor halor ka bording elektrik bad ka rukom siew ia ka ba ka la jynjar palat ban leit shaduh Mawkyrwat, namar tang ban iaid kjat na ki Shnong haduh Mawkaji ruh ka la shim por 2-3 kynta bad ha ka jingbym don surok bapaka na wahkaji ba pyniasoh bad ki Headquarters ka la nang pynsdot shuh shuh, Don ruh shibun ki jingeh bad la leit ban mih ruh sha kiwei ki tnat hynrei haduhmynta ym don tang uwei u soh ruh.
Ha kaba iadei bad ka Surok Wahkaji, U samla u la pynpaw ba ngi kum ki Nongshong Shnong ka thain ngi kwah eh dik dik, bad ngim lah ban duh ia kane ka surok, ka jingdung bad ka jingsngewsih mynsiem ka wan lada ngim ioh ia ka surok ka ba long ka budlum jong ka jingnang jingstad, jingkoit jingkhiah, bad ka ioh ka kot.
Ka don ka jing lynga pisa na kiwei pat ki seng kaba ki ia pyrshah ia ka jingwan kane ka surok, hynrei u samla u kren shai ba ka jingkwah jong ka thain hi ka long beit thik ia ka surok kali bad ym da kumwei pat.
Namar kane ka surok kan iaid lyngba lai tylli ki Hima ka ban pyniasnoh ia ki spah tylli ki shnong.
U Samla u ong ba ki bor badei peit kidei ban pyshai kdar ia ki jingthmu jong ki baroh ba kan nym buh ia u paidbah ha ka umdum.
Ngin long ki briew kiba lanot Khop, lada ngim ioh ia ka Surok la bynrap biang U Samla Sandy.
Ha kane ka jingialang la ioh sngew ruh ia ki jingkren naba bun ki Samla bad Rangbah ki ba ia tai sani ia kane ka Phang- U Samla Wallambok Syiemiong, U Chairman jong Ka SSSS South-West Khasi Hills u ba la ngam bha sha kine ki thain, U la ong ba ngi dei ban long ki ba Shemphang, ngi dei ban long ki ba tipshai ia ki jingthmu jongkane ka surok, bad ula ai jingmut ruh ba kane ka Surok kadei ban pyniasnoh ia kine ki thain bad ka Ranikor, hynrei ban ym leit ngam sha khlaw, U Samla Wallambok u buh jingkylli ia ka jing sbun ka Sorkar ban pynpoi Two-Lane ha kawei na ki shnong ka ba don tang Phra Ing.
Hooid, kine ki thain kila donkam palat palat ia ka surok, kiba long ki budlum jong ka roi ka par bad u la kular ban iadon lang bad ki Samla ha ka ban wad buit bad wad lad lynti kumno ban nangiatrei na bynta ka jingdonkam jongka thain.
Shillong, 4 Iaiong:Ka Synshar paid bah, ka kot Aiñ bad ka riti ka dustur dei ki jing iatyngkhuh bad ka kynrum kynram kaba la mih ha Hima Mylliem ha kine ki sngi.
Haba phai sha ka synshar paidbah ka ong ba ka sur u paidbah ka dei ka sur jong u Blei lane ka sur kaba jop haba phai sha katei ka liang ka liang pyrshah jong ka Hima Mylliem ka dei ka liang kaba jop naba ka don ka jingbun paid kaba don haduh 29 ngut ki myntri.
Haba phai pat sha ka kot Aiñ jong ka Hima Mylliem ne ka hima Mylliem Act la i kumba ka liang synshar ka kham khlaiñ bad haba phai sha ka riti ka dustur ruh kaba la ju leh naduh myn barim la I kumba ka liang synshar kaba dei ka liang jong u Pa’iem Latho Manik Syiem ka kham khlaiñ.
Kitei lai tylli ki dei ki jingiatyngkhuh hapoh ka hima Mylliem hynrei katkum ka khubor ba la ioh hi ka long ba kaba kut jong ka kynrum kynram hapoh ka hima Mylliem kan dei beit sha ka kashari kaba dei ka ing bishar ba ha khliehduh jong ka jingiakajia.
Mynta ka sngi ka District Council ka la khot ia baroh ar liang na ka Hima Mylliem ban ia pyni ia ka jingbun paid, bad ha katei ka jingkhot ka District Council ki liang pyrshah kaba don 29 ngut ki myntri ki la poi lut katba na ka liang ki liang synshar kiba don hapoh jong u Pa’iem Latho Manik Syiem pat kim shym la poi bad kham hadien ki la phah da ka jingthoh lyngba u EM Incharge Elaka ba kim lah ban poi na ka daw ba ki la kdew ha ka jingthoh kynthup ka daw pang shitom.
Ha katei ka jingkhot ka District Council , ki ophisar jong ka tnad Elaka kim lah shuh ban pyniaid da kumwei pat ia ka jingialang naba ka jingthoh ka la poi dier por palat na ki liang synshar bad ki liang pyrshah ruh kim ailad bad ki la ieng ha ka nongrim ba ka District Council ka la khot ban ia pyni bor, kumta la phah soi ia ki myntri kiba don ha katei ka jingialang ban peit katno ngut ki pyrshah ia u Syiem bad ha ka jingsoi ki la don haduh 29 ngut kiba pyrshah kaba pyni ba kiba bun ki pyrshah ia u Syiem ha ka Hima kaba don 42 ngut kiba khraw.
Tang mar ia wai katei ka jingialang u nongialam na ka liang pyrshah u myntri Nongkhlaw haba kren sha ki kotkhubor u la ong “Ngim artatien shuh ban jop namarba katkum ka hukum ki la khot sha katei ka jingilang ban ia pyni bor bad ban pyni ia ka ingbun paid".
Haba kylli uei pat ban long Syiem lada jia ba u Pa’iem Latho un khyllem noh u myntri Nongkhlaw u la ong ba la don u kyrtong u ban long Syiem bad uta u dei u bah Ricky Nelson Syiem.
Kiba bun ki myntri kiba donlang ha katei ka por ki la ong ba ha katei ka jingialang ka liang pyrshah ka la jop lypa bad ka pyni ruh ba ki thep kol kynthei lane ha ka ktien nongwei kaba ki ong ka Walk over.
Katkum ka jingong kitei ki myntri kiba ia donlang ha katei ka jaka kaba don ha phyllaw ka MDC Hostel (hadien ka jingialang kaba la long hapoh Conference Hall ka MDC Hostel) ki la ong ba naduh ka 29 tarik ka District Council ka la pynsangeh ia ka jingtreikam ka EC ba mynta naduh ka ai wai iew ai wai hat bad kumta ter ter ha kaba la i jingthoh ruh sha manla uwei pa uwei u myntri ka hima Mylliem.
Katkum ka jingiakren pat bad ki ophisar ka District Council ki la ong ba ka kam ka Hima Mylliem haba shim kyllum hi na ka synshar paidbah ka pyni ba ka liang synshar ka la rem namar ba ki liang pyrshah ki bun paid, hynrei haba phai sha ka kot aiñ jong ka Hima Mylliem bad ka riti ka dustur ka pyni ba katei ka kam ka dang kyllaiñ namarba nalor ka District Council ka dang don sa ka ing bishar bad ia kane ki la ong ba ka la jia teng ha ki snem kiba la dep.
Shillong, 4 Iaiong:U bah Mansturdy Nongrem Chairman ka KHADC u la bitar shla ia u CEM ka KHADC u bah Pynshngaiñ N Syiem namar ka jingphah lum khajna jong u ha ka dor T.200 tyngka shi trok na ki kali kiba kit marpoh khyndew ha ka thaiñ Borsora kaba dei ka konsti twensi jong u, “Marsien ioh jingtip ba don kiba lum khajna nga la phone ia u CEM, u la ong ba ka dei ka jingshisha ba ka District Council ka lum khajna namarba ka don la jinglait ei ka jingioh ka District Council ha katei ka thaiñ, nga la kylli ia u kumno phin lum khajna haba ka Challan ka dei jong ka sorkar jylla kaba la lum lyngba ka DMR bad kata ka dei ka jingshim khajna kaba ar shah jong phi nalor ba ka District Council ka ioh la ka jong ka bhah na ka sorkar jylla" ong u bah Man.
“ U CEM u la ong ba ka don ka jinglait ei ka pisa ( leakage) , nga la ong ia u ba kane ka dei ka jinglum khajna kaba ar shah jong phi nalor ba ki trok ki dep siew sha ka sorkar ruh, nga la ong ba ka dei kaba be-aiñ, nga la dawa ban sangeh noh hynrei um sngap" ong biang u bah Man uba la bynrap da kaba ong “Nga sngewsih bha ia kane ruh la leh khlem ka jingkynjoh ktien ia nga u MDC katei ka thaiñ".
Ka Association ki nongkhaii mar poh khyndew ha katei ka thaiñ ki la ujor sha ka ophis u Deputy Commissioner, ki laleh ia kane ha u bnai rymphang nga dang shu ioh jingtip ha u lber,nga la phone ruh sha u DC halor katei ka bynta ba ki nongkhaii ki ujor sha nga" ong biang u bah Mansturdy Nongrem.
Katkum ka jingong u bah Man u la ong ba u la ioh jinguor ba ki briew ka District Council ki khrong khajna T.500 tyngka eiei na kawei ka trok hynrei haba la phone ia u CEM u la ong ba u iathuh ba ka dei T.200 tyngka shi trok, “Kane ka dei ka jingleh beiñ bad ka jingleh be-aiñ" pynkut u bah Man.
Shillong,4 Iaiong:Ka Khasi Student Union (KSU) ka la rakhe ia ka sngi kyrsiew thiah ka Khasi National Awakening Day kaba dei ruh ka sngi ba ka KSU ia ka ju rakhe kum ka sngi ba u Tirot Sing Syiem u la pynbna thma pyrshah ia ka sorkar phareng.
Ha katei ka sngi ka KSU ka la pyllait ruh ia ka Documentary phlim kaba iadei bad ka Khaii Pateng ha ka Bri u Hynniewtrep, ia ka jingialang kyrsiew thiah la pynlong ha u Mot Tirot Sing ha Iew Rynghep, Laitumkhrah.
La pyniaid ia katei ka jingialang da u samla Donald Thabah uba dei ruh u Education Secretary ka KSU Sengkmie, ha katei ka jingialang ki la don kumba 150 ngut eiei ki dkhot ka KSU, ba kynthup ruh ia ki dkhot ka seng LYWA,KWADA bad la donlang ruh u Chairman ka NESO uba dei u President barim ka KSU u bah Samuel Jyrwa.
La sdang ia ka jingialang da ka jingduwai na u samla Rapbor Nongrum, Secretary ka KSU Mawlai Circle.
U General Secretary ka seng u bah Auguster Jyrwa haba kren ha kane ka sngi, u la ong ba kane kadei ka sngi ban kyrsiew ri ba kum ka jaidbynriew kaba rit paid lada ym husiar bad lada ailad ia kiwei ki jaidbynriew ha ka kam khaii pateng yn sa long ki nongwei ha la ka ri.
“Ka khaii ka pateng kadei kawei ka daw bah ba lada ngi duh noh ka ap ka jingma ia ka jaidbynriew", la ong u bah Auguster Jyrwa.
U bah Jyrwa u la ong ba kane kadei ka sngi ban eh rngiew ha kaba ka seng ka la lah ban pyllait ia ka phlim ha kaba iadei bad ka phlim ba la ring halor kumno ki iew ki hat ha ri Khasi ki la shah knieh noh ha kiwei ki jaidbynriew.
“Ka long kaba i sangsot ba ki iew ba don ha ka bri u hynniewtrep la synshar bad la khaii da ki bar jylla", u la ong bad la bynrap ba kane ka phlim ka long ban pynkyndit bynriew ia ka jaidbynriew.
Shuh shuh u la ong ba lyngba kane ka phlim ka seng ka la dawa na ka sorkar na ka District Council bad ki Syiem ba kidei ban sahngeh noh ka jingai  NOC bad Trading Laisen sha ki bar jylla.
“Ngi dawa bad ka sorkar bad ka Council kadei ban sahngeh ban ai ia ka NOC bad trading lisen sha ki bar jylla", la ong u bah Jyrwa bad la bynrap ba ka jingai Trading lisen ia ki bar jylla ka khanglad noh ia ki samla ka jaidbynriew kiba ladep ia ki jingpule.
Ha kajuh ka por, la dawa ba ki trai ri trai dukan kidei ban sangeh ka ai wai dukan ia ki bar jylla namar lada duh ia ka khaii ka pateng ka jingma ka ap ia ka ri bad ka jaidbynriew hi baroh kawei, la ong u bah Jyrwa.
U la ong ba ia kane ka phlim yn sdang pyni naduh ka sngi Palei ha baroh ki cable khamtam ha ka sngi u Blei ha ka por janmiet.
“Ka sorkar kadei ban long Adkar ha ka jingai ia ki Epic namar lada ngi duh noh ia ka hok ngin sa shah synshar ha kiwei ki jaidbynriew", la ong u bah Daniel Khyriem bad la bynrap ba ka seng ka la ju iakren halor kumno ban iada ia ka jaidbynreiw rit paid.
“Dei ban long kiba husiar bad peitngor khnang ba ka jaidbynriew kan nym duh ia ka jinglong kyrpang ha kane ka ri", u la ong.
Ha katei ka sngi la iohi ba ka KSU kala pynieng ia ki Banner kiba don ka jingthoh kaba la thoh ‘Sa shisien kin win ki khlaw ,sa shisien kin khih ki maw’ bad ka jingthoh kaba ong ruh ‘Ka sorkar India ka dei ban pynlong aiñ ia ka hok ka bri u hynniewtrep" ryngkat kiwei pat ki jingthoh pla kad.
Shillong,3 Iaiong:Ha ka miet sngi thohdieng jong ka taiew ki nongdie dukan kiba la wai da ka dor T.5000 tyngka kawei ka dukan ki la pynkhih puk ha ka Tamasa Mawbynna (Monolith) kaba lalong ha ka shnong tynrai ha Mawphlang.
Kitei ki ia khih pyrshah ia ki nong pyniaid jong katei ka tamasa bad ka jingiakhih jong ki ka la kut haduh ka por 2 baje ha ka step phyrngap jong ka sngi saitjaiñ.
Ha katei ka miet ki nongwai dukan ha iewbah jong ka shnong tynrai ki la shim ia ka rai ban khang ia ka khyrdop bah ban rung sha ka monolith bad ha ka step kaba bud ki la leh kumta bad ki la khang ha ka por 9 baje mynstep, hynrei ki la ong ba la wan kyrpad eh ki nongpyniaid ia ki ban plie da kaba kular ba kin khot ia kren ha ka sngi hat majai kata ba kin shongthait shuwa ha ka lah sngi u Blei shisngi bad kin sa ia kren bad ki ruh ki la plie noh.
Katei ka jingkhih bitar ki paidbah nongdie dukan ki la ong ba dei na ka daw ka jingiap iew palat ha katei ka iewbah naba ki nongpyniaid ki la iaid lait katkum ka jingiakren kaba ki la dep ban ia kren naba sdang bad kum ka jingpynbna jong ki.
Ki nongdie dukan ki la ong ba nyngkong la pynbna ba kin don tang 121 tylli ki dukan ha katei ka iewbah hynrei mar ia sdang ka Monolith ki dukan ki la kharoi sted bad wat ha ka shiteng sngi jong ka sngi khadduh ka tamasa ruh ki la ong ba dang don kiba dang pynieng dukan thymmai bad haduh ka por shiteng sngi jong ka sngi saitjaiñ ki la ong ba la mih haduh 247 tylli ki dukan ha ka jaka jong ka 121.
“Kane baroh ka dei na ka jingkhwan lalot ki nongpyniaid, ki khmih lynti ba da ka jingkharoi ki dukan kan iarap ia ki hynrei kim pyrkhat pat ia ka jingiap jong ngi" ong u bah D.Dkhar uwei na ki nongwai dukan ha ka dor T.5000 tyngka ha katei ka iewbah jong ka shnong tynrai.
“Lada dei ba ngi tip lypa ba kin don haduh katne ki dukan,ngin ym treh hi ruh ban wan wai dukan shane, hynrei ki pyni ia ngi da ka map ba ki don tang katne tylli ki dukan (121)" ong u bah S.Nongkynrih sa uwei pat u nongwai dukan uba la bynrap biang da kaba ong “Kan myntoi aiu ia ngi ban plie dukan haba kam don jingmih".
Katkum ka jingiathuh kitei ki rangbah ki la ong ba kiba bun ki nongshong dukan ha katei ka iewbah ki la die da ki jingbam kiba sah ha ka sngi khadduh jong ka Monolith, “Kim banse ban die da ka ja dait thah,ka doh kaba sah, ma ngi ngi ia wai T.5000 tyngka katba ki don pat kiba ki nongpyniaid ki ai wai tang T.400 bad T.2500 tyngka hynrei ka jingheh ka dukan bad ki jingdie pat ki juh" ong biang u bah Nongkynrih.
Ki nongthohkhubor ha ka step sngi saitjaiñ ki la iaid sharum shaneng katei ka iew ban ia kren bad ki nongdie dukan bad ban kylli na ki kumno ka iew ka hat jong ki, hynrei la iohi ba baroh ki pynjew bad ki pyni da ka durkhmat sngewsih ban iathuh ba ym tang ba ki iap iew hynrei mynta ki hap ban kit ram ruh naba kishim da ka ram ka shah ban wan plie dukan ha katei ka tamasa.
Kawei ka longkmie ka khot ia ki nongthoh khubor sha ka dukan jong ka bad ka la pyni ia ki jalieh jadoh bad ki doh ba ka la shu bret kai kiba la pyut, “Peit peit wan shane seh wan peit kine kiba nga la bret kai kiba la pyut" ka la ong bad pyni ruh ia ki khiew heh khiew rit ki dabor jong ka kiba ka labuh ia kitei ki bam kiba la pyut.
Ki nongthohkhubor ki la sakhi ruh ba kiba bun na ki nongwai dukan ki bym kwah ban ia bun ktien eiei na katei ka jingduhnong jong ki ki dei kiba la lum lalang ia ki tiar ki bam jong ki ban leit phai noh sha la shnong, la iathuh ba ki don kumba 30 tylli ki dukan kiba la lum lut khoit la ki tum ki tam ban leit phai thylli sha ing.
Kitei ki nongshong dukan ki la khnium ruh ia ka rukom pyniaid ha kaba ki la ong ba ym shah ia ki dukan tang ban buh um ruh ha dukan jong ki ba kin dih ialade, “Hato mut dur phi ngin shong dukan hangne lada ngi sliang um ngi hap ban shu leit thied T.3 tyngka shi klat" ong u bah Nongkynrih.
Ha ka jingiakren kyllum bad ki nongthohkhubor la sngewthuh ba ka daw ka jingiap iew ki dukan jong ki ka dei beit na ka daw ka jingkha roi ki dukan kiba ki bor pyniaid ia ka tamasa monolith ki dang ai wai shuh shuh ia ki dukan wat la kala tam bunshah na kaba ki la dep pynbna bad dep mang.
Shillong, 5 Iaiong:Ka RBYWO Umsning Circle ka pynpaw ka jingsngewkhia, halor ka jingbym shim khia ka ophis PHE Umsning Division lyngba ka Umsning Sub-Division, halor ka jingbymlah ka jong ki ban pyn-ur-long ia ka skhim sam um dih ha Umsning, kaba la sdang naduh u snem 2011 bad ka por ban pyndep ka la kut mynta u bnai Lber 2016.
Ka jingbymlah ban pyndep ka dei ka jingbym shimkhia ne trei shitom ka ophis u SDO Umsning Sub-Division.
Ka jingbymler ka jingtrei kam ka ophis u SDO, ka la pynlong langknia pynban ki paidbah ka Umsning, ban ngat ha ka kyrduh um ha kine ki sngi bad ka jingkhmih lynti ban ioh ia ka  umbam umdih na Khrum Diengiei ka lah ban shu kut tang ha ki jingphoh sniew namar ka por ban pyndep, ka la kut noh mynta u bnai khlem da ur-long.
Ha ki snem ba la leit la shem ba ka ophis u SDO Umsning Division, ka shu bunkam tang ha ka leit ai jinghikai, sha ki shnong bapher bapher kat kum ka scheme SMB bad NBA.Ka jingbunkam jongki, ha ka sam syrnod ODF ka la pyndkoh ia ka project umbam umdih kaba long ka jingdonkam kaba kongsan tam.
Ka seng ka dap ruh da ka jingsngewlyngngoh kaba khraw kumno ki nar um kiba rong jngum, jong ka ophis ki leit poi sha ki jaka bym dei, kum ha ka jingpynlong nala um sha pynthor bad kiwei kiwei.
Halor kane ka jinglap, la suba jur ba don ka jing die tuh ia ki nar um ne ka bamsap ka ba jur haka ba ia dei bad ka Umsning Greater water supply scheme.
Ka seng ka la ioh ruh bun ki jingujor pyrshah ia ka ophis u SDO Umsning sub-division, kum ka jingpynrung kam casual, ka jingkyntiew kyrdan ia ki casual kiba dang shu rung sha ki skill, semi bad un-skill labour ka jingdon kjat ki pipe ban poi sha ki pynthor bad ki pung dohkha ki riew shimet khamtam halor ka umbam umdih, kiba kum ka seng kan sa tih bniah halor kine ki daw ban lap iaki jingshisha baroh.
Ka seng kan sa leit buh ruh ha kine ki sngi da ka jing ujor sha ki pulit, halor ka jingsuba bamsap ne ki jingjah bun tylli ki pipe jong ka UGWSS.Shillong, 05 Iaiong:Ka National Green Tribubal (NGT) ka la ailad ban shalan dew iong ha ka jylla haduh 15 tarik Iaiong, hynrei kam shah ban tih dewiong.
Ka kynhun ka NGT, ka la shah ia ka jingkyrpad ka sorkar jylla ban ailad ban pynjlan shuh ia ka jingshalan dewiong ryng kat ka jingsiew khajna bad ka bai siew sha ka Megha laya Environmental Restoration Fund naduh ka 15 tarik Rymphang haduh ka 15 tarik Iaiong.
“Ngim pdiang ban pynjlan ia ka tarik ban shalan ia u dewiong ba la tih.
Yn nym shah shuh ban shalan dewiong hadien ka 15 tarik Jymmang, 2016 bad ia ki dewiong ba la tih baroh yn shong ha ka mon ka sorkar jylla ban leh katkum ka ain da kaba pyrkhat ia ka mariang", la ong ka kynhun nongbishar ka NGT kynthup u Chairperson u Justice Swatanter Kumar.
Ha ka jingbishar, ka sorkar Meghalaya ka la ong ba ka la buh ia kane ka kam ha kaba iadei bad ka jingpynkhreh ia ka Mining policy bad ka jingpynkhie im biang ia ka mariang ban iakren bad pyndep ia ki jingdonkam bad ka sorkar pdeng.
“U Joint Secretary ka tnad Coal ka sorkar pdeng ka la rai ban wan jngoh ia ki jaka bad ban iasyllok bad ka sorkar pdeng ha kaba yn bishar ia ka Mining Plan ban pynbna paidbah.
U nongiasaid ia ka MoEF bad ia ka tnad Coal Ministry u la ong ba yn pynsted ia kane ka kam", la ong ka kynhun nongbishar ka NGT.La thung san ngut ki nongsaid ain kum ki Local commissioner nalor ki Commisioner ba la dep thung mynshwa bad la bthah ia ki ban pynlong ia ka jingleit jurip kynsan ha ki jaka ba don ka jingtih dewiong.
“Ka sorkar jylla ryngkat ka jingiasyllok bad ka MoEF, kan ai ia ka kaiphod hapoh saw taiew ban iathuh kiei ki lad ba ka la leh ban pynim biang ia ki jaka ba la shah ktah na ka jingtih dewiong beain ha ki snem ba la dep" la ong ka kynhun bishar ka NGT.Ha ka 23 tarik Nohprah mynshem snem, ka NGT ka la pynjlan ia ka jingshalan ia u dewiong ba la dep tih ha kane ka jylla Meghalaya sha ka 15 tarik Jymmang bad ka la buh 15 Rymphang kum ka tarik ba khadduh ban siew khajna ia u dewiong ba la dep tih.
Shillong, 4 Iaiong:U SP ka East Khasi Hills u Bah M.Kharkrang ha kane ka sngi Nyngkong u la ong ba ki samla ki dei ban kiar raimaw raidieng na ki drok  namar ba ki dei ki ktem jong ki jingsniew ha ka imlang sahlang.
Haba kren ha ka jingialang pynshai paidbah halor ki drok ba la pynlong da ka HYC Mawlai circle u Bah Kharkrang u la ong “Mynshem snem ngi la lap ba wat ki khynnah shyn rang ba dang rit bad kynthei ruh ki pyndonkam drok bad ka long ka jingjia kaba pynlyngngoh bad ka daw jong ka jingsngew khia" u la ong.
U la ong ba ki samla ki dei ban kiar bad ialeh pyrshah ia ki jingsniew ban long ka lawei ba phynai.
“Namar ka jingkynrei kiba pyndonkam drok, ka la wanrah ia ki jingsniew ba bun kum ka jingtuh, ka jingpyniap briew, ka jingbyrngem bad kiwei", u la ong u SP.Shwa ia kane, ka Dr  O Swer ka District Health Officer (DHO)  ka la ong ba “katto katne ki samla pule hadien ba la wan na skul kin ieng kai, shang kai bad dih sikret, iakren ki ktien khlem akor kum ki kynnah surok bad kane ka la pynlong ia ka imlang sahlang ha ka jingdum.
Ka la ong ba ka jylla Meghalaya ka dei kaba kham halor ban ia ka jylla Bihar ha ki kam runar namar ka jingbun kiba pep skul shiteng.
Shillong, 04 Iaiong:Ka tnad District Council Affairs (DCA) ka jylla ka dang pynkhreh mynta ban phah sha ka sorkar jylla ban pynlong ia ka elekshon MDC shiteng samoi ha ki konstitwensi ba la iehnoh ki MDC.Ha ka jingiakren bad u Commissioner & Secretary ka DCA u Bah Jopthiaw Lyngdoh mynta ka sngi, u la ong ba ka tnad ia mynta ka dang pyn khreh ia ki jingdonkam ban phah sha ka sorkar ha kaba iadei bad ka jing pynlong ia ka elekshon MDC shiteng samoi.
“Ha kine ki sngi, ngi dang ia bun kam namar ba dang don ka dorbar mang tyngka bad mynta ngi dang pynlong ia ka jingpynkhreh ia ki jingdonkam ban phah sha ka sorkar jylla",  u la ong.
Wat la ki seng sain pyrthei ki la pynkhreh pynap lypa ban wan noh shen ka elekshon MDC shiteng samoi ha ki 7 tylli ki konstitwensi, hynrei katkum ka jingtip, ka elekshon ka lah ban long kham katto katne por.
U Bah Lyngdoh u la ong ba  "Ka ain ka la kdew ba ia ka elekshon MDC shiteng samoi, ym don rule eiei kaba bthah ban pynlong hapoh 6 bnai hynrei kan shong beit ha ka sorkar jylla ban rai ban pynlong ia ka elekshon".
Kham mynshwa, ka tnad DCA, ka la pyntip sha ka sorkar ia ka jinglait tylli jong ki 7 tylli ki MDC konstitwensi ha ki bnai ba la dep hadien ba la iehnoh ki MDC namar ka jingtieng ioh shah mait ha ka ain Khang Bam Armaloi kaba la pdiang da ka iing dorbar ka jylla ha usnem ba la dep.
Lah ban kdew ha ka 7 tarik Risaw, 2015, u Lat ka jylla u V Shanmuganathan u la ai ia ka jingmynjur ia ka Bill khang bam ar maloi ki MLA ka Prevention of Disqualification (Members of the Legislative Assembly of Meghalaya) Amendment Bill, 2015.
Ka sorkar jylla ka la buh ba kane ka ain kan treikam beit noh naduh ka 1 tarik Risaw kaba mut ka la iaid jan 6 bnai mynta ba la ioh ia ka jingmynjur na u Lat.
Ki MLA kiba long MDC kiba la iehnoh ia ka kam MDC  na ka KHADC ki long Bah HDR Lyngdoh, Bah Ardent Miller Basaiawmoit,Bah Sanbor Shullai, Bah MetbahLyngdoh, Bah HB Nongsiej, Bah KP Pangniang bad Bah Stephanson Mukhim ka JHADC.Hynrei ka ka daw ka jingpynslem ka sorkar ban pynlong elekshon MDC shiteng samoi, lah ban dei namar ba u Myntri Rangbah uMukul Sangma u dang ap ba u CEM ka KHADC u Bah Pynshngain N Syiem un shah trei shwa ha ka ain lym kumta, kan long ka jingshah rem ia ka sorkar.
Kawei pat, la ong ba ka lah ban dei namar ba ka sorkar jylla ka dang ap ia ka jubab ban ioh na ka Election Commission of India (ECI) ban ai jubab halor ka jingpan jingmut jongka na ka sorkar halor ka kam bat ar kam ki ML/MDC.Ki 7 ngut ki  MLA kiba long MDC kiba la iehnoh ia ka kam MDC  na ka KHADC ki long Bah HDR Lyngdoh, Bah Ardent Miller Basaiawmoit, Bah Sanbor Shullai, Bah Metbah Lyngdoh, Bah HB Nongsiej, Bah KP Pangniang bad Bah Stephanson Mukhim ka JHADC.Shillong, 4 Iaiong:Ka jingleh thur mur u bah Pynshngaiñ N Syiem –Chief Executive Member ka KHADC ha ka rukom sam skhim sha ki MDC ka KHADC ka la sdang ban mih pyrthei lyngba ki jingkren u bah Pyniaid Sing Syiem MDC ka HSPDP na Sohryng kham, uba la kren sha ki lad khubor ha kine ki khyndiat sngi ba la dep, ha kaba u la kynnoh, ba ka jingsam skhim sha ki MDC ka la noh shiliang palat ha kaba ki don tang katto katne ngut ki MDC kiba la ioh tang namar ba ki don ka jingiajan bad u CEM.Mynta pat ka dak kaba shai kaba paw pyn ryngkew, lyngba ki jing kren jong uwei na ki MDC ba rangbah tam jong ka seng Congress ha KHADC, u bah Man sturdy Nongrem uba dei ruh u Chairman jong ka KHADC.Ha ka jing iakren bad katto katne ngut ki nongthohkhubor u bah Mansturdy, u la ong ba ka long kaba shisha ba ka don jingleh thur mur bad ka jingleh shiliang u CEM ha ka rukom sam skhim sha ki MDC.U la ong ba ka don ka pisa kaba T.133 klur tyngka kaba ka KHADC ka la ioh na katei u la ong ba la sam mar T.2 klur tyngka sha baroh 23 ngut ki MDC bad lada ia kheiñ mar T.2 klur ka jingioh jong baroh ki MDC kan long T.46 klur tyngka kaba sah pat ka don haduh T.87 klur tyngka.
U la ong ba u bah Pynshngaiñ u la ong ba ia katei ka T.87 klur tyngka un pynlut ia ki jingdonkam ka District Council bad un sam ruh sha ki Rangbah shnong jong kito ki konstitwensi ki bym don MDC shuh mynta hadien ka jingrisaiñ ki MDC jong ki.
U bah Man u la ong ba ki MDC ki kwah ba u CEM un kham pynbun shuh sha ka bhah ki MDC bad ban mang tang kumba 50% na bynta ka jinglut ka District Council bad ia kane u la ong ba ki 12 ngut ki MDC ki la phah da ka jingthoh sha u CEM kaba ki la soi lang ha katei ka jingthoh, “Nga la kren ia u CEM, hynrei u ong bym long shuh ban ia kren bad u kyntait beit, haba kam long shuh ban ia kren te yn ia kren aiu shuh, ka la kut" ong u bah Mansturdy Nongrem haba ia kren bad ki nongthoh khubor.
Shuh shuh u bah Mansturdy u la ong ba ka don sa ka pisa kaba T.3 klur tyngka kaba la mang na bynta ki MDC kaba dei na ka Performance Grant bad katei ka pisa ka dei naduh ka por ka jinglong CEM u bah Ardent M Basaiawmoit, hynrei la ioh pat ha ka jinglong CEM u bah Pynshngaiñ N Syiem bad ia katei ka pisa u la ong ba hap ban pyntreikam lyngba ka jingstad ka Executive Committee, “Hynrei ngi la lap hangto ba ka rukom pyntreikam kam dei lyngba ka Executive Committee hynrei ka dei kaba la shu leh katkum ka mon lajong bad kam don ka polisi jong ka Executive Committee, don ki MDC kiba ioh bun, don kiba ioh duna, don ruh ki bym ioh eiei kum ma nga , nga te ialade Nil, lada kiwei ki MDC ki ioh ban sam skhim sha u paidbah bad lada kiwei kim ioh hato ngin sngew kumno?" ong u bah Mansturdy Chairman KHADC.“Nga don ka jingsngewsih shisien ba ka tarajur ka noh palat, lada kan shu long biang lada duna khyndiat, tam khyndiat ba kan ia wan dur ngan ym sngew eiei baroh hi ngi tip kam lah ban long katjuh ia baroh,hynrei mutdur ma phi ka la long shaba palat" ong biang u bah Man.
U la ong ba mynshuwa u dang pyrkhat ban sngap la ka sngap beit namarba ha ka jingsngew long rangbah um kwah ban pynmih eiei ka ban poi sha kaba ia sngewsih, “Hynrei nga I ba ka la ong palat shisha ,nga kren ia ka jingshisha , ngam tieng iano iano ruh, nga ruh nga dei u nongialam uba ki paidbah ki la jied" ong shuh shuh u bah Mansturdy Nongrem.
Utei u Chairman ka KHADC u la ong ruh ba mynshuwa ka la don ka jingiakut ba ia ka PDF la ialam da ka seng Congress bad baroh ki kam ka PDF shuwa ban poi sha kawei pat ka bynta dei ban ia kren sngewthuh shuwa hapoh ka jingialang PP jong ka seng Congress, “ u bah Pynshngaiñ um shym la leh kumta" u la ong da kaba bynrap da kaba ong “Ngam banse ma nga bad ki MDC ka seng Congress ngin leit ban ujor noh mynta hi u bnai sha ki bor bahalor jong ka seng Congress ia kitei ki jingleh u CEM".
U bah Mansturdy u la pynkynmaw ba ki don 12 ngut ki MDC kiba la soi ia ka jingthoh kaba la phah sha u CEM halor katei ka jingsam skhim bad kitei ki 12 ngut ki MDC ki long u bah Mansturdy Nongrem, bah Donevan Kharwanlang, bah Teinwell Dkhar, bah Donkupar Sumer, kong Rona Khymdeit, bah Victor Rani, bah Adelbert Nongrum, bah James Ban Basa iawmoit, bah Latiplang Kharkongor, bah Morningstar Mawsor, bah Hadrian Lyngdoh bad u bah L.G Nongsiej (uba u bah Man u la ong ba um shym la ioh ban soi namarba u hap leit sha Vellore na bynta ki jingdonkam hynrei u la dep ban ia kren sngewthuh pat).
Ha katei ka jingiakren u bah Mansturdy u la ong ruh ba la phah jingthoh sha u CEM ban khot jingialang PDF ban ia kren halor katei ka phang hynrei um khot, “Ka la don kawei ka jingialang ba u CEM u khot ban ia kren na bynta ka surok Wahkaji-Mawthabah, bad ha katei ka jingialang u la wanrah pynban da ka mat shaphang katei ka skhim,ngim pat shym la pynkhreh eiei na bynta katei ka mat" u la ong.
Shillong, 5 Iaiong:Ka Seng jong ki nongniah kali kamai Tourist kaba la tip kum ka Jowai-Ladrymabai Tourist Taxi Association (JLKTTA), West Jaintia Hills District naduh ka shi tarik mynta u bnai ka la pyllait ia ki Identity Card (ID) sha baroh ki nong kamai (Driver) kiba hapoh ka lama ka (JLKTTA).
Na ka liang u General Secretary jong ka Association u bah Mihsalan Dhar ha ka kyrwoh u la ong ba ka Association ka kyntu ia ki nongshong kali da kaba ong ka jingpyllait ia kine ki ID ka mut ban ai ki jingiada ia ki nongleit nongwan, khamtam ia ki nongshnong kali ba lada ki lap ia ki draibar ba buaid kyiad  ne kino kino ki jingdih pynbuaid, bad kiba kren khlem akor ia ki  nongshong kali ki dei ban shim ia ki number ID jong ki lane ia ka number kali jong ki da kaba pyntip sha ki nongialam ka Association ne sha ki pulit.
Na ka bynta ka jingthmu ba bha ka Association ia kane ba khnang ba kine kiei kiei kin ym jia ne long shuh namar kum kine ki shait jia man ka por.
Ha kajuh ka por ka Association ka kyntu jur ia ki dribar ba ki dei ban burom ia ki nongshong kali kamai bad lada lap ba ki dribar kiba pyrshah ia kane, na ka liang ka Association kan kan pynshitom ia ki kat kum ki kyndon ain jong ba kala buh, pynkut ka kyrwoh na ka JLKTTA lyngba u General Secretary jong ka u bah Mihsalan Dhar.
Nongpoh.05 Iaiong:Ka Hynniewtrep National Youth Front (HNYF) Northern Region, ka la pynpaw ia jingsngewkhia kaba jur halor ka jingbymdon jong ki Signboard kiban kdew shai ia ki nongniah kali ha shilynter jong u surok bah NH-40 naduh Jorabat haduh Umiam, ha kaba kane ka jingbymdon jong kitei ki signboard, kham tam ha ki jaka ba long Iew bad bun briew ka ju wanrah ruh ia ki jingjia ba sngewsih ba man ka por.
Katkum ka kyrwoh ba la phah da u president ka HNYF Northern Region, u Bah Markus Marten, u la ong ba ka seng ka buh ia ka jingdawa ia ka National Highway Authority India (NHAI) bad ia ka company IL&FS kaba pyntrei ia kane ka surok, ba ki dei ban buh noh mardor iaki Signboard Speed Limit bad kadaw kaba la pynlong ia ka seng ban dawa buh ia kitei ki Signboard, ha ki jaka ba long sor bad bun briew ka dei namar ka seng ka la lap ba bun na ki nongniah kali kim burom shuh iaki paidbah nongleit nongwan da kaba pynher sted iaki kali, da kaba shim kabu halor ka jingbymdon jong ki Signboard.
Hooid ym lah ban len ba kane ka jingwan jong ka surok 4-lane ha Ri Bhoi, ka la long kum ka jingkyrkhu kaba khraw ia ki paid nongleit nongwan, hynrei ha kawei pat ka liang ka long pat ka jingma iaki paidbah ba iaid ba ieng ha shi lynter jong u surok, namar ka jingbym don ki signboard kiba biang kiba kdew shai iaki Speed Limit, ba ki kali ki dei ban iaid suki, kum haki jaka ba long sor, ki Iew, ki skul bad kumta ter ter, la ong u Bah Marcus Marten.
Ka jingma kaba wanrah na ka jingbymdon jong ki Signboard ka dei na ki draibar kiba wan na ki jaka ba kham jngai bad kiba wan tengkhat, namar kine ki draibar na jngai kim tip ha kino ki jaka ba bun briew, ki jaka ba long Iew, ki skul bad kane ka lah ban wanrah iaka jingjia ba sngewsih na ka jingpynher sted jong ki ia ki kali kaba ki niah.
Ha kajuh ka por ka seng kala dawa ruh ban buh noh da ki Signboard kiba shai ha Weight Bridge kaba don ha Umling, namar ha katei ka jaka bun naki paidbah ki kulmar ia ka rukom iaid jong ki kali bad halor jong kane ka seng kala dawa naka NHAI bad kumjuh ruh ka kompani IL&FS ba kan shimkhia ban pynbiang noh ia ki signboard ha shilynter jong u surok 4-lane, khanag ba kan wanrah ia ka jingshngain na ka bynta jong ki paidbah nongleit nongwan.
Shillong, 5 Iaiong:Ka jingring dur ne ka Video ia uwei u pulit pyniaid kali (Traffic) ka la saphriang ha ki Social Media ha kaba la iohi ba ha katei ka jingrung dur uwei u pulit pyniaid kali uba la bu-aid bad kaweh palngeng shadiang sha mon u la leit pyntjhieh pathar ha kawei ka jaka paidbah hakhmat ka sign board jong ka Top Cem.
La iohi ha ka Video ba utei u pulit u don bad uwei pat u para pulit pyniaid kali jong u –uba niah ia ka thuk thuk pulit kaba lieh (Pulsar) kaba don ia ka jingthoh Police.
Hadien ba la dep pynjhieh ha katei ka jaka la iohi ha katei ka jingring dur ba utei u pulit u ieng shiphang arphang hajan ka thuk thuk ba niah u paralok jong u bad ka khaweh ka met shane shatai, sa shiphang pat la iohi ba u kiew ha ka thuk thuk bad u da pyni dak ia u paralok jong u ban iaid sha ka liang ba u kwah bad katei ka thuk thuk ka la iaid.
La ithuh na katei ka jingring dur ba u nongring u la ring napoh kali ha ka por kaba kham duna kali ban iaid ha surok.
Shillong,5 Iaiong:4 ngut shi ba ha iing hasem ki la poi sha ka jaka sumar naba ki la kem pang hadien ba ki la bam ia u tit.
Kitei ki 4 ngut ki dei na ka shnong Nongpriang ka shnong kaba hap ban iaid kjat na Mawyir-Sohra kumba shi kynta eiei, lain gut na ki ki dei ki rangbah katba marwei pat ka dei ka kynthei.
Kitei ki 4 ngut ki dei u bah Nolan Syngai, u bah Pyntngen Suting, ka Dameris Sohkhlet bad u bah Redi Suting.
Kitei baroh 4 ngut mynta ki don hapoh CHC, Sohra bad ki lad khubor ki la iathuh ba mynta ki la kham ioh bor.
Katkum ka tyllong khubor kaba u Rupang u la ioh lum la iathuh ba kitei baroh saw ngut ki la bam ia u tit uba ki khot ha ka ktien shnong jong ki u tit Tynrai (u jait tit uba ki briew katei ka shnong ki ju bam), la ong ba ki la bam ia utei u tit tynrai mynhynin ka sngi ha ka por mynstep bad ha ka por mynsngi ki la leit sha la ki bri ki bsah sha la ki jaka rep jaka riang kumba ju leh manla ka sngi hynrei ha ka por mynmiet kitei baroh saw ngut ki la prie bad pynhiar bad ki la kem tlot bad la pynkit noh ia ki bak sha Sohra, kim lah shuh ban iaid hi hynrei la shu kit da ki briew na katei ka shnong namar ba ka dei ka shnong ka bym pat don surok.
La iathuh ba kiba ia bam ia utei u tit ki don bun ngut hynrei kiwei pat kim lei lei hynrei tang kitei saw ngut kiba la ioh pang.
Shillong, 5 Iaiong:U Bah K Lang stieh myntri ba dei peit ia ka Iewduh u la ong ba ka hima Mylliem kala shim ia karai ba naka bynta shipor ka hima kan khrong hinoh ia ka bai musur na ki nongwan iew ha Iewduh.
Haba kren ha u SP News Agency u la ong ba kane ka jingshimti hi noh jong ka hima ban khrong hinoh ia ka bai musur ha Iewduh ka long ban pynlait ia ki paidbah na ka jingshah khrong tam na ka dor kaba la buh da ka hima.
Haba jubab ia ki jingkylli na ka liang jong u myntri Langstieh u la iathuh ba ka dor bai musur ia ki mar ki matta kiba rung ha Iewduh ka long hapdeng ar tyngka bad shiphew tyngka don tang khyndait eh ki jaid mar kiba poi khatsan bad arphew tyngka.
Haba iathuh pat ha kaba ia dei bad ka jingaiwai ia ka iewduh ha u snem 2015-2016 ka hima kala aiwai sha ki nongshimwai ha ka dor T.73,20,000/- tyngka.
Kane ka jingaiwai kala kut bad mynta ka hima kamshym la aiwai hynrei kala buh ia ki nongtreiban khrong noh da ka hima.
(SP News).
Shillong, 5 Iaiong:Kiba bun ki riew rangbah na ka shnong Sohra ki diaw mynsiem bad pangnud haba ki lap ba ka kpep u Sahep Harry Inglis (u sahep na ri Bilat) ka la shah pynpra noh dang ha kine ki khyndiat sngi.
Kham mynshuwa u Rupang u la ioh jingtip ia ka jingdon katei ka kpep ha Saitsohpen, Sohra na ki katto katne ngut ki riew rangbah bad ha ka sngi saitjaiñ la leit ban peit ia katei ka kpep sahnam hynrei ka la pynkyndit ia kiba ha katei ka jingialam sngew sarong jong ki ban pyni ia ka kpep u sahep Harry Inglis la lap pynban ba la pynpra ia ka ha kaba ki dak ki shin kumba paw ka pyni ba ka jingpynpra ka long dang shen naba ki khyndew ki dang saw.
La lap ba ia katei ka kpep la khlong noh ia ki bynta ba shapdeng jong ka bad hadien ba la khlong la kyrshan pat da ki dieng ba kan ym twa.
Katei ka kpep jong u Sahep Harry ka don hapoh jong ka jaka kaba la shimti da ka NIIT mynta.
Katkum ka jingioh lum khana shaphang katei ka kpep la ong ba u Sahep Harry u dei u Officer Incharge ka sorkar bilat ha Sohra, u dei ruh u ba la kemia u Tirot Sing, la thung ruh ia u kum u Assistant Political Agent bad hadien kiba bun ki kam kiba u la bat ha Sohra la ong ba dei ha u snem 1853 ba u la mih noh na ri Bilat ban leit phai sha la ri sha Bilat, bad u la khlad noh ha ka 31 tarik u naitung 1860 ha ri Bilat hi.
Katkum ka jingiathu hkhana pateng shaphang utei u sahep la ong ba shuwa ba un iap u la batai lypa ha laki khun ki kti ba lada un iap dei ban leit rah biang ia ka metiap jong u ha Sohra bad dei ban tep hajan ka dulan jong u ne ka Bungalow kaba don ha Saitsohpen.
La ong ba u batai ruh ha la ki khun ba ym bit ban tep ia u hapoh khyndew ne hapoh thliew kaba shu tih,hynrei dei ban buh halor ka mei ramew da kaba shu tei kynton.
La iathuh khana ba hadien ka jingdkut mynsiem jong u la kyllan da ki jingpyniwbih ia ka met jong u, bad dei hadien shiphew snem la ong ba u khun jong u – u Lionel Inglis u la pynpoi ia ka shynrong metiap u kpa jong u ha Saitsohpen bad khlem da tih thliew ban tep la shna ia ka kpep jingtep kaba heh bha kaba heh 14 la 10 mitar.
Haduh mynta mynne katei ka kpep ka dang don ha katei ka jaka kaba don ka NIIT mynta.
Hynrei ka la pynkyndit ia ki nong Sohra ban lap mynta ba la don ba khlong ia katei ka kpep u sahep Harry Inglis kaba ki la don ruh kiba suba ba katei ka jingkhlong ka lah lehse ban dei ba hapoh katei ka kpep lehse ki lah ban don ki ksiar ki rupa ne kiwei pat ki jingdon jingem ba la thep lang shapoh.
Shillong, 5 Iaiong:Ka ‘Er Langthari kaba jur ka la khyrwit ha kikhapsor ka nongbah Shillong mynta ka sngi, katei ka erlangthari ka la sdang ha ka por 1:30 eiei mynsngi bad kam da neh slem hynrei ka shu sar naphang ia ki ing ki sem, ki dieng ki siej ha ka jing iaid lynti jong ka.
Kat kum ka jing lap ki bor ba thew ba woh ia ka mariang la ong ba ka jingsted katei ka lyer ka long haduh 24 kilomitar shi kynta.
Katto katne ki bynta jong ka sor Shillong kiba katei ka er langthari ka la sar naphang ki kynthup ia ka Nongrah, Nongpathaw, Nongmen song, Pynthor, bad kaba kham jur eh la ong ba ka dei ha Umpling.
Ha ki bynta jong ka Golflink la iohi ba ki dieng ki siej ki la dkut bad khyllem bad ka rukom dkut jong ki la ithuh ba katei ka lyer ka la shu khyrwait la kumba khyrwait jaiñ, don ruh kiba ka lyer ka la rat naduh tynrai.
Lyngkrang ki dieng ki la khyllem hapdeng surok bad katei ka pynthud lut ia ka iaid ka ieng ki kali, la iohi ruh ba ha Pynthor ki nar ding ilektrik ki la khyllem ha ing briew.
Hapdeng katei ka jingjia haduh ba thoh ia kane ka khubor ym pat ioh ia ka ripod jong kino kino kiba mynsaw lait noh ka jingjulor ki ing ki sem.
Haduh ba thoh ia kane ka khubor ka jing kheiñ ia ka jingdon ki ing ba la julor ka dang iaid shaid shaid, naba ka dei ka jingjia kaba la jur bha.
U BDO ka Mylliem C&RD Block u bah Passah u la ong ba haduh mynta katkum ka jingioh lum jingkhein jong u u la ong ba ha Nongpathaw ki la don haduh 13 tylli ki ing kiba la julor phom, katba 7 ne 8 tylli pat kiba julor malu mala, ha Nongrah u la ong ba ki don 8 tylli kiba julor shiliang shi phiah, ha Nongmensong u la ong ba ki don 20 tylli kiba julor malu mala katba 2 tylli pat ki la pra phum, ha Pynthor u la ong ba ki don 19 tylli ki ing ba shah ktah bad kawei ka skul ka St.Nanak Secondary School ka la julor bun eh,katba kiba bun pat ki ing kiba shah ktah ka dei ha Umpling ha kaba ki don haduh 40 tylli ki ing kiba la julor.
Katei ka jingkheiñ ba u bah Passah u la ai u la ong ba ka dei haduh mynta ka miet kaba u ia kren bad u nongthohkhubor hynrei ki dang don shuh kiba dang shim jingkhein tiak pa tiak.
U la ong ruh ba ha kaba ia dei bad ka bam ka dih ki briew kiba la sha ktah ha katei ka jingjia yn sa pynpoi lashai mynstep bad yn leit sam sha ki.
Shillong, 05 Iaiong:U Fr M Thongni u Lyngdoh Niam ka Mawlai Parish u la pynshai halor ka jingujor ka Seng Khasi Hima Mawsynram ban weng noh ia ka Kot ‘Dienjat Ki Longshwa’ ba la thoh da u Fr Fr.Bacchiarello na Italy, da kaba ong ba haba ki Missioneries ki wan sha kane ka ti Khasi, ym pat don satia ki skul LP ba la pyniaid da ka sorkar bad ki briew ki hap ban leit shaduh Guwahati bad sha ki kyrdan ba kham shalor ki hap leit shaduh Kolkata.
U la ong ba kum ki Khasi ki donbok ba ki ioh ia ki Missionaries kiba iohi jngai, kiba tip ia ka bor jong ka jingtip, ka jingtip ban iaid shaphrang bad ka jinglaitluid.
“Namarkata ka daw, ki la ai ia ngi ki dak thoh, ka grammer, ki kot, ki jingthoh ban pynsuk ia ka pule puthi.
Ka long ka jingsngew nguh ia ki skul Balang kiba la kharoi ha Khasi bad Jaintia", la ong u Fr Thongni.
U la ong ba u Fr.Bacchiarello uba shah kynnoh ba pyntroin ia ka niam Khasi, bad ka kolshor Khasi, u la dei u maitlynti ban sdang ia ka St.Anthony’s college ha u snem 1934 ha Shillong ban pynsuk ia ki Khasi ban leit pule shaduh Guwahati bad Kolkata.
U Fr.Bacchiarello u nang ban kren Khasi bad u tip ia ka kolshor khambha ia ki briew kiba pynrem pynban ia u.
U la ong ba ki missionaries Khristan namar ka jingieid ia ki Khasi ki la pynlong ia ka pyrthei ba kan tip ia ka kynhun jong ki briew kum ki Khasi wat sha ki bynta ba jngai ka pyrthei.
“Hato ka niam tynrai kan duh noh tang namar ba kylla ia ka naim namar ka syllabus?", la ong u Fr Thongni.
“To ngin khot ia ki Khasi riew wad bniah ban thoh ban iada ia ki niam jongki.
Ki missionaries ki la hikai ia ki ban pule, ban thoh haba ka niam Khasi kam pat sngewthuh ia ka jingdonkam ban hikai ia ka pule puthi", u la bynrap u Fr Thongni ha ka jingpynshai.
“Ha Meghalaya la eh ban shem ia kano kano ka karkhana, bad la shaniah ha kiwei ki bynta ka ri India ba ngin lah ban im, ka jain ba ngi kup la wanrah nabar, ki jingbam ba ngi bam la wanrah nabar, ki tiar ba ngi pyndonkam la wanrah nabar bad kiwei de", la ong u Fr Thongni.
U la ong ba u Fr.Bacchariello um ju pynbor iano iano ban long Khristan hynrei ka jingieid jongu lyngba ki kam, ka la pynlong ia ki briew ban long Khristan bad ka jingpdiang ia ka jinglong Khristan kam dei ka jingleh bakla jong ki briew.
U Fr Thongni u la ong ba ki Khristan ki ruh ki don bynta ban pynlong ia ka tamasa mawbynna ba dang shen.
“Ki missionaries ki la wan bad ki la seng ia ki jaka sumar, ki jaka hikai, ki museums, bad ki skul nalor bun kiwei ban iarap ia ki briew.
Lada long sniew ban leh ia kaba bha, kam donkam ban ong ba ki Khristan ki leh ia kaba bakla", u la ong.
Lah ban kdew ba dang shen, Ka Seng Khasi Hima Mawsynram ka la dawa na ka Meghalaya Board of School Education (MBoSE) ban weng noh ia ka kot ba la pynrung ha ka syllabus ka ‘Diengjat Ki Longshwa’ ba la thoh da u Fr J Bacchiarello SDB na Italy ba la pynmih da ka Don Bosco Book Depot, Shillong namar ka hikai ia u Jisu Khrist bad ia u Don Bosco.
Ha ka jin gujor sha u chairman ka MBoSE, Bah EP Kharbhih, u secretary bad President ka Seng Khasi Mawsynram ha ka kynhun ka niam Khasi, u Bah Bidi Myrhong bad Bah Batistalang Myrthong, ki la ong ba kane ka kot ka ‘ialam bakla’, ‘pyniapher’ bad ‘pynjahborom’ ia ka jingngeit niam jong ki Khasi, ka kolshor bad ka riti dustur.
“Kane ka jingleh ka sorkar ban pynrung ha ka syllabus ka MBoSE ka dei shi bynta ban pynkyntiew bad ban ‘pynsaphriang’ ia ka jingngeit Khristan ha ki khynnah skul khamtam kito kiba dang don ha ka niam Khasi da kaba pynjngut ia ka jingmut jongki ba kin pdiang noh ia ka jingngeit Khristan", la ong kine ki nongkitkam ka Seng Khasi Mawsynram ha ka shithi sha u chairman ka MBoSE.“Ngi dawa ia ka sorkar ba kan weng noh mardor ia ka kot ‘Dienjat Ki Longshwa’ na ka syllabus ka MBoSE lane ban pynduh noh ia ka lynnong 4,12,14,17,21,24,25,49,50,51,52 bd 53 lada ka sorkar ka dang kwah ban bteng ban pynneh ia kane ka kot kum ka kot pule ha ki skul namar ba kane ka dei ka ri India bym shah niam", ki la bynrap.
Ki la ong ruh, ba lada ka sorkar jylla lyngba ka tnad pule puthi ka shah ban hikai kot ha ki skul, lane ha ki kolej lyngba kane ka kot, ka Seng Khasi ka dawa ban pynrung lem ia ka ka kot, ‘Ka Risaw Ka Niam Khasi’ bad ‘Ka Theology jong ka Niam Khasi’ ba la thoh da u Bah H Onderson Mawrie, ha ka syllabus ka MBoSE bad ruh ia kiwei ki kot niam kum ka Veda, ka Ramayana jong ki Hindu.
Shillong, 5iaiong:Ka Shad Sukra ka Sein Raij Muthlong, West Jaintia Hills District, kaba juh long man la u snem, mynta u snem kan sdang naduh ka  8 tarik bad kut ha ka 9 tarik u iaiong ha Madan Nohrong ha Thadmuthlong.
Kumba juh long man la u snem ha kane ka Shad Sukra kan don ka jingkyntip, jingiakop kiba la pynkhreh kyrpang da ki khun ka Sein Raij bapher bapher kum ka Rwai ka Siaw, ka shad Pliang, ka Phawer ka Kynhoi, Mawpoin, Siat Knam, Quiz, Debate, ka Shad ka Kmen ka put ka tem tynrai bad kiwei kiwei ha ka ban pynneh pynsah iaka Riti Dustur ka jait bynriew ka bri u Hyniew Trep.
Kumta ka Sein Raij Muthlong ka khot ka wer ia ki khun ka Bri U Hynniew Trep baroh kiba don ha kylleng ki jaka ban iapoi, ban sakhi lang  ban pyn shong shit iakane ka shad sukra.
Ka Sein Raij Muthlong ka Kyrpad ia baroh kiba wan sha kane ka Shasd Sukra ban long kiba tip Briew Tip Blei, ba yn ym leh kiei kiei ki bym ia hap ha ka imlang sahlang, te la da shem ia kino kino kiba leh kulmar ha kane ka Shad Sukra yn pynshitom kat kum ain.
Kane ka long kat kum ka jingpyllait khubor u General Secretary u bah Y.Suchiang.
Shillong, 6 Iaiong:U Dy.CEM ka KHADC u bah Process T Sawkmie ryngkat bad u Chairman ka KHADC ubah Mansturdy Nongrem ki la leit ban ia kynduh ia u myntri ka tnad DCA u bah HDR Lyngdoh ha ka sngi hat majai jong ka taiew bad katkum ka jing iohlum jingtip la ong ba katei ka jingiakynduh jong ki ka la long tang ka jing iakynduh paralok kum ki briew jong ka seng Congress kumno ban pyn khlaiñ ia ka Party.
Hynrei la ong ba u CEM ka KHADC u la ioh jingtip ia katei ka jing iakynduh jong ki bad u la bitar bad ha katei ka juh ka sngi la ong ba u la phone sha u bah HDR Lyngdoh bad ha katei ka jingiakren phone u bah Pynshngaiñ u la ong ia u bah HDR ba um dei ban tuklar ia ka kam kaba ia dei bad ka district Council.
Ki nongthohkhubor kiba la ia kynduh bad u bah HDR Lyngdoh mynta ka sngi ki la kylli na u hato ka long ne-em kaba shisha ba u bah Pynshngaiñ u la phone ia u, u bah HDR u la ong “Ho,oid ka dei ka jingshisha" bad u la ong ruh ba ha ka phone u bah Pynshngaiñ u la ong ia u ba um dei ban tuklar ia ka kam ka KHADC, u la ong ruh ba u bah Pynshngaiñ u la kynnoh ba u (HDR) u thmu ban pynkhyllem shuki ia u , “Katei ka jingkynnoh ka dei kaba bakla" ong u bah HDR Lyngdoh.
U bah HDR u la ong ruh ba ki MDC ka seng Congress ki dei baroh ki briew lajong haba don ba kwah ia kynduh u la ong ba um lah ban ong em,hynrei ban ia kren ia ka kam bujli nongialam haduh mynta kam pat don , u la ong.
Ha ka juh ka por u Bah HDR u la ong, ki MDC kim lah ban iaid lait na ka jingbthah na ka seng Congress namar ki long MDC, EM, CEM ne MLA, myntri sorkar ne wat u Myntri rangbah ka jylla ka dei lyngba ka tiket Congress bad lyngba ka seng Congress, hynrei ban ong ba kin leh pyrshah ia ka seng um sngewiahap satia.
U la bteng biang da kaba ong ba u Bah Pynshngain um nud ban leh ia ki MDC lajong kiba thmu ban pynkhih ia ka shuki jong u naduh ba sdang hynrei u leh ia ki MDC shimet ki bym don bor eiei.
Nongstoin, 06 Iaiong:Ka Synjuk ki seng longkmie Nongstoin Area, ha ryngkat ki Sengbhalang mynta ka sngi, ki la pynlong ia ka jingia iaid paidbah, ha ryngkat ka jingrah lama iong na ka bynta ban pyrshah jur ia ki nongdie kyiad (Wine Store) kiba la pyrshang ban ialeh pyrshah hadien ba la kut noh ka jingai por na ka Shnong, ia katei ka jingiai iaid la sdang naduh na iew Nongstoin shaduh sha ka Shnong Pyndeng lawar ka jaka ba don ki jaka die kyiad.
Hynrei shi sngi shwa ia katei na ka liang jong ka tnad Excise kala dep ban leh ia la ka jong ka kamram kata ban khang tala noh ia kitei ki dukan kyiad (Ceased) baroh lai tylli kiba don ha katei ka shnong, naduh ba kila ioh ia ka order na ka High Court kata ban nym shah shuh ia kino kino ki dukan kyiad ba kin don hajan ka surok bah ba iaid kali, ha jan ka iing mane bad ha jan skul bad kidei ruh ban don sha kham pajih kumba 100 meter tam na kitei ki jaka.
Na ka liang jong ki seng longkmie ha ryngkat ki sengbhalang bad ki riew rangbah jong ka shnong hadien ba la wai ka jingialang kaba lyngkot kila pyrshang ban pynpaw ka jingkyndit ha kaba iadei bad katei ka jingwan khang tala jong ka tnad Excise da kaba ki ong ba kila leh sop sop khlem ka jingtip lem jong ki bor shnong bad kila pyrshang ruh ban khang biang sa kawei ka tala na ka liang jong ka shnong ha ryngkat ki seng longkmie.
Kham shiphang katei ka kam kala sdang ban khluit namar ba don ka jingbym iahun bad ka jingbym ia sngewthuh jingmut hynrei da ka jingdonlang jong u Magistrate u bah V.Swer u ba dei ruh u BDO jong ka Nongstoin Block kumjuh u bah T.S.Marwein Officer Incharge ka Nongstoin Police Station bad u bah K.L.Shylla Superintendent jong ka tnad Excise kila pyrshang ban pynsngew thuh ia kitei ki senglongkmie bad kumjuh ia ki riew rangbah jong ka shnong ba kim shymla leh donbor ne leh sop sop hynrei kila leh katkum ka hukum jong ka High Court bad kila iaid ruh katkum ka ain.
Hadien ka jingiakren ban pynsngewthuh na ka liang ki briew jong ka ain kila ailad noh ia ki bor shnong bad kumjuh ki seng longkmie ba kin shu ia soi noh tang katto katne ngut ki dkhot ha ka kot bad ia katei ka kot la thep lang noh ha ka tala ba la shon muhor, da ka ain bad la shon muhor biang pat sa shisien ia baroh lai tylli kitei ki dukan kyiad kiba don ha katei ka shnong.
Ym tang kata wat hadien bala leh ia katei ka dang iai don hi ka jingbym ia hun tang ia katei ka jingkhang tala namar ba kawei na ki dukan kyiad ka dang don sa ki kamra kiba ia snoh lang bad katei ka dukan ha kaba la buh bad pyllang ia ki kyiad bad ia kitei ki kamra la shu khang tang da ka tala jong ki trai dukan khlem kano kano ka jingseal na ka liang jong ka sorkar, bad katei ka pynsuba ruh ia ki seng longkmie ba leh se kin dang don ki ban sei tuh ia kitei ki kyiad na katei ka kmara.
Shuh shuh ban pynhun ia katei na ka liang jong u bah K.L.Shylla Superintendent jong ka tnad Excise u la ong ba na ka liang jong u bad na ka tnad jong ka Excise kan sa shim ia ki jingkhein ha kaba iadei bad ka jingdon jong ki kyiad ha kitei ki dukan bad un sa ai ruh ka jingtip sha ki senglongkmie bad sha ki riew rangbah jong ka shnong.
Shillong, 6 Iaiong: Lashai ka sngi ka HSPDP kan leit ban ia kynduh ia u Lat ka jylla ban ia kren halor ka kam kaba ia dei bad ki Parliamentary Secretary ka sorkar jylla , ia katei ka rai la shim ha ka jingialang CEC jong katei ka seng kaba la long mynta ka janmiet.
Haba ia kren bad u Rupang u President Rangbah ka HSPDP u bah Ardent M Basaiawmoit, MLA ka Nongkrem u la ong ba haduh ba ia kren bad une u nongthohkhubor ym pat lah ban pynthikna ia ka por jingiakynduh namar ba ki dang ap ia ka por kaba biang kaba u Lat u lait ban ia kynduh ia ki bad u la ong ba katei ka seng ka la pynkhreh ruh da ka jingthoh ban ai sha u Lat ha katei ka jingiakynduh.
U General Secretary katei ka seng pat u bah Witting Mawsor u MLA ka Mawshynrut u la ong ba ka HSPDP ka la rai ban ia kynduh ia u Lat bad ban ai da ka jingthoh ryngkat ki jingbatai bniah ia u shaphang ka kam Parliamentary Secretary ha kane ka jylla.
U bah Witting u la ong ba la don ka jingthmu ban ia kynduh ia u Lat ha ka por 2 baje nohphai sngi hynrei haduh mynta ym pat lah ban pynthikna la u Lat u lait ne em ha kata ka por.
Katkum ka jingiakren bad u Rupang u bah Witting u la ong ba ka kam Parliamentary Secretary ha kane ka jylla ka la long pyrshah ia ka Article 164 Clause I bad hangne u la ong ba mynshuwa ka long laitlan ia ka sorkar ba kan bhah kam myntri sorkar katba ka mon ia ki MLA hynrei hadien mih ka aiñ kaba la khang pyrshah bad dei ban don tang 12 ngut ki MLA.Hynrei u la ong ba ka kam Parliamentary Secretary ruh ka dei ka bynta kaba ka aiñ mynta ka la pyniahap bad ka kyrdan myntri sorkar bad hangne ha jylla jong ngi u la ong ba ki don haduh 18 ngut ki Parliamentary Secretary bad katei ka jingdon jong ki kaba haduh 18 ngut kan ktah ruh ia ka pla tyngka jong ka sorkar jylla.
Halor kane ka juh ka bynta u la ong ba ha Delhi mynta ka sorkar u Arvind Kejriwal ka don haduh 16 ngut ki Parliamentary Secretary bad ia kine baroh 16 ngut yn tian bishar ha ka 11 tarik mynta u bnai,ia katei ka rai u la ong ba ka HSPDP ka la shim hadien ba ka la buddien bha ba ha baroh ki jylla katei ka Article 164 Clause I ka la treikam lut bad tang ha kane ka jylla kam pat treikam bad dei halor katei ka nongrim u la ong ba ka HSPDP kan leit ban batai bin pabin jai pajai ha u Lat ka jylla ba un tuklar ia katei ka kam.
Shillong, 6 Iaiong:U Chairman ka KHADC uba dei ruh u MDC jong ka Langrin kon stitwensi u bah Mansturdy Nongrem u la ong ba ki khubor kiba paw ha kine ki sngi ha ki lad khubor ym ha u Rupang ka pyni ba la ong ba ia ka jingthoh ba la soi ki MDC ban kyrpad na u CEM ban pynheh shuh shuh ia ka jingioh jong ki MDC na ka T.2 klur marwei la pyn wandur pynban kum ka jingthoh kaba pyni ba kitei ki MDC kiba lasoi kyrteng ki kwah pynhap shuki ia u bah Pynshngaiñ N Syiem bad la kam ruh ba ki dei ki kynhun jong u.
Halor katei ka jing thoh u bah Mansturdy u la ong “Haduh mynta ngam pat thaw kynhun, haduh mynta ngam pat lum jing ialang bad ngam pat don jingmut ruh ban pyn khyllem shuki, hynrei nga shu kren tang ia ka rukom treikam ka Executive Committee hangne (KHADC)" u la ong.
U la ong ba ki jingkren jong u ia ka rukom treikam ka Executive Committee ka dei halor ki ar tylli ki mat kata kaba nyngkong ka dei ka jingbym iahap jingthew shuh ha ka rukom bhah ia ka pisa kaba T.133 klur tyngka kaba la ai tang mar T.2 klur tyngka sha manla u MDC bad ka bym patkot tang 50 % ruh bad haba ia kheinlang ka poi tang T.46 klur sha ki MDC bad kaba tam pat ka long haduh T.87 klur tyngka.
Kawei pat ka mat kaba u la kren ia ka jingbymbiang ka rukom treikam ka EC ka dei halor ka jingkhrong khajna ka KHADC na ki trok kit dewiong kaba u la ong ba ka dei ka jingkhrong be-aiñ nalor ka sorkarlyngba ka DMR ka la dep ban shim khajna bad kane u la ong ba ka dei ka jinglum khajna ar shah na ki paidbah kaba bun ki paidbah ki bitar.
U bah Mansturdy u la ong ba katei ka jingkhrong khajna ka KHADC kaba u kren ka dei tang kaba la jia hapoh ka konstitwensi jong u kata ha Ranikor bad ka Borsora hynrei u la ong ba um shym kren ia kiwei pat ki konstitwensi kum ha Majai bad shawei.
U la iathuh ba katkum ka jingtip jong u la khrong ia katei ka khajna ha Majai bad kumjuh ruh ha West Khasi Hills hynrei ha West Khasi Hills u la ong ba u DC u la pynsangeh noh bad ha konstitwensi jong u pat u la ong ba u la dep ia kren bad u SP kumjuh ka DC bad shen ka DC kan pynmih ia ka hukum.
Watla u la pyntip sha u CEM ba u dei ban weng noh ia katei ka jingkhrong khajna kaba T.200 tyngka kawei ka trok u bah Man u la ong ba u CEM u khlem weng ia katei ka hukum.
“Ho, oid nga u MDC ka thaiñ nga bitar ia katei ka jingkhrong be-aiñ nalor ba ka District Council ka la ioh la ka jong ka bhah na ka sorkar (lyngba ka khajna bad Challan ka DMR)" ong u bah Mansturdy.
Shillong, 06 Iaiong:Ka jingkhang ka sorkar ia ki dukan kyiad ha kane ka jylla, ka la ktah jubor ia ki trai nongdie, ki nongtrei bad kiba ioh jingmyntoi na kane ka kam.
Haba iakren bad u dkhot bym kwah pyn paw kyrteng, ka East Khasi Hills Wines Dealers Welfare Association (EKHWDWA), u la iathuh ba ka jingdon jong ki briew ba shah ktah kam duna ia ka 5 hajar ngut na ka jingkhang syndet ka sorkar ia ki dukan kyiad.
“Palat 5 hajar ngut ki la duh kam naduh ki nongtrei, nongshong dukan, ki jaka thep na ki bottling plant", la ong une u dkhot ka WKHWDWA haba iakren bad u Rupang mynta ka sngi hadien ba la wai ka jingialang mynta ka sngi.
U la ong ba ka jingduh khajna ka sorkar ha ka shi snem, kam duna ia ka 200 klur ha ka shi snem na ka jingkhang ia ki dukan kyiad ha kane ka jylla.
“Kumba 97 percent na ka jingdon ki dukan kyiad ha ka jylla, ki la shah khang lut ha kane ka jylla", u la ong bad bynrap, mynta ruh ka jingkhang ka dang bteng shaid shaid.
U la ong ba ki dukan kyiad kiba ba la buh naduh u snem 1941, 1948 ruh ki la shah khang kum ka Shillong Winestore ha Khyndai Lad, ka Mahari.
Kine ki jaka ha ka por ba ki buh ia ka dukan, ym pat don skul, ym pat iingmane, bad wat ka surok ruh bad ki wan hadien.
"Ka hukum ka sorkar ban khang lut, ka la ktah shi katdei eh ia ka kam ba ngi la im ja da ki phew snem", u la ong.
Ki don tang katte katto ki jaka ba lait kum ha Khliehiewduh, Rynjah, Happy Valley, Sawphurlong ha kane ka nongbah.
U la lyngngoh ia ka ain ba la pyntreikam ka sorkar Meghalaya namar ba ha jylla Assam, ka sorkar ka pynjari tang hapoh 50 meter hynrei ha Meghalaya pat ki la pynjari haduh 200 meter.
Ha ka jingshisha na ka liang, ka seng ka la dep iakynduh ia u myntri ba peit ia kane bad ban kyntu ban pyrkhat hynrei, la ioh jingtip ba u Myntri Rangbah ka jylla u Mukul Sangma um treh satia ban pyndem bad u la hukum ban leh beit.
Shillong, 07 Iaiong:U Lat ka jylla Meghalaya u V Shanmu ganathan mynta ka sngi u la leit iuhkjat ha Ganesh Das bad Shillong Civil hospital, Shillong kaba dei ka sngi rakhe kum ka Sngi Ka Koit Ka Khiah ha Pyrthei.
Ha kane ka sngi, u Lat u la rung ha man ki kamra jong kane ka hospital bad iakynduh ia ki nongpang uba kylli bad iakren bad ki.
Nalor ka jing ia kynduh ia ki nongpang, u Lat u la jngoh ruh ia ki jaka buh mashin kum ka ultra sound,  jaka thiah ki nong pang shynrang bad kynthei, jaka puid, , ENT, Oncology bad kiwei.
Ha ka jingkynduh bad ki nongpang, u Lat u la kylli ia ki shaphang ka rukom sumar, ka jing sngew jongki bad u la kitbok ba kin koit noh.
Ia u Lat la synran da u myntri ka koit ka khiah u Bah AL.Hek, u Y.Tsering u Additional Chief Secretary, u M.S.Rao u Principal Secretary jong u Lat, u Bah M.R.Synrem bad u Bah K.W.Marbaniang ki Secretary ka tnad ka koit ka khiah, u Dr.W.Wankhar, DHS, MI, u Dr.B.Mawlong, Medical Superintendent, Civil Hospital Shillong, u Dr.T.Wahlang, Medical Superintendent, Ganesh Das Hospital, Shillong bad kiwei de ki heh sorkar Jylla.
Shillong,6 Iaiong:Kham mynshuwa la iohsngew ba baroh ki MDC ha KHADC, ki la pynpaw ba ki don ka jing shaniah kaba skhem hapoh ka jingialam u bah Pyn shngaiñ N Syiem kum u CEM bad kin iaid don ryngkat beit bad u la ha kano kano ka dur ruh.
Khyndiat sngi la iohi ia ka jingiapher jingmut hapoh ka PDF bad katei  ka dei na ka T.133 klur ha kaba la mih ki jingiakynthoh bad ki jingkren para MDC Congress, kawei pat kaba dang shu jia ka dei ka jing knieh noh  u bah Pynshngaiñ ia ka tnad khaii pateng na u bah James Sylliang kaba la pynmong bha ia u.
Ka saiñ pyrthei ha District Council kumba ka long mynta ka lalong jyrwit jyrwat bah ha kaba la mih ki jing kylla kiba bun rukom.
Ha kine ki sngi ka la mih ruh ka khubor kaba la kynnoh ba u Mansturdy Nongrem Chairman ka KHADC u kwah ban pynkhyllem noh ia ka shuki u bah P.N Syiem.
Ban ngam jylliew ia kane u Rupang u la ioh ban ia kren bad ki katto katne ngut ki MDC ka seng Congress ban tip hato kin dang skhem beit ne em bad u P.N Syiem  lada ka long ha kano kano ka dur ruh kata lada neh ne khyllem noh ruh.
Na ka jingiakren la sngewthuh ba kitei ki MDC ki don hapdeng ka jinglynga mynsiem namarba  ha ka jingsngew briew jong ki kim sngewlong ban ieh ia u bah Pynshngaiñ ruh katba ha kawei ka liang pat ki la ong ba ki hap ban peit ia ka lawei jong ki ruh shano kan ialam ia ki lashai la shisngi.
Ka jingkylli kaba u Rupang u la buh ia ki ka long tang kawei kata hato lada jia ba ka wan ka hukum na ka bor bahalor jong ka seng Congress kin kohnguh ia ka seng ne kin skhem beit triang  bad u bah Pynshngaiñ, ka jubab ba la ioh na ki ka long , “Ngi la shong ha kane ka shuki dei lyngba ka Party, ha kaba kut hi ten gin ym lah ban kynriah na ka hukum jong ka High Command" ong uwei na ki MDC uba la kyrpad ia u nongthohkhubor ban ym pynpaw ia ka kyrteng jong u ia mynta hynrei ynda la dei ka por u la ong ba um salia iano iano ruh.
Bun kitei ki MDC ki la ong ba ki burom ia ki MLA jong ki bad ki la kam ruh ba dei lyngba ki MLA jong ki bad lyngba ka Party Congress kaba ki don ba ki poi sha ka shuki MDC bad don ruh napdeng jong ki kiba la ong ba ka lawei jong ki ban poi sha ka thong MLA ka shong ha ka jingtrei shitom ki nongialam ba radbah ka seng Congress.
Ha ka jingiakren bad uwei na ki MDC uba don ha syndah eh bad u CEM , u Rupang u la tih bniah  bha shaphang ka jyrwit jyrwat ha District Council bad la sngewthuh shai ba ka daw kaba hakhmat eh hi ka dei ka jingbhah ia ka T.133 klur tyngka sha ki MDC.U Rupang u la kylli na utei u MDC uba ioh kham bun ia katei ka bhah T.133 klur hato lada jia ba u bah Pynshngaiñ un ai lut tang ha phi marwei ia katei ka T.133 klur tyngka phi la biang ne em bad phi la don jingkyrmen ne-em ban jop elekshon, “Ngam tharai ba ngan jop tang ia ka elekshon MDC ruh" ong utei u MDC ba la buhrieh kyrteng.
Katkum ka jingioh lum khubor une u nongthoh khubor la ong ba ka jingkynthoh u bah Pynshngaiñ ha ki kot khubor bad ka jingkren phone jong u ia u bah HDR Lyngdoh ka la poi sha ki skhor jong ki heh Congress naba u bah HDR u la sngewsih bha bad la ioh khubor ruh ba ha kine ki khyndiat sngi ka seng Congress kan tied da u tyrnem bah kata pyni bor noh ia u bah Pynshngaiñ bad la ong ba kin sdang da kaba hukum beit ia ki MDC jong ki  ban ym don shuh sha ka liang jong u bad ia katei ka hukum baroh ki MDC ki dei ban kohnguh beit bad kala don ruh ka jingbyrngem ba ki MDC kiba pyneh ka Congress kan pynkut syndon ia ka jingiadei jong ki bad katei ka seng.
Jowai, 6 Iaiong:La pynthiah ia ki longkmie armet ha madan ha Civil Hospital, Ialong –Jowai namar ka jingduna palat ki jingthiah ha katei ka Hospital.
Ha katei ka Hospital ia ki khyllung ruh la pynthiah ha madan.
Ka West Jaiñtia National Council (WJNC)-Central Body ka pynpaw ka jing sngewdiaw kaba khraw halor katei ka jingeh ba ki longkmie ki ia tyngkhuh na ki por sha ki por khamtam ha ka por kaba ki Kha khun ha katei ka Hospital.
Ka WJNC ka pynrem jur ia katei ka Hospital bad ia ki nongpyniaid ki jong ka namar katei ka jingdkoh bad ka la ong ruh ba nalor ka jingbym biang ki nos bad ki jingsumar ki paidbah ki hap ban mad pat sa katei ka jingeh.
Ka kyntu ia U Myntri jong ka Tnad ka koit ka khiah bad ia ka Medical Superident jong ka Jowai Civil Hospital Ialong ba kin shim khia ia kane ka jingeh jong u duk u suk khnang ban lait na ki jing jia kiba sngewsih.
Shillong, 06 Iaiong:Ka Dorbar Bah ba nyngkong jong ka Kur Ryntathiang ha Ri Khasi Jaintia kaba la long ha ka 24 tarik Lber, 2016 ha ka shnong Marpna, East Khasi Hills District  ka la ioh ban ai burom ia u kur u jait jong ka u Bah Hea dingson Ryntathiang halor ka jingioh khusnam jong u ia ka National Award ha Delhi  ha ka 17 tarik Kyllalyngkot, 2016 na ka kti u Chief Election Commissioner jong ka Ri kum uwei na ki National Icon na ka bynta ka jingnoh synniang jong u ia ka Election Commission.
U Bah Headingson u la ioh ruh ia ka khusnam ka Tirot Sing Award mynta u snem na ka sorkar jylla.
Ka Kur Ryntathiang ka sngewsarong shibun ia u na ka bynta jinglah jong u ban wanrah nam wanrah burom ia ka ïng ka sem bad ia ka Kur Ryntathiang hi baroh kawei.
Ha kane ka sngi, ka Kur ka la ai burom ruh ia u Dr.John L Sailo Ryntathiang na ka bynta ka jingnoh synniang ka jong u ha ka liang jong  ka koit ka khiah.
Ka Kur katba dang iaïeng lang kiba la poi sha ka Dorbar, la ai ia ki kyntien kyrkhu kyrdoh da u Shnongknor u bah Kitbok Ryntathiang ba U Blei Un nang kyrkhu  ba kin ioh ia ka jingkoit jingkhiah bad ba kin nang lah ruh ban leh ia ki kam babha jongki ban kyntiew nam ia ka jait ka kynja bad iarap ia ki para briew ha kipor baroh kiban dang wan.
Ka Kur Ryntathiang ka khot ruh ia kiwei pat ki para kur ba kin bud ia ka nuksa jong ki ban mut, ban pyrkhat bad leh ia kano kano ka kam da kaba khuid mynsiem khamtam ha kaba kyntiew ia ka nam ka burom jong ka ïng ka sem, ka Kur ka Jait bad ka Jaidbynriew hi baroh kawei.
Don ruh lehse kiwei pat kiba la dei ban ai burom na ka bynta ka jingnoh synniang bad jingtrei bha jongki ha ki kam bapher bapher, hynrei namar ba ka dorbar kur kam shym ioh ia ka jingtip kaba biang, ym shym la lah ban pynpaw kyrteng ia ki.
Ka Dorbar kur Ryntathiang ka ai burom bad kitbok ia ki ruh kumjuh, kan nang thaw ia ki lad ha ki Dorbar ki ban sa long ban pynkup burom ia kito ki para kur kiba wanrah nam ha ki kam babha.
Ha katei ka sngi, ka Dorbar Kur Ryntathiang Khasi Jaintia ka la ioh ban jied ia kine ki Nongkitkam ha ka por treikam kaba laisnem (2016-2018) kynthup President:  Bah Kitbok Ryntathiang, ar ngut ki Vice President: Bah Lendo Ryntathiang bad Bah Mestar Ryntathiang, Secretary: Bah Khrawbuit Ryntathiang, Asst.Secretary: Bah Nolin Ryntathiang, Financial Secretary: Bah Panbor Ryntathiang, Social Secretary:Bah Headingson Ryntathiang, Treasurer: Kong (Dr) Shngaiñ Ryntathiang, Coordinator: Bah Folding Ryntathiang, Women Coordinator: Kong Arme Ryntathiang, Youth Coordinator:  Bah Lumlang Ryntathiang.
La thaw ruh ia ka Advisory Board ryngkat ki dkhot ba kynthup ia u Bah Prosper Ryntathiang, Bah Bright Ryntathiang, Dr.John Sailo Ryntathiang, Bah Hamphrey Lyngdoh Ryntathiang & Bah Syon Ryntathiang.
Ia kane la pyllait da u Bah K.Ryntathiang  u Secretary ka Dorbar Kur Ryntathiang Khasi Jaintia.
Shillong,6 Iaiong:Uwei u rangbah na ka shnong Nongpriang (ka shnong kaba hap ban iaid kjat na Sohra) u la khlad noh ha CHC, Sohra  ha ka miet sng hat majai ha ka por 12 baje eiei shi teng miet.
Utei u rangbah  uba la tip kyrteng kum u bah Nolan Syngai u la khlad noh na ka daw ka jingpang kaba la kem  ia u hadien ba u la bam ia u tit khlaw, la pynkit ia u sha CHC Sohra  mynhynin ka step hynrei tang katto katne kynta ba u don ha katei ka jaka sumar u la khlad noh,katba saw ngut kiwei pat (don ruh ki khun jong u) la pynkit noh mynta ka step sha Civil Hospital,Shillong.
Shillong, 07 Iaiong:Ka tnad samla ka BJP, ka BJYM mynta ka sngi ka la pynlong ia ka jingleit jngoh ia ki longiing ba shah ktah na ka jingiaid lynti ka eriong ha thain Nongmensong, Mawlynrei, Umpling, Pynthorbah bad kiwei ki jaka ban peit la ka biang ne em ka jingai jingiarap ia ki lanot.
U president ka BJYM Meghalaya u Bah Egenstar Kurkalang uba la ialam ia ka kynhun, u la ong ba ka seng kam hun ia ka jingai jingiarap jong ka bor synshar district ia ki lanot eriong namar ba haduh mynta, ki ioh tang ia ka jingiarap da ka jingbam hynrei kiwei kiwei kim ioh satia.
“La lap ba ka bor synshar district ka la pyrshang ban iarap ia ki lanot eriong hynrei kam long kaba hun namar ba haduh mynta ka sngi, ym ioh jingiarap satia lait noh tang ka ja", la ong u Bah Kurkalang.
U la ong ba ka paw ba kam don ka jingkitkhlieh kaba biang na ka sorkar ban ai jingiarap kaba biang ia ki briew ba shah ktah na ka eriong bad ka BJYM ka dawa ba ka sorkar ka dei ban ai tin sop iing mardor sha kine ki briew ba shah ktah bad kiwei ki lad jingiarap namar ba bun na kiba shah ktah dei kiba duk.
U la ong ba ka BJYM ka dawa ruh ba ka sorkar ka dei ban thaw ia ka Special Relief Team ban peit kyrpang ia kiba shah ktah ha ka bor jong ka mariang namar ba ka bor ka mariang ka ju wan man ka por hynrei ka sorkar pat ka nang ioh thiah.
Shillong,7 Iaiong:Mynta ka nohphai sngi ka HSPDP ka la leit ban ia kynduh ia u Lat ka jylla u V.Shan mugana than ban ia kren bad u halor ka kam Parliamentary Secretary ha ka sorkar jylla.
Ha katei ka jing iakynduh ka HSPDP ka la ai da ka jingthoh sha u Lat ka jylla bad ka la ieng ruh halor ka nongrim jong ka Article 164 Clause I bad ka la ong ba katei ka jingdon ki Parliamentary Secretary kaba haduh 18 ngut ha kane ka jylla ka long pyrshah ia katei ka Article kaba la pynmih ia ka aiñ ba dei ban pynrit noh ia ka jingdon ki myntri sorkar sha ka 12 ngut, namarba ki Parliamentary Secretary ruh ki hap hapoh ka kyrdan jong ki myntri sorkar.
Shillong, 07 Iaiong:U Deputy CEM barim ka KHADC u Bah Teinwel Dkhar ka UDP, u la kubur ba ki don ki MDC kynthup ki EM ka KHADC kiba leit kyrpad biang na u CEM ka KHADC Bah Pynshngain N Syiem ban kham pynbun shuh ia ka jingai skhim hadien ba kim shym la ioh skhim eiei haduh lai snem mynta.
Hynrei, na ka liang ka UDP ka kyntait ba ka la don kano kano ka jingthmu ban pynkhyllem shuki ia u Bah Pynshngain kum u CEM tang namar ba kim ioh ia ka pisa kumba ki la leit kyrpad biang.
“Haba ka Council ka ioh bun, ngi la iashong jingialang para MDC, bad ki katto katne ki EM bad ngi la iathoh sha u CEM ba un pynmang ne bhah  pisa kham bun ia ngi.
Ngi la ia leit iakynduh ia u CEM hynrei, u la ong ba ngi la wan dier por namar ba la dep phah lut ia ki skhim", la ong u Bah Teinwel haba iakren hynne bad u nongthoh khubor.
“Ngim don eiei shuh ban ong eiei hadien ba la ioh jubab na u CEM, ngim shym la kren tohmet ia u", la ong u Bah Teinwel.
U la ong ba u CEM u la pynshai ha ka jingialang ka PDF ia ki skhim ba la mang ban shna ka Council kiba bun kum ka jingshna ia ka jingkieng Kalong, ka iew, bad kiwei ki kam ka Council.
U Bah Teinwel u la kyntait ba ka UDP kan khih met shane shatai ban pynkhyllem shuki tang namar ka jingiabhah pisa.
“Ngim don kano kano ka jingthmu ban iapynkhih shuki, hynrei ngi lyngngoh balei ka sorkar ka slem ban phah ia ka kyrteng jong u Bah Donkupar Sumer ban long EM", la ong u Bah Teinwel.
Kat kum ka jingong u Bah Teinwel, ka jingpynslem ka sorkar ban phah ia ka kyrteng jong u Bah Donkupar Sumer sha u Lat ka jylla ban ioh jingmynjur, imat ka paw ba ka don eiei sha lyndet, nalor ka jingpynslem ban phah ruh ia ka kyrteng jong u Conrad K Sangma uba la phah da ka GHADC.“Ngim pat ju lap ba ka sorkar kan pynslem ban phah ia ki kyrteng jong u MDC ba la phah da ka EC ban long EM kumba long mynta.
Dei tang ha kane ka kynti, ba ka sorkar ka pynslem, imat don aiu ha lyndet, balei ka pynslem", la ong u Bah Teinwel.
U la ong ba la iakren bad u CEM halor kane ka jingpynslem ka sorkar ban phah ia ka kyrteng jong u Bah Donkupar Sumer bad na ka liang u CEM, u la kular ba un shim khia ia kane ka kam.
Shillong, 07 Iaiong:U Syiem ka Raid Marwet jong ka Hima Mylliem, u la kynnoh ba ka Meghalaya Urban Development Authority (MUDA) ka la shu leh sop sop ban pynngat jubor ia ki jaka na Byrnihat haduh Khanapara hapoh ki thapniang jongka, khlem kano kano ka jingiasyllok halor kane ka kam.
U Syiem Raid Marwet, ha ka dorkhas ha u Chief Secretary mynta ka sngi, u la ong ba kine ki jaka ki dei ba hap ha ka KHADC jong ka Mylliem Syiemship bad ka MUDA kam pat ju khot ne iasyllok eiei bad ki paidbah ka thain halor ka jingthmu jongka ban pynngat ha ka jingpeit jongka.
“Ka jing leh ka sorkar ka long ka bym dei katkum ka syn shar paidbah bad bym lah ban pdiang", la ong u Syiem Raid Marwet.
U la ong ba ka KHADC, u Syiem ka Hima Mylliem, bad ki paidbah kim bna eiei ia kane ka jingkurup jaka ka MUDA bad la shu leh sop sop bad jar jar kaba long pyrshah ia ka sur jong u paidbah.
“Halor kine ki nongrim, ngi pyrshah jur ia ka jingleh ka sorkar bad dei ban sangeh ia ka jingthmu", la bynrap u Syiem Raid Marwet ha ka jingujor sha u Chief Secretary ka jylla.
Ha ka shithi ba la pynmih da ka MUDA ha ka 4 tarik Iaiong, 2016, la ong ba ka Byrnihat-Khanapara ka dei ka jaka ki karkhana kaba donkam ban pynlong kum ka jaka sor katkum ka ain Meghalaya Town and Country Planning Act 1993.
Da ka jingpynhap hapoh ka MUDA, ka ain shna iing ka MUDA kan treikam ha katei ka jaka bad la buh ruh ia ka ophis jong u Town Planning officer.
Jowai, 7 Iaiong:U Deputy Commissioner ka West Jaintia Hills, mynta ka sngi u la pynmih ia ka hukum hapoh ka kyndon 144 CrPC ban khang bad ban mana pyrshah iaki driver trok ban bret pathar ia ka dpei Fly-ash kiba la kit naka bynta ban pynpoi sha ki kharkhana dewbilat sha East Jaintia Hills.
Ki trok kiba la kit ia utei u mar ban pyndon kam ha ki kharkhana dewbilat la lap ba na ka por sha ka por ki la bret pathar ha shi lynter u surok bah shwa ban poi ka jaka thew Hynniewmer Weighbridge.
Kane ka jingleh jong ki driver trok ka la pynjakhlia ia ka mariang khamtam ia ki um ki wah.
Katkum katei ka hukum, u DC u la ong ba katei ka hukum kan treikam mar mar bad kan neh haduh 2 bnai lane lah ban bteng ia ka na ka bynta ban iada ia ka mariang bad ia ka koit ka khiah jong ki paidbah.
Kino kino kiba leh pyrshah ia katei ka hukum, na ka liang u DC u la ong ba ki nongialeh pyrshah kin ngat ha ka jingpynshitom kaba katkum ka ain bad u la kyntu ruh ia ki paidbah ban ujor mar mar lada lap ia kum kitei ki jingpynkhein ia kane ka hukum da kaba SMS lane ujor lyngba Whatapps No.9436394363 lane lah ruh ban ujor lyngba ka face book page “District Administration, West Jaintia Hills".
Shillong: Hapdeng ka jingiakynduh jingeh bun ki paidbah khamtam kito kiba iadei bad ki kam sorkar, namar ka jinghiran pisa kum ki kontraktor hynrei ka sorkar ka dang kop ba ka pisa kam duna satia bad ka biang ban pyntrei ia ki kam ki jam.
U Rupang uba la ioh ban twad jingmut na ki ophisar ka tnad Pla Tyngka ka sorkar jylla, ki la kam ba ka jylla kam duna pisa satia ban pyntrei ia ki kam pynroi bad kiwei ki jingdonkam ka sorkar hynrei kawei ka kyndon ba ka sorkar ka buh ka long ba dei ban pynlut phikir ia ka pisa, ym ban shu leh pahuh sadhai ban pynlut thurmur.
“Ka pisa ka don, kam duna satia tangba ngi hap ban pynlut phikir katkum ka kam, ym ban shu pynlut thurmur", la ong ophisar ka tnad pla tyngka ka sorkar jylla haba iakren bad u nongthoh.
La ong ba ruh ba ka sorkar ka lah ban siew tulop thik thik ia ki nongtrei khlem pat pynduna wat tang shi bnai.
Hynrei, ha kawei ka liang, watla ka sorkar ka kam ba ka dang pahuh pisa hadien ba la shah khang dewiong, shah khang kyiad bad ka jingpyrkhing ka sorkar pdeng ban pynlut laki laka ia ka pisa khlem ki kam, kiba bun ki tnad sorkar, haba leit ban twad jingmut ban pan skhim, ki la ai daw bym don pisa.
Kane ka jingkam ki ophisar na ka tnad pla tyngka, ka la buh ia ka jingaratien ia kiba bun namar katba shaba rung khamtam ha ki tnad sorkar, ki la ud bad ai daw bym don pisa ka sorkar.
Myshem snem, lei ka sorkar ka la ot noh haduh 20 percent ka jingmang pisa na man ki tnad sorkar, namar ba ka hiran pisa.
Ka tnad Arts and Culture, ka tnad Sports and Youth Affairs ki dei kiba la mad ia kane ka jingshah ktah na kane ka jingshah ot pisa ka sorkar.
Shillong,7 Iaiong:Ka Rashtriya Swayamsevak Sangh kan pynlong ia ka prokram ai snam ei ha ka 8 tarik mynta u bnai ha Rajas than Vishram Bhavan Garikhana, Luckier Road bad katei ka prokram kan long ruh kum ka jingrakhe ia ka lyngkhuh sngi kha ba 126 u Dr Keshav Baliram Hedgewar , u nongseng ia katei ka seng.
Ha katei ka prokram kin don ki kynhun doktor na NEIGRIHMS ,kane ka long katkum ka kyrwoh na u bah Bani Mawpat, Secretary.
Nongpoh, 07 Iaiong:Ki pulit jong ka Nongpoh Police Station, mynta ka sngi ha ka por 7 baje ei ei mynstep, kila ioh tam ia kawei ka metiap jong u wei u bar jylla narud jong ka surok bah National Highway, hajan jong ka shnong Dulongnar ha Ri-Bhoi District.
Katkum ka tyllong khubor ba la iohlum na ki pulit ka Nonpoh PS, la iathuh ba ki Pulit hadien ba ki la ioh jingtip halor ka jingdon jong katei ka metiap ha katei ka jaka, kumta ki la leit bran bran sha katei ka jaka, ha kaba ki la lap shisha ia katei ka metiap.
Ki Pulit ki la iathuh ruh, ba ia utei u bar jylla ba la shah pyniap la tip kum u Jamal Uddin 31 na Karimganj, Assam bad ka rukom ia utei u bar jylla ka long kaba itriem, ha kaba u la shah ot ha ki bynta jong ka ryndang bad ka khlieh da ki kynja tiar banep.
Ha kaba iadei bad kane jingjia ki pulit kila suba ba ki runar ki la dep ban pyniap ia une u bar jylla na kawei ka jaka, hynrei ki la shu wan bret pat ia u ha katei ka shnong.
Ki pulit hadien ka jinglap ia katei ka metiap, kumta ki la rah noh ia katei ka metiap sha sha Civil Hospital, Nongpoh naka bynta ban pyndep iaka post mortem.
Haduh mynta ki pulit kim pat tip iaka daw halor ka jingiap jong u tei u bar jylla, hynrei naka liang ki pulit ki la dep ban register case bad ka jingthwet ia kiba donkti ha kane ka kam runar kan dang iaid shakhmat, ong ka tyllong khubor na ki Pulit ka Nongpoh PS.Shillong, 7 Iaiong:Ka Seng Khasi Hima Mawsynram, ka la rai ban leit ujor sha Kashari, lada jia ba ka Meghalaya Board of School Education (MBOSE), ka sngap mynthi, halor ka jing dawa jongki, ban weng noh ia ka kot Dienjat ki Longshuwa.
U bah Tylli Myr thong President jong ka Seng Khasi Hima Maw synram, haba iakren bad u nongthoh khubor mynta ka miet, ula iathuh, ba haduh mynta ka sngi, ka MBOSE, kam pat shym la jubab eiei satia bad ula ong shuh shuh “Ngin ap hapoh 15 sngi bad hadien kata, ngin pynkynmaw biang da ka jingthoh bad lada kim leh eiei, ngin leit sha Kashari".
U Bah Myrthong, ula ong shuh shuh “Ka India, ka dei ka ri laitluid niam" bad u ong shuh shuh “Ki jingthoh ha ka kot Dienjat ki Longshuwa, ki bakla" bad u sdang ban batai, da kaba pyni, ba ha katei ka kot, la pyni halor ka jing ia dei jong u sohpetbneng bad ka Diengiei bad utei u rangbah, ula ong “Ngi khlem wan lyngba U Diengiei, ngi wan lyngba U Sohpetbneng".
Nangta, u kdat sha ka phang jong ka Shad Suk Mynsiem bad u ong “Ka Shad Suk Mynsiem, ka don shibun ki jingmut, hynrei u nongthoh, u ong ba ka dei tang ka Shad Nongiap".
Ula ong shuh shuh “Ha ka kot ki batai shaphang U Jisu Khrist bad kumno yn batai tang shaphang U Jisu Krist, dei ban pynrung lang ia ki kot niam jongngi ruh".
La iathuh biang da U Bah Myrthong, ba ha katei ka kot, la thoh ba ki Khasi, ki dei kiba mane ia ki ksuid lum, ksuid wah bad ula ong “Ngi ngim ju ngeit ia ki ksuid".
Kaba la kynthoh da U Bah Myrthong, ka long ba ka daw, ka long namar ba u nongthoh, um dei na ka jaitbynriew Khasi bad kumta, um sngewthuh bha.
U bah Tyllilang, uba dei ruh U President jong ka Seng Khasi Kenmynsaw bad Syntein, u ong shuh shuh “Ia ka ishu rit paid (minority) ruh, ki khlem jubab, te ngi leit sha Kashari bad mynta katei ka kam, ka dang iaid ha ka jingbishar jong ka Kashari" ula ong shuh shuh bad utei u rangbah, u kyrmen, ba ha kane ka kynti ruh, kin ioh ia ka hok, katba kum ka riti synshar jong ka Ri India.
Jowai: Ka Iawmusiang ka la sma iwtung na ka daw ka jingsangeh trei ki nongtrei ka Jowai Municipal Board na ka daw ba kim shym la ioh tulop la 8 bnai kynthih.
Ki jaboh jabain na Iawmusiang ymdon shuh ba sar ba lum bad kit ban leit bret sha ka jaka bret niut.
Ki jaboh jabain ki la lang ha rud surok ha Iawmusiang bad ki la sma iwtung, hynrei ha kane ka sngi Saitjain u Branch Mananger ka Birla Insurance Company, u ma Nehimaiah Tyngkan ha ryngkat ki paralok jong u bad ruh da ka jingiatreilang ka Jaintia Journalist Association (JJA) la pynkhuid ia katei ka iew da kaba kit ia kitei ki nuit ban leit bret sha ka jaka bret nuit kaba jngai kumba 15 km na Jowai.
Utei u rangbah bad ki paralok jong u kiba bym dei trai shnong na Jowai, ki la treimon sngewbha da kaba pyllut hi da lade ban shimwai haduh 8 tylli ki kali Bolero Pick Up ban kit ia kitei ki jakhlia na ka bynta ban wanrah iaka jingkhuid ha Iawmusiang.
Kumban shu pynkynmaw, ki nongtrei ka Jowai Municipal Board (JMB) ki la sangeh treikam namar ka jingbym ioh tulop la phra bnai lynter.
Na ka liang u Deputy Commissioner ka WJH, u Arun Kumar Kembhavi u la ai ka jingiaroh shi katdei eh ia ka kam treimon sngewbha jong utei u rangbah bad ki paralok jong u.
Jowai, 7 Iaiong:Ki nongtrei ka Jowai Municipal Board naduh ki staff haduh ki Driver bad ki nongpynkhuid ia ki jaboh jabain kiba mih na ka Iawmusiang ki la sangeh treikam na ka daw ba kim shym la ioh tulop la 8 bnai mynta.
Kane ka jingsangeh treikam kitei ki nongtrei ka Jowai Municipal Board ka la ktah shi katdei eh ia ka khuid ka suba nong ka nongbah ha kaba la iohi ba ki niut bad ki jaboh la shu pyllang ha ki rud surok, katba ym don ba wan lum bad leit bret ia ki sha ki jaka bret niut.
Mynta ka sngi, ki pulit pynlip ding ki la hap ban her sha Iawmusiang ban pynlip ia ka ding kaba la klang ha kawei na ki jaka ba la pyllang ia ki niut bad ki jakhlia kiba la mih na katei ka iew.
Haba iakren bad u Chief Executive Officer, ka JMB, u ma CS Laloo u la ong ba ka daw hi ka long ba ki nongtrei kim shym la ioh ia ka tulop la 8 bnai mynta.
Ka JMB kan don kano kano ka lad ban pynmih pisa bad ka shaniah ha ki skim bapher bapher jong ka sorkar pdeng bad sorkar jylla bad mynta u snem, ka JMB kam shym la ioh kano kano ka skim na ka sorkar pdeng bad kumjuh na ka sorkar jylla.
Hynrei, na ka liang ka bor district ka la dep ban pyntip ia kane sha ka sorkar jylla bad ka sorkar ka la shimkhia bha ia kane ka jingeh jong ki nongtrei katei ka tnad treikam ha Jowai.
U la iathuh ruh ba ki don haduh kumba 50 ngut ki nongtrei hapoh katei ka ophis bad 40 ngut pat kidei ki sweeper lane ki nongsar iew bad ki driver.
Ka jinglut ban siew tulop ha ka shi bnai ka la kot haduh kumba 9 lakh eiei.
Nalor katta katei ka tnad ka hap ban siew ruh ia ka ram kaba palat 35 lakh sha ki trai Petrol Pump kaba ka bai umphiang na ka bynta ki kali kit nuit.
Ka JMB ka la lum khajna ruh lyngba ki dorbar shnong ha ka dor 30 tyngka kawei ka thliew iing bad ia kane la pynkiew noh sha ka 50 tyngka mynta u bnai bad la iathuh ruh ba ka bun ki kyntoit ka nongbah kim shym la siew tikna ia kane ka khajna nalor ba ki don ruh ki dong ki bym pat ju siew satia ia katei ka khajna.
Shillong: Ka Khasi Students Union, ha ka sngi Saitjain ka la  pynsangeh noh ia ka jingpynlong klas ka skul BK Bajoria school da kaba kynnoh ba ki bor skul ki pynlong klas ia ki khynnah namar ba kan ai shuti la sngi nyngkong kaba dei ka Shad Suk Mynsiem.
Ka skul ka la pynlong klas ia ki 1 haduh 12  ha baroh kiwei ki skul pat ki ioh shuti lut.
Hynrei na ka liang ka bor pyniaid ka skul, ka la ong ba ka jingpynlong klas hynnin ka sngi ka dei ban siew ia kaba la dep ioh shuti kham mynshwa por ba pynlong ia ka jing pynbha ia ka skul bad ka surok, ym namar ba bynnud namar ka shad suk mynsiemKa klas kaba sdang ha ka por 9 duna mynstep, hynrei na ka liang ki dkhot ka KSU ki la wan ban pynsangeh noh ha ka por 11 baje mynstep.
Jowai: Ki pulit ka ka Ummulong Beat House ki la ioh tam ia kawei ka metiap jong uwei u briew uba la tip kyrteng kum u Rapborwel Nonglait uba shong ba sah ha Mukhla West Jaintia Hills.
La iathuh ba ia ka metiap jong u la lap hynnin synia narud surok shnong.
Mynta ka sngi, ki pulit hadien ba ki la pyndep ia ki jingdonkam, la aiti ia ka met jong u sha kiba haiing ki jingdonkam, la aiti ia ka met jong u sha kiba haiing hasem na ka bynta ban pyndep ia ka niam ka rukom.
Ki pulit ki la iathuh ruh ba utei u briew u la shah pyniap dusmon ha ki runar bym shym la ithuh.
Shillong, 11 Iaiong:Ki 5 tylli ki seng bhalang na Ri-Bhoi ki la ong ba ka Meghalaya Calchem Industries Limited kaba don ha ka shnong Sohpdok kaba hap hapoh Mawhati Konstitwensi kam pat shym la ioh bor na ka sorkar lyngba ka tnad Meghalaya State Pollution Controll Board ban treikam ha katei ka jaka.
“Ngi la ia kynduh ia u Chairman ka MSPB ha ka 22 tarik u Lber, hynrei u la ong ba katei ka tnad kam pat ai NOC hynrei ka dang don tang ka jingtyrwa" ong u bah A.Jyrwa President ka RBPUO haba ia kren bad ki nongthoh khubor mynta ka sngi.
U bah Jyrwa u la ong ruh ba dang shen ki sengbhalang ki la ia kynduh ia u CEM ka KHADC u bah Pynshngaiñ N syiem ban ia kren halor ka jingthmu treikam katei ka kompeni ha Ri-Bhoi District hynrei ki la ong ba u bah Pynshngaiñ u la jubab ia ki ba ka District Council kam shym la ai bor ia ka Meghalaya Calchem Industries Limited ba kan treikam hangtei.
Ki 5 tylli ki sengbhalang ba kynthup ia ka Ri-Bhoi People Movement  (RBPM), Federation of Ri-Bhoi People (FRBP), Ri-Bhoi People United Organization (RBPUO), Ri- Bhoi Student Union (RBSU) bad ka HANM, ki la ong ba dalei lei ruh kin ym ailad ia katei ka kompeni ba kan treikam hapoh u pud u sam ka Ri-Bhoi namarba kan pynmih ia kiba bun jait ki jingjakhlia khamtam ia ki tyllong um bam umdih.
Kitei ki seng kiba ieng pyrshah ia katei ka kompeni ki don ha ka kynhun kaba la tip kum ka Co-ordination Committee of HANM, RBSU, RBPUO, RBPM & FRBP.Ki la ong ruh ba ha ka 19 tarik mynta u bnai kin leit ban jurip ia ka jaka ba thmu ban pynieng ia katei ka karkhana ha ka shnong Sohpdok bad ki kwah ruh ba ka Dorbar Shnong Sohpdok ryngkat ki heh katei ka kompeni ba kin ia donlang khnang ban lap ia ka jingshisha.
Lah ban kdew ba ha ki khyndiat sngi ba la dep u Rangbah Shnong ka shnong Sohpdok u bah Rocky Nongkhlaw u la ong ba ka kompeni ka la sangeh noh ia ka jingthmu jong ka ban pynieng karkhana ha katei ka shnong na ki daw kiba um tip hynrei ki sengbhalang ki dang kwah ban ia kawang ktieh ia ka juh shi kajuh bad u la ong ruh ba katei ka kompeni ka la ioh bor na kiba bun ki tnad ba ka dei ban iaid kum ka KHADC, Meghalaya State Pollution Control Board bad ka tnad khlaw ka sorkar jylla.
Hynrei na ka liang ki sengbhalang ki la ong “Ngi kwah ban tip halor kano ka nongrim ba kane ka kompeni MCI ka la rai ban khang khyrdep ban buh ia ka kharkhana ha kane ka shnong-Ka Dorbar shnong ka la kynthoh iangi ba ngi dei ban sahngeh noh ia ka kawang ktieh" hynrei kumba paw kam pat biang ban sangeh ia ka jingkawang ktieh namar ngi donkam ban tip ia ka jingshisha la kane ka kompeni ka khang khyrdep shirta ne kan khang tang shipor, ngi hap ban tip kane ka kompeni kan khang katno sngi", la ong u bah Jyrwa bad la bynrap ba ki sengbhalang ki kwah ban ioh ia ka jingpynshai bad ka jingthoh na ka dorbar shnong.
Nongstoin, 11 Iaiong:Mynta ka sngi u bah D.Mawlein Circle Inspector ka Nongstoin, u la leit ban pynskhem ia ki VDP jong ka Shnong Nong spung bad ha katei ka sngi kumba 33 ngut ki dkhot ka VDP ki la shah pynskhem ha ryngkat ka jingiadon lang ruh U Sordar ka shnong nongspung u bah D.Marngar, ki dkhot jong ka VDP Nongspung kiba la shah pynskhem, ki riew rangbah jong ka thain bad kiwei kiwei.
Ha katei ka sngi na ka liang jong u bah Mawlein haba ai jingkren ha katei ka jingialang kaba la long ha ka iing Dorbar Hall shnong Nongspung, u la ong ba ka jingwan jong u bad ka jingdonlang ka jong ki dkhot ka VDP, ki riew rangbah jong ka shnong ka ai mynsiem ia ngi kum kiba peit ia ka shong suk ka shong sain ha kane ka thain, kumjuh ka ai mynsiem ruh ia U Sordar ki nongkitkam shnong bad kiwei kiwei kiba iapeit lem na ka bynta ka jingbha jingmiat hapoh ka shnong ka thaw  bad katei ka jing wan jong ki ka paw ba ki don ia ka jingkitkhlieh ban tei ia ka shnong ka thaw.
Shuh shuh u la ong ruh “Ngi ju iakren sha phang ka jingieid Ri bad ki sengbhalang bapher bapher ki ju kren sha phang ka jingieid Ri da kaba ngi ong ba ngi ieid ia ka Ri bad ka jaitbynriew, hynrei kata ka Ri bad ka jaitbynriew ka mih na ka longing jong ngi, kumta ngi dei ban sdang shwa ban ieid bad pynbha nala ka jong ka longing, namar ka longing kaba bha ka wanrah bad pynmih ia u soh u ba bha, bad lyngba kata ka long iing ka pynlong ia ka shnong hi baroh kawei kaba bha bad lyngba ka shnong ka pynlong ia ka thain Nongstoin kaba bha bad ka wanrah ruh ia ka Ri bad ka jaitbynriew kaba bha".
Ha katei ka sngi u la pynshai ruh ia ki rukom trei kam kum ki VDP, bad u la ong ruh ba kum ki VDP kim dei ban iaid lait ia ki kyndon jong ka shnong namar ki VDP kidei ki nongshong shnong jong ka shnong hynrei ki shu dei tang kum kiba la shah jied kyrpang da ka shnong ba kin long ki briew kiba ia ai ia ka kti ka mon ka kti ka diang bad ka tnad pulit ha ka ban wanrah ia ka jingbha ka jingshong suk shongsain ha ka shnong ka thaw.
“Ki VDP kim don bor ia ka ban phain iano iano, hynrei ka Dorbar Shnong ka don la kabor ban phain iano iano, bad nangta ki VDP kim bit ban jrong kti ban ktah kti iano iano lada ki kem ia u nongbuaid, nongtuh, nong pynkulmar shnong, hynrei kidei ban wanrah sha ka shnong bad ka kamram jong ka shnong lada ka sngew ba ka lah ban bishar kan bishar, hynrei shisien bala don ka criminal Act lane ka jingleh kaba la ktah ia ka ain, ka shnong kam don hok ban bishar ia kitei bad ka kamram jong ki ka long ban pyntip wut wut sha ki bor pulit", ong u bah Mawlein.
Shillong, 11 Iaiong:Ka Synjuk ki nongsynshar shnong ka Bri U Hynniewtrep, ka ai khublei bad sngewnguh, ia ki Dorbar Shnong bad ki Nongkitkam jong ka, kiba la shim ia ka jingkit khlieh ha ka ban ai ki jingiarap, naduh kaba pynbiang bad pynsam ia ki jingiarap kiba wan na ki Nongmihkhmat bad na ka Sorkar, ha kaba pynioh ia ki ïng basa sha ki lanot kiba la shah ktah ha ka erlangthari kaba la wan ha ka 5 tarik, Iaiong kaba syllad kaba la syllad naphang kat naba ka dei iaid, ka la rat ia bun tylli ki tnum ïng briew, ka la rah ia ki tiar ki tar bad ka la pynjulor ha kiba bun tylli ki shnong jong ka Rilum Khasi, na ka bynta ba kin ioh ban rieh tngen shipor.
Nalor kata, ia ki nongshong shnong jong kitei ki shnong kiba la pynlut ia la ka por, ka bor met bad la iathuh ruh ba hapoh ka jingpyniaid ki Dorbar Shnong, don ki shnong kiba la lum ia u synniang na ka Shnong  ban ioh iarap ia kiba donkam, khnang ban wanrah biang ia ka jingbit jingbiang bad ka shongsuk shongsain.
“Wat la ngi sngewthuh ba kane ka jingjia ka long kaba U Blei Nongbuh Nongthaw U tip bad u pynjia, hynrei U tip khambha ban iangi.
