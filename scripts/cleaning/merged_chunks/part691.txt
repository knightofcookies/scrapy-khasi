Kane ka jingpyntreikam ka la long hadien ka jingïoh jingmut na u Myntri Rangbah barim u Prithviraj Chavan ba ki kynhun tohkit kum ka ED la dei ban wanrah na ka bynta ban pynkhuid noh ïa ki kam bamsap naduh tyllong ha ka tnat pule-puthi.
U Chavan u la ai jingmut da kaba ong ba ka kynhun ED ka la dei ban pynlong ïa ka jingtohkit halor ka jingdon jong ka jingkamai spah beaiñ naba ka la paw ba kam shym don ka jingpyntreikam katkum ki kyndon hapoh ka tnat pule-puthi.
Kumba la ïathuh kawei na ki tyllong khubor, la ong ba ka Sunita Dhanagar, kaba long ka heh ophisar jong ka tnat pule-puthi, ka la shah bat ha ka kynhun Anti-Corruption Bureau (ACB) Nashik katba ka dang pdiang ïa ka pisa ba la dawa kaba T.55,000.
Kane ka la pan ïa kane ka pisa na u Principal uba la shah weng kam ïa uba katkum ka jingïathuh jong ka ïingbishar la ong ba u la kwah ban don biang ha ka kam.
Hynrei naba ki heh nongpynïaid skul kim shym la mynjur ïa kane, u Principal u la leit sha ka Dhanagar ban leit ud bad buh jingkyrpad hakhmat jong ka.
Kum shi bynta ban kyntait halor ka jingong ba ka Manipur ka la pluh, uwei na ki heh sorkar ha ka sngi Palei u la ong ba ym don shuh ki briew ki ban shah pynïap ha ka jylla naduh ka 18 tarik, Naitung bad u la ïai ban da kaba ong ba ka jingsuk bad ka jingïaid beit ïaid ryntih kan sa leit phai biang sha ka jylla lyngba ka jingïakren kaba dang ïai bteng bad ki ar kynhun jait bynriew kata jong ka kynhun ki Meitei bad ki Kuki.
Da ka jingïai kynnoh jong ka kynhun INDIA kaba la kynnoh ba ka sorkar kmie kam shym la leh ei ei ha kaba ïadei bad kane, u la ong ba u Myntri ka sorkar kmie uba dei khmih ïa ka tnat ki kam pohïing u Amit Shah u la pynlut por da lai sngi, bad u la ïakynduh ïa kumba 41 tylli ki kynhun bad leit jngoh ruh sha ka jaka ba la shah ktah jur na ka jingïakynad ha Manipur.
Kum shi bynta ban ong ei ei ha kaba ïadei bad ka jingkynthoh jong ka liang pyrshah ïa u Modi halor kane ka mat, u heh sorkar u la ong ba u Myntri Rangbahduh u la ju ïakren bad ïaphylliew jingmut man ka sngi bad u Shah, naduh shi sngi hadien ba la jia ka jingïakynad ha ka jylla.
Ka jingkynnoh jong ka liang pyrshah ka long tang kumno ba kan ïohnong ha kaba ïadei bad ki kam saiñ pyrthei.
Ka Karkinos Manipur Cancer Institute and Research Centre ka la pynlong ïa ka jingïalap paidbah ha ka sngi ba la rakhe ïa ka World Head and Neck Cancer Day kum shi bynta ban kyntu ïa ki briew ba ki la dei ban iehnoh ïa ka jingdih bad ka jingbam duma bad ai ka jinghikai pynsngewthuh sha ki shaphang kiba bun rukom jong ki jingpang bampong kiba ktah ïa ka khlieh bad ka ryndang, ïa ki dak ki shin jong ki bad ki lad kumno ban ïada na ka jingpang.
Ka la don ruh ka jingbatai bad ka jingkhmih bniah ban lap kham kloi lada jia ba shah ktah na kane ka jingpang ha kane ka sngi ba la rakhe ïa ka World Head and Neck Cancer Day ba la leh ha ka Hospital kaba don ha Imphal.
U Dr.R.K.Gautamjit, Consultant-Head and Neck Oncosurgery, Karkinos Manipur Cancer Institute and Research Centre u la ong, “Ki lad ïada bad ka jinglap kloi halor ka jingpang ka long ka bynta kaba kongsan ban ïakhun pyrshah ïa ka jingktah jong ka jingpang bampong".
Kumba ka paw, la ong ba ka jingpang bampong ha ka khlieh bad u ryndang ki la long ki jingbuh jingeh ïa ka ri ha kaba la antad ba ki la don lai pawa kiba ïoh ïa ka jingpang bampong ha kine ki bynta.
Ka India ka la bteng ban khur ïa ki nam jop ha ka lympung World Cup 2023 namar ka la jop baroh khyndai tylli ki jingïakhun haduh mynta.
Kane ka la wan hadien ba ka lah pat ban pynliem sa ïa ka Netherlands da 160 run ha ka jingïalehkai kaba la long ha ka Sngi U Blei ha Bengaluru.
Kumba ka long mynta ka India ka la lah ban pynpaw ïalade kum kawei na ki Ri kiba khlaiñ bor ha kane ka World Cup, hadien ba ka la lah ban khur jingjop ha baroh 9 tylli ki jingïakhun khamtam ruh ban jop ïa kiwei pat ki Ri kiba khlaiñ kum ka Australia, Pakistan, New Zealand, South Africa bad England.
Lyngba kane ka jingjop, ka India ka la kamai 18 point na ki 9 tylli ki jingïalehkai bad ban don ha ka kyrdan ba nyngkong ha ka miej ïakheiñ point.
Hadien kane ka jingjop, mynta ka India kan pynkhreh pat ban ïakhun pyrshah ïa ka New Zealand ha ka semi-final ka ban long ha ka 15 tarik mynta u bnai.
Haba phai sha ka jingïalehkai, ka India kaba la tied nyngkong ka la lah ban kamai haduh 410 run na ki 50 tylli ki over bad hap tang 4 wiket.
U Shreyas Iyer u la tied 128 run na ki 94 tylli ki bol, u KL Rahul u la tied 102 run na ki 62 bol bad ruh u Rohit Sharma, Virat Kohli bad Shubman Gill ki la tied palat ïa ka 50 run.
Haba beh ïa kane ka thong, ki nongtied ka Netherlands ki la lah ban kamai tang 250 run bad hap lut ki wiket baroh na ki 47.5 over.
U Teja Nidamanuru uba la lah ban tied marwei haduh 54 run bad u Sybrand Engelbrecht uba la tied 45 run.
U Mohammed Siraj, u Jasprit Bumrah, u Kuldeep Yadav bad u Ravindra Jadeja ki la ïoh ban khur mar 2 wiket, katba u Rohit Sharma bad u Virat Kohli ki la khur mar shi wiket.
Ki la don palat 34,000 ngut ki khynnah kiba la iehnoh shiteng por ïa ki jingpule jong ki ha ki kyrdan kiba kham shalor kum ha ki Central University, ki IIT, NIT, IIM, bad NIT, hapdeng u snem 2019 bad 2023, ha kaba mar shiteng na ki ki dei kiba shah kynthup hapoh ka Scheduled Caste, Scheduled Tribe bad Other Backward Class, la pyntip ka tnat  pule-puthi ha ka por ba don ka dorbar hapoh Parliament ha kine ki khyndiat sngi ba la leit.
Kunmba la ïathuh la ong ba haba la khmih bniah ha kaba ïadei bad ka jingdon jong kiba bun ki khynnah pule  kiba la iehnoh shiteng por ïa ki jingpule jong ki la shem ba ki la don bun ki daw.
Kumba la wad, la ong ba ki daw ki dei na ka jingbym kotbor shuh ban kyrshan bad kiwei pat kiba long na ki daw shimet jong ki.
Kum shi bynta ban ai jubab halor ka jingkylli ba la buh da u dkhot jong ka Rajya Sabha jong ka seng Bharatiya Janata Party Rajya Sabha u Sushil Kumar Modi, u Myntri khynnah jong ka tnat pule-puthi u Subhas Sarkar u la pynbiang ïa ka jingbuh jingkheiñ ha kaba ïadei bad ka jingdon jong ki khynnah pule kiba la iehnoh tang shiteng por ïa ki jingpule jong ki ha ki kyrdan kiba kham shalor ha kaba la batai shai ba kiba bun na kine ki khynnah kiba la sangeh noh tang shiteng por ïa ki jingpule ki dei na ka Postgraduate bad PhD Programmes.
Katkum ka jingbuh jingkheiñ kumba la pynbiang da ka tnat ba dei khmih, la ong ba na ki 34,035 ngut ki khynnah kiba la iehnoh shiteng por ïa ki jingpule, kiba bun ki dei na ki Central University ha kaba ki la don 17,454 ngut, bud sa kiba na ki Indian Institutes of Technology (IIT) da 8,139 ngut, na National Institutes of Technology (NIT) da 5,623 ngut, na Indian Institutes of Science Education and Research da 1,046 ngut, na Indian Institutes of Management da 858 ngut, na Indian Institutes of Information Technology (IIIT) da 803 ngut bad na ki Schools of Planning and Architecture (SPAs) 112 ngut.
Ka kynhun ïalehkai phutbol ka Meghalaya ka la sdang ïa ka lympung 28th Senior Women’s National Football Championship 2023-24, da ka nam rem hadien ba ka la shah pynliem noh ha ki ‘thei ïalehkai ka Odisha.
Ha kane ka jingïalehkai kaba la long ha ka sngi U Blei ha Sundargarh Stadium, Odisha, ki ‘thei ïalehkai ka Meghalaya ki la shah pynliem noh da 3-1 kol ha ki ‘thei ka Odisha.
Haba phai sha ka jingïalehkai, dei ka Odisha kaba la ïoh khyrwit kol nyngkong lyngba ka Deepa Nayak ha ka minit ba 32 bad tang ha ka minit ba 35 ka Malati Munda ka la lah ban pyntam da 2 kol.
Haba bteng ïa ka kylla miet, kata ha ka minit kaba 51 ka Meghalaya lyngba ka Sunalinda Iawren ka la ïoh ban pynphai shi kol hynrei kane ka kol kam shym la lah ban khanglad, bad tang hadien 2 minit kata ha ka minit ba 53 ka Odisha lyngba ka Deepa Nayak ka la ïoh ïa ka kol kaba 3.
Ha kane ka jingïalehkai jong kane ka sngi, ka Bannya Kabiraj, ka ‘thei ïalehkai jong ka Odisha ka la khur ïa ka nam ‘Player of the Match’.
Ha kawei pat ka jingïalang jong kane ka lympung kaba la long ha Sundargarh Stadium, ka Goa ka la lah ban pynliem noh ïa ka Arunachal Pradesh da 3-1 kol.
Hadien kane ka jingshah rem, ka Meghalaya mynta kan pynkhreh pat ban ïakhun pyrshah sa ïa ka Gujarat ka ban long ha ka 14 tarik mynta u bnai, katba ka Arunachal Pradesh kan ïakhun pyrshah ïa ka Odisha ha kane kajuh ka sngi.
Lai ngut ki ‘thei ïalehkai kriket jong ka Meghalaya ki la shah jied na ka bynta ban mihkhmat ïa ka kynhun jong ka North East Zone ha ka lympung Senior Women’s Inter-Zonal T20 Trophy 2023, ka ban long hapdeng ka 24 tarik Naiwieng haduh 4 tarik Nohprah mynta u snem.
Ha kaba ïadei bad kane, ka Zonal Selection Committee ka la shong pyrkhat bad ïakren sani kynthup ban peit bniah ïa ka rukom lah ïalehkai jong ki ‘thei ïalehkai ha ki lympung ka BCCI naduh u snem 2022-23 bad 2023-24, khnang ba kin lah ban shim rai bad jied ïa ki 15 tylli ki kyrteng na ka bynta ka thup ïalehkai.
Ïa katei ka lympung Zonal T20 Trophy yn pynlong ha Lucknow, ha kaba ka NE Zone kan ïakhun nyngkong pyrshah ïa ka North Zone.
Ki lai ngut ki ‘thei ïalehkai kriket ka Meghalaya kiba la shah jied ki kynthup ïa ka Riticia Nongbet, Luiza Tamang bad ka Debasmita Dutta kaba la shah jied ruh kum ka Vice Captain jong ka kynhun.
Nalor kitei ki 3 ngut, la jied ruh ïa ka kyrteng jong ka Ajima Sangma ha ka thup jong ki standbys, katba ka Baiahun Mylliemngap ka la shah jied ban long kum ka Manager jong ka kynhun.
Ki kyrteng jong ki ‘thei ïalehkai ka North East ki long ka Nabam Yapu (Arunachal Pradesh), Hao-rungbam Kiran Bala Chanu, Raj-kumari Linthoingabi Devi, Keisham Kalpana Devi (baroh na Manipur), Riticia Nongbet, Luiza Tamang, Debasmita Dutta (na Meghalaya), Lalrinmawii bad PC Vangsangzuali (na Mizoram), Limatola Ao, Senti-lemla Imsong, Jyoti Thapa, Sariba Khan (na Nagaland), Purnimaya Gurung bad Primula Chetri (na Sikkim).
Katba ki kyrteng jong ki ‘thei kiba la pynkhreh lypa ne Standbys ki long ka Koijam Ranjita (Mani-pur), Ajima Sangma (Meghalaya), Vanlalremtluangi (Mizoram), Alemienla (Nagaland) bad Tshering Ongmu Lepcha (Sikkim).
Ki nongïarap ïa ka kynhun pat ki long ka Baiahun Mylliemngap (Meghalaya) kum ka Manager, ka Sonam Palden Bhuta (Sikkim) kum ka Head Coach, Kikam Bhutia (Sikkim) Coach, Wangshila Jamir (Nagaland) Physio, Jasika Karam (Manipur) Strength and Condi-tioning Coach bad na ka liang jong ka BCCI kan sap hah ïa ki Performance Analyst.
Ki jingïakhun kiba ka North East kan ïakhun ha kane ka lympung kata ha ka 24 tarik kan ïakhun pyrshah ïa ka North Zone, ha ka 28 tarik Naiwieng pyrshah ïa ka West Zone, ha ka 30 tarik Naiwieng pyrshah ïa ka South Zone bad ha ka 2 tarik Nohprah pyrshah ïa ka Central Zone.
Ka lympung ïalehkai phutbol ba la pynïaid da ka Tyrsad Area Sports Association (TASA) ha madan Tyrsad ha ki kyrdan bapher bapher ka la ïaid shaid shaid shakhmat.
Haba phai sha ki jingïalehkai ba la pynlong ha ka sngi Saitjaiñ, ka jingïakhun ha ka First Division kaba la long hapdeng ka Kyrphei Sports Club pyrshah ïa ka Pyndenumbri Sports Club ka la kut noh ha ka jingïakhaid da mar shi kol.
Haba phai sha ka jingïalehkai ba la long ha katei ka sngi ha madan Tyrsad, dei ka Kyrphei SC kaba la ïoh ban khyrwit ïa ka kol kaba nyngkong lyngba u Bankitlang Kharsyntiew ha ka minit ba 51 hynrei ha ka minit kaba 78 jong ka jingïalehkai ka Pyndenumbri SC ka la lah ban pynphai noh lyngba u Ditoles Hynniewta.
Lyngba kane ka jingïakhaid ka la pynthikna ruh ïa ka Pyndenumbri SC ba kan hap hiar noh sha ka kyrdan 2nd Division ha ka aiom ban wan namar ka jingbym lah ban kamai point ha kine ki jingïakhun ba la dep.
Haba phai pat sha ka jingïalehkai ha ka Third Division, ka Raimulong Sports Club ka la lah ban pynliem noh ïa ka Mawkanoh Sports Club da 2-0 kol.
Ïa ki kol jong ka Raimulong, la ïoh ban thep da u Banjoplang Kharryngki ha ka minit ba 2 bad u Shestar Warjri ha ka minit ba 54.
Ha kawei pat ka jingïalehkai jong ka Third Division, ka Wahnongkseh Sports Club ka la lah ban pynliem noh ïa ka Laitsohphlang Sports Club da 3-2 kol.
Ki jingïalehkai ban wan jong kane ka lympung, kin long ne bteng biang pat ha ka 18 tarik u Naiwieng, kata ka jingïakhun ha ka Third Division kan long hapdeng ka Lyngdoh Phanblang Sports Club pyrshah ïa ka Mawkynroh Sports Club ha ka por 11 baje mynstep, ha ka Second Division pat ka Ramklang Sports Club kan ïakhun pyrshah ïa ka Laitmawhing Sports Club ha ka por 1 baje mynsngi bad ha ka First Division pat ka Pomsanngut Sports Club kan ïakhun pyrshah ïa ka Rangshangkham Sports Club ha ka por 2.30 janmiet.
Kum shibynta ban kyntiew shaphrang ïa ki samla ba donsap ha ka phutbol jong ka thaiñ Newshillong Circle naduh Mawpdang, Mawkasiang, Umroh, Tyn ring, Mawlynrei, Dieng-iong, Siejiong, Ishyrwat bad kiwei kiwei, ka HANM Newshillong Circle ka la pynlong da ka lympung kynjat bol ba shi sngi ha ka sngi Saitjaiñ ka 11 tarik mynta u bnai ha madan Mawdiangdiang.
Ha kane ka lympung kaba la wan ïashim bynta da 11 tylli ki kynhun ïalehkai ym shym la lah shuh ban pyndep tang ha ka shi sngi.
Kumta ki nongpynïaid kin hap ban rah noh sha kawei pat ka sngi, ha kaba ïa ka tarik yn sa pynbna.
Kumba ka long mynta, ki jingïalehkai ba sah jong kane ka lympung ki long sa tang ka semi-final bad final.
Ki kynhun ba la rung sha ka semi-final ki long ka Umroh B ka ban ïa-khun pyrshah ïa ka Nang-kiew Shaphrang Sports Club bad ka Veteran Football Club ka ban ïakhun pyrshah ïa ka Ïatyllilang Sports Club.
Ha kane ka sngi, ïa ka lympung la wan plie da u Bah Ritto Sing Syiem ryngkat ka jingïadon lang u Bah William Nong-khlaw, Rangbah Dong Mawdiangdiang bad ki nongïalam shnong kumjuh u President ka HANM Sengkmie Bah Lamphrang Kharbani bad kiwei kiwei.
U Bah Lamphrang ha ka jingkren u la ai jingïaroh ïa kane ka circle wat la khlem shah jied ban leit Delhi ha kine ki sngi ba la dep hynrei ka jingtreikam jong ki, ka long kaba shong khia bha na bynta ka imlang sahlang.
U Bah Lamphrang u la pynkynmaw ba watla ki 3 ngut ki nongïalam ka circle ha ki bnai ba lah ki la shah set pathok na bynta ki daw bah ka jaidbynriew hynrei mynta pat ki la mih ban pynïaid ïa kane ka lympung ban ailad ïa ki samla bad nongshong shnong ka thaiñ Newshillong.
Ka Myntri Rangbah jong ka West Bengal ka Mamata Banerjee ha kine ki khyndiat sngi ba la leit, ka la kynnoh hapoh Assembly ba ka seng BJP na ka liang pyrshah ka la thmu ban wanrah ki kynrum kynram hapoh ka jylla bad ban wanrah ka jingïapait hapdeng ki briew bad ban pynthohbria ïa ka jylla hashwa ka jingpynlong ïa ka General Election ha u snem ban wan.
Ha ka jingai jingkren jong ka hapoh Assembly ha ka por ba don ka dorbar, ka Banerjee ka la pynshisha da kaba ong ba ka la ïoh jingtip ha kaba ïadei bad ka jingthmu jong ka seng BJP ha kaba kane ka la paw ha ka por ba don ka jingïalang ba dang shen ba la pynlong ha New Delhi bad ki heh nongïalam jong ka seng na kylleng ki jylla.
Ka la pynshisha da kaba ong ba katkum ka jingïoh jingtip la ong ba ka seng BJP ka la thmu ruh ban thong pisa sha kano kano ka seng kaba lah ban pynpait ïa ka Vote jong ka seng Trinamool Congress.
Kane ka jingthmu jong ka liang pyrshah ka long naba ka kwah ban bat ïa ka jingsynshar hapoh ka jylla.
Ka Myntri Rangbah kaba la ïai bteng ka jingkren wat hadien ba ki MLA ka seng BJP ba la lamkhmat da u Adhikari ki la mih na ka ïingdorbar, ka la ñiew kam kai halor baroh ki jingkynnoh jong ka seng ka liang pyrshah shaphang ka jingbym lah ban wanrah ïa ka synshar ka khadar katkum ki kyndon ha ka jylla ha ka por ba don ka Rural Polls.
Ka la ong ba ki la don kumba 29 ngut ki briew kiba la ïap naduh ba la pynbna ïa ki tarik ban pynlong ïa ka ilekshon.
Ka Myntri Rangbah ka la ïathuh ba ki kam thombor pyrshah ïa ki kynthei ki la jur bha ha ki jylla ba la synshar da ka seng BJP bad ong ba ha West Bengal kiba kum kine ki jingjia ki dang duna.
Ka kynhun ïalehkai U-19 jong ka Shillong Lajong Football Club ka la lah ban pynliem noh ïa ka United Chirang Duar Football Club ha ka jingïalehkai jong ka lympung Oil-DFA All India Level Under-19 Inter-Academy Invitational Football Tournament 2023 kaba la long ha Duliajan, Assam.
Haba phai sha kane ka jingïalehkai kaba la long ha ka sngi U Blei, ka Shillong Lajong FC ka la lah ban ñion tyngeh naduh kaba sdang bad ban buh jingeh shi katdei ïa ki rangïalehkai ka Chirag ha kaba ki la lah ban pynliem syndon noh da 5-0 kol ïa ka United Chirag FC bad ïa ki kol jong ka Shillong Lajong la ïoh ban khyrwit da u Badondor Marbaniang, u Nihaar Manorama uba la khyrwit ar kol, u Samchaphrang Lato bad u Banlamkupar Rynjah.
U Nihaar Manorama, uba la thep ar tylli ki kol ha kane ka jingïalehkai, u la khur ïa ka nam ‘Player of the Match’.
Hadien kane ka jingjop, mynta pat ka Shillong Lajong FC kan pynkhreh ban ïakhun sa ïa ka SAIL na Bokaro ka ban long ha ka 14 tarik mynta u bnai ha ka por 10.30 mynstep.
Kam dei shuh kaba phylla ba ki samla rangbah kiba la ïadon bynta bad ki seng (Pressure Group) kin kynthih sha ka jylli jong ka saiñpyrthei.
Ha ka Sngi Saitjaiñ, u President barim ka Hynñiewtrep Youths’ Council (HYC), u Bah Robertjune Kharjahrin, u la rung sha ka seng United Democratic Party (UDP) ha Mawkyrwat, South West Khasi Hills, hadien bun snem ba u la don ha ki seng kum ka Khasi Students’ Union (KSU) bad HYC.Hashwa jong u Bah Kharjahrin, ki la don bun ngut kiwei pat kiba la pynïasoh sha ki seng saiñpyrthei bapher-bapher, bad don na ki, kiba la ïoh long kum ki MP, MLA bad MDC, bad don pat, ki bym pat lah ban poi sha ka thong jong ka jingjop namar ka jingbym pat kwah jong ki paidbah ba kin long kum kita ki nongthawaiñ.
Ka dei ruh ka jingrai shimet jongno-jongno ban pynïasoh bad kano-kano ka seng kaba ki sngewbit bad ki sngewïahap jingmut.
Lehse u Bah Kharjahrin u long uwei na ki nongpan ïa ka tiket na ka seng UDP ban ïakhun ïa ka ilekshon MP Lok Sabha ha u snem ban wan, hynrei ïa kata ka jingïoh ne jingbym ïoh ïa ka tiket, ka por hi kan sa batai.
Ngi ïohi ba ki seng bapher-bapher kiba don ha ka jylla jong ngi ki long kum ki kper ban sara ïa ki ’riew saiñpyrthei.
Kumba la kdew haneng, ki la mih bun ngut na kine ki seng ban ïa long kum kita ki MP, MLA bad MDC.Ki don kiba dang long MLA bad MDC mynta ruh bad ki don kiba la shah rem noh na ka por sha ka por.
Kata ka jinghikai ba ki la ïoh ha ka por ba ki dang don ha ka seng kam dei shuh kaba kai namar la sara ha ka rukom kaba dei ban nang ban kren paidbah, ban pynïadei paidbah, ban ïa khyrwit ïa ka sorkar, ban khyllie ïa ki kam bamsap bamngem, ban ïakhih ha surok bad kumta ter-ter.
Kata ka jinghikai lehse ka la nang pynïar ïa ka saiñpyrkhat ka jong ki bad ha kajuh ka por, ka pynktik ïa ki ban rung sha ka saiñ hima sima.
Ha kaba khatduh hi, ka kham donbor lada long MP lane MLA lane MDC ban ïa kaba shu don ha kino-kino ki seng (Pressure Group).
Ha ki seng, ym lah ban thaw aiñ wat lada ka mynsiem ka thrang hir-hir, hynrei ynda la don ha ka Ïingdorbar Thawaiñ, ka iktiar bad ka bor ka don.
Kito kiba don shisha ïa kata ka mynsiem ban shakri paidbah, ki kham ïohlad haba don ha ka shuki kum ki MP lane MLA lane MDC.Tangba kumba ka mynnor ka pyni, ki don ruh kiba ïa kwah don ha ka saiñpyrthei tang na ka bynta ka bor bad ka shuki bad ka pisa.
Hynrei kata ka shong ha ka rai shimet jong ki briew ïa kaei kaba ki kwah ban leh ne kim kwah ban leh.
Ha kawei pat ka liang, ngi ïohi ba kham bun na ki nongshong shnong ki smat ban kynthoh pyrshah ïa kito ki briew kiba rung ha ki seng saiñpyrthei.
Ki jingkynthoh ki long kiba laiphew jait laiphew skit bad kiba bun hi, ki pynpaw ïa ka jingbym sngewtynnad.
Kata ruh ka dei ka jinglong briew – don kiba pdiang sngewbha bad don ki bym pdiang, bad don kiba shu lapmiet ban woh dong woh daw ïa kiwei khlem nongrim.
Hynrei ki don ruh ki daw kiba don nongrim namar ki paidbah ki la ïohi naduh mynshwa ba kiba bun na ki nongïalam seng ki shu heh sa tang ka tyngam bad khlem da lah ban pynpaw ïa ki kam.
Ngi sngewthuh ba ka long kaba suk ban kren, hynrei kaba eh ban pynlong kam ïa kiei kiba kren la ki dei kita ki seng ne ki ’riew saiñpyrthei lane tang kum ki ’riew paidbah kumjuh.
Don kiei-kiei kiba lah ban pynurlong bad don pat kiba ym lah wat lada leh sa kumno-kumno.
Kita kiba kular ki dei ban sngewthuh ïa la ka jong ka bor bad ïa kita ki jingkular bad ym ban shu kren ïa kaei ka bym lah ban long.
Ka long kaba donkam ban sngap ïa ka sur jong ki paidbah bad ha kajuh ka por ban trei jar-jar bad ban shu pyni beit da ki kam.
Ha kane ka juk ba mynta, kam long kaba suk ban jop ilekshon lane ban pynhun ïa ka jingkwah jong ki paidbah.
Ki jingkwah bad jingangnud ki bun palat naduh ki kam ha ki shnong ki thaw haduh ha ki kam shimet.
Kiba long kita ki MLA lane ki MDC ki ktha khlieh haba wan ud wan nam ki nongshong shnong namar ki hap ban pynbiang naduh i kam i barit eh haduh ki baheh tam.
Namarkata, ki ju ïohsngew ïa ka jingkylla nongkhaïi ki ’riew saiñpyrthei namar kin hap ban pyndap pynbiang ïa ki jingdonkam jong ki paidbah bad ha kajuh ka por, ka plie lad ruh ïa ki heh spah ban rung sha ka saiñpyrthei bad ban ïakhun ïa ki ilekshon haduh ba la tdem hi thui.
Na ka por sha ka por, ngi ïohi ïa kita ki ‘crorepati’ kiba wan sha ka jylli jong ka saiñ hima sima namar ki la tip shai ba ym da donkam than ban ïa pynlut por ban pynshai paidbah ïa ki nongrim, hynrei ban shu theh beit da ka pisa.
Don kiba pdiang ïa ka pisa bad ki ai syndon bad ka ‘vote’, don pat kiba shim tang ka pisa, hynrei ka ‘vote’ kin ym ai, bad don pat kiba kyrngah ban shim pisa bad ki pyndep hok ïa la ka jong ka kamram kumba ka dei.
Ha kane ka jylla jong ngi, ngin dang ïai ïohi ïa ki samla rangbah ki ban kynthih sha ka jylli jong ka saiñpyrthei da ka jingpyrkhat ba kin lah ban ai kham bha sha ka imlang-sahlang.
Kin don ki ban lah ban poi sha ka thong, bad don kiba yn ym lah na ki daw bapher-bapher.
Kam mut ruh ba tang shu la paw lyngba ki seng, kan long kaba suk ban jop ilekshon.
Ka jingjied jong ki paidbah ka pher na ka rukom pyrkhat jong ki nongïakhun.
Hynrei ngim dei pat ban pynduh mynsiem ïa kiba don shisha ka jingthmu ban ai ïa kaba bha tam sha ki paidbah.
Kum ïa kine, dei ban ailad shisien bad hadien kata sa bishar ïa ki kam ba ki leh bad ym ban shu woh nia naduh ba sdang.
Ka Shillong Cherry Blossom Festival ka dei kawei na ki Tamasa kaba heh duh ha Jylla kaba la pynlong lyng-ba ka Tnad Jngoh Kai Pyrthei.
Kane ka Tamasa U Dieng Japan (Cherry blossom) mynta u Snem (2023) kan long ha Ri Bhoi Dist hapoh Madan Phutbol Kurkalang Bhoirymbong ka ban sdang naduh ka 17 tarik Naiwieng bad kan kut ha ka 19 Tarik Naiwieng 2023.
Ha kane ka Tamasa katkum ki khubor ba ngi iohi khamtam lyngba ka jingkren u Myntri ka jngoh kai Pyrthei U Bah Paul Lyngdoh ha ki rynsan Social media.
Kin don shibun ki nongrwai ba pawnam bad ki kynhun tem jong ka Pyrthei ki ban wan pynshongshit ha kane ka Tamasa kum u Ronan Keating, Jonas Blue, Pink Panda, NE – YO, Kenny Mass, Sanam bad ki Nongrwai ba paw ka Jylla kiba kynthup ïa U Leo Majaw, Snow White, Meba Ophilia, Daminot, Rhem, Blue Temptation, Wanjop Sohklet, Dariti.
Ha kane ka Tamasa kin don shibun ki jait jingïalehkai bapher bapher kum ka Miss & Mr.Pigen Cherry blossom Singing Contest, Choir Contest Cost Play bad kiwei kiwei de.
Ka Sorkar jylla lyngba ka tnat jngoh kai Pyrthei ka la mang kumba T.9 klur tyngka ban pynlut ha kane ka Tamasa u Dieng Japan (Cherry blossom).
Wat la mih ki jingpyrshah na kiba bun ki Nongshong Shnong na ka Jylla namar kane ka Sngi pynkut ïa kane ka Tamasa kata ka 19tarik Naiwieng ka dei ka Sngi U Blei  kaba la ïa tyngkhu bad ka Jingshakri Blei jong ki Khristan.
Ngi ïohi lyngba ki lad pathai khubor ki YouTube ba la mih ki ‘riew paidbah na ki Nongshong Shnong ka Them Ri Bhoi ban pynsngew ha ka Sorkar ba kan pynkylla noh ia ka tarik namar ka ïa tyngkhu bad ka Sngi U Trai.
La mih ki Seng Bhalang naduh ka Seng Kynthei kum ka STIEH kawei na ki Seng Kynthei hapoh ka jingïalam jong ka Kong Purity Phawa nangta ka Joint Action Committee (JAC) Ri Bhoi Dist ka kynthup ïa ki katto katne ki Seng Bhalang na Ri Bhoi.
Ka HANM West Khasi Hill Dist nangta la mih ruh ki Nongïalam niam na ka Ri Bhoi Mihngi Presbyteryh lyngba U Pastor M.Moksha Moderator ka Presbytery, Pastor Batkupar Dunai ban pynpaw ïa ka jingsngew pyrshah ïa kane ka Sngi namar ka dei ka Sngi U Trai la mih ruh ka jingpyrshah na ka Seng Saiñ Pyrthei kiba la ai jingmut ïa ka Sorkar ba kan pynkylla noh ïa ka Tarik.
Hynrei kane ka jingpyrshah na kiba bun imat ka Sorkar kan nym mushia ei ei ruh em.
Kumba ngi iohi ruh ïa ka jingkren U Symbud Myntri Rangbah Bah Preston Tynsong ba ym lah ban pynkynriah hynrei ka Sorkar kan sdang ïa kane ka Tamasa ha-dien da la wai jingïaseng baar kata 3baje ha jrong.
Tip shuh kaei ban jia ha kane ka Sngi lada ka Sorkar kan sa ïaid beit shakhmat nga tip kan don ka jingktah bad jingsngew naba bun ki Khristan namar kumba ngi tip ka Jylla jong ngi ka dei ka Jylla Khristan.
Haoid ngi tip ba kane ka Tamasa U Dieng Japan kiba wan ïa shim bynta kin kham bun kiba nabar Jylla ne wat nabar Ri.
Ngim tip haduh katno kane ka Tamasa kan ai jingmyntoi ïa ka Jylla jong ngi ne haduh katno kan ai kam ai jam ïa ki khun Samla jong ngi.
Kumba ngi ïohi ïa ka jingkren u Myntri jngoh kai Pyrthei ba ka jingpynlong ïa kane ka Tamasa kan long ka jingmyntoi ne kan pynkiew ïa ka ïoh ka kot jong ka jylla.
Hynrei nga ïohi ki don ki khun Samla jong ngi ki bym ïoh ban ïa shim bynta ha kane ka Tamasa kum kine ki Samla pynmih waiñ (local Wine) namar hana ym shah ban buh ïa ki waiñ hapoh kane ka tamasa Cherry Blossom namar ka dei ka jingdih ba pynbuaid.
Kane ka dei katkum ka jingkren na U Samla Ribok Nongspung uba dei u min local wine wat la ki la ïoh ka jingithuh na ka Sorkar ne laisen katba ïa ki Company nabar la shah ban buh ïa ka Brand Wine wat la ka dei ka jingdih ba pynbuaid ruh.
Kane ka pyni ba kane ka Tamasa kumba ka dei ka Tamasa Nongwei ne u Dieng Japan ka long ruh kumta wat ka Sorkar ka kham pyrkhat ïa ki Nongwei ha ka jingiohi jong nga shimet nga lap ba kane ka Tamasa tikna kan sah pynjot ïa bun ki khun Samla jongngi.
Kumta kum uwei na ki Nongshong Shnong jong ka Jylla.
Lyngba kane ka Artikle nga dap da ka jingsngewkhia haba nga iohi ïa kane ka jingthmu ka Sorkar ban ïaid beit sha khmat ia kane ka Tamasa wat kiba bun ki la pyrshah kum na nga la kdew haneng kane ka tamasa kan kut ha ka Sngi U Trai ngi tip ym ba ki pyrshah ïa kane ka Tamasa hynrei ngi pyrshah ïa ka tarik ba kut namar ka dei ka Sngi U Blei.
Kumta lyngba kane ka kyrwoh khubor bad lyngba kane ka Artikle jong nga nga kyntu ïa ka Sorkar khamtam ïa U Myntri Jngoh Kai Pyrthei U Bah Paul Lyngdoh ba un da pyrkhat bha bunsien bunsien halor kane khnang ba kan nym don kano re kano ka jingktah ïa ka jingsngew jong kiba ngeit.
Ne ki khun Khristan lada ka Sorkar kan ïaid shakhmat ïa kane ka Tamasa nga tip kan pynmong ïa kiba bun bad kan long ruh ka jingiuh roit ïa ka hok jong kiba ngeit.
Ym don jingeh ban pynkylla ïa ka Sngi ne ka Tarik lada don mon ka Sorkar namar nga tip baroh ka shong ha ka mon jong ka Sorkar.
Kyntang ïa wai ban pynkut ïa kane ka jingthoh jong nga sa shisien nga kyrpad bad kynti ieit ïa ki khun Samla ka bri u hynñiew trep khamtam ïa ki khun Samla Khristan jong ka Balang to ngi bishar ïa kiei kiei ioh ngin shah rong lute noh ha kane ka Pyrthei lyngba ka jingstad u Soitan uba long u Syiem ka jingdum.
Nga kynti ruh ïa phi ki Nongpule baieit ba shim ia kane ka jingthoh jongn nga kum ka jingai jingmut bad symboh pyrkhat.
Ngam don kano kano ka jingmut ban pynmong ïano ïano ne ban ktah mat iong na bynta jong phi hynrei nga shu pynpaw ïa ka jingsngew jong nga shimet.
Ngi la iohi lyngba ki kot khubor ba ka sorkar Meghalaya kan pynrung Digital noh ia ki dulir khyndew jong u paidbah Nongshong shnong jong ka Meghalaya ban pynïasoh noh bad kata ka Digital India Land record Modernisation programme, kane kan sa wanrah jingjynjar trah ïa u paidbah nongkyndong kiba don shibun ka khyndew ka shyiap hynrei bun kiba dang sah dum duna ka jingnang jingstad bad duna ka pisa.
Ha kane ka jing-leh digital ïa ki dulir khynew, hap ban register ia ki khyndew jong u paidbah baroh hap ban da thew dawoh da kita ki kor ki bor ba tip kum ka GPS TECHNOLOGY, bun bah ka por kan bam bun bah ka pisa kan lut ki nongkyndong kiba dang duna ka jingnang jingstad kiba duk ba duna ka pisa kin sa mad ïa ka jingjynjar trah ïa suk shibun u briew u bym don khyndew bad uba duk.
Ngi kynmaw ha ka por ba u Bah (L) B.B.Lyngdoh u thmu ban wanrah ïa ka land reform bad land survey ka party HSPDP kaba don ha ka liang pyrshah ha ka jing-ïalam u (L) Bah Hopingstone Lyngdoh bad (L) bah Endro Iawphniaw ki la ïeng ïaleh pyrshah bad wanrah ïa kata ka land reform kila wan pynshai paidbah ha West Khasi Hills baroh kawei nga ruh nga la don ha ka party HSPDP bad u bah Hoping ngi la leit pynshai paidbah ha kylleng ki dong ha kylleng ki Shnong ba pyrshah ïa kata ka land reform ba u bah B.B.Lyngdoh u thmu ban wanrah.
Ki paidbah na West Khasi Hills baroh kila ïeng pyrshah lang bad u bah Hoping.
Ka Sorkar ka la hap ban sangeh noh ïa kane ka jingthmu jong ka.
U Bah Hoping uwei na ki nongialam pyrthei uba ki paitbah ki ieit bad burom kum uwei u nongiada ïa ka khyndew ka shyiap bad ïa ka jaitbynriew u la pynshai ïa u paidbah ba lada leh ïa ka land reform bad land surgey ka Sorkar hadien kan sa lah ban wan shim khajna ïa ki khyndew shyiapo jong ngi.
U paidbah u jop ban pynsangeh noh ïa kane.
Ka rukom bat khyndew ha ri Khasi Jaintia u paidbah u dei u trai ïa ka khyndew ka shyiap, ki don ki khyndew khurit (private land) ki don ki khyndew ribamlang (community land) ki don ki khyndew kur (clan land) ki don ki khyndew raid (Raj land) jong ki Hima Syiem ter ter ha kaba u paitbah hi ki dei ki trai khyndew.
Ki don ki khyndew kur kiba heh bad ïar bha ha ri Khasi, kine kin sa ïa kynduh jingeh shibun ban leh digital ïa ki dulir khyndew ka bai register ruh kan long kaba heh ban pyndep ïa ka jingthew jingwoh ïa ka khyndew ruh kan lut shibun ka kur kam don pisa shibun ban sei pisa.
Ha ri dkhar ne ha kiwei kiwei ki state ha ri India ka sorkar ka long trai ïa ka khyndew ka shyiap ban sei pisa.
Ha ri dkhar ne ha kiwei kiwei ki state ha ri India ka sorkar ka long trai ïa ka khyndew ka shyiap ka long kaba suk ban pynlong digital ïa ki dulir khyndew.
Ha ki por baroh shi katta ka jingïadie ïa thied khyndew ka long kaba suk bha ïa ki dulir thied khyndew tang ba la pynskhem da u sordar ne rangbah shnong bad u secretary shnong ka la biang sanang phah register suki suki ha ka Office jong u Syiem ka Hima.
Hynrei ynda la hap leh digital ïa ki dulir khyndew da ka Office sorkar ka rukom ïadie ïathied lyngkhot khyndew (plot) yn sa shem jingeh shibun hap leit sha ki Office Sorkar bad lada ki briew sorkar kim pat lait por ban leit thew leit woh da kita ki GPS Technology ym lah shuh ban ïadie ia thied khyndew da kaba suk.
Lada donkam pisa kyrkieh ban leit phah sumar sha Hospital ne ban phah skul ïa ki khun shabar kumba leh baroh shi katta.
Ha ka por ba long Prime Minister u (L) Rajiv Gandhi ïa ki Sixth Schedule areas jong ka Meghalaya bad kiwei ki state ha North East India la pyllait ka synshar Panchayati Raj Salonsar jong ka Ri India, hato ym don lad shuh mynta ban pyllait na kata ka digital India land record Modernization programme kaba lah ban ktah ïa ka rukom bat khyndew ha ka ri khasi bad pynjynjar trah ïa u paidbah Nongkyndong.
Nga sngew dei ban kyntu ïa ki nongmih khmat jongngi ba la jied da u paidbah ba phin da pyrkhat arsien shuwa ban pyntrei kam ïa ka digital India land record mordernisation programme ioh shah oh khajna ïa ki khyndew ki shyiap jong ngi kujmba long salonsar ha ri dkhar ba ka khyndew ka dei jong ka sorkar.
Ki nongmihkhmat jong ka GHADC (garo) ki ong dei ban pynsngewthuh paidbah shuwa ban pyntreikam ïa ka KHADC (Khasi) ruh ka dei ban pynsngewthuh paidbah shuwa ban pyntrei kam salonsar ïa kane ka digital India land record programme ba u paidbah un sngewthuh shai bha na ka bynta ka jingmyntoi u paidbah.
Ka hat-trick ba la ïoh da u Kylian Mbappe ha ka jingïakhun pyrshah ïa ka Reims ka la pynlong ïa ka Paris St-Germain (PSG) ban kiew sha ka kyrdan kaba nyngkong ha ka miej ïakheiñ point jong ka lympung Ligue 1 ha France.
Haba phai sha ka jingïalehkai, ka PSG ka la lah ban pynliem noh ïa ka Reims da 3-0 kol.
Ïa kine ki kol u Mbappe u la ïoh ban khyrwit ha ka minit ba 3, 59 bad 82.
Lyngba kane ka jingjop, ka PSG ka la ïoh ban kamai 27 point na ki 12 tylli ki jingïalehkai bad don ha ka kyrdan kaba nyngkong, katba ka Reims pat ka dang ïoh khur 20 point na ki 12 tylli ki jingïalehkai bad ban don ha ka kyrdan kaba saw.
Wat la ka Reims ka la shah liem da 3 kol, hynrei haba phai sha ka jingïalehkai, la sakhi ba ka la lah ban ïalehkai bha bad kaba la buh jingeh shi katdei ruh ïa nongap kol jong ka PSG hynrei namar bym thaw ka bok, kim shym la lah ban ïoh pynkhih jar watla ki la ïoh katto katne tylli ki kabu kiba biang bha.
Ha ba kdew ïa kine kiei kiei baroh ka lah ban long ba lehse donkam ka sohktien (grammar) bad bynta jingkren (part of speech) ha ka ktien (language) Khasi kaba dei ban pynshong nia da kumwei haba batai shaphang ki ktien rapkhmat (prefix) bad ha kajuh ka rukom ka lah ban dawa kumjuh ruh ïa ki ktien rapdien (suffix).
Ha ka ktien Khasi ka lah ban long ba duna ki tienrapdien bad kiba lah ban jer ha kane ka khyllipmat ka long kum ka ktien -ai, kor, dor, nong, jur, jor, ti, tang bad kiwei kiwei.
Na ka ktien rapkhmat ai la man ki ktien bai, lai, kai, ngai, hai, ïai, jai, mai, nai, pai, rai, sai, tai, wai, khalai, trai, phai, ter ter.
Kat kiba la kdew la kyrsoi ki ktien na ka ktien tynrai kum ia ka ktien shkor la man ki ktien akor, lyngkor, shukor, markor ter ter.
Na ka tienrapdien dor la man ki ktien kitdor, kordor, remdor tatdor ter ter.
Na ka ktien shnong la man kiwei pat ki ktien kum rudnong, lynnong, binong ter ter.
Na ka tienrapdien jor la man ki ktien ujor, kajor ter ter.
Na ka tienrapkhmat jur la man ki kyntien monjur, mynjur, shijur ter ter.
Na ka tienrapdien ti la man ki kyntien kti, sti, deiti, torti, lynti, matti, nongkynti, rikynti, shimti ter ter bad lehse lah ban kynthup ïa ki ktien iapan juti, ruti, ryngkat ka ba batai pynshai ba ym dei ki ktien tynrai Khasi.
Na ka tienrapdien tang la man ki kyntien ktang, stang, jutang, kyntang, jyntang ter ter.
Khlem artatien ba lah ban dang don sa kiwei pat ki tienrapdien ïa kiba ym pat lah ban kdew ha kane ka kynti, kiba lehse ki lah ban plie lynti kaba kham kylluid ban pynshai shuh shuh halor kane ka phang.
Nalor ki ktien rapkhmat bad ktien rapdien, ki don sa kiwei pat ki bynta jingkren ha kaba thoh ïa ka ktien Khasi kiba lah ban donkam sa kawei ka ka bynta jingkren ha ka sohktien ba dei ban batai kyrpang.
Kumta ha ka rapktien (affix) ki don ki tienrapkhmat (prefix), ki tienrapdien (suffix) bad ki tienkap (infix) bad ha ka ktien Khasi lah ban kdew ba donkam pat sa ki tienbsut (midfix).
Ki tienbsut ha ka tairai jong ka ktien Khasi ka kdew ïa ki ktien ba ju kren ha kata ka rukom ban ïaiban ïa kaba la kren ha-shwa kum ki kyntien pynsnoh ne bsut hapdeng ki ktien, kum -ly-, -la-, -pa-, -na-, -re-, -shi- bad lah ban kdew ki nuksa kumne harum:bak-ly-bak : kaba lah palat liam ka jingïapher.
daiñ-ly-daiñ : kaba lah palat liam ka jingheh jingïar.
dar-ly-dar : kaba lah palat liam ka jingplie.
doi-ly-doi : kaba lah ïai ban ktien ïa ka jingsdien ka mar ba sting.
dui-ly-dui : kaba lah ïai ban ktien ïa ka jingsdien ka mar ba kham khia.
ngai-ly-ngai : kaba lah ïai ban ktien ïa kaba ïohthiah ne kaba tuid.
ngit-ly-ngit : kaba lah ïai ban ktien ïa lah palat liam ka jingbun ne kynrei.
hin-ly-hin : kaba lah ïai ban ktien ïa kaba tuid.
jai-ly-jai : kaba lah ïai ban ktien ïa kaba hun mynsiem.
tar-ly-tar : kaba lah ïai ban ktien ïa kaba thiah ïap lyngkrang ha madan.
tem-ly-tem : kaba lah ïai ban ktien ïa kaba  jrong ka lynter haba par artat ha ryngkew.
ter-ly-ter : kaba  lah ïai ban ktien ïa kaba lah palat liam ka jingjlan.
wai-ly-wai : kaba lah ïai ban ktien ïa kaba byllai ka jinglum paid.
woi-ly-woi : kaba lah ïai ban ktien ïa kaba byllai ki kynja barit baria.
pateng-la-pateng : kaba lah ïai ban ktien ïa kaba dang jlan ki snem ki ryta.
ai-pa-ai : kaba lah ïai ban ktien ïa kaba ai khlem sangeh.
bin-pa-bin : kaba lah ïai ban ktien ïa kaba  jied sani.
kawei-pa-kawei : kaba lah ïai ban ktien ba kynton ne bynrap khlem lait.
khyndiat-pa-khyndiat : kaba  lah ïai ban ktien ïa kaba ïaineh bad ïaishah ha ka kam.
kyntien-pa-kyntien : kaba lah ïai ban ktien ïa kaba sot ne shahshkor sani.
kyrdan-pa-kyrdan : kaba lah ïai ban ktien ïa kaba kiew irat jai jai.
shim-pa-shim : kaba lah ïai ban ktien ïa kaba shim khlem sangeh.
tiak-pa-tiak : kaba lah ïai ban ktien ïa kaba bniah ïa ka kam.
suki-pa-suki : kaba  lah ïai ban ktien ïa kaba ïaishah ban leh jai jai khlem kyrkieh.
kumno-re-kumno : kaba lah ïai ban ktien ïa kaba suba jur.
kaei-re-kaei : kaba lah ïai ban ktien ïa kaba tohkit bniah.
kumjuh-shi-kumjuh : kaba lah ïai ban ktien ïa kaei kaei kaba neh ne long sah hajuh.
liak-shi-liak : kaba lah ïai ban ktien ïa kaba mih khmat bad ïai mih bunsien khlem sangeh.
peit-shi-peit : kaba lah ïai ban ktien ïa kaba peit bad ïai peit bunsien khlem sangeh.
sngap-shi-sngap : kaba  lah ïai ban ktien ïa kaba ïai shah khlem laplah.
shah-shi-shah : kaba lah ïai ban ktien ïa kaba ïai shah khlem ujor.
kren-shi-kren : kaba lah ïai ban ktien ïa kaba ïai kren bun ktien.
thok-shi-thok : ka ba  lah ïai ban ktien ïa ka ba  shukor ne lamler lynter.
hiar-shi-hiar : kaba lah ïai ban ktien ïa kaba ïai ïaid ban noh sha rum.
tok-shi-tok : kaba lah ïai ban ktien ïa kaba duriap khlem shongthait.
kiew-shi-kiew : kaba lah ïai ban ktien ïa kaba  ïai khie rasong ban ïaid shaphrang.
khriat-shi-khriat : kaba lah ïai ban ktien ïa ka jinglong kjam shilynter.
shit-shi-shit : kaba lah ïai ban ktien ïa ka jinglong lhop shilynter.
Kine ki ktien ba bsut kyntien ki dei kiba ïai ban kaba sdang sha kaba kut ban kynrong arsien ïa kaba la kdew na ba sdang.
Hynrei ki don ruh ki ktien bsut hapdeng ki ba ka ba sdang ka iapher na kaba kut, tangba ki don jingïadei ban kit jingmut shikyntien haba kren ne haba thoh.
Ka jingïalang paidbah ba la khot pynlong da ka Joint Action Committee (JAC) halor ka jingpyrshah ban pynkut ïa ka tamasa Cherry Blossom ha ka 19 tarik u Naiwieng, 2023 kaba dei ka Sngi U Blei ka la pulom noh ha ka Sngi Thohdieng ka 10 tarik u Naiwieng, 2023 ha Bhoirymbong hadien ba ki bor shnong ka Bhoi-rymbong Lumdaitkhla ka khlem ai kano-kano ka jingmynjur ban pynlong ïa katei ka jingïalang ha katei ka sngi.
Wat la na ka liang ka JAC ka la thmu ban pynïaid shakhmat ïa katei ka jingïalang khlem ka jingdon ryngkat lang jong u Chairman u Bah Baïateilang Lapang hadien ba u la shah kem noh ha ka miet jong ka 9 tarik u Naiwieng, 2023 halor ka jingsuba donkti ban dawa pisa na ka Petrol Pump.
Ka Kong Purity Phawa kaba dei ka nongïalam jong ka Saiñdur Tipkur-Tipkha Ïeng Ehrngiew Hynñiewtrep (STIEH) ka la ong ba ka JAC ha katei ka sngi ka la khot da ka jingïalang ban ïoh pynshai paidbah hynrei namar ba ka  shnong ka khlem ai satia kano-kano ka jingmynjur ban pynlong ïa katei ka jingïalang ha katei ka sngi, kumta na ka liang ka JAC ka khlem ïohlad satia ban pynlong ïa ka jingïalang.
“Ngim kwah ban leh donbor bad ngi la sangeh noh ïa kane ka jingïalang paidbah jong ngi", la ong ka Kong Phawa.
Ka Kong Phawa ka la buh jingkylli ba lada ka sorkar jylla kaba dei ka khlieh nongsynshar hapoh ka jylla kan pynlong kum kine ki tamasa ha ka Sngi U Blei, shano yn lah ban khang ïa ka jingpynlong ïa ki Mela, ki Fete, ki jingkhwai ha ki Sngi U Blei," la ong ka Kong Phawa.
Ka Kong Phawa ka la pynpaw ruh ka jingsngew burom ïa ka Ribhoi Mihngi Presbytery bad kumjuh ruh ïa ki katto katne ki riewngeit na ki Balang Khristan bapher bapher bad kumjuh ïa u nongmihkhmat ka Mawhati, u Bah Charles Marngar, kiba la pynpaw ka jingsngewkhia halor ka jingpynkut ïa ka tamasa Cherry Blossom ha ka Sngi U Blei.
Ka Kong Purity ka la ther da kaba tyngeh ruh ïa u Myntri ka sorkar jylla uba dei khmih ïa ka tnad ki kam jngoh kai pyrthei, u Bah Paul Lyngdoh uba khlem ailad satia ïa ka JAC ban ïakynduh bad u ban ïakren ha kaba ïadei bad ka jingpyrshah ïa ka jingpynkut ïa ka tamasa Cherry Blossom ha ka Sngi U Blei.
“Ngi kyrpad ïa u Myntri ka sorkar jylla uba dei khmih ïa ka tnad ki kam jngoh kai pyrthei, u Bah Paul Lyngdoh ha kaba ngi tip ruh ba phi dei u khun khristan bad kham bun kiba don hapoh ka kynhun Myntri ruh ki dei ki khun khristan, ngi ngeit ba phi sngewthuh thik-thik kaei kane ka Sngi U Blei", la ong ka Kong Phawa.
Shuh shuh ka Kong Phawa ka la pynkynmaw ruh ba ha ki snem kiba la dep, u Bah Paul u la long kum u nongïalam uba la ïalam ïa ki paidbah hynrei mynta ki dienjat jong u ki dei ki matti kiba u la ïalam ïa ki paidbah.
“Hato kine ki matti jong phi, phi kwah ban lilam noh mynta lyngba ka shuki sorkar? Pyrkhat bha Bah Paul, lada phi dang dei shisha uta u doh u snam uba dei shisha u khun ba dap pura jong ka ri bad ka jaitbynriew, pyrkhat da ki spah sien ba phin sngewthuh ban pynkynriah tarik noh", la ong ka Kong Phawa.
Ka JAC ka la pynrem jur ruh ïa ka sorkar jylla kaba la leh donbor ba wat tang ban pynlong ïa ka jingïalang ban pynpaw ïa ki jingpyrshah jong ki ruh ki khlem ïohlad satia.
Kane ka jingshah khang lad ban pynlong ïa ka jingïalang paidbah ka la long kum ka jingshah synshar donbor jongno-re-jongno ym ka synshar paidbah.
Ka hat-trick ba la ïoh da u samla Onio Sutnga ka la pynlong ïa ka Sutnga SSCC ba kan khur ïa ka jingjop ha ka jingïalehkai Super Division Football Tourna-ment-3rd Kyrmen Shylla Contribution Trophy ba la pynïaid da ka East Jaiñtia Hills District Football Association (EJHDSA).
Haba phai sha ka jing-ïalehkai kaba la long ha ka sngi Saitjaiñ ha madan Artificial Turf Dieng-shynrum, Khliehriat, ka Sutnga SSCC ka la lah ban pynliem noh ïa ka Rymbai Wahshnong Sports Club da 4-0 kol.
Ha kane ka jingïaleh-kai kaba la lah shiliang, u Onio Sutnga u la ïoh ban khyrwit syndon ïa ka hat-trick kata ban khyrwit kol ha ka minit kaba 5, 45+3 bad 87 katba ïa kawei ka shi kol pat la thep da u Ioanis Suchen ha ka minit kaba 44.
Haba phai sha kawei ka jingïalehkai ha kane ka sngi, ka Rymbai Shken-shynriah Sports Club ka la lah ban pynliem noh ïa ka Rymbai Iawpynsing Sports Club da 2-0 kol.
Ïa kine ki kol jong ka Rymbai Shkenshynriah SC la ïoh ban thep da u Hikaidame Bareh ha ka minit kaba 45+1 bad u Obadaia Bareh ha ka minit ba 86.
Ka tnat ka koit ka khiah jong ka Sorkar Hamas ha ka Sngi Thohdieng, ka la pynbna ia ka jingkheiñ na ka kaiphod ba la ioh lum jingkheiñ thymmai halor ka jingdon jong kiba khlad na ka jingleit hiar thma ka Israel pyrshah ia ka Gaza.
Katkum katei ka kaiphod kaba thymmai, la ong ba ka jingdon kiba khlad na ka thma Israel hapoh Gaza ka la kot sha 11,078 ngut ki nong Palestine kiba shong hapoh Gaza bad kiba la duh ei noh la ka jingim naduh ba sdang ka thma ka Israel bad ki lehnoh Hamas mynta la kumba 5 taiew kynthih.
Kitei kiba khlad ki kynthup ruh ia kumba 4,506 ngut ki khyllung- ki khynnah.
Katba ki don ruh kumba 27,490 ngut kiba la ngat bad mynsaw na katei ka jing-iakhun thma jong ka Israel pyrshah ia ki lehnoh Hamas kiba don hapoh Gaza jong ka ri Palestine.
Ka thma hapdeng ki lehnoh Hamas bad ka Israel, ka la sdang naduh ka 7 tarik jong u Risaw ba la leit hadien ba ki lehnoh Hamas ki la sdang ban leit thombor hi ia ka Israel da kaba ther dusmon da ki spah tylli ki ‘namding shisien ther sha Israel.
Nangta ki la leit ruh ban hiar thma bad pyniap naphang ia ki paidbah nongshong shnong ha khappud ka Israel.
Nalor kata, kitei ki lehnoh Hamas ki la rahbor ruh ia kuma 240 ngut ki briew na Israel ha katei ka por ba ki sdang ban leit hiar thma hi ia ka Israel.
Namarkata, la ong ba dei kane ka daw kaba la pynkhie bitar ia ka Israel, ha kaba ka Israel ka la smai ban pynhiar kput ia kitei ki lehnoh naka bynta kito ki mynsiem ba lui-lui ba ka la duh ei noh namar ka kam dusmon jong kitei ki lehnoh Hamas jong ka ri Palestine.
Kane ka thma hapdeng ka Israel bad ki lehnoh hamas, ka la wanrah ruh ia ka jingsngew khia na kiba bun ki ri bad ki tnat bapher jong ka pyrthei namar ka Israel ka la pynhiar kput ia ka Gaza khlem pyrkhat shuh pat ia ki mynsiem briew kiba lui-lui kiba don hapoh Gaza.
Kumjuh ruh ka Iran bad kiwei de ki ri Muslim, ki la maham bad byrngem jur ia ka Israel ba lada kam pynkut noh ia kane ka thma, kin pynher bad pynpur ia ka thma wat sha kiwei ruh ki ri naka bynta ban ai jingkyrshan ia ki lehnoh Hamas.
Kawei ka khynnah pule 18 snem ka rta jong ka United States, ka la khlad noh hadien ba uwei u kuli u la leit dei bakla na ki bynta jong ka khlieh ha ka por ba ka dang iaid lynti najan ka Nashville.
Katkum ka kaiphod ba la ioh lum da ka Metro Nashville Police Department, la ong ba katei ka jingjia ka la jia ha ka Sngi Ba-ar.
Ia katei ka khynnah pule la ithuh kum ka Jullian Ludwig, bad ha katei ka sngi ka dang iaid lyngba ia ka lynti na Edgehill Community Memorial Gardens Park ha kaba utei u kuli u la leit her bakla sha ka katba ka dang iaid na katei ka jaka.
Ka samla Ludwig, ka long ka khynnah pule jong ka skulbah Belmont University kaba don hi hapoh Nashville.
Hadien katei ka jingjia la pynkit noh sha ka jaka sumar ha kaba don ha katei nongbah na ka bynta ki sumar bniah bad la ong ba katei ka samla ka la mynsaw jur bha na katei ka jingksam u kuli na ki bynta ka khlieh.
Katkum ka khubor na katei ka tnat pulit, la ong ba ka samla Ludwig ha katei ka sngi tang mar ia riew ha utei u kuli, ka la kyllon iapler hajuh bad kaba sngewsih ka long ba ym shym la don ba iohi ne lap mar ia dep katei ka jingjia.
Kumta hadien kumba 1 kynta tam la  don ki ‘riew paidbah kiba iaid lynti na katei ka jaka bad kiba la lap ba ka thiah lyngktar ha katei ka jaka bad mar kumta hi la pyntip sha ki pulit bad ki pulit ki la phah noh mar-mar ia ka kali kit nongpang ha kaba la pynit ia ka sha ka jaka sumar ha Vanderbilt University Medical Center.
Haba iadei bad kane ka jingjia, ki pulit ki la ioh bat noh ia uwei u suba don kti ha katei ka kam bad uba la ithuh kum u Shaquille Taylor, 29 snem ka rta.
La ong ba utei u nongsiat ha katei ka jingjia, u thmu ban siat ia kawei ka kli hynrei utei u kuli u la leit her bakla pynban sha katei ka phang ba katei ka khynnah ka dang iaid lynti.
U Taylor u la shah pynngat noh ha ki katto- katne tylli ki kyndon pynkheiñ aiñ kiba iadei bad ka jingpyniap briew, ka jing pynmynsaw bad ka jing wanrah jingma ia ki paidbah.
Ia mynta hi, u Taylor u don ruh ia ka bai bah jamin kaba $2,80,000 haba iadei bad katei ka kam pynkheiñ aiñ jong u.
U President jong katei ka skul bah, u la iathuh ba ka samla Ludwig ka long ka ‘riew ieid sur jingrwai ‘Music Lover’ bad ka long ruh ka nong mareh kaba smat ba sting bha hynrei la ju kham ithuh pyrthei ia ka dei na ka put ka tem jongka ha ki concert bad ka long ruh ka nong-ai mynsiem ia kiba bun ki paidbah ha kylleng sawdong jongka namar katei ka sam rwai-sap tem ba ka don.
Kumta, utei u nong-ialam jong katei ka skul bah u la ong ruh ba kum kine ki jingjia, ki long ka jingma kaba khraw ia ki paidbah bad ki mynsiem ba lui-lui kum kane ka samla kaba ngat ha kum katei ka jingjia ha kane ka por.
Ki heh nongïalam jong ka seng Bharatiya Janata Party (BJP) ki la dei ban pynlong ïa ka jingïalang bad ban ai ïa ka rai kaba khatduh na ka bynta ban jied ïa ki kyrteng jong u nongïalam jong ka liang pyrshah ha Karnataka ha ka 17 tarik, Naiwieng, khyndiat sngi hadien ka jingthung ïa u BY Vijayendra, uba long u khun jong u Myntri Rangbah barim jong ka jylla u BS Yediyurappa, kum u heh nongïalam jong ka seng ha ka jylla.
“Nga la ïakren bad u Nadda ha ka sngi Thohdieng.
Ngi la wer ïa baroh ki MLA ba kin ïadon bynta ha ka jingïalang ka ban sa long ha katei ka sngi na ka bynta ban ai ïa ka rai ban jied ïa u nongïalam ka liang pyrshah na ka seng," la ong u heh nongïalam bathymmai jong ka seng uba dang shahjied shen u Vijayendra, ha ka jingïakren bad ki nongthoh khubor ha ka sngi Saitjaiñ.
Ka kynhun jong ki nongïalam bahakhliehduh kin sa pynbna ïa ka kyrteng jong u nongïalam ka liang pyrshah ha katei hi ka sngi.
Kumba la ïathuh ka tyllong khubor, la ong ba ki la don kumba lai ngut ki heh nongïalam kiba la mih khmat ban shahjied na ka bynta kane ka shuki.
Kine ki kynthup ïa u Sunil Kumar uba la 47 snem ka rta uba dei na ka kynhun Other Backward Classes (OBC) bad uba la long MLA la saw sien, u CN Ashwathnarayan 55 snem ka rta, uba la ïoh long MLA la saw sien na ka kynhun Vokkaliga bad u R Ashok uba la 66 snem na Padhmanabhanagar, uba la long MLA la 7 sien na ka kynhun Vokkaliga.
U Myntri Rangbah jong ka Andhra Pradesh u Y.S.Jagan Mohan Reddy u la ong ba ka jingsam ïa ka bailutksan kaba T.10,000 yn sa pynïoh sha baroh ki lanot kiba la shah ktah jur na ka jingshah pynjulor ki ïing na ka daw jong ka jingshlei ka um na ka wah Godavari.
Ka sorkar kan sa pynthikna ba ki tiar ba la noh synñiang kum ki jingïarap kin sa poi sha ki lanot ha ki thaiñ ba la shah ktah jur na ka jingshlei um, u la ong.
U Myntri Rangbah u la leit ban jurip bniah ïa ki shnong kiba la ngat ha ka jingshlei um bad buh jingkylli kaba bniah ha kaba ïadei bad ki rukom pyntreikam ha ka ban ai jingïarap.
Ki nongshong shnong ha kane ka thaiñ kham hashwa ki la ïathuh ha utei Myntri Rangbah ba ki la ïoh ban pdiang ïa u khaw 25 kilo, dai, ki dawai, ka dud, ki jhur, ki jingbam, ka umdih bad ki plastik dara ha ka por ba ki la ïakynduh jingeh na ka jingshlei um.
Ki lanot shlei um, ha kaba ïadei bad kane, ki la pynpaw ka jingsngew-nguh ïa u Myntri Rangbah uba la ai ka jingïarap na ka bynta jong ki ha kum katei ka por ba ki ïakynduh jingeh.
Ki nongshong shnong ki la ïathuh shuh shuh ha u Jagan Mohan Reddy ba u MLA ka Polavaram u Tellam Balaraju, u Collector V.Prasanna Venkatesh, u Joint Collector P.Arun Babu bad kiwei pat ki heh sorkar ki la leit ban jurip bniah ïa ki jaka sah jong ki bad u Myntri Rangbah u la ai ka jingïaroh ïa kine ki heh sorkar kiba la kloi ban khmih bniah bad kyrshan ïa ki lanot shlei um ha kaba ka jingpyntreikam ka dang bteng haduh mynta naba bun na ki lanot kim pat ïohpdiang ïa ki jingïarap pisa kumba la mang na ka bynta jong ki.
Ki lanot shlei um ki la pynpaw ka jingsngewnguh ïa u Myntri Rangbah uba la kloi ban ai jingïarap na ka bynta jong ki ha kaba ki la lah ban im kumba ki long mynta dei na ka daw ka jingai jingkyrshan jong ka sorkar.
Ki riewlum kiba la sah ha ki ïing dara ha ki jaka lum ruh ki la pynpaw ka jingsngewnguh ïa u Myntri Rangbah uba la kloi ban ai jingïarap na ka bynta jong ki ha ka por ba ki ïakynduh jingeh na ka jingshlei um.
Ki la pynpaw ka jingsngewnguh ïa u Reddy na ka bynta ka jingleit jngoh jong u ïa kine ki jaka bad u la kylli tohkit bha ha kaba ïadei bad ki jingïoh jingmyntoi jong ki khyndiat sngi ba la jia ka jingshah thombor ha ki bor ka mariang.
“Ïa ki jingwad bniah ha kaba ïadei bad ka jingdon jong ki jingjulor jong ki ïing bad ki jingthung la dep ban pyndep ha kaba na ka liang ka sorkar ka la dep ban sngap thuh ïa ka jingbatai hadien ka jingpyntreikam bad ïa ki jingai jingïarap la phah sha ki Collector kiba dei ban khmih ïa ki thaiñ ha kaba kine kin sa phah ïa ki jingai jingïarap sha ki lanot.
Ka thup kyrteng jong ki lanot kiba la shah ktah na kane ka jingshlei um la dep ban buh ha ka shnong bad kumjuh ha ki Ward Secretariat," la ong u Myntri Rangbah ha kaba u la bthah ïa ki bor ba dei khmih ba ki la dei ban pynpoi ïa ki jingïarap bala phah sha baroh ki lanot kiba la shah ktah na ka jingshlei um.
Ka khlieh duh jong ka iing Myntri ha Madagascar ka la dawa ba dei ban pynsangeh noh shwa ia ka ilekshon kaba la dei ban long ha kane ka taïew ban wan, hadien ba la mih ka jing-iakhih na ki liang pyrshah kaba neh da ki bnai.
Ka Chirstine Razanamahasoa, kaba long ka khlieh nong-ialam jong ka kynhun Mediation ka la pyrshang ban pynbeit ia kitei jingeh kiba mih ha kane ka por, ha kaba ka la ong ba ka jinglong jingman hapoh ka ri ha kane ka por, kam pat ailad ban pynlong noh ia katei ka ilekshon kaba la dep pynbeit ban long ha ka 16 tarik u Naiwieng.
Kumta la ong ba ka tnat Election Commission ka dei ban pynsangeh noh shwa ia kane ka ilekshon katba ka jinglong-jingman hapoh ka ri kam pat biang.
Katkum ka kaiphot ba la ïohlum, la ong ba ha u snem 2022, ki la don baroh kumba 4,61,312 tylli ki jingjia tyngkhuh kali ba la jia ha ka ri, ha kaba 1,51,997 tylli (32.9 per cent ) ki la jia ha ki National Highways (NH), kynthup ha ki Expressways, 1,06,682 tylli  (23.1 per cent ) ha ki surok bah kiba ha ka jylla, ne ki State Highways (SH) bad kiba dang sah kata ki 2,02,633 tylli (43.9 per cent) ki la jia ha ki surok.
“Ki 1,68,491 tylli ki jingjia ki dei kiba la jia ha u snem 2022, 61,038 tylli (36.2 per cent) ki la jia ha ki National Highway, 41,012 tylli (24.3 per cent) ki la jia ha ki State Highways bad 66,441 tylli (39.4 per cent) ki dei ha ki surok," la bynrap ka kaiphot.
Ka kaiphot kaba man u snem ka long katkum ka jingïoh lum jingkheiñ ne ki jingtip ba la ïohpdiang na ki jaka treikam jong ki pulit jong ki jylla ne ki UT ha ka shi snem ha kaba ïadei bad ka jingbuh ryntih kumba la pynbiang da ka United Nations Economic and Social Commission for Asia and the Pacific (UNESCAP) hapoh ka jingtreikam jong ka Project jong ka Asia Pacific Road Accident Data (APRAD).
Ka Municipal Corporation of Gurugram (MCG) ka la pynlong ïa ka jingïalap ban pynsngewthuh paidbah na ka bynta ban ai jinghikai ïa ki briew shaphang ka jingpyndonkam ïa ki tiar bad ki pla plastik ïa kiba la khang naduh ka 1 tarik, Naitung, jong u snem 2022 la ïathuh ki heh ba dei khmih.
Kumba la sakhi ha ka ri, la ong ba ki la don bun tylli ki shnong  bad ki nongbah kiba la lah ban ïakhun hi dalade na ka bynta ban sangeh ha ka ban pyndonkam ïa ki plastik.
Ha kaba ïadei bad kane ka bynta, ki heh ba dei khmih ki la kyntu ïa ki briew ba ki dei ban ïashim bynta ha ka jingïalang paidbah kaba long halor ka jingpynsngewthuh na ka bynta ka jingpyndonkam ïa ki plastik.
Ka la don ka jingkyrpad ïa ki briew ba ki dei ban rah da ki pla borni, ki pla jaiñ lada ki donkam ban leit sha ïew.
Ha kaba ïadei bad kum kane kajuh ka jingthmu ka Vijayawada Municipal Corporation (VMC) ka la ïaid shakhmat ha kaba ïadei bad ka jingthmu ban wanrah ïa ka jingkylla ïa ka Gandhi Hill sha ka jaka kaba lait na ka jingpyndonkam ïa ki plastik.
Ha kaba ïadei bad kane ka bynta, ka Civic Body da ka jingkyrshan jong ki dkhot jong ka Gandhi Hill Foundation Committee bad ki shipai pahara kin sa lah ban pynlong ïa ki jingpynbna sha ki paidbah.
Katkum ka jingïathuh jong ki heh ka VMC, ka Civic Body ka la soi ïa ka Memorandum of Understanding (MoU) bad ka Gandhi Hill Foundation ha u 2020 na ka bynta ban kyntiew ïa kane ka jaka.
Nalor ka jingpruidur ha kaba ïadei bad ka jingthmu da ka Corporation, ïa ki lynti synkien bad kiwei pat ki jingdonkam la nang pynbiang shuh shuh ha ka jinglut ba la antad ba kan long T.2 klur.
Kane ka jingmang pisa ka kynthup ruh na ka bynta ban pynitynnad ïa katei ka thaiñ ha ka rukom kaba ishongkun bad khring ïa kiba bun.
U Commissioner jong ka VMC u Swapnil Dinakar Pundkar u la ong ba da ki phew snem, ka Gandhi Hill kaba la paw ha ka khana pateng ka la long ka jaka kaba la khring ïa ki nongjngohkai pyrthei na kylleng ki ri ka pyrthei.
Na ka jingbuh jingkheiñ la ong ba ki ju don kumba 1,000 haduh 1,500 ngut hama ki sngi ki briew kiba ju leit shangkai sha kane ka thaiñ bad ka la long arshah ha ki sngi kut taïew.
Kum ka jingbuh jingmut ha kaba ïadei bad kane, ka Civic Body kan sa shim ki sienjam na ka bynta ban pynkylla ïa kane ka jaka sha ka jaka kaba lait na ka jingpyndonkam plastik, la ong u heh jong ka VMC.Na ka bynta ka jingpyrshang ban lah ban khang ha ka ban pyndonkam plastik ha baroh kawei ka ri, ka sorkar kmie ka la khang noh ha ka ban pynmih, ban pynpoi, ban buh, ban sam, ban die bad ban pyndonkam ïa ki tiar ba la shah kynthup hapoh ka ‘Single-Use-Plastic’ (SUP).
Ka World Health Organization ha ka Sngi Thohdieng ka la maham ia ka thma Israel-Hamas ba ka jinglong jingman halor ka rukom ai jingsumar hapoh Gaza ka la shah ktah jur bha ha kane ka sien bad kumba 36 tylli ki hospital kiba don hapoh Gaza ki dei kiba la sangeh treikam noh syndon naduh ba khie ka thma Israel bad Hamas.
Haba ai jingkren sha ka Security Council, u nongialam ka World Health Organization (WHO)- u Tedros Adhanom Ghebreyesus u la ong ba ka jinglong jingman hapoh Gaza bad ha ki hospital jong ka Gaza ha kane ka por ka la shong syier haduh katta bad ym i don jingkyrmen shuh ruh ban dang lah ban pyniaid ia ka kam peitbniah bad ban ai jingsumar namar ka jingbym biang ia ki dawai-dashin bad ka jingsangeh treikam jong ki hospital kiba bun baroh.
Kumta, ha katei ka sngi utei u nong-ialam jong ka WHO u la ong ba ka jinglong-jingman ki hospital ka Gaza ha kane ka por kam i don jingkyrmen shuh.
Kum shi bynta ban pynpaw ïa ka jingsngewskhem ha kaba ïadei bad ka jingjop jong ka seng ha ka jingïakhun ïa ka ilekshon Assembly ha Mizoram, u Myntri Rangbah jong ka jylla bad u President jong ka seng Mizo National Front (MNF) u Zoramthanga u la ong ba ka seng MNF kan sa ïohlad ban synshar bad shakri ïa ka jylla sa na ka bynta ki san snem ban wan ha ka rukom kaba thymmai.
Ha ka jingai jingkren jong u ha ka jingïalang bad ki nongbud jong ka sneg ha ka shlem treikam jong ka seng MNF ka “Mizo Hnam Run" kaba don ha Aizawl, u Zoramthanga u la ong ba ka seng MNF kan sa neh ha ka bor synshar da ka jingkyrkhu U Blei bad ki paidbah.
“Ngin sa ïalam bad ngin shakri ïa ka jylla kham bha shuh shuh bad halor ki rukom kiba wanrah ïa ki jingpynthymmai," u la ong.
Ka Lord’s Mark Biotech,kaba long ka shnat ba treikam hapoh jong ka karkhana ka Lord’s Mark bad kaba long ruh ka kompani ba ha khmat ha ka liang ka jingpynmih ïa ki dawai dashin na ka bynta ka koit ka khiah ka la pynmih ïa ka dawai Tinefcon, kaba long ka dawai na ka bynta ban sumar ïa ka jingpangPsoriasis.
Ka Lord’s Mark Biotechka la dep ban ïasoi ïa ka ïa ka soskular bad ka INVEX Health Pvt Ltd na ka bynta kane ka dawai ba la pynmih da ka Piramal life sciences ha India.
Ïa ka Tinefcon la pynmih na ka bynta ban sumar ïa ka jingpang Psoriasis bad ïa kine ki dawai la shna ha ki saw jait, kata kum ki dawai kuli, ka Cream, ka Shower Gel ban sum bad ka dawai ban sum khlieh bad ka dor ka long naduh 799 haduh 3900 tyngka.
Ka Lord’s Mark Biotech, kaba long ka shnat kaba tang ma ka ba lah ban pynïaid ïew ïa ka Tinefcon, ka dang ai jinghikai ïa ki nonghikai ha kylleng ka ri lyngba ka rukom die ïa ka katkum ka science bad kumjuh ruh ka la pynlong ïa ka jingïalap paidbah kaba khlaiñ lyngba ka social media.
Ka kompani ka la bei tyngka haduh 20 klur tyngka ban pynïaid ïew ïa kane ka dawai ha India, ka kompani ka khmih lynti ba ka jingmih na kane kan long haduh100 klur tyngka na ka bynta ka Tinefconkat haduh ka snem2025.
Ka kompani ka kwah ban pyntikna ba kane ka dawai kan dei kawei na ki dawai ban bthah ïa ki nongpang ban pyndonkam.
Haba kren shaphang ka jingpyllait paidbah ïa kane ka dawai, U Sachidanand Upadhyay, MD, Lord’s Mark Biotech, u ong, “Ngi khmih lynti ban pynlong ïa ka Tinefcon kaba jop ha India bad ba ngin lah ban pynsaphriang sha ki nongpang ba bun katba ngi dang pynïar ïa ka jingtreikam jong ngi.
".
Ka Amazon India ka la nang pynïar shuh shuh ïa ka jingïalap paidbah jong ka na ka bynta ki nongthied, lyngba ka Mission GraHAQ, na ka bynta ki jylla jong ka thaiñ Shatei -lam-Mihngi, kum shi bynta ban hikai bad pynkupbor ïa ki nongthied shaphang ka thied jingthied na ki ïew online bad ïarap ban wanrah ïa ka jingshaniah bad ka jingshngaiñ ïa ki nongthied jingthied lyngba ka ïew Digital.
Ka Amazon ka thmu ban pyndonkam ïa ka radio kum shi bynta jong ka Mission GraHAQ, kaba thmu ban ïalap paidbah na ka bynta ki nongshong shnong ka Shillong bad pynlong ïa ki, ki nongthied kiba sngewthuh shaphang kane.
Ka Amazon ka thmu ban pyllait ïa ka prokram jingïakren lyngba ka All India Radio na ki 29 tylli ki Radio Station ka thaiñ Shatei-lam-Mihngi ha kaba yn pyllait ïa kine ha ki khyndai tylli ki ktien ba ju kren bha da ki nongshnong shnong jong ka thaiñ, bad ka jingthmu ka long ban ai jinghikai ïa ki nongthied shaphang ka jingshngaiñ jong ka thied jingthied lyngba ka Online bad ïada ïa ki na ka jingshah thok shah shukor, ïa kane yn pyllait ha Arunachal Pradesh, Assam, Manipur, Meghalaya, Mizoram, Nagaland, Sikkim, bad Tripura.
U Conrad Kongkal Sangma, u Myntri Rangbah ka jylla Meghalaya, u ong “Namar ba ka thaiñ jong ngi ka kiew sted bha, ka jingai jingshngaiñ ia ki nongthied ka long kaba donkam khnang ba kin thied jingthied na ki rynsan Digital.
Kane ka sienjam treikam kan ïarap ban pyntikna ïa ki ba ki nongthied ki long kiba sngewthuh bha bad kiba ïoh ïa ka jingïada.
" Shuh shuh la bynrap ïa kata da u Chetan Krishnaswamy, Vice President jong ka Public Policy ha Amazon India, da kaba ong “Ka rukom thied jingthied jong ki briew ha ka thaiñ thaiñ Shatei-Mihngi na ka Online ka la sted bha, bad ka jingkhublei baroh ka long namar ba ki la lah ban jied na shibun kiei kiei bad ka long kaba suk bha, bad ngi kwah ban pynsaphriang ïa kane ka khubor sha kiba bun da kaba shim kabu ïa ka All India Radio kaba lah ban saphriang sha kylleng.
"Ha ka snem 2022, ka Amazon ka la pyllait ïa ka jingïalap paidbah kaba la saphriang sha ki Million ngut ki nongthied jingthied ha ki 100 tylli tam ki nongbah ha ki hynriew tylli ki jylla, da kaba kyntiew ïa ka jingshaniah jong ki briew ïa ka rukom thied jingthied lyngba ka online bad ïa kane la leh lyngba ki 400 tylli ki jingïalehkai lyngkot ba la pynlong ha surok bad ka jingpyllait ïa ki byrta ki shula na Radio man la ka taïew ha kaba ïadei bad ka hok ki nongthied, ki jingjied jong ki bad ka jinglah ban pynbeit ïa ki jingeh kiba ki ïakynduh.
Wat la ka jingrakhe Diwali ka dei kaba ju rakhe da kiwei pat ki kynhun kiba leh katkum ka jingngeit niam jong ki, hynrei la sakhi ba ka jingthang bom pataka ka la jia ha ki shnong bad ki dong kiba bun tang ki paid Khasi.
Ym lah ban tip la kane ka jingpynbthei bom Diwali ha ki shnong ba shong ba sah da ki Khasi ka dei kaba ki leh da ka jingshongshit ne ba ki kwah ban ïasnoh lang ban rakhe Diwali lane ka jinglehkmen ïa ka jingshai.
Ïa kane ka jingpynbthei bom pataka la sakhi ruh wat ha ki shnong bad ki dong jong ka Mawlai ha kaba la ïohsngew ïa ka jingpynbthei bombula bad kiwei kiwei ki jingpynbthei kiba khlaiñ ka jingsawa.
Ha ki shnong ba sah khleh lang bad bun kiwei pat ki jaitbynriew kum ka thaiñ Laban, Pynthorumkhrah bad kiwei kiwei ki jaka ba khleh jaitbynriew, ka jingpynbthei bom pataka ka dei kaba kham don jingmut namar ki leh katkum ka jingrakhe jong ki ïa la ka jingngeit.
La sakhi ba ha ki ïing jong ki la pynriam itynnad da ki kynja jingpynthaba bad thang ruh ïa ki kynja bom ban pynbthei katkum ka jingngeit jong ki.
Ka Diwali ka dei ka jingrakhe ïa ka jingshai katkum ka jingngeit Hindu kaba mut ka jingjop jong ka jingshai ïa ka jingsumar, ka jingbha ïa ka jingsniew bad ka jingtip ïa ka jingsah biej.
Hynrei kaei kaba sakhi ha kum kane ka jingrakhe jong kiwei pat, la shu pyrthuh bad thang bom pataka khlem jingmut ha kine ki shnong ba sah da ki Khasi.
Wat ki khynnah ki shongshit ban pynbthei bombula bad jingpynbthei kiba pynmih ding ha surok bad lynti syngkien bad kane ka wanrah jingma bad jingpynwit ïa kiwei pat kiba ïaid lynti.
Ha ki snem ba la leit, ki don ki Dorbar Shnong kiba la pynmih ka jingmana ba ym bit ban pynbthei kulmar ïa ki bombula bad bom pataka ha shnong ha thaw khlem kano kano ka daw bad ka nongrim.
Na ka liang ki bor pynïaid district ruh ki la khang ban pynbthei kulmar ïa ki bom pataka ne kino kino ki tiar kiba pynmih jingsawa kiba long beaiñ namar ka ktah ïa kiwei pat.
Wat ïa kito kiba dei hok ban rakhe ïa ka Diwali la mana ba kim dei ban leh kulmar khamtam ban pynbthei bom palat ïa ka por kaba la buh.
La shah ban pynbthei tang hapdeng 8 baje mynmiet haduh 10 baje mynmiet.
Ka jingrakhe ïa ka Diwali mynta u snem ka hap ha Sngi U Blei ka 12 tarik Naiwieng, 2023.
Khnang ban pynïaid shakhmat ïa ka jingthmu ban kham pynkylluid ïa ki surok, ka Sorkar Jylla ka la nang pynkhreh ïa ka jaka ha Umshyrpi ban tei ïa ka surok kaba ïaid kali nalor lane ‘flyover’.
Katkum ka jingpynkhreh ka Sorkar, la ong ba ka jingtei ïa ka surok ban ïaid kali nalor kan dei naduh Umshyrpi shaduh ka petrol um ha Anjalee bad lada dang ïoh jaka shuh shuh, yn bteng shaduh Rhino.
Ha Rhino, baroh arliang surok la ker da ki jaka kiba la bat da ki shipai.
Ka jingkhapngiah ka surok ynda la poi ha thaiñ Umshyrpi ka dei kaba jur bha man ka sngi ha kaba ki kali kiba wan na kiwei ki district sha Shillong kum na West Khasi Hills, South West Khasi Hills, Eastern West Khasi Hills, bad na thaiñ Sohra, bad Pynursla.
Man la ka sngi ki kali, ka dheng kali ka la don lypa ki hap ban ïa tyngngian ynda poi ha jingkieng Umshyrpi ter ter shaduh petrol pum ha Anjalee, Rhino, Civil Hospital bad kiwei kiwei ki jaka ha sor.
Ki paidbah ka nongbah Shillong ki la khmih lynti la bun phew snem ban don ki surok kiba ïaid nalor lane flyover kumba long lem ha kiwei ki nongbah.
Hynrei kam shym la urlong ha kine ki phew snem kiba la leit.
Lehse kin sa ïohi ïa ka ‘Flyover’ kaba nyngkong eh ha nongbah Shillong ha ki khyndiat snem ban wan, lada ki kam ki ïaid beit ka Sorkar ka la pynkhreh ïa ka jingpynwandur ban tei ïa kane ka surok kaba ïaid nalor na Umshyrpi sha Rhino Museum.
Khyndiat bnai mynshwa, u Myntri Rangbah u Conrad K Sangma haba jubab ïa ka jingkylli la ka Sorkar ka dang lah ne em ban tei flyover ha nongbah Shillong hapdeng ka jingbym ïoh jaka bad jingkhapngiah kaba shyrkhei, u la ong ba ka jingtei ïa ka flyover ka dang don ka lad ha Shillong bad yn sdang nyngkong eh na Umshyrpi.
U la ong ba lada dang long, yn pynjrong shuh shuh ïa ka Flyover lada dang ïoh jaka yn sa nang pynjrong shuh shuh sha kiwei kiwei ki bynta kiba dang lah ban leh.
Hapdeng ka jingkhapngiah kaba jur, ka jingthmu ka Sorkar ban wanrah ïa ki projek ban pynduna ïa ka dheng kali ka long kaba dei eh, hynrei ka jingkylli ka long, lano yn urlong kloi ki projek kum ka flyover, skywalk bad kiwei kiwei ki projek kiba lah shisha ban pynduna ka jingkhapngiah ha nongbah Shillong.
Ka Hynñiewtrep Youths’ Council- CEC (HYC-CEC) ka ai ka jingkyrshan ba pura ïa ka jingïakhih ka kynhun ki nongtrei ASHA bad kyntu ïa ka Sorkar ban pynbeit noh kloi ïa ka jingeh jong ki.
“Ka seng kam lah ban shu sngap bad long tang ki nongpeit ïa ka jingbym lah ka Sorkar ban pynbeit ïa ki jingeh bad jingdawa ba shong nongrim jong ki nongtrei ASHA ha kane ka Jylla," ong u President ka HYC-CEC, Bah Roy Kupar Synrem ha ka kyrwoh khubor.
Ka seng ka dawa ba ka Sorkar ka dei ban thaw ki lad ki lynti ban pynurlong ïa ki jingdawa jong ki ASHA ban ïoh ka jingsiew kaba biang katkum ka kam ba ki trei, bad ban kynthup ïa ki hapoh ka MHIS na bynta ban ïoh jingsumar ei bad kiwei-kiwei ki jingdawa jong ki.
“Ngi pynpaw ka jingkyrshan kaba pura ïa ka MAWU halor ka jingïakhih jong ki bad ngim lah ruh khlem da ai khublei bad sngewnguh ïa ki ASHA halor ka jingtrei len lade jong ki ha ki jylli treikam kaba ki don khamtam eh ngim dei ban klet kumno ba ki len lade ha ka por ba ngi mad ia ka Khlam COVID-19.
Dei ma ki kiba long kita ki nongtur ba hakhmat ban ïakhun pyrshah ïa kane ka khlam," ong u Bah Synrem.
“Kumta, kum ki nongshong shnong ngi sngew dap ram ïa ka jingshakri ba len lade jong ki bad lyngba kane ka kyrwoh, ngi khot ngi wer ïa baroh ki dkhot ka Jaidbynriew, ki Dorbar Shnong bad kiwei-kiwei ba kin kyrshan ïa ki ASHA ha kane ka jingïakhih jong ki," ong utei u nongïalam.
Shuh shuh ka seng ka kyntu ïa ka Sorkar ba kan pynbeit noh kloi ïa katei ka kam namar lada ki ASHA ki bteng ka jingïakhih, kan ktah ïa ki paidbah nongshong shnong ka Jylla.
“Ngi kyntu ruh ïa ka Sorkar ba kam dei ban pyntieng pynsmiej ïa ki nongtrei ASHA ba kin shah weng kam lada kim sangeh ka jingïakhih namar lada ka Sorkar ka bakla ban shim rai bad weng kam ïa ki ASHA kiba ïakhih ban dawa ïa la ka hok, na ka liang ka Seng ruh kam banse ban mih shakhmat bad ïakhih pyrshah ïa ka Sorkar Jylla," ong utei u nongïalam.
Ka jingbym wanphai ïing shuh u Bah Justine Sohphoh, 54 snem ka rta, uba dei u nongñiah kali ha Meghalaya Public Service Commission (MPSC) kaba la ïaid mynta lajan ar bnai pura ka la pynlong ïa ki bahaïing hasem ba kin hap ban pynlong da ka jingduwai ban pyneh daw ïa ka ïing ka sem.
Kum ban shu pynkynmaw, u Bah Justin Sohphoh u la jah na la ïing ha ka 16 tarik u Nailur 2023 ha ka por ba u mih na ïing ban leit theh umphniang uba la ñiah da ka kali i20.
Kat haduh mynta ym shym la lapdien shuh wat la ki bahaïing hasem ki la dep ujor da ka ejahar sha ki pulit.
Haba ïakren bad u Bah Poland Sohphoh uba dei u Rangbah Kur Sohphoh, u la ïathuh ba ka ïing ka sem mynta ka la pynkhreh ban pynlong ka jingduwai phirat ban eh daw ïa ka iing ka sem namar hadien ba la wad jingtip ki don kiba kham hashwa kiba la jah na ka jait Sohphoh.
Kumta u la ong khnang ban nym hiar pateng shuh hadien habun ban nym jia shuh ïa ka jingjah briew, ka ïing ka hap ban pynkhreh ban duwai.
U la ïathuh ba kato ka jingbatai u nongduwai na Bhoi ba u Bah Justin u dang ïaid wir haduh mynta kam shym la urlong namar haduh mynta la ar bnai u khlem wanphai ïing shuh.
Haduh mynta ngin nym pat leh niam leh rukom namar ngim lah ban pynshisha la u dang im ne u la ïap hynrei lada um wanphai shuh ngin shu pynlong tang ka jingduwai ban eh daw.
U la ïathuh ba ka ïing ka sem ka la leit wad jingïarap na ki pulit shaduh Assam hynrei ym shym la lapdien shuh.
U la ong ba ka kmie kaba don sha Sakwang, South West Khasi Hills District haduh mynta ka dang sah ha ka umdum haba u khun um shym la wanphai ïing shuh.
Ka Don Bosco Technical School Shillong ka dei kawei na ki shlem ai jinghikai pyntbit ïa ki samla kaba la paw bha ha kane ka jylla Meghalaya.
Kane ka shlem ka dei kaba la btin lynti ïa kiba bun ki briew ba kin lah ym tang ban ïoh kam ïoh jam bad ban kyrshan ïa ka ïing ka sem, hynrei ba kin lah ruh ban seng kam seng jam bad ai kam lem ïa kiwei.
Ka Don Bosco Technical School Shillong ka la ïaid lynti la 100 snem ha ka jingshakri ban ai jinghikai pyntbit ïa ki samla ha ki kam bapher bapher naduh ban long ki nongshna kali, ki misteri dieng, ki kam kiba ïadei bad ka bording ilektrik nalor kiwei kiwei ki kam kiba lah ban ai khaw ai ja lyngba ki jinghikai pyntbit kiba ki la ïoh na Don Bosco Technical School.
Kane ka jaka ai jinghikai pyntbit ka dei kaba la peit la khmih bad pynïaid da ki riewniam ka Balang Katholik kiba dei na ka jingïasyllok Salesians of Don Bosco (SDB) bad lah ban ong ba ka la long shisha ka jingmyntoi ïa ki phew hajar bad ki lak ngut ki briew kiba la leit ban shah hikai pyntbit ha ki kam bapher bapher.
Mynta u snem 2023, ka Don Bosco Technical School ka rakhe ïa ka jingdap 100 snem naduh ba la sdang ïa ka ha u snem 1923.
Ha kine ki 100 snem, kane ka shlem ai jinghikai ka don bun ngut ki briew kiba don la ki jong ki jong ki sap ki phong bad ki buit kiba kham kyrpang kiba ki lah ban leh da kaba pyndonkam lang ïa ki jinghikai pyntbit kiba ki la ïoh.
Kaba kham kyrpang ha kane ka jingdap 100 ka Don Bosco Technical School, ka dei ka jingpynwandur bad shna ïa ki kali da ki nonghikai bad ki samla kiba la pyndep ïa ka jingshah hikai na Don Bosco Technical School.
Kine ki kali ki dei ka e-bike bad e-wheelchair kiba pyndonkam da ka battery ba la pynwandur bad shna da ki lai ngut ki nonghikai bad uwei u samla uba la shah hikai ban shna kali uba la trei lang ha Don Bosco Technical School, Shillong.
Kine ki nonghikai lane instructor kiba don ha lyndet ban pyntreikam ïa ki buit ban shna ïa ka e-bike bad e-wheelchair, ki long u Bah Dominic Ïawphniaw, Shemphang Nongkynrih bad Mario Gareth Sawkmie, katba u Technician uba don bynta ban shna u dei u samla Martin Syngkli.
Kane ka la wan ruh lyngba ka jingai jingmut jong u Principal ka Don Bosco Technical School, u Fr Arcadius Puweiñ.
Ïa kine ki kali la pyni nam ruh ha ka Expo kaba lai sngi jong ka Don Bosco Technical School kaba la pynlong naduh 9 tarik haduh 11 tarik Naiwieng bad ïa kane ka Expo la wan ban plie da ka Myntri Sorkar ka Kong Ampareen Lyngdoh.
Ha kane ka Expo la pyni nam bad die ruh bun ki tiar ki tar kiba la shna hi da ki nongtrei ka Don Bosco Technical School bad ki samla kiba la shah hikai.
Ym tang ki e-bike bad e-wheelchair, ki samla kiba la pyndep ïa ka jingshah hikai pyntbit na Don Bosco Technical School ki la shna pynwandur ruh ïa ka top buh umphniang ha ka dur jong ka kali bad ïa kane ka kali la pyndait da ka mashin generator ba kan lah ban ïaid.
Ïa kane ka kali la ai da ka kyrteng ’29’ namar ki don 29 ngut kiba donbynta lang ban ai buit kumno ban shna ïa kane ka kali.
Ki paidbah kiba wan sha Don Bosco Technical School ban peit ïa ki jingpyni nam ïa ki tiar ki tar bad ki jingshna ba kham pher ki la ïap biej ïa kine ki kali kiba la shna hi da ki nonghikai bad ki samla kane ka shlem ai jinghikai bad kaba kham khring shuh shuh ka dei ka Jeep kaba la shna da uwei u samla donsap uba la pyndep ruh ïa ka jingshah hikai na Don Bosco Technical School, Shillong.
Ïa kane ka Jeep la ai kyrteng da ka Kharbudnah Jeep kaba la shna une u samla uba dei na thaiñ Mawhati Ri Bhoi District.
Na ka liang u Principal ka Don Bosco Technical School, Shillong u Fr Arcadius Puweiñ, u la ai ka jingïaroh ïa kane ka shlem ai jinghikai kaba la ai ka jingshakri mynta la 100 snem ha ki kam bapher bapher ban ai jinghikai pyntbit ïa ki samla.
U Fr Arcadius u la ong ba ka Don Bosco Technical School ka dei ka jaka ai jinghikai kaba la sdang naduh u snem 1923 bad ka thong hi ka long ban ban plielad ïa ki samla lyngba ki jinghikai pyntbit kiba bun rukom khamtam kumba la maitphang da u Don Bosco bakhuid uba long u nongïarap jong ki samla.
U Fr Arcadius u la ïathuh ba ka Don Bosco Technical School Shillong ka la lah ban pynmih kumba 5000 ngut ki samla kiba shah hikai pyntbit ha ki kam bapher bapher man la u snem khamtam ha kine ki khyndiat snem ba la bun ki samla kiba kwah ban wan shah hikai, ym kum ha ki snem kiba mynshwa ba dang kham duna kiba wan shah hikai.
Ha kawei pat ka liang, u Fr Arcadius u la batai khyndiat shaphang ki buit kiba u la ai jingmut lang ha ryngkat bad ki nonghikai ban shna ïa ka e-bike bad e-wheelchair khamtam namar kane ka juk ka dei kaba hap ban pyrkhat na ka bynta ka jingbha ka mei mariang.
Ha kaba pynkut ïa ka jingïakren, u Fr Arcadius kum u Principal ka Don Bosco Technical School Shillong, u la phah ka khubor ban kyntu kynpham ïa ki samla ban pyndonkam hok ïa ki jinghikai pyntbit kiba ki la ïoh bad ban long kiba kloi ban trei kano-kano ka kam, bad ñiewkor ïa ki kam ba ki trei.
Ka JAC-NEHU ha ka Sngi U Blei ka la kren shai ba ka jingïakren bad u Vice-Chancellor (VC) ka skulbah, Prof.S.K.Shukla ka lah ban urlong tang lada weng kam shuwa ïa u Technical Officer/Senior Consultant, u Rohit Prasad.
“Ka JAC ka kwah ban kynthoh jur halor ki jingkam ba lamler jong u VC haba ïadei bad ka thup jingdawa jong ka komiti kumba la paw ha ki lad pathai khubor.
Um shym la pynbiang kino-kino ki jingpynshai sha ka JAC halor ki mat kiba la pynsngew ha ka jingïakynduh bad ki lad pathai khubor haba ïadei bad ka jingthung be-aiñ ïa u Technical Officer/Senior Consultant bad ki sienjam kiba la shim ban weng noh ïa u, ki jingpynkheiñ jong u, ïa ka Model UGC Cadre Recruitment Rules, NEHU Act, Statute bad Ordinance lem bad kiwei-kiwei ki jingpynkheiñ ne ban phah kano-kano ka jingthoh na bynta ban ïakren bad ka JAC," ong ki nongïalam ka JAC ha ka kyrwoh khubor.
Ki la ong ruh ba wat hapdeng ka kynrum-kynram hapoh NEHU, ha jaka ban don hapoh skulbah, u VC u don pynban shabar bad muja ïa ka shuti jong u naduh ka 9 tarik haduh 15 tarik u Naiwieng.
“Kane ka kdew shai ïa ka jingbym shimkhia na ka liang jong u ban pynbeit noh mardor ïa kitei ki mat.
Imat, u sngewtynnad ban lehkai bad ka lawei ki samla pule bad pynjaboh ïa ka jinglong-jingman ka jingpule hapoh ka skulbah," ki la ong.
Haba pynrem jur halor ka jingong u VC ba ka JAC ka “pynlong ishu ïa ki bym dei ishu", ki nongïalam ki la buh jingkylli ba hato ka jingthung be-aiñ ïa u Technical Officer/Senior Consultant kam dei mo ka mat ïakren – da kaba thung be-aiñ ïa u lyngba ka jingleh shiliang.
“Hato ka jingpynkheiñ ïa ka UGC Model CRR bad ka jingpynkheiñ ïa ka NEHU Act, Statute bad Ordinance kam dei ka mat ïakren? Dei ma u, u ban hap ïada ïa ki kyndon UGC bad NEHU hynrei dei ma u uba nyngkong ban pynkheiñ ïa ki la bun-bun sien," ong ka JAC.Haba buh jingkylli halor ka jingnang synjor ka jinglong-jingman ka University Health Centre, ka komiti ka la ong ba ka jingbym shimkhia bad jingbym sngewthuh jong u VC ba ïa ki dawai ym lah ban thied lyngba ka ‘Government e Marketplace’ (GeM), ka la ïalam sha ka jingwan poi slem jong ki dawai.
“Ka jingbym leh eiei jong u ban thung biang por ka la pynlong ïa ka jaka peit bniah ban khang khyrdep namar ka jingbym biang ki ‘Lab Technician’," ong ki nongïalam.
Ka JAC ka la ong ruh ba haduh ka 5 baje janmiet jong ka 12 tarik mynta u bnai, ka NEHU Act, Statute bad Ordinance kim shym la don satia ha ‘website’ jong ka NEHU.“Hato ka jingpynlong ïa ‘Convocation’ kam dei ka mat ïakren? Ka jingshisha ka long ba u VC u kwah ïa u X, Y, Z na Delhi, imat ki kynrad saiñ pyrthei jong u bad ka jingbym pyntikna jong ki, ka la ïalam sha ka jingpyndam ïa ki ‘Convocation’, kaba ktah ïa ki samla pule bad pynbna biang ïa ka jingbym don jingsngew jong u ïa ki samla pule bad ka NEHU hi baroh kawei," ong ka JAC.Hadien slem bah ba u la kyntait, ka JAC ka sngewkmen ban ïohi ba ha kaba khatduh, u VC u la sngewthuh ba ki nonghikai ki long ka bynta ba hakhmat eh jong ka Academic Council hadien ba ki la sdang ban ïakhih ha ryngkat ka jingïasnohktilang bad kiwei-kiwei kiba don bynta bad ka skulbah, ki nongtrei (bym hikai) lem bad ki samla pule.
Ka komiti ka la pyntikna ruh ba ka jingïakob tyrko nia kaba la khot ha shuwa da ka JAC ïa u VC ka dang neh.
“Shisien ba la weng kam ïa u Technical Officer/Senior Consultant uba la shah thung be-aiñ, ka JAC ka lah ban ïakren halor ki thup jingdawa da kaba buh jingmut ïa ka jingshimkhia bad ka jingdon mon na ka liang jong u ha ka ban pynbeit ïa kine ki mat ha ka por kaba biang," ong ki nongïalam.
Kum ban shu kdew hangne, ka jingïakhih sangeh treikam ba khlem buh por ka ban sdang naduh ka 13 tarik mynta u bnai kan ïaid beit shakhmat.
Ar ngut ki rangbah briew ki la duh noh la ka jingim hadien ka jingshah bat bording ilektrik ha ka shnong Kpepsyiem, Ri-Bhoi District.
Katkum ka khubor ba la ïoh lum, la ong ba katei ka jingjia ka dei kaba la jia ha ka shiteng miet jong ka Sngi Saitjaiñ bad ïa ka met jong kitei 2 ngut ki rangbah kiba dei na ka shnong Umden La-ang, kiba la tip kyrteng kum u Lal Lapang (64 snem ka rta) bad u Pian Namsaw (44 snem ka rta) la lap da ki paidbah ha step jong ka Sngi U Blei ha ka por kumba 8:30 baje mynstep.
Na ka liang ki bor pulit hadien ka jingïoh jingtip halor katei ka jingjia, ki la leit ban shimti noh ïa ka met bad rah sha Byrnihat CHC bad ïa ka ‘Post Mortem’ la pyllait noh hadien ka jingkyrpad ki bahaïing hasem jong kitei 2 ngut ki rangbah kiba la khlad.
Ka United Democratic Party ( UDP) Mawkyrwat Circle da ka mynsiem jong ka jingkmen ha ka janmiet jong ka 11 tarik Naiwieng 2023 ka la ïoh ban pdiang burom ïa u Bah Robertjune Kharjahrin sha ka seng UDP hadien ba u la shongthait noh na ka kam President jong ka seng HYC.Ha katei ka sngi la pdiang burom ïa u Bah Robertjune Kharjahrin ha shlem treikam ka UDP, Mawkyrwat da u Bah Renikton Lyngdoh Tongkhar, MLA ka Mawkyrwat ha ryngkat ka jingdonlang u President, ki nongkitkam ka seng naduh ki Rangbah, ki samla bad ki longkmie.
Kumban shu kdew hangne, u Bah Robertjune Kharjahrin u dei u President ka HYC bad uba dang shongthait na ka kam President ha kaba ka seng HYC myn ha ka Sngi Saitjaiñ ka la ïoh ruh ban leh burom khatduh ïa u ha Community Hall, ha Jaïaw Lumpyllon.
U Bah Robertjune Kharjahrin haba ai jingkren sha ki lad pathai khubor u la pynpaw ïa ka jingaikhublei ïa ki nongïalam ka UDP Mawkyrwat Circle lem ïa u Bah Renikton Lyngdoh kiba la pdiang sngewbha ïa u sha ka seng bad pynpaw ruh ba um dei shuh u khmat thymmai ha ka UDP – u thymmai tang ha kaba paw, hynrei ha ka jingkyrshan, ka ïing ka sem jong u ka la dei lypa ka ïing ka sem kaba kyrshan UDP naduh ki kmie ki kpa jong u.
U la pynpaw ruh ba kaba pynlong ïa u ban leit pynïasoh sha ka UDP ka dei tang kawei ka daw, namar haba ïanujor bad ki mat ki jura bad ki nongrim jong ka UDP, kam da ïapher than bad ki nongrim ki sengbhalang.
“Kam don jingpynkhohñioh ban ong mynshwa nga dawa ILP, pynbeit ïa u pud u sam, mynta nga dang long ne em ban dawa, kam don kum kata namar ha ka ‘manifesto’ jong ka UDP ka ong hi kumjuh ba kan ïeng ban ïada ban pynneh pynsah ïa ka riti-dustur bad ban kyntiew ïa ki trai-ri trai-muluk," u la ong.
U Bah Robertjune Kharjahrin u la pynpaw ruh ïa ka jingthrang ban ïakhun ïa ka MP ilekshon sha ka Lok Sabha da kaba pynpaw ba ka thong hi ka dei kumjuh hynrei ka pher tang ha ka lynti ha ka por ba dang don ha ka sengbhalang.
Shuh shuh u la pynpaw ba lada ki paidbah ki ai ïa ka jingkyrshan bad lyngba ka mon jong u Blei Nongbuh Nongthaw u ibit un leit ban ïasaid hi dalade ha Parliament ban dawa ïa ka ILP, pynbeit u pud u sam bad khamtam ban pynurlong ïa ki jingthrang u Maieid Hoping ban pynbeit ïa ka Khyrnit ba 6 bad kiwei-kiwei.
Kumba 40 ngut ki nongbylla ki la sahkut shapoh hadien ba ka la don ka jingtwa ha kawei ka Tunnel kaba dang shna bad kaba jrong kumba 4.5 km hapdeng ka Silkyara bad Dandalgaon ha surokbah Brahmakhal-Yamunotri kaba hap ha Uttarkashi ka jylla Uttarakhand ha ka Sngi U Blei.
Khnang ba kitei kiba sahkut kin ym shem shitom ban ring mynsiem, ki bor ba dei khmih ki la pynrung da ka lyer ‘Oxygen’ lyngba ki ‘pipe’ um kiba don hapoh jong katei ka Tunnel.
U District Magistrate ka Uttarkashi, u Abhishek Ruhela, u la ong ba ka jingtrei ban ïoh pyllait ïa kitei ki nongbylla ka dang ïaid kynthup ïa ka jingpynkhuid ïa ka twa.
U la ong ba ka kam ba hakhmat duh na ka bynta ki bor distrik ka long ban ïoh pyllait im ïa kitei ki 40 ngut kiba la sahkut shapoh.
U Ruhela u la ïathuh ba ka kam ban pyllait ïa kitei ki briew la leh da ki bor distrik ha ka jingïatreilang bad ki tnat bapher-bapher bad ka NHIDCL.Na ka liang ki bor distrik ki la pynmih paidbah ïa ki kyrteng jong kitei ki 40 ngut ki briew kiba dei na ki jylla bapher-bapher.
U President ba dang shu shimti ïa ka Hynñiewtrep Youths’ Council (HYC) Bah Roykupar Synrem u la ong ba ka seng hadien ba ka la ïoh ïa ki nongkitkam kiba thymmai kan buddien ïa ka aiñ Meghalaya Resident Safe & Security Act (MRSSA) 20016 kaba ka Sorkar India ka la pynphai biang sha ka Sorkar Jylla.
Ïa kine ki kyntien u Bah Roykupar u kren hadien ba u la shah pynbam smai kum u President ka HYC kaba la long ha ka 11 tarik mynta u bnai ha Dorbar Hall Jaïaw shyiap bad Lumpyllon.
U Bah Roykupar u la ong ba ka Sorkar Jylla ka la mynjur ïa ka MRSSA ha u snem 2016, hynrei ka seng ka ai jingmut biang ba dei ban pynkhlaiñ ïa kane ka aiñ namar ka shu pynrung kyrteng ïa ki bar jylla haba ki wan shapoh ka jylla.
U la ïathuh ba ha ka jingbuddien ka seng, ka Sorkar Jylla ka la wanrah ïa ka jingpynkylla da kaba buh ki kyndon kiba pyrkhing ïa ki bar jylla haba ki wan shapoh ka jylla da kaba wanrah biang ha ïingdorbar ha u snem 2020.
“Ngi ïohi ha kine ki sngi ba ka Sorkar India lyngba ka Ministry of Home Affairs ka la pynphai biang ïa kane ka aiñ sha ka Sorkar Jylla, hynrei ka HYC kan buddien ïa kane ka aiñ khnang ban ïada ïa ka jaidbynriew" u la ong.
U Bah Roykupar u la ong ba ka jaidbynriew ka dang donkam shuh shuh ki aiñ ban ïada naduh ki aiñ kiba la don lypa bad ki aiñ ban dang shna thymmai namar kum ka ïadie ïathied jaka, nangta ka jingkhaïi benami kaba la pynjot ïa ka jaidbynriew.
Kumta u la kyntu ïa ki paradoh ba kin kiar ïa kane ka kam leh benami namar ka jingmyntoi ïa kiwei ki jaidbynriew.
U la ong ba ILP ka dei ka jingdawa kaba ka sorkar ka la mynjur ha ïingdorbar hynrei ka jingïakhun kan long ïa ka Sorkar India.
Katba u Bah Peter J Lawai uba dei u President ba nyngkong ka HYC uba la pynbam smai ïa ki nongkitkam kiba thymmai, u la kyntu ba ki nongïalam kim dei ban shu hukum ïa ki dkhot ne ba kiwei ki dei ban leh beit katba ong ma ki hynrei ki dei ban sdang bad leh shwa dalade.
Hashwa ban sdang ka jingïalang ha Dorbar Hall Jaïaw Shyiap bad Lumpyllon la pynlong ka jingduwai da u Phadar Richard Majaw, la ïoh ïa ka jingrwai na u Khrawbok Blah bad kynhun Summersalt Band ha ka jingïadonlang ki ar ngut ki MLA, kata ka Kong Ampareen Lyngdoh kaba dei ka Myntri Sorkar Jylla, u Bah Adelbert Nongrum uba dei u MLA ka North Shillong constituency ha ka jingïadonlang ki dkhot ka HYC, ki bahaïing hasem lem bad kiba shah khot sngewbha.
Ka Rangdajied United Football Club ka la khur ïa ka jingjop kaba nyngkong ha ka lympung ïalehkai I-League 3 (Third Division) ba la pynlong da ka All India Football Federation (AIFF).
Kane ka nam jop ka la wan urlong hadien ba lah ban pynjem khnap ïa ka Millat FC (Maharashtra) haduh 5-0 kol.
U Owanijuh Pajuh, u la ïoh ban thep ar kol ha kane jingïakhun ba long ha ka Lah Sngi U Blei ha madan ïalehkai jong ka Dempo Academy kaba ha Goa.
Ka jingleit ïashim bynta katei ka kynhun ïalehkai na nongbah sha katei ka lympung ka long hadien ba ka la rah ïa ka nam lahduh ha ka Meghalaya State League mynta u snem ba la pynlong da ka Meghalaya Football Association.
Kat kum ki kyndon aiñ ïalehkai ba thymmai jong ka AIFF la ong ba ki lahduh na ki jylla bapher bapher jong ka ri ki ïoh rung sha ka Third Division.
Ha kane ka jingïakhun, ka Rangdajied hapoh ka jingïalam u Subir Dey ka la ïakhun tyngeh naduh kaba sdang ha kaba u Owanijuh u la ïoh ban pynkhih jar nyngkong eh ha ka minit kaba 16.
Hadien shiteng kynta utei u rangïalehkai shakhmat u la pynbud biang ïa ka kol kaba ar ha ka minit kaba 34 na ka bynta ban tam 2-0 kol haduh kaba kut jong ka kylla step.
Hadien ba la bteng ïa ka jingïakhun jong ka kylla miet baroh ar ki kynhun ki la pyrshang ban ïakhun tyngeh.
Hynrei ha ka minit kaba 76 ka Rangdajied ka la ïoh ban thep kol biang lyngba u Damehun Syih.
Hashwa ban wan ka RUFC ka la ïoh ban thep biang sa ar kol lyngba u Oresterwel Langshiang (90+2) bad u Stephanson Pale (90+4) na ka bynta ban khur syndon ïa ka jingjop.
Ka Rangdajied kan pynkhreh ïa ka jingïakhun kaba ar pyrshah ïa ka Kickstart na Karnataka ha ka 15 tarik, kumjuh ïa ka Jeppiaar Institute of Technology FC na Pondicherry (19 tarik) bad ïa ka Dempo SC (21 tarik).
Palat lak ngut ki paid ‘riewngeit ka Balang Katholik ki la ïashim bynta ha ka Proseshon Eucharist ba shisien shisnem kaba la long ha ka Sngi U Blei.
U Apostolic Nuncio ka India bad Nepal, u Most Rev.Leoparddo Girelli haba pynsngew ïa ka khubor jong u sha ki paid ‘riewngeit kiba la lum lang ha Lum Tyngkong, Laitumkhrah u la pynpaw ka jingsngewkmen ba u la ïoh lad ban ïashim bynta ha ka Proseshon Eucharist jong ka Shillong Archdiocese ban ïasam lem ïa ka jingieid bad ka jingriewblei ha ka Eucharist Bakhuid.
Ha kajuh ka por, u la ong ba ka ‘Eucharist’ ka dei ka pdeng bad ka tyllong jong ka jingngeit Katholik.
“Ka Proseshon Eucharist ka long ban mane, ban rwai, ban ïaroh bad ainguh ïa u Blei bad uba la aiti ïalade ha ngi lyngba ka Met bad ka Snam.
Ka ‘Eucharist’ ka dei ka jingaiei jong u Trai Jisu Khrist kaba da lade hi u pynpaw ha ngi ïa ka jingieid ba khlem pud jong U Blei ïa ki briew," ong u Archbishop Girelli.
U la ong ba ka jingïaid Proseshon ka pynkynmaw ïa ka jingïaid lynti jong ki briew ha kane ka sla pyrthei bad u Jisu uba la ïaid ryngkat lang bad ki.
“U long u paralok, u nongïalam lynti, u Kpu uba pynkdang ha ka jingïaid lynti jong ngi sha ka jingim bymjukut.
Kum ki Khristan ngi donkam ïa u Khrist ba un don ha ka jingim jong ngi," ong u Archbishop Girelli bad bynrap ba ka Balang ka ïoh jingim lyngba ka ‘Eucharist’.
U la ong ruh ba ka Vatican Council ka pynbna ba ka ‘Eucharist’ ka dei ka tyllong jong ka jingim Khristan.
Na ka liang u Most Rev.Ferdinand Dkhar, Bishop ka Jylla Niam Jowai, ha ka jingkren jong u, u la sneng bad kraw ïa ki ‘riewngeit da kaba pynkynmaw ba ka jingwan ïuhkjat jong u Apostolic Nuncio uba long u nongmihkhmat jong u Pope Francis, ka jingïadon lang jong u Auxilliary Bishop ka Aizawl, u Most Rev.Joachim Walder bad ki ‘riewngeit na kylleng ka Jylla bad wat shabar ri ka pynpaw shai ba ka Balang Katholik ka long kawei bad ka phaikhmat sha u Jisu kum u nongsharai ba hakhlieh tam kum ka tynrai bad ka tyllong jong ka jingieid.
U Apostolic Nuncio, Archbishop Leopoldo Girelli u la pynmynta ruh ïa ka Mass Bakhuid ha ka por mynstep ha ryngkat ka jingdonlang u Archbishop ka Jylla Niambah Shillong, u Most Rev.Victor Lyngdoh, u Bishop ka Jylla Niam Nongstoiñ, u Most Rev.Willbert Marweiñ, u Bishop ka Jylla Niam Jowai, u Most Rev.Ferdinand Dkhar, u Auxiliary Bishop ka Aizawl, u Most Rev.Joachim Walder, ki Lyngdoh Sohblei lem bad ki lak ngut ki paid ‘riewngeit na ki lai tylli ki Diocese.
Ha kane ka sngi, ka Balang ka la ïoh ban pynkup burom ruh ïa ki 3 ngut ki Lyngdoh Sad kiba la ïashim bynta lang ha ka jingkñia ïa ka Mass Bakhuid katba ka Editorial Board Ka Ïing Khristan (EBIK) ka la pynkup burom da ka khusnam ‘Ka Ïing Khristan Literary Award’ na bynta u snem 2023 ïa u Bah Apol Mawñiuh hadien ba ka kynhun ki nongbishar ki la ibit ïa ka jingthoh jong u halor ka phang “Ka jingieid shi kurim ka thymmei jong ka ïing ka sem basuk" kum ka jingthoh kaba kynsai tam jong u snem 2023.
Ïa ka Proseshon Eucharist mynta u snem la pynkut da ka jingkyrkhu jong u Apostolic Nuncio ïa ki paid u Blei da ka Eucharist Bakhuid ha shuwa ban pynkut ïa ka jingmane ïa ka Sakramen Bakhuid tam ka Duwan.
U MDC ka BJP na Tura, u Bernard N Marak, ha ka Sngi U Blei u la ong ba u nombor Aadhar um dei satia uta u ‘666’ lane uta u nombor jong u Soitan lane uta u ‘Anti-Christ’.
Ha u kyrwoh khubor, u Bernard u la ong ba u Aadhar u dei u nombor ba kyrpang kumba long u nombor Mobile, EPIC bad kiwei khnang ban lah ban ithuh ïa ki nongshong shnong.
Ka dei ruh ka rukom ban pynbha ïa ka jingpynpoi ïa ki lad jingïarap sha ki nongshong shnong, bad u nombor Aadhar um don jingïadei eiei bad ka jingngeit, la ong u Bernard.
Nalorkata, u la kyntu ba ki paidbah kiba ïoh jingmyntoi na ki skhim sorkar ki dei ban pynïasoh ïa u nombor Aadhar bad ka ‘Bank Account’ jong ki khnang ban suk ka jingpynpoi ïa ka jingsiew.
Une u MDC u la ong ba ha ka jingshem ka jong u, kiba bun ki jingsiew ‘Online’ kim ïaid bha namar ki paidbah lehse ki khlem pat pynïasoh ïa kitei ki nombor – Aadhar bad ‘Bank Account’.
Ka jingsiew hadien ba la pynïasoh ïa kine ki nombor kan weng ïa ki ‘riew shim kabu bad ïa ki kam bamsap bamngem kumba long ha ki por kiba mynshwa, u la bynrap.
U Bernard u la ong ba ïa ka pisa jong ki skhim na ka Sorkar Pdeng kum ka NREGA, PMAY, bai bam tymmen, bai bam na ka bynta ki samla pule bad kiwei la pynpoi beit ‘Online’ khnang ban wanrah ïa ka jingkhuid jingsuba ha ka jingsiew.
Hynrei u la kdew ba ha ka jingleit jurip jong u ïa ki shlem treikam ha ki Block, u la ïoh jingtip ba ki jaka kynshew pisa lane Bank ha kiba bun ki jaka ki khlem pat lah ban pynïasoh ïa u nombor Aadhar bad nombor ‘Bank Account’ jong ki paidbah.
Ki don lei ki jaka ba u la ïoh jingtip ba ki Bank ki la thang syndon ïa ki kot Aadhar ba la ai da ki paidbah ha ka jaka ban pyndep ïa ka jingpynïasoh bad ki ‘Bank Account’.
“Ki briew ki baduk kiba la dep ai ïa u nombor Aadhar sha ki Bank ki la ngeit ba la dep ban pynïasoh ïa u nombor Aadhar bad ka ‘Bank Account’ jong ki.
Hynrei haduh mynta, ka jingpynïasoh kaba la pyndep ka long tang 50 na ka 100.
Ha ka jingshisha, baroh ki Bank kin hap ban pyndep ïa ka kamram ban pynïasoh ïa kine ki nombor," la ong u MDC ka BJP.U la kyntu ruh ba kito ki nongshong shnong kiba khlem pat ïoh ïa ki jingsiew ki dei ban leit sha ki Bank ban pynthikna ba la dep ban pynïasoh ïa u nombor Aadhar jong ki bad u nombor ‘Bank Account’.
U la ai jingmut ba ki nongshong shnong ki lah ban plie ‘Account’ ban buh pisa ha ki ïing dak (Post Office) da kaba pyndonkam da ka Aadhar Card lada ki Bank kim ai ïa ka jingïatreilang bad ki.
Ka Shillong Lajong FC kan pynkhreh ïa ka jingïakhun kaba ar ha la ïing pyrshah ïa ka Sreenidi Deccan FC na Hyderabad ha ka sngi Ba-ar ha SSA Stadium, Shillong ha ka por 2 baje janmiet.
Kane kan long ka jingïakhun kaba lai ha kane ka lympung hadien ba ka Lajong ka la ïakhaid shabar na la ïing pyrshah ïa ka Mohammedan Sporting da 1-1 kol bad kumjuh ha la ïing ha ka NEROCA (1-1 kol).
Kumba ka paw ka Sreenidi ka dei ka kynhun kaba khlaiñ bor ha kaba ka la lah ban khur jingjop ar sien na ki lai sien ïakhun jong kane ka lympung ha la ïing.
Kane ka kynhun kaba na Hyderabd ka la jop ïa ka NEROCA haduh 4-0 kol, kumjuh ïa ka Inter Kashi da 4-1 kol, hynrei ka la shah rem pat ha ka Aizawl FC da 2-1 kol.
U coach ka Shillong Lajong, u Bah Bobby Nongbet u la pynpaw ba ka kynhun jong u kan ïaleh katba lah ban khur ïa ki lai point pyrshah ïa ka Sreenidi FC.“Hadien ba ngi la ïakhaid ha ka jingïakhun pyrshah ïa ka NEROCA, ngi khmih lynti ba ha kane ka kynti kaba mynta ngi khmih lynti ban khur ïa ki lai point ha kane ka jingïa-khun ha la ïing.
"Ha kawei pat ka liang u coach ka Sreenidi u Carlos Vaz Pinto u la ong ba ka kynhun ïalehkai ka jong u ka la long ba la pynkhreh bha na ka bynta kane ka jingïakhun pyrshah ïa ka Lajong.
“Ngi la pynkhreh bha na ka bynta kane ka jingïakhun namar ngi la mad ïa ka jingshah rem ha ka jingïalehkai ba la lah.
Kam long kaba suk ïa ngi namar ka Lajong ka la ïoh ban ïalehkai ha la ïing hakhmat ki nongkyrshan jong ka.
"Ka Sreenidi ka dei ruh ka kynhun kaba la wan ba-ar ha ka aïom ba la lah, te kumta kan long ka jingïalehkai kaba kham eh ïa ka Lajong ban khur suk ïa ka jingjop.
Ha kaba ïadei bad kane ka jingïakhun ha la ïing, ki bor pynïaid ka Shillong Lajong ki la pynbna ba ïa ki tiket lah ban ïoh na Electronic Centre, Police Bazaar, Cafe Shillong, Laitumkhrah bad na SSA Ticket Counter.
Ka Mukhla Raij ka la khur jingjop hadien ba ka la lah ban pynliem noh ïa ka Mynthong da 1-0 kol ha ka lympung ïalehkai Super Division Football Tournament (14th U Kiang Nangbah Memorial Trophy) ba la pynïaid da ka West Jaiñtia District Sports Association (WJDSA).
Ïa kane ka shi kol la thep da u Guidingstar Suna ha ka minit kaba 28 na ka bynta ban pynlong ïa ka Mukhla Raij ban khur ïa ki lai point ha ka lah sngi U Blei ha Kiang Nangbah Stadium.
Ka YC Pdengkarong bad ka Amlarem Social Club ki la ïasam mar shi point ha ka lympung ïalehkai Super Division Football League ba la pynïaid da ka Amlarem Sub Divisional Sports Association (ASSA) hadien ba ki la ïakhaid mar 1-1 kol ha ka lah sngi U Blei ha Mini Stadium Ladjaplem, Amlarem.
Ha kane ka jingïakhun, ka Amlarem ka la thep kol nyngkong eh ha ka minit kaba 5 lyngba u Tiplang Rasmut, katba ka YC Pdengkarong ka la pynphai kylla lyngba u Wanbor Langshiang ha ka minit kaba 7.
Ka jingïalehkai ha ka 15 tarik kan long hapdeng ka Dongmihsngi Mupyut pyrshah ïa ka Man I Bha SC ha ka por 2:30 baje nohphai sngi.
Ka Royal FC ka la khur ïa ka jingjop ha ka Super League jong ka lympung ïalehkai 4th (L) K.M Diengdoh Memorial Sohra Football League 1st Division ba la pynïaid da ka Sohra Sports Association (SaSA).
Kane ka nam jop ka la wan hadien ba ka la lah ban pynliem noh ïa ka Seng Samla Laitryngew da 4-0 kol ha ka lah sngi U Blei ha madan ïalehkai jong ka Sohra Sports Association kaba don ha Saitsohpen, Sohra.
Ha kane ka jingïakhun baroh ar ki kynhun ki la pyrshang ban ïakhun tyngeh, hynrei ka Royal ka la ïoh ban pynkhih jar nyngkong eh ha ka minit kaba 7 lyngba u Lurstep Khongsit.
Hadien shiteng kynta katei ka kynhun ka la thep biang ïa ka kol kaba ar lyngba u Threat Umdor ha ka minit kaba 30 na ka bynta ban tam 2-0 kol ha ka kylla step.
Ka Royal ka la thep biang ïa ka kol kaba lai ha ka kylla miet lyngba u Samborlang Langte ha ka minit kaba 51.
Hashwa ban wai une u rangïalehkai shakhmat u la pynbud ia ka kol ha ka minit kaba 83 na ka bynta ban khur syndon ïa ka jingjop.
Ka lympung ïalehkai chess ba la tip kum ka 1st Meghalaya International Open Grandmasters Chess Tournament yn pynlong ha ka nongbah Shillong naduh 12 haduh 20 tarik u Nohprah mynta u snem.
Ïa kane ka lympung ïalehkai yn pynlong ha SAI STC Indoor Sports Stadium bad ka khusnam na ka bynta baroh ki nongjop kan long T.30 lak tam kynthup ïa ki nongïalehkai ki ban ïoh ïa ka nam Best Female Player, Best Veteran (60+), Best Meghalaya, Best Northeast & Andaman, Best Under-15, Best Under-10  bad kiwei.
Ka Mawlasnai Football Association (MFA) ha ka Lah Sngi U Blei ka la plie ïa ka lympung ïalehkai phutbol kaba heh tam ha ka thaiñ ïa kaba la jer kyrteng da ka E.K Mawlong Memorial Football Trophy 2023.
Kane ka long shi bynta ban pynsahnam ïa uwei na ki nongïalam saiñ hima sima ba radbah uba dei ruh u Myntri Rangbah barim ka Jylla, u Bah E.K Mawlong (Bam Kwai ha Dwar U Blei) halor u synñiang u bynhei sha kane ka thaiñ.
Ïa kane ka lympung la wan ban plie paidbah da u Abhijit Kro, Member of Autonomous Council ka Karbi Anglong Autonomous Council ha ka jingdon ryngkat u khun jong u Bah E.K Mawlong, Bah Andrew W.Lyngdoh, u Bah Eugeneson Lyngdoh, ki nongïalam ka MFA lem bad kiwei kiwei de ki ‘riew rangbah.
Kumban shu pynpaw khyndiat, ïa kane ka lympung ban pynsahnam bad kynmaw burom kyrpang ïa u synñiang u bynhei kiba u Bah E.K Mawlong uba long u nongmih-khmat barim jong ka Umroi konstitwensi, uba la bat ruh kum u Myntri Rangbah ha ka Jylla, u la noh ban kyntiew ïa ka imlang ka sahlang ha ka thaiñ bad ka Jylla hi baroh kawei ha ka por ka jinglong nongmihkhmat bad ki por kiba u dang don ha ka sla pyrthei.
Haba ai jingkren ha kane ka sngi, u Bah Eugeneson Lyngdoh kum uwei na ki khlur ïalehkai phutbol ka Jylla uba la mihkhmat ruh ïa ka ri India ha ki lympung ïalehkai, u la ai khublei ïa ki nongpynïaid jong ka MFA bad paidbah kane ka thaiñ kiba la kynmaw kyrpang ïa ki matti jong u Bah EK Mawlong (Bam Kwai ha Dwar U Blei) halor ka jingnoh synñiang ka jong u sha ka imlang ka sahlang bad ai ruh ka jingkhublei kaba kyrpang ïa ka ïing ka sem jong utei u riewkhraw ka jaidbynriew ba la wan ban mihkhmat da u khun, Bah Andrew W.Lyngdoh ha katei ka sngi.
U Bah Eugeneson u la pynpaw ruh ïa ka jing-sngewkmen ba ka Jylla mynta ka kynti ka la ïoh ban ïakhun ïa ka Santosh Trophy hapoh ka ri da kaba ong ba ka kam ïalehkai phutbol mynta kam dei shuh tang ka jingïalehkai myllen, hynrei ka lad ban kamai kajih ban wanrah ïa ka roi ka par.
U la ong ruh ba ka kam ïalehkai ka wanrah ruh ïa ka jingïeid, ka jingïadei bad ka jingroi hapdeng ka jinglong jingman jong ki briew ha ka imlang ka sahlang.
Ha kane ka sngi, la ïoh ruh ïa ka jingkren na u khun jong u Bah E.K Mawlong, uba nyngkong eh u la pynpaw ïa ka jing-ainguh kyrpang ïa nongbuh nongthaw bad ka jing-aikhublei bad jingsngewnguh ïa ki paidbah ka thaiñ bad khamtam eh ïa ka MFA kiba la kynmaw kyrpang ïa u kpa jong u lem bad ki matti ki jong u.
U la pynpaw ruh ïa ka jingsngewkmen ban poi sha katei ka shnong kaba u kpa jong u, u la shakri hashwa ba un khlad noh 15 snem tam mynshwa na ka sla pyrthei, ban kynmaw ïa ki por kiba u ju wan ban synran ïa la u kpa sha katei ka thaiñ bad kiwei de ki shnong kiba hap hapoh ka Umroi konstitwensi.
U Bah Andrew u la pynpaw ruh ïa ka jingsngewnguh na ka liang ka ïing ka sem bad kiba ïeid ba thoiñ baroh halor ka jinglah ban pynlong ïa kane ka lympung ban pynsah jingkynmaw ïa u kpa jong u, da kaba ong ba kum ka ïing ka sem, ka sngew dap ram bad kim lah ban siew kylliang ïa ka jinglehbha ka jong ki paidbah ïa ka ïing ka sem bad ïa u kpa u jong, uba dei lyngba ka jingïeid bad ka jingkyrshan ka jong ki ba u kpa jong u, u lah ban long kum u MDC, MLA bad poi ruh shaduh ka kyrdan Myntri Rangbah ha ka por ba u dang don ha ka sla pyrthei.
Ha kane ka lympung, kin don haduh 16 tylli ki kynhun na kylleng ka jylla kiban wan ban ïashim bynta ba kynthup ïa 3 tylli  na ka jylla Assam.
Ha kane ka sngi sdang la ïakhun nyngkong hapdeng ka Khliehmaw-lieh Youth Club pyrshah ïa ka Hills United na Diphu, Karbi Anglong.
Ka jingïakhun ka la long kaba shongshit bad ïakhaid bha naba baroh ar tylli ki kynhun ki la ïaleh ban sei ïala ki sap ki phong.
Hynrei haduh kaba kut kaj jingïalehkai kine ki kynhun ki la ïakhaid mar 3-3 kol.
Te kumta ha ka jingïashut tie-breaker ka Hills United ka la tam da 4-2 kol ïa ka Khliehmawlieh.
Kum ban shu pyntip khyndiat, ka lahduh ha kane ka lympung kan ïoh ban rah ïa ka song pisa kaba T.2 lak, katba kaba wan ba-ar pat kan ïoh rah ïa ka song pisa kaba T.1 lak ryngkat ki Trophy nalor kiwei de ki khusnam shimet.
Ha kane ka aïom, ka jingïakren halor ka ilekshon MP Lok Sabha ka la sdang.
Haduh mynta, ki kyrtong kiba la thikna ban ïakhun ki long u MP ba mynta na ka seng Congress, u Bah Vincent H Pala, bad u General Secretary ka Voice of the People Party (VPP), u Dr Ricky AJ Syngkon.
Kiwei pat ki seng saiñpyrthei ki dang don hapdeng ka jingïakren hashwa ban pynbna ïa ki kyrtong jong ki.
Hynrei kawei na ki jingdkoh ha ka rukom pynïaid Dorbar ha Parliament ka dei ka jingaipor duna palat ïa ki MP kiba mihkhmat ïa ki seng saiñpyrthei kiba rit lane ki MP khlem seng.
Ki MP kiba dei na ki seng saiñpyrthei kiba kham heh pat, ki ïohlad ban kren kham jrong.
Katkum ka jingpynïaid Dorbar Parliament, ka por ba la ai sha kano-kano ka seng saiñpyrthei ban kren ka shong katkum ka jingbun paid.
Namarkata, kito ki MP kiba wan na ki seng rit lane ki MP khlem seng ki kham ïoh duna ka por.
Ka ju long ka rukom ba la aipor shwa ïa ki MP na ki seng kiba heh ban kren ha ki jingïatai, bad lada dang don ka por, la ailad sa ïa ki MP na ki seng kiba rit.
Katkum ka jingpynïaid, ki MP na ki seng ki barit ki ïoh por tang kumba lai minit eiei ban kren, hynrei ka shong ruh pat ha u Lamphang uba don ka iktiar ban pynjlan ïa ka por kren.
Ki paidbah ki ju ïa khñium sharum shaneng haba ki ïohi ba ki MP jong ki, kim ju kham ïashim bynta ha ki jingïatai ha ka Dorbar Parliament la ka dei ka Lok Sabha ne Rajya Sabha.
U Bah Vincent, namar ba u dei na ka seng kaba kham heh, u ju ïoh por ban kren katto-katne tangba ynda la tam ïa ka por, u Lamphang u ju ai jingmaham ba u dei ban shong noh ha jaka lajong.
Sa kawei ruh ka rukom ka long ba lada ym pat dei hi ki kynrem ki lyndan kiba shyrkhei ban ïatai, u Lamphang um ju kham ailad than ïano-ïano ban kren palat.
Ngi ïohi ba lada kren kum u Myntri Rangbahduh lane u Nongïalam ka Liang Pyrshah, u Lamphang u ju ai bun por bad um ju kham tuklar.
Kine ki ïoh bha ïa ka lad ban pynpaw sani ïa ki nia bad ki nongrim.
Teng-teng lada don makna ki MP kiba tbit ban ïatai, hynrei ki dei na ki seng kiba rit lane ki MP khlem seng, kim ju kham ïoh ïa ka lad ban kren jrong.
Namarkata, ki don tang khyndiat eh ki nongshong shnong kiba da ithuh dur khmat ïa kiba bun na ki MP jong ka Ri la ki dei na ka Lok Sabha ne Rajya Sabha.
Naduh ba ka Parliament ka la ailad ban pyni paidbah ïa ka Dorbar, ki nongshong shnong ki la ïoh ïa ka kabu ban peit kumno ki MP jong ngi ki ïashim bynta.
Hynrei bunsien pat ngi ïohi sa tang ka jingïapyrta shla, jingrah jingthoh, jingbym ailad ïa ka Dorbar ba kan ïaid beit bad kumta ter-ter kaba pynbor ïa u Lamphang ban pynwai jubor.
Da ki phew klur tyngka ha ka shi sngi ka shu kylla long lehnohei namar ka jingbymlah jong ki MP ban ïakren da ka jingïasngewthuh jingmut lane ka jingburom markylliang.
Kane ka pynlong ïa ki katto katne ki nongshong shnong ban ym sngewtynnad shuh ïa ka saiñ hima sima lane ban ïashim bynta ha ka jingjied ïa ki MP.Ka daw kam dei namar jong ki paidbah, hynrei na ki MP kiba pyni ïa ki nuksa kiba bakla.
Ha ka jingshisha, ka Dorbar Parliament ka dei kaba biang tam ban ïathir, ïatai bad ban shim ïa ki rai bakongsan khnang ban pynïaid shakhmat ïa ka Ri bad ïa ka synshar ka khadar.
Baroh ki khmih lynti ba ki MP kin long kiba don akor don burom, hynrei ki paidbah ki shah shet kylla pynban namar ka jingbymlah ban pynïaid beit ïa ka Dorbar.
Kane kan ym kylla da lei-lei ha India bad kan ïai long beit kumne lada wan synshar sa mano-mano ruh.
Lehse ka la dei ka por ïa ka Parliament ba kan pynkylla noh ïa ki aiñ bad kyndon kiba teh ba khum ïa ki MP khnang ba kan kham don ka jingbeit ha ka jingpynïaid ïa ka Dorbar.
Kino-kino ki MP kiba leh tam pud bad kiba smat ban pynthud ïa ka Dorbar, ki dei ban shah mait kyrteng syndon bad ym tang ban shah sospon shipor hadien ba la ailad ïa ki ban pynbeit ïalade.
Tangba ha kajuh ka por, ka Parliament ka dei ban ailad ïa ki MP ba kin pynpaw ïa la ki jong ki jingsngew bad ym ban pynlyngkot jubor ïa ka por kren jong ki.
Lada ka long ha kane ka rukom, kan kham pynduna ïa ka huri-hura hapoh Dorbar, bad ngin ïohi shisha ba ki MP jong ngi ki ïa pynlut por ban ïatai halor ki mat ki jura kiba ktah ïa ka Ri.
Ha ka jingshisha, ka Parliament ka dei ban ailad bha ïa ki MP kiba wan na ki kyndong kynshrot bad ki jaka ba dang sahdien ba kin kren bha ha ka Dorbar khnang ba ka Sorkar Pdeng kan tip kham bha ïa ki jingeh bad jingduna.
Ban shu ïa khim jingmut than ruh kam long namar ki dang bun bah ki jaka kiba dang hap ban ïoh jingïarap kaba kham heh na ka Sorkar Pdeng.
Ha kaba ïadei ba ka jingjied ne jingbym jied jong ki paidbah ïa ki kyrtong ki ban sa ïakhun na ka 1-Shillong Parliamentary Constituency, ngi sngewthuh ba ka jingshongshit ka kham pjah ha ka ilekshon MP haba ïanujor bad ka ilekshon MLA lane MDC.Hynrei ban shu jied da ka jingshongshit ruh kam wanrah ïa ka jingbha hadien habud, bad kin tuid sa tang ki jingbabe.
Ynda la kham shai ki kyrtong ki ban ïakhun, lehse ki paidbah ruh kin sa nang lah ban pynshong nongrim bha hashwa ba kin jied ne kyntait ïano-ïano.
Ngi kyrmen ba uno-uno u MP u ban sa long na kane ka konstitwensi, un long shisha uba kitkhia ïa la ka kamram da ka jingkitkhlieh bad jingsngewthuh.
U Symbud Myntri Rangbah ka Jylla, u Bah Sniawbhalang Dhar uba dei ruh u MLA ka Nartiang u la plie ïa ka lympung ïaleh-kai phutbol ba la tip kum ka ‘3rd Sniawbhalang Dhar Football Tourna-ment 2023’ ha ka Lah Sngi U Blei ha madan Mini Stadium Wahïajer.
Ha kane ka lympung ïalehkai la wan ïashim bynta haduh 1830 ngut ki rangïalehkai na ki 61 tylli ki kynhun kiba na ki 72 tylli ki shnong kiba don hapoh ka Nartiang Constituency.
Haba ai jingkren u Bah Sniawbhalang u la ong ïa kane ka lympung ïalehkai la pynlong shisien ha ka 4 snem bad tang ki rangïalehkai kiba napoh ka Nartiang Constituency hi kiba ïoh ïashim bynta ha kane ka lympung.
U la ïathuh ruh ba ka jingthmu ba kongsan ban pynlong ïa kane ka lympung ka long ban kyntiew ïa ka kam ïalehkai phutbol hapoh ka konstitwensi bad ruh ban pyllait ïa ki khun samla ba kin ngop ha kino kino ki kam bymman ki bym ïadei dur bad ka imlang sahlang.
Haba phai sha kam ïalehkai phutbol, u la ong baroh shi katta la tip ïa ka phutbol kum kata ka jingïalehkai ban kilan met khnang ban ïoh ïa ka jingkoit jingkhiah, hynrei kumba ka long mynta ka phutbol bad sports ki dei ka karkhana ne ki lad ïoh kam ïoh jam ban im ja na ka bynta ki samla don sap.
Shuh shuh ha kaba ïadei bad ki rangïalehkai, u la ong ba ki briew ki burom bha ïa ki khamtam sha ki Ri Sepsngi, da kaba u la ïathuh ruh ïa ka jingwan jong u sha Barcelona, Spain bad France ha kine ki ar-lai sngi ba la dep.
U la ong ha kane ka jingleit sha Ri Sepngi u da leit kai khnang sha ïing jong u Kyllian Mbappe bad Lionel Messi, hynrei ha kane ka jingleit ym ïoh wat tang ban jan namar 200 mitre la don ki nongap.
U la ong haduh katta ka pyrthei ka burom ïa ki rangïalehkai, kumta u Symbud Myntri Rangbah u khmih lynti ba ha kawei ka sngi yn don ki rangïalehkai na kane ka thaiñ ki ban mihkhmat ïa ka District, ka Jylla bad sha ka ri bad katno kan long ka jingsngewsarong.
U la kyntu ïa ki rangïalehkai ban long ki nongïaleh ym ki rangïa-lehkai kiba duh jingkyrmen ha kano kano ka jingïaleh.
U Bah Dhar ul a pynbna paidbah ba ïa ka final jong kane ka lympung ka ban long ha u bnai Nohprah 2023, yn pynlong ha madan Wahiajer Sports Complex kaba don hajan kane ka madan Mini Stadium, Wahiajer kaba long ruh kum ka jingplie paidbah ïa ka da u Myntri Rangbah ka Jylla u Conrad K.Sangma.
Ïa u Symbud Myntri Rangbah ka Jylla, la synran da u Chief Executive Member ka JHADC u Bah Thombor Shiwat, u Chairman ka JHADC u Dr.Sankey Shangpung, ki MDC ka JHADC ha ka jingdonlang ki nongkitkam ka West Jaintia District Sports Associa-tion (WJDSA) kiba kynthup ïa Working President u Bah EMH, Passah, u General Secretary u Bah Lammat-o Laloo, u Vice President u Bah Patrick Lamare, ki waheh shnong, ki nongïalam ka NPP napoh ka District bad kiwei kiwei.
Ha kane ka sngi sdang ka jingïakhun ka la long hapdeng ka Larnai pyrshah ïa ka Mynsngat ha kaba ka jingïakhun ka la kut ha ka jingïakhaid khlem da lah ban pynkhih jar.
Kumno ka jaitbynriew Khasi 7 trep ka pyrkhat bad sngewthuh ïa katei ka phang haneng ?1)Ha kawei ka kot khubor kaba 29th Nailur, 2023, ka seng FKJGP ka pynpaw ïa ka jingpyrshah jur ïa ka jingpynkhuid shnong ha ka tarik 1.10.23 naba ka long ka sngi U Blei.
Ka seng ka da maham bad dawa ruh ban weng ïa ka hukum, hynrei haduh mynta la jan dap ar bnai, ki paitbah kim pat tip kaei ka rai jong ka seng ban pynsangeh.2)Ha kawei ka kot khubor kaba 30.09.23, ka party thymmai VPP (ha u Prah) ka wer ïa ki paid khristan ban kyntait War ban pynkhuid shnong ha ka sngi U Blei 1.10.23 ba la pynbeit da ka sorkar India namar ka ktah ïa ka jingngeit Khristan kiba burom ïa ka sngi U Blei kum ka sngi ban pynlong jingmane Blei.3)Ha kajuh ka sur, ka HYC ruh ka la kam ba ka Meghalaya ka dei ka Jylla Khristan bad kam dei ka jong ki Hindu ne RSS.Lada ka jylla kam dei ka jong ki Hindu ne RSS, kumno pat sngewhun ïa ka kyrteng “MEGHALAYA" ba la jer da u mynder uba lah ban dei u Hindu ne RSS? Balei ngim pyrshah ïa ka jingpyndonkam Meghalaya Day mynta la palat, ym don seng-bhalang ban dawa ban pynkylla noh ‘Khasi + Garo Land’ kumba long ka Jammu bad Kashmir ?4)Ha kawei ka kot khubor kaba 18.10.23, ka Stieh ka pyrshah jur ïa ka jingthmu ka sorkar jylla ban pynkut ïa ka Cherry Blossom Festival ha ka sngi U Blei 19.11.23, namarba ka dei ka sngi ba la ñiew kyntang bad kaba long pyrshah ïa ka jingngeit ki Khristan.5)Kumjuh ruh ha ka kot khubor 20.10.23, ka Joint Action Committee jong 6 tylli ki seng na Ri Bhoi ba la rai ban ïeng tylli ban pynkynriah noh ïa ka tarik pynkut tamasa ba la buh ha ka sngi U Blei.
Ka kynhun ka la maham ba lada jia bym pynkynriah noh ïa ka tarik, kin nym ailad satia hynrei kin pyllong da ka jingïakhhih haduh ba ka sorkar kan da pynkynriah ïa ka tarik.
Lada mih kano kano ka jingjia ka Sorkar ka dei ban kitkhlieh.
Ym lah ban len ïa ka jingshisha ba ïa ka hukum ban burom ïa ka sngi khuid ym shym la pyrkhing da u Blei.
Ka Sabbaton ka long ka jong u Blei shwa ba un thaw ïa u Briew (Adam).
U Blei u ai ïa ka Sabbaton ha u briew ban rakhie khuid ïa ka bad ym ban ïa buh sngi ne tarik bad ban ïa pynlong thma ïania kat ban kam kynti ba ka Meghalaya ka dei ka Christian State.
Manga kum u khristan Presbyterian nga burom bad sngewsarong ïa ka niam tynrai u 7 trep kaba hikai bad sneng ‘Sarong ïa la ka Jong, Da burom lem ïa ka jong kiwei.
’Ki Khristan Sevenday Advestist ki burom sngi khuid ha ka Saturday bad ki Muslim ha ka Friday, hato ynnai burom ïa ki tang namarba ki duna riewngeit.
Ki para Khasi Muslim ki la nangbun bad kin nangroi, hato ngin nym kheiñ ïa ki tang namarba ka jylla Meghalaya ka dei ka Christian State.
U Jisu Khrist kum u briew um dei u Khristan.
Hadien ba u la shah pynïap da kaba shah sdien ha ka Diengphna, ki synran ki la seng ia ka kynhun ban pynphriang ïa ki jinghikai jong u bad la jer kyrteng ïa kata ka kynhun KHRISTAN.U Jisu Khrist kum u briew um shnym shah ïap tang namar ki Khristan hynrei u shah ïap na ka bynta baroh u bynriew ha sla jong ka pyrthei bad ka Baible ka ïathuh Ioannis 3 : 16 – Naba u Blei u la ieit katta katta ïa ka pyrthei, katba u la aiti noh ïa la u khun ba la kha marwei, ba uei uei (Ym dei ka niam) uba ngeit ha u, un nym jot shuh, hynrei un ioh ka jingim bymjukut.
Ka nong Samaria kaba im lyngkor, ka ïa taiñia bad u Jisu ka da ong ‘Kumno ma me uba long u Jisu me pan um ban dih nanga kan ong Samaria kaba ïapher ka niam" ka da ong pynksan Ioannis 4 : 20- 21.
Ko kynrad, ki kpa jongngi ki la ïa mane Blei halor u Lum Jerisim, phi ki Jew pat phi ïa kam ba ka Jerusalem ka long kaba dei ban mane Blei.
U Jisu te u la ïathuh ha ka, ko ka briew, TO NGEIT ïA NGA, ba ka por ka jia bad ka long mynta keiñ, haba ki nongmane Blei KIBA SHISHA kin ïa mane ïa u Blei u kpa ha ka mynsiem bad ha KABA SHISHA naba u Blei ruh u wad ïa kiba kum kita ban ïa mane ïa u.
U MLA ka UDP uba mihkhmat ïa ka Mawkyrwat konstitwensi, Bah Renikton Lyngdoh u la pynpaw ba ka shong ha ka seng United Democratic Party la kan ai tiket ne em ïa u Bah Robertjune Kharjahrin ba un ïakhun ïa ka ilekshon MP Lok Sabha hadien ba u la rung dkhot pura sha ka UDP Mawkyrwat Circle.
U Bah Robertjune Kharjahrin u la shongthait pura na ka seng Hynñiewtrep Youths’ Council (HYC) myn ha ka 11 tarik Naiwieng 2023 hadien ba la dep pynbam smai ïa u President bathymmai ka HYC Sengkmie Bah Roykupar Synrem ryngkat ki dkhot ka CEC kaba la long ha Dorbar Hall Jaïaw Shyiap bad Lumpyllon.
U Bah Robertjune Kharjahrin u la dei ban shim smai kum u Chief Adviser ka HYC hadien ba u la iehnoh ïa ka kam President ban aiti ha u Bah Roykupar Synrem, hynrei namar ba u la don jingthmu ban rung noh sha ka kam saiñpyrthei um shym la treh shuh ban bamsmai ïa kane ka kam bad rai ban shongthait noh na ka seng.
Ha kane kajuh ka sngi u Bah Robertjune u la leit ban pynïasoh pura sha ka UDP Mawkyrwat circle ïa kaba la pdiang burom da u Bah Renikton Lyngdoh uba dei u MLA ka thaiñ.
Haba ïakren bad u Bah Renikton u la pynpaw ka jingsngewkmen ba u samla uba ju ïa kit ïa bah ïa ka jaidbynriew lyngba ka seng HYC u la rung sha ka seng UDP kaba dang pynkhlaiñ ïa ka seng nangne shakhmat.
Halor ka jingthmu u Bah Robertjune ban pan tiket na ka UDP ha ka ilekshon MP, u Bah Renikton u la pynpaw ba kane ka jingthmu u la shu ïohi tang ha ka kot khubor hynrei kan sa paw shai ynda ka seng UDP ka la khot ïa ki kyrtong.
U la ïathuh ba ka UDP kan sa shong ïa ka Central Executive Committee (CEC) lashai ka sngi Nyngkong ban ïakren ïa ka ilekshon MP Lok Sabha.
Nalor kata, u la pyntip ruh ba lashai ka CEC kan sa thaw ïa ka Election Committee ban khot ïa kiba kwah ïakhun ïa ka ilekshon MP.“Haba ïadei bad ki hynriew ngut kiba pynpaw ba ki kwah ban ïakhun ïa ka ilekshon MP, ngam kwah ban ong eiei namar ka mih tang ha kot khubor hynrei ngin sa shai ynda ka election committee ka la khot ïa ki kyrtong katno ngut ki ban aplai" u la ong.
Shuh shuh u la ïathuh biang ba ka UDP bad ka HSPDP ki la ïatreilang na ka bynta ban pynïeng lang ïa uwei u kyrtong ha ka ilekshon MP Lok Sabha.
Kumta dei halor kane ka bynta ba ïa u kyrtong ban sa pynban yn hap ban ïakren lang bad ka HSPDP.Namar kata, u don jingkyrmen ba u kyrtong ba ka UDP kan pynïeng un ïoh jingjop haba la ïatreilang bad ka HSPDP namar haduh mynta ki don 14 ngut ki MLA bad 8 ngut ki MDC.Haba kylli la ka UDP kan khot ne em ïa ka seng VPP ba kan ïatreilang kumba ïatreilang bad ka HSPDP, u Bah Renikton u pynpaw ka jingsngewkmen ba lada ïatreilang bad ka VPP u kyrtong ba la pynïeng lang un ïoh ïa ka jingjop, hynrei u sngewthuh ba ka la eh ïa ka VPP ba kan ïatreilang namar ka la dep pynbna ïa u kyrtong jong ki.
Da ki spah ngut ki nongtrei ASHA na kylleng ki jaka jong ka West Khasi Hills ha ka Lah Sngi U Blei ki la ïa mih paidbah ban shim bynta ha ka ‘peace rally’ ïa kaba la pynlong da ka West Khasi Hills ASHA Association hapoh ka Meghalaya ASHA Workers Union ban pynpaw ïa ka jingdawa sha ka sorkar kata ban pynkiew noh ïa ka bainong ka jong ki.
Ïa katei ka rally la sdang na MCH Children Hospital ter ter ka sor Nongstoiñ bad pynkut ha ka jingïalang hakhmat ïew Nongstoiñ ha ryngkat ki placard kiba la thoh ïa ki kyntien jingdawa, kumjuh ruh ki jingpyrta ban pynrem ïa ka Sorkar Jylla halor ka jingïai kuman bad ka jingbym leh eiei halor ki la dawa jong ki ASHA.Haba kren ha katei ka jingïalang, ka Kong Mira June kaba dei ka President ka Meghalaya ASHA Workers Union ka la ong, kane ka ‘peace rally’ ka dei kum shi bynta ka jingbym sngewhun jong ki ASHA halor ka jubab kaba ïoh na ka sorkar, ka bym shym la pynhun eiei ruh em hynrei kaei kaba ki ASHA ki ïoh ka long kaba pynkthang bad sngewsih haduh katta katta ïa ki.
Ka la ïathuh ruh ba hadien ka jingïalang jong ka Meghalaya ASHA Workers Union bad ka Myntri ka tnat ka koit ka khiah, ka la kular ban ai ïa ka jubab hadien ka jingïakren bad u Myntri Rangbah ka Jylla.
Hynrei katkum ka jubab ïa kaba la ïohi lyngba ki lad pathai khubor ka long ba na ka liang ka sorkar ka khlem shimkhia eiei ruh em ïa ka jingdawa jong ki ASHA bad ruh kaei kaba ki ASHA ki don hapdeng ka jinglyngngoh ka long ba, ha kaba ka Myntri ka tnat ka koit ka khiah ka ong ba ka por ba ki ASHA kin trei ka long tang ar snem.
“Sngew lyngngoh naei i Myntri ka tnat ka koit ka khiah i ïoh ïa kane ka kyndon, lada ka don kum kata ka ‘guideline’ na ka liang ka Union ka kyrpad ïa ka Myntri ba kan sngewbha ban phah mardor ïa ka ‘ASHA Guideline’ sha ka Union ba ngin tip ba ki ASHA ki jong ngi, ki dei ban trei tang ar snem," la ong ka Kong Mira June.
Nalor kata, ka la buh ruh ka jingkylli ba balei pat ka National Health Mission ka ong ba kano kano ka ASHA kaba lah ban trei haduh shiphew snem bad hadien ka shiphew snem ka jingtrei ka jong ka, lada ka shongthait kan ai ïa ka Golden Handshake kaba arphew hajar tyngka.
Ka Kong Mira June ka la pynpaw ruh da kaba ong, “Nga sngew lyngngoh ba ka Myntri kam ïohi ïa ka jingtrei shitom jong ki ASHA, kaei kaba ngi sngewsih ban ïohi ba ki khot ïa ki ASHA da ki nongtrei mon sngewbha, hato kum ki ASHA kin dang lah ban pdiang ba ki dei ki nongtrei mon sngewbha, hato yn lah ban trei khlem bam ïalade".
Shuh shuh ka la bynrap ruh da kaba ong, “Hooid ngi sngewthuh baroh ngi don ka mynsiem ban shakri ïa ki para briew hynrei da sngewthuh pat ba ym don mano mano ba lah ban im khlem da bam, ki ASHA ki don ka kpoh, ki thngan ki donkam ban bam, lada ka Myntri ka dang khot ïa ki ASHA ba ki dei tang ki nongtrei mon sngewbha, sngewbha ai da ka ID ïa ki ASHA ba kat shaba leit kin ïoh-ei".
Ka la ong ruh ba hooid ki pdiang ba ki ASHA ki dei ki nongtrei ‘incentive’ jong ka NHM hynrei kaei ba na ka liang jong ki, ki dawa mynta ka long ba ki dawa na ka Sorkar Jylla ym dei na ka NHM, kumba sha kiwei ki Jylla kum ha Sikkim ki siew shiphew hajar shibnai bad lada ha Sikkim ki lah balei pat ha Meghalaya kim lah ban siew ïa ki ASHA.Ka Kong Mira June ka la ong ruh ba ki ASHA kim dawa palat ïa ka dor ïa kaba ka sorkar kam lah, ki khlem da buh dor hynrei ka ong ba sngewbha pynkiew ïa ka jingsiew jong ki ASHA katkum ka dor kaba ïadei bad kane ka juk kaba mynta hynrei kaba sngewsih ka sorkar Jylla ka dang kheiñ beiñ ka dang kheiñ jot ïa ki ASHA bad ka pynlong ïa ki, tang kum ki jaka theh ñuit.
Namar kata, ka la ong ba katba ka Sorkar Jylla kam pat pynhun lane kam pat pynurlong ïa ki jingdawa, na ka liang ka Meghalaya ASHA Workers Union kan ïaid beit da ka jingïakhih ba khlem buh por.
Ha katei ka sngi nalor ki nongtrei ASHA na kylleng ki jaka jong ka West Khasi Hills, la donlang ruh u Sordar ka shnong New Nongstoiñ, u Sordar ka shnong Nongjri kiba la ai ruh ka jingkyrshan ïa ki jingdawa ki ASHA.Ka jingtip kaba bakla ka kham ma ne ka kham mynsaw da bun bun shah ban ïa ka jingbym tip.
Kaba khamsngewsih ka long ba ki bym don ïa ka jingtip ki kloi than eh ban shah ïalam, kum ki ‘langmatlah, ha kiba don pynban da ka jingtip kaba bakla.
Hynrei kam long kumtahapdeng ki mrad.
La ki dei tang ki mrad pynban kin nym treh ban shah ïalam ha kiba dang lung than eh naduh ha ka jingmut ka jingpyrkhat tad haduh ha ka yrta.
ñiuma, ki dei tang ki mrad pynban kin nymtreh ban bud matlah ïa kiba dang duna than naduh ïa ka jingtip.
Kin nym treh namar kata ba kin shah ïalam ha uba dang iohi dang hynne hynnin ïa ka sngi bad ïa u bnai.
La ki dei tang ki mrad hynrei ki ithuh shai uno uba don shisha ïa ka sap bad ka main nongïalam bad uno uba shu kwah rhah bad kwah biej ban long nongïalam.
Hynrei hato ka long kumta ïangi pat de, kum ka jaitbynriew?Kiba bun napdeng jong ngi ki dang ngeit ba ka jingma kaba khraw tam eh ïangi, kum ka jaitbynriew hi baroh kawei, dei uta u bar jylla ne uta u mynder shisngi.
Hynrei kine ki dak ki shin kiba nangïai paw shynna ki pynshisha ba ka jingma kaba khraw tam eh ïangi, kum ka jaitbynriew, ka dei pynban kane ka jingkloi lan than eh ka jong ngi ba ngin shah pynsngewthuh bakla, kat ban shah ïalam bakla syndon hi ruh, ha ki khyllung ki khynnah kiba dang sngewthuh bakla.
Kam dei shuh ïangi kum ka jaitbynriew ba ngin dang shida than eh, kam bha hi ruh.
Ngim dei ban long kum une u paid Palestine jong ka Gaza.
U paid uba la shah pynsngewthuh bakla, shah ïalam bakla bad shah shim kabu ha ki HAMAS.U paid jong ka Gaza un nym hap ban mad ïa kaba kum kane ka apot sepngi lymda naduhnyngkong ka sngi un nym shah pynsngewthuh bakla bad shah ïalam bakla ha ki HAMAS.Ka jingsngewthuh bakla kaba kat haduh ba ki bapli ki da pynkhamti syndon hi ruh ïa kat u shabuk bad ïa kat u lakam, jong ka synshar ka khadar, ha ki HAMAS.U dei u paid jong ka Gaza uba shukor hi dalade ïalade kat ban beiñ hi ruh dalade ïalade.
Ngi ruh ngi dei ban kyndit bynriew noh.
Ngim dei shuh ban dang ïai shukor hi dalade ïalade.
Ngim dei shuh ban dang ïai shida kat ba ngin dang ïai shah shkor bad ïai ngeit biej ïa kat kaba u khyllung u khynnah, uba kam ïalade kum u nongïalam, u padiah.
Kaba katno tam ban pdiang ïa kat kaba u ïaleh ban bsut jubor ha ka jingmut ka jingpyrkhat ka jong ngi.
Ngim dei namar kata ban dang shah ïa kiba kin ïa ktik kai ïa ki jingsngew ki jong ngi.
Kaba katno tam ban aiti syndon ha kiba kin ïaleh khiew ja-kai ïa kat ka lawei ka jong ngi kum ka jaitbynriew hi baroh kawei.
Ka la dei ka por ba ngin da bishar bniah bha ïa baroh ki jait seng kiba ngi don.
Ki seng kiba la mih bad bun seh kum u tit jong ka lyiur.
Ki seng kiba uba kumno kumno ruh ne uba kum kano kano ka jait jinglong ruh u nud ban kam ïalade ba u dei u dkhot u jong ka.
Ngin da puson sani bha ruh naduh ïa ka thong ka jong ki ne naduh ïa ki jingthmu ki jong ki, kum ka seng.
Ngin da tohkit bha ruh ym tang ïa ka ‘sainpyrkhat’ ka jong ki kum ka seng hynrei nangno bad da kumno ki ioh ïa ka tyngka ne ïa ka ‘fund’, kat ban pyntyllun ïa kita ki kam ki jam ki jong ki.
Kane ka dei kaba kongsan tam eh wei ba ym don kano kano ruh ka seng ne ka kynhun kaba lah ban kyrshan ïalade khlem ka tyngka ne khlem ka ‘fund’.
ñiar u ban treh wat tang ban shu long dkhot, kaba katno tam kan ban long syndon u nongïalam, u jong kano kano ka seng ne ka kynhun, lada un hap ban ïai kloh bad ïai sei ruh loi shilor, na la ka jong ka pla, na ka bynta ki jinglut jingsep jong ka seng.
Ka seng ne ka kynhun kaba don bor bad kaba heh u saipan pat ruh ka ju long ka jingpynshoi ïa uba bun.
Kaba katno tam wei ba ym hap ban da buh ïa ka jingkheiñ ka jingdiah kaba bniah bad kaba da thikna bha ruh, kata, nangno ka wan ka shityngka bad shano pat de ka leit.
Ha kaba ym don kam hi ruh ban ai jingkheiñ la ïano ïano ruh.
Kane ka jingshahkem, kaba dang shen, ka jong ki 2 (ar) ngut shwa ki nongïalam jong ki 2 (ar) ki seng ‘Ieit Ri Ieit Jaitbynriew’ ka la nang pynshisha ïa kaei kaba ngi ju suba jur.
Ka pynshisha ba ki dei pynban ki Seng ‘ïa Dawa ban ïa Klop Lang’.
Ka pynshisha ruh ba dei namar jong kiba sa kham kiew khyllah kumne hangne, kane ka dor ka mur ka jong ki mar ki mata.
Ki nongkhaiï ki hap ban pynkiew noh khyndiat ïa ka dor ka jong ki mar ki mata, kaba ki die ïa nga ïa phi, khang ba ki bapli kin lah ban buria biang noh ïa kat kaba la lute da kitei ki seng ba ‘Ieit Ri Ieit Jaitbyriew’.
Hap ban ïa buria manga bad maphi, u paid knup u paid trap, ïa kat kaba la lute noh da kitei ki seng ‘Ieit Ri Ieit Jaitbynriew’, kiba manga bad maphi ngi la kum ïa kyntiew skong.
Ithamula shisha naduh ïa ki nongïalam jong kitei ki jait seng tad haduh ïa u paid uba kyrshan ïa ki.
Wat lada Ithmula pynban ym lah pat khlem da sngewsynei ïa uba kum utei u paid, u bym ïapher ei ei ruh em na u paid Palestine jong ka Gaza.
Shi rukom itynnad pat de naduh ïa ka jingtbit ne ka jingpnahktien pnahthylliej ka jong ki nongïalam jong kitei ki seng, ban pynbiej ïa u paid, tad haduh ïa ka jingshida ka jong utei hi u juh u paid, uba da nguid tylli tyllan sha la ka kpoh ïa kat kaba kitei ki nongïalam ki khlei na la ka shyntur ka jong ki.
Ki bapli kim ju da puson sani bha hynrei kum u khah ba ki noh beit jem jai katsha ba ka sur ka jong kitei ki nongïalam ka beh.
Kaba da shongshit hi ruh kato ka jingkloi lan ka jong ki ban ïa risa pateng la pateng ‘Hoi Kiw’.
Ha shwa ba ngin ïa kut noh to tip ba wat mynta u snem hi ruh ka kham saw jam pynban ka ‘Diwali’ ka jong u Khasi.
U Khasi jong ka shnong kaba thik tang para Khasi, wei ba ïa u Dkhar kimju aili.
Ka jingthang ‘pataka’ kabada sdang shwa bad kut ruh kham slem ban ïa ka jong uta u Dkhar bad u mynder shisngi.
Ka shong kaba isih bad shun Dkhar bha hynrei kaba ha kano kano ka lad ne ka sngewbha, la kaba tang hapoh la ïing ne jong ka jong ka shong ka thaw hi baroh kawei, kim ju shongshit khlem ka jingïarwai bad khlem ka jingïashad Hindi.
Ka Israel ha ka Sngi U Blei, ka la kam ba ki shipai jong ka ha ka jing-leit hiar thma bad jingleit tur sha Gaza Strip, ki la ioh kurup ia shibun ki tiar siat, tiar pynbthei bad ki kuli na kawei ka skul Kindergarten kaba don hapoh Gaza.
Ki shipai ka Israel ki la iathuh ruh ba ki lehnoh Hamas ki la pyndonkam ia katei ka skul ban buhrieh ia kitei ki tiar thma bad ban ioh pyndonkam ia ki ha ka por ba donkam.
Haba ai jingkren sha ki paidbah hapoh X (Twitter), uwei u shipai ka Israel u la iathuh ba ki shipai Israel ki la lap ia kitei ki tiar thma na katei ka skul katba ki dang leit ban khynra bad ban leit hiar thma ia ki lehnoh Hamas hapoh Gaza.
Ka IDF ka la pyntip shuh shuh ruh ba ki shipai ki la ioh kurup noh ia shibun bah kiwei de ki tiar jong ki lehnoh Hamas na katei ka jaka, hadien ba ki la bud dien ia kawei ka krem kaba pynpoi sha katei ka skul Kindergarten napoh khyndew.
Ha kajuh ka por la ong ba ka Israel ka la kyntait ia ka jingkyntu jong ki ri bad ki tnat bapher bapher ban sangeh noh ia ka jingleit hiar thma sha Gaza bad ka Israel ka la leh kum bym patiaw wat ia ka jingkyntu jong ka United States ban sangeh noh shipor ia ka thma khnang ban ioh pynpoi ia ki lad jingiarap bad ki jingdonkam sha ki paid nongshong shnong ka Gaza.
Ka Israel ka la iathuh ruh ba ki lehnoh Hamas wat haduh kine ki sngi ba ka Hamas ka la jan khyllem, hynrei kik dang iai ther ‘namding khah- khah sha ki thaiñ South jong ka Israel, ha kaba palat 1,200 tam ki paidbah nongshong shnong ka Israel ki la duh ei noh la ka jingim bad kumba 240 ngut ki la shah rahbor ha ki lehnoh Hamas naduh kaba sdang jong ka thma.
La ong ba ki bor pyniaid ka Israel ha ka taiew ba la lah, ki la pynthymmai ia ka jingkheiñ ka jingdon ki paidbah Israel kiba khlad ha ka jingther bom ki lehnoh Hamas ha ka 7 tarik u Risaw, na ka 1,400 tam ba ka la pynbna naduh ba sdang ka thma, sha ka 1,200 tam ba la ioh ia ka jingkheiñ kaba beit ha kane ka por.
Kumjuh ruh na ka liang ki bor pyniaid ka Palestine, ki la iathuh ba ka jingdon jong ki paidbah nongshong shnong ka Gaza Strip kiba la khlad noh na ka jingther bom bad jingleit pynhiar kput jong ka Israel ka la poi kumba 11,078 tam bad kumba 40% napdeng jong kitei kiba khlad, ki dei ki khyllung- ki khynnah.
Katkum ki khubor la ong ba ki don haduh kumba 100 tam ki nongtrei jong ka  Tehreek-e-Insaf Party kaba la lam khmat da u Myntri Rangbahduh barim ka Pakistan, kiba la shah kem noh naduh ka por ba mih ka jingïakynad ha ka thaiñ Punjab jong ka Pakistan hapoh ka nongbah Lahore haba iadei bad ka jingshah thombor ki jaka treikam ki shipai ha u Jymmang.
Ka tnat pulit Lahore ka la pyntip ba ki la ioh ban kem haduh 105 ngut ki dkhot ka seng PTI halor ka jingshah thombor ka iing u heh shipai ka Lahore bad Askari Tower kaba la suba ba ka dei jong u khun u heh shipai barim u Gen.
Qamar Javed Bajwa.
La ong ba ki pulit ka Pakistan ki dang bud dien ruh ia kumba 1,000 ngut kiwei pat ki dkhot jong ka seng PTI hi kiba ïadon kti ha katei ka jingjia bad kiba dang lait phet tad haduh kane ka kynti.
Ha ka 9 tarik jong u Jymmang, ka la mih ka jingiakhih paidbah kaba la wanrah ia ka jingïakynad, hadien ba ki bor ka aiñ ha Pakistan ki la leit ban kem ia utei u Myntri Rangbahduh barim jong ka Pakistan- u Imran Khan.
Dei ha katei ka sngi ba ki dkhot bad ki nongkyrshan jong utei u nongialam ki la mih ban ïakhih paidbah bad ki la leit thombor ruh ia ki jaka treikam jong ki bor pahara, kynthup ia ka Jinnah House (ka iing u heh shipai ka Lahore), ki la leit thombor uh ia ka Mianwali Airbase bad ia ka ïingmala ka ISI hapoh Faisalabad.
La ong ruh ba wat ki headquarter jong ki shipai (GHQ) kiba don hapoh Rawalpindi ruh ki la shah thombor ha kitei ki paidbah ha ka sien ba nyngkong eh hapoh ka ri ban ioh mad ia kum katei ka jingjia.
Kumta, la ong ba ki pulit ka Lahore ha ka Sngi Balang jong kane ka taiew ba la lah, ki la ioh kem noh sa ia ki 62 ngut ki nongtrei bad nongkyrshan jong utei u nongialam napoh Lahore.
Katkum ka khubor na ka seng PTI, la iathuh ruh ba kumba 10,000 ngut ki nongialam bad ki dkhot jong katei ka seng ki la dep shah kem bad shah bat naduh u Jymmang jong une u snem khamtam hadien jong katei ka jingïakynad bad ka jingshah thombor ki shlem treikam ki bor pahara.
Na ka liang jong ki nongialam katei ka seng PTI, ki la pynrem jur halor ka jingkem ia ki dkhot ka seng khamtam haba kitei ki jingjia ki ju jia ha kum kitei ki jingiakhih paidbah.
Ka tnat iada jong ka Israel ha ka Sngi U Blei, ka la pynbna ia ka 317 Million Euro ($340 Million) ka jing-iakut ban die ia ki tiar ‘Air Defence System’ sha ka dkhot ba thymmai jong ka NATO- ka Finland.
Ka Israel ka la pynbna ba kane ka long ka jingiasoi kaba heh tam ba ka Israel ka la ioh pdiang bad ba katei ka ri ka la pan ‘order’ ia kitei ki tiar ban tehlakam ia ki ‘namding kiba wan poi nalor suiñ.
Kane ka jingpynbna ka long ruh hadien ba ka Israel, ha u Nailur ka la soi ia ka jingiakut ba $3.5 Billion ban die ia kitei ki tiar sha ka Germany.
Ia kitei ki tiar ‘Long-Range Arrow 3 System’ la shna da ka jingiatrei lang jong ki kompeni ka Israel bad ka United States, bad namar kane ka daw, shuwa ban die ia kitei ki tiar sha kiwei pat ki ri, ka Israel ka donkam ban ioh shwa ia ka jingmynjur na ka United States.
Ki bor pyniaid ka nongbah Marseille hapoh France, ki la iathuh ba 2 ngut ki briew kiba dang ha ki 20 snem ka rta ki la shah siat iap ha ka jingsynreit kuli hapoh katei ka nongbah ha ka miet Sngi Saitjaiñ.
Katba 3 ngut pat ki la ngat bad mynsaw lang ha katei ka jingjia.
Kitei ki 5 ngut la ong ba ki don hapoh ka kali jongki hajan ka jaka pynieng kali jong ka McDonald ha kaba kynsan katei ka kali ka la shah synreit kuli naphang ha ki runar bad kaba la shim ia ka jingim jong katei ka samla kaba shong hakhmat ha ryngkat bad u nongñiah jong katei ka kali ha katei ka sngi.
Napdeng kitei ki 3 ngut kiba mynsaw, 2 ngut ki dei ki shynrang bad kawei pat ka kynthei bad napdeng jongki, 2 ngut ki dei kiba la mynsaw jur bha.
Baroh 3 ngut ki shynrang kiba don ha katei ka kali ki dei kiba la don dak teng ha ki kam khaïi droks bad kiba la ju ïadon bynta ruh ha ki katto katne ki kam thombor ha katei ka nongbah sha ki bynta jong ka phang South jong ka Toulon.
Katba kitei ki 2 ngut pat ki kynthei ki dei ki bym pat ju don dak sniew eiei bad ki pulit.
Kane ka la jia ha ka miet Sngi Saitjaiñ ha ka por kumba 11:00 baje hapoh ka 16 district jong ka Marseille, kaba long ruh kawei na ki thaiñ ba duk tam jong katei ka nongbah ba heh tam hapoh France.
Ki pulit ki dang bud dien bad wad bniah ruh halor katei ka jingsynreit kuli ha katei ka sngi bad la suba ruh ba kitei kiwei pat ki kynhun ruh ki dei hi ki kynhun runar bad ka lah ban long ba kitei kiba shong ha katei ka kali, ki dei kiba la ïadon daw bad kitei kiwei pat ki kynhun kiba leit synreit kuli ha katei ka miet.
Uwei na kitei ki shynrang ba mynsaw, u dei uba la don 29 snem ka rta bad u la mynsaw jur na ka jingshah ksam kuli na ki bynta ka shadem.
ki pulit ki la iathuh ba ki la don haduh kumba 45 ngut ki jingïap na ki jingjia synreit kuli bad jingïakynad hapoh katei ka nongbah tang hapoh jong une u snem 2023.
Hyderabad: Na ka jingpynshisha halor ka jingdon ïa ka spah kaba palat T.600 klur, u kyrtong jong ka seng Congress na Chennur u G Vivekananda u la paw ba u la long u riewsaiñ pyrthei uba riewspah tam napdeng ki kyrtong ki ban ïakhun ha ka ilekshon Assembly ha ka 30 tarik, Naiwieng, uba bud u dei u P Srinivas Reddy na kajuh hi ka seng ha kaba u la don ïa ka spah kaba T.460 klur.
U Vivek bad ka kurim jong u ki la long trai ïa ki jingdon jingem kiba lah ban pynkhih kiba la kot sha ka T.377 klur, naba kaba  bun ka la long ha ka jingpynleit sha kiba bun ki kompeni kynthup ïa ka jong u kaba dei ka Visaka Industries kaba la seng naduh u snem 1981.
Ka spah ka bymlah pynkhih jong kane ka longïing ka la long da palat  T.225 klur.
Katkum ka jingpynshisha kaba u la phah, u Vivek bad ka kurim jong u ki la don ïa ka spah kaba long katkum ka aiñ ne ka Loan kaba la kot sha ka T.41.5 klur.
Ka jingkamai spah jong u Vivek kaba man u snem ka la kiew sha ka T.6.26 klur ha ka snem jong ka kheiñ ka diah jong u snem ba la lah.
U P Srinivas Reddy uba la ïakhun na Palair Assembly konstitwensi u la pynshisha ba ka jingdon spah jong u ka la kiew sha ka T.460 klur, kiba long ha baroh ar, kata ki bym lah ban pynkhih bad kiba lah ban pynkhih, ha kaba u la don da T.44 klur ka spah kaba long katkum ka aiñ.
Sa uwei pat u kyrtong jong ka seng Congress u Raj Gopal Reddy u la pynshisha ba ka jingkamai spah jong u hapdeng u snem 2022-23 ka la kiew sha ka T.71.17 klur na ka T.36.6 lak ha u snem ka kheiñ ka diah jong u snem 2019.
U kyrtong jong ka seng Congress na Munugode u la don ïa ka spah kaba T.1.24 klur kiba la long ha ka kompani Sushee Infra bad ka Mining Ltd.
U kyrtong jong ka seng BRS u Pailla Shekar Reddy u la don ïa ka spah kaba T.227 klur, u Myntri Rangbah jong ka Telangana u K Chandrasekhar Rao u la pynbna ïa ka jingdon spah jong u kaba lajan T.59 klur.
Ki la don baroh kumba 4,798 ngut ki kyrtong na ki seng bapher bapher kiba la phah ïa ki jingpynrung kyrteng da 5,716 tylli na ki 119 tylli ki Assembly konstitwensi ha Telangana.
Hadien ba la lap ïa kiba bun ki jingduna ha baroh ki liang ha ki skul sorkar ha Chandigarh, ki bor bahalor ki la ai da ka rai ban jurip bniah ïa baroh ki skul sorkar khnang ban pyntikna ïa ka jingshngaiñ jong ki khynnah skul.
Kum shi bynta ban pyntikna ha ka ban pynsuk ïa ki khynnah skul haba ki leit sha skul, la rai ban khmih bniah ha kaba ïadei bad ka jingpynbha ïa ki surok bad ki lynti synkien ha ki skul sorkar kiba don ha Chandigarh hashwa ban plie ïa ki skul.
U UT Secretary, Education, Purva Garg, ha ryngkat u Director School Education u Harsuhinder Pal Singh Brar, u UT Chief Engineer CB Ojha bad kiwei pat ki heh, ki la leit ban jurip bniah ïa ki san tylli ki skul kumba ka long haduh mynta, ha kaba kaba kum kane ka jingpyntreikam ka la ïai bteng.
Ki heh sorkar ki la leit ban jurip ïa ka Government Middle School kaba don ha Kishangarh, ka Government High School kaba don ha Mauli Jagran, kaba dang shna mynta, ka Government High School jong ka Mauli Colony, ka Government Primary School ha Mauli Complex bad ka Government Middle School ha Pocket Number 6 ha Manimajra.
Hadien ka jingbuh jingmaham ha kaba ïadei bad ka jingdon jong ki tnum da ki tin ha ki saw tylli ki skul sorkar jong ka nongbah, ka tnat ba dei khmih mynta kan sa ïai bteng ha kaba ïadei bad ka jingleit jurip sha kiba bun ki skul.
U Garg u la kren shaphang ki bynta ba kongsan jong ka pule-puthi bad u la ong ba ki la don kumba 196 ngut ki khynnah skul jong ka Government Primary School ha Railway Colony, 250 jong ka Government Primary School kaba don ha Mauli Complex bad 1,000 ngut jong ka Government High School ha Mauli Colony ïa kiba la kynriah sha ka Government High School kaba don ha Mauli Jagran ha kaba yn lah ban pyndep kham kloi ïa ka jingshna ha kitei ki skul.
Ki jingpyntreikam ha kine ki skul ki dang ïaid shakhmat ha kaba la ïaleh katba lah ban pynbiang ïa baroh ki jingdonkam  na ka bynta ki khynnah skul.
Ki heh nongpynïaid skul ki la shah bthah ba ki la dei ban pynbiang ïa baroh ki jingdonkam ha ki kamra klas kiba kynthup ïa ki ben, ki shuki, ki Computer System, CCTV, ki umdih ki jingpynpyngngad bad ki RO, ki jingpyllip ding bad kiwei pat ki jingdonkam.
Kine baroh ki jingdonkam ki la dei ban don hashwa ban plie skul.
Katkum ka jingbuh jingkheiñ jong ka Child Tracking System (CTS) la ong ba kiba bun na ki khynnah pule ha Gujarat ki la shah pynrung ha ki skul sorkar ban ïa kiba ha ki skul jong ki riewshimet khamtam hadien ba la wan lynshop ka khlam Covid.
Ka jingwan lynshop jong ka khlam ka la ktah jur ïa ki khynnah pule naba ka jingleit skul jong ki khynnah ka la duna bha, kane ka la nang ktah jur nalor ba ki la don lypa ki khynnah kiba la iehnoh shiteng por ïa ka skul.
Ka jingdon jong ki khynnah skul kynthei kiba pep skul noh shiteng por ka la long 1,429 ngut ha u snem 2016-’17 ha kaba ka la long 1,330 ngut ha u snem 2020-’21.
Katkum ka jingbuh jingkheiñ jong ka CTS, la ong ba ki lajan don kumba 65 per cent na baroh ki khynnah kiba la pule ha ki 40,000 tylli ki skul sorkar ha ka jylla Gujarat.
Na kine, palat 7 million ngut ki khynnah pule ki dei kiba ha ka kyrdan kaba klas 1 haduh 12.
Shuh shuh la ïathuh ba ki la don palat 500,000 ngut ki khynnah kiba pule ha ki skul jong ki riewshimet ha Gujarat hapoh ka jingtreikam jong ka Right to Education Act, 2009.
Kaba kum kane ka jingduna ha kaba ïadei bad kane la ïoh jingtip ha kaba ïadei bad ka jingpynrung kyrteng jong ki khynnah kynthei ha ki skul Primary ha ki san snem kaba long naduh 41.98 lak ngut shaduh 39.80 lak ngut.
Kaba kum kane ka jingïohlum jingkheiñ ka la long ha kaba ïadei bad ka jingpynrung kyrteng jong ki khynnah kynthei ha ki skul Primary ha kine ki san snem ha kaba ka la long 41.98 lak haduh 39.80 lak.
Napdeng ki 33 tylli ki distrik, ka Kutch ka la don bun eh ki skul Primary na ka bynta ki khynnah kynthei.
Ha u snem 2020-’21, ka Kutch ka la don ïa kumba 132 tylli ki skul Primary ha kaba la bud da ka Surat da 115 tylli ki skul.
Katba ka Aravalli distrik ka la don tang kawei ka skul na ka bynta ki khynnah kynthei.
Ha kaba ïadei bad kane, ki skul Higher Education, ka jingpynrung kyrteng jong ki khynnah kynthei ka la kham kiew ha kiba bun ki jaka pule.
Ki la don kumba 150 ngut ki nong Myanmar kiba la leit sha Mizoram hadien ba ki la phet shnong hadien ba la jia ka jingbthei bom hajan ki bynta jong ka khappud Indo-Myanmar ba la pynhap da ki jet thma jong ki nong Myanmar.
Kane ka la wanjia hadien ba ki liengsuiñ thma jong ki nong Myanmar ki la pynhap bom ha ki thaiñ ba marjan bad ka bynta khappud bad ka Mizoram.
Kumba la ïathuh ka tyllong khubor, la ong ba ki la don kumba 17 ngut ki briew kiba la mynsaw na ki jaka sah jong ki poi wir kiba la rung sha Mizoram.
