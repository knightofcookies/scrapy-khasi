Kumta la kyntu ïa ki nongsynshar hima, ki nongsynshar shnong bad kiwei pat ki sengbhalang ba kin peitngor bha halor kane, khnang ba kan ym jia kano kano ka jingeh ïa ki paitbah nongshong shnong.
Jowai, Nailar 24: Mynta ka sngi ka National People Party West Jaiñtia Hills District kala rakhe ïa ka jingdap 10 snem jong ka jingïaid lynti naduh bala seng ïa ka National People Party (NPP) hapoh ka ri ha ka jingïalang kaba la long ha Cafe Central, Mooralong -Jowai.
Na ka liang u President ka NPP West Jaiñtia Hills u MLA ma Wailadmiki Shylla haka jingkren sha ki lad pathai khubor ula ong ba ka Party kala rakhe khnang ïa kane ka sngi mynta ka sngi 24 tarik Nailar kaba dei ka sngi seng ïa ka.
Ki nongïalam ka Party napoh ka West Jaiñtia Hill kila wan sha kane ka jingïalang kiba kynthup lang naduh ki Prisident ki Secretary bad ki dkhot na ki Block, ki Unit bapher bapher.
Ïa ka jingïalang la pynïaid da u General Secretary bam D, Kharjana, la ioh ka jingduwai na u ma H.Pohthmi (MDC), ka jingpynsngew ia ka jingiaid lynti ka seng na u F.Nongbri (NPYF State General Secretary), ka jingkren na u ma Thombor Shiwat CEM ka JHADC, ka kong D.Rymbai President Women Wing Jowai Block bad ki kyntien ai khublei na u Bormi Lyngdoh (NPYF District President).
U ma Wailadmiki Shylla haba kren sha ki lad pathai khubor ula ong ba kane ka Party la seng ïa ka ha nongbah Jowai bad mynta ka la ïaid shakhmat ha ka rukom treikam na ka bynta u paidbah, lyngba ka jingtrei shitom jong u National President u Conrad K.Sangma uba dei ruh u Myntri Rangbah ka Jylla hapoh ka jingïalam jong u ka rukom treikam kala ïapher bha haba ïa nujor bad ki sorkar ba la dep.
Ha kaba ïadei bad ka kam khappud u ma Wailad ula pynsngew ba ka sorkar mynta kala lah ban pynbeit ïa kane ka kam kaba la sahteng la kumba 50 snem, na ka liang ka sorkar ruh kala dep ban ïasoh ïa ka MoU ban pynbeit ïa u pud u sam jong ki ar jylla ka Assam bad Meghalaya haka Phase kaba nyngkong bad ha kine ki khyndiat sngi yn sa pyndep sa ka pahase kaba Ar.
Ha kaba ïadei bad ka kam pynroi bad ki project ba rim kiba dang sahteng, u la pynsngew ba ïa ka project sam umbam ha Jowai ruh ka sorkar kala dep ban pyndep ïa kane dang ha kine ki khyndiat bnai, katba ïa ka Iawmusiang ka dang sahteng haduh mynta na ka daw ka jingdkoh treikam jong u Contractor haduh ba kane kala poi sha ka ïing bishar.
Haba kylli na u MLA ha kaba ïadei bad ka jingslem ban plie paidbah ïa ka Maternity and Child Hospital (MCH) kaba don ha Panaliar Jowai, ula pyntip na daw jong ka jingwan lyngshop jong ka khlam Covid-19 ïa kane ka jaka sumar ïa ki longkmie bad khynnah la hap ban pynkylla shipor kum ka Covid Center bad kyrmen hapoh jong une hi u snem ma u ryngkat bad u Myntri Rangbah kin wan ban plie noh ïa katei ka Maternity and Child Hospital (MCH).
Nongpoh, Nailar 24: Namar ka jingsarong bad ka jingkmen halor ka nam jop bala wanrah da u Samla Johny Nongrum u ba dei ruh u Sports Secretary ka kSU North Khasi Hills District, naka jingïakhun MMA Indian Fight Series kaba la long ha Lucknow, Uttar Pradesh, ka KSU North Khasi Hills District mynta ka sngi kala pdiang burom ïa utei u samla ha Byrnihat.
Ha kane ka jingïalang pynkup burom ïa u Samla Johnny Nongrum da ki nongïalam ka KSU NKHD Unit la don ryngkat naduh u Bah Lambok Joseph Rymbai Vice-president KSU NKHD Unit, Ki nongïalam ka KSU Byrnihat Circle, Nongpoh Circle, KSU Northern Border Area bad kiba ha ïing hasem u Samla Johnny Nongrum.
Haba kren ha katei ka sngi naka liang ki nongïalam ka KSU North Khasi Hills District kila ai ka jingïaroh bad pynpaw ka jingsngew kmen kaba khraw halor ka nam bad ka burom kaba u la wanrah na katei ka jingïakhun MMA kaba heh haka ri, wat hapdeng ki khyndiat por kiba u la ioh ban pynkhreh ïa lade shwa ba un leit ban ïakhun sha katei ka Main Event, hadien ba u khlem ioh pynkhreh bha namar ba bun ki daw.
Na ka liang u Samla Johnny Nongrum u la pynpaw ka jingsngewnguh ïa ka seng KSU hi baroh kawei ka jingpdiang sngewbha bad ka jingaimynsiem ka jong ki naduh ki nongïalam ba hakhlieh, bad u kyrmen ruh ba nangne sha khmat un dang wanrah shuh shuh ïa ka nam bad ka burom na ka bynta ka Ri bad ka Jaitbynriew ha ki sngi ki ban wan.
Lyngba katei ka jingjop jong u Johny Nongrum u dei u rangialehkai MMA ba paw ka jylla, un sa leit pat ban mihkhmat ïaka Ri India haka jingïalehkai Muaythai haka ri Cambodia ha u bnai Nohprah.
Nongpoh, Nailar 22: Ha kum kane ka juk ba bun ki khun samla ki don hapdeng ka jingkyrduh kam kyrduh jam wat la ki la pyndep ïa ki jingpule bapher bapher, hynrei ka jingbsuh khlieh ki khun samla ha ki kam ak phlim ka la dei kawei na lad kaba ai jingkyrmen ïa ki khun salma ba kin lah ban ieng ha la ki jong ki kjat.
Na ka liang ka Ri Khasi Production ka la rai ban pynlait paidbah ïa kawei ka Music Video kaba la ai kyrteng, ‘Naduh Nyngkong ki Sngi’ ha ka Youtube channel ba ai kyrteng ‘Ri Khasi Production.
Kane ka Music Video yn pynlait paidbah noh ha ka 26 tarik u Nailar, 2022, ha kaba la rwai da u Samla Founderland Umbah, la shim bynta kum ki tyngshop bad puron ba hakhmat eh da u Samla Wolder Pale bad ka Sasmla Promica Lymphuid bad kiwei kiba la don bynta lang ha kane Music Video ki kynthup ïa u samla Pynwandur Pale, Repear Lymphuid, Banjari Khymdeit bad Founderland Umbah.
Ki nongshim bynta ha kane ka Music Video ki la pynpaw ka jingkmen ba ki lah ban pynlait paidbah noh ïa kane ka Music Video ha ka Youtube Channel ba la ai kyrteng Ri Khasi Production bad kum ki samla kiba pyrshang ban don bynta ha kine ki kam ak phlim ki buh ruh ka jingkyrpad ïa ki paidbah ba kin ai ka jingkyrshan, namar lada ki paidbah ki kloi ban ai ka jingkyrshan kan long ruh ka jingai mynsiem ïa ki ba kin dang lah ban pynmih sa kiwei kiwei ki Music Video kiba long shi bynta ban ai kam ai jam ïa ki khun samla ka jylla.
Khliehriat, Nailar 24: Ki pulit jong ka East Jaiñtia Hills District, mynta ka sngi ki la ïoh kem ïa u snar uba na ka ri Bangladesh, uba la tip kyrteng kum u Misba Uddin, uba don kti ha kaba pynrung beaiñ ïa ki nong Bangladesh sha ri India, lyngba ki lynti khlaw kiba na khappud na shnong Kuliang, East Jaiñtia Hills District, la register case pyrshah ïa u ha Umkiang Police Patrolling Post.
Katkum ka jingpyllait khubor, u Superintendent of Police East Jaiñtia Hills District, u Jagpal Singh Dhanoa, IPS, la ong ba hadien ba ki pulit ki la ïoh ïa ki jingtip kiba tikna bha halor ka jingthmu ban wan rung tuh ki briew na ri Bangladesh, mar mar hi ki pulit jong ka Umkiang PP bad ki pulit jong ka Ratacherra Infiltration Check Post, ki la khang kdong ha ki jaka ha shnong Pyrtakuna bad ha Kuliang bad katba ki dang peitngor bha, ki la ïohi ïa kaei re kaei kaba khih ha ki jaka khlaw kaba hap hapoh u pud u sam jong ka ri India ha thaiñ Kuliang bad la sngewthuh ba u dei uba la tip bha ïa ki lynti khlaw kiba don ha kitei ki thaiñ, ki pulit ki la ïohi ïa uwei u briew ba u la wan ban mih sha surok national highway-6 ha Kuliang, u la pyrshang ban wad kali khnang ban dup ïoh ban kit ïa ki briew jong u kiba dang rieh sha khlaw, kumta haba ki pulit ki la ïohi ïa kine ki jingleh jong u, ki la tur bad ki beh bad kthong ruh ïa utei u snar uba la pyrshang ban phet rieh sha ki jaka khlaw bad ki pulit ki la ïoh bat ïa u bad la kurup noh na u kawei ka mobile phone bad ka wait tari bad la rah noh ïa u sha Umkiang PP.Lyngba ka jingtohkit ki pulit, utei u snar ula iathuh ïa ka kyrteng bad ïathuh ruh bad u dei na ka ri Bangladesh, u la phla shuh shuh ruh ba u dei uba la don kti ha kiba bun tylli ki case ba pynrung beaiñ ïa ki nong Bangladesh sha kane ka District, ym tang katta, u la phla ruh ba dei ma u uba la ïalam lynti ïa ki ba bun ki nong Bangladesh kiba wan rung beaiñ kiba ïaid lyngba na ki lynti khlaw na ki khappud kiba ïajan bad ka East Jaiñtia Hills District “U dei uwei na ki snar uba ka tnat pulit ka la buh thong ban ioh kem bad ka jingtohkit ïa u ka dang ïaid"ong ki khubor na u Superintendent of Police, East Jaiñtia Hills District.
Khliehriat, Nailar 24 : Ki nongïalam bad ki dkhot jong ka National People’s Party East Jaiñtia Hills District, mynta ka sngi ki la pynlong ïa ka prokram bad kyrpang ha conference hall jong ka Wika Guest House Khliehriat, ha kaba la rakhe pyndonburom ïa ka jingdap shiphew snem ka party NPP.U MDC ba rim jong ka Bataw, u bah Joinriwell Pyrtuh, uba dei ruh u Vice President Jong ka NPP- EJHD, u la ai ka jingiaroh ïa ka party NPP bad ong ruh ba dei tang ka NPP kaba ka mih sha khmat bad shim ïa ka synjam ban ïa pynbeit bad pynbit pynbiang ïa u pud u sam jong ka jylla Meghalaya, ha kaba ka jylla Meghalaya ka don ki khappud bad ka jylla Assam bad kumjuh ruh ka don ki khappud bad ka ri Bangladesh.
U bah Seibor Shadap, u MDC jong ka Sutnga-Narwan, u la ong ba kane ka party NPP ka la sdang ban suh thied ha East Jaiñtia Hills District naduh u snem 2018 ba la wanrah da u MLA barim jong ka Sutnga- Sapung Constituency u bah Hopeful Bamon bad haduh kine ki sngi kane ka party ka dang neh dang sah hapoh ka district, u la ong ruh ba naduh ba wan kane ka party hapoh ka district, u la rung ban long kum u dkhot jong ka party bad haduh mynta u dang dei uwei na ki nongïalam jong ka party hapoh ka district.
Ha kajuh ka por, u bah Seibor Shadap, u la ai ka jingiaroh ïa ki nongïalam kiba rangbah jong ka party kiba la saiñdur ïa kane ka party ha kaba ka jingïaid lynti jong ka party ruh ka long kaba sngewtynnad bha ha kaba u nongïalam ba hakhmat eh kum u Conrad Sangma, u dei u briew uba don ka mynsiem ban iarap ym tang ïa ki nongïalam bad ki dkhot hynrei uba don ka mynsiem ban iarap ïa ki paidbah jong ka jylla hi baroh kawei.
Ki nongïalam bad ki dkhot jonga ka NPP na East Jaiñtia Hills District, ki la pdiang burom ruh ïa ka kong Jhanika Siangshai lem bad ki paralok kiba la wan ban pynïasoh bad ka party NPP, kum ban shu pynkynmaw, ka kong Jhanika Siangshai kaba ju long teng kum ka President Mahila Congress Committee EJHD lem bad ki paralok kiba dei ki dkhot kiba don haduh 290 ngut, ki dei kiba la iehnoh kam na ka Mahila jong ka party Congress bad kiba la rai ban pynïasoh noh bad ka party NPP.Kiba la ai jingkren ha kane ka sngi ki kynthup ruh, u General Secretary, u bah Lalminga Ngamlai, u MDC Moosniang Rangad, u bah Phasmon Dkhar, u General Secretary NPP Khliehriat Block, u bah Iasyllok Lyngdoh bad kiwei kiwei, ïa ka jingialang la pynïaid da u Vice President NPP (EJHD), u bah Phulman Rymbai.
Nongpoh, Nailar 24: Kum uwei na u Riew Rangbah na Ri Bhoi uba la ih bha ha ka kam sain hima sima bad uba la dei ruh u CEM barim ka KHADC bad u nongkyrshan ba radbah ka NPP uba la leit ruh ban pynïasoh noh sha ka NPP ryngkat u Dr.D.D Lapang, u Bah R.R Makdoh ha kane ka kynti u la shim ka rai ban un iehnoh noh na ka party NPP khlem da pynpaw ïa ki daw tynrai kaba la pynlong ïa u ban mih noh na kane ka party da kaba u la shu ai daw ba ka dei ka daw ba shimet jong u.
Kum ban pynkynmaw, u Bah R.R Makdoh, u la dei ruh uwei na u riew rangbah uba long u nongkyrshan ba radbah ka Party Congress ha ki snem ba la leit noh bad dei hadien ka jingiehnoh u Dr.D.D Lapang na ka party Congress ryngkat bad une u Myntri barim ka jylla u la leit pat ban pynïasoh sha ka party NPP ha u snem 2018.
U Bah R.R Makdoh u la dei ruh u nongkyrshan ba radbah jong u Bah Jason Mawlong, uba la jop kum u MLA na ka party PDF ha u snem 2018 bad ha kane ka kynti pat khlem da pynpaw ïa ki daw kiba u mih noh na ka party NPP halor ka nongrim kaba u la shu ai daw ba ka dei hi tang na ka daw shimet jongu.
Haba ïa kren bad ki Nongthoh Khubor mynta ka sngi ha ka ïingsah jong u ha Mawtnum, u Bah R.R Makdoh u la ong ba u la pynthikna ïa lade ba u la mih noh na ka party NPP na ki daw shi met jong u bad kumba paw katkum ki jinkren une u rangbah ha kane ka kynti un sa leit ban pynïasoh noh sha ka party UDP ha Ri Bhoi District ha kaba u ngeit ba dei tang kane ka party UDP kaba dei ka seng riewlum kaba don ka jingkyrmen ba kan wan rah ïa ka jingkylla na ka bynta ki paidbah hapoh ka jylla.
Shuh shuh, u la ong ruh nga la mih na ka party NPP halor ki daw shimet jongnga bad ngam don kano kano ka jingkynthoh pyrshah ïa kane ka party bad kumba paw pat shabar ka daw kaba u Bah R.R Makdoh u la mih na ka party NPP, ka dei halor ka jingbym mon ne hun jong u ïa ka rukom treikam kane ka party, ha kaba baroh shi katta ki la buh ïa u sha kyndong khlem da don bynta ha kino kino ki kam jong ka party.
Jowai, Nailar 24: Ka Jowai-Shillong-Guwahati Tourist Cab Association (JSGTCA) kum ka dak ban pynpaw ka jingsngewsih halor ka jingshah pynïap dusmon jong ki ar ngur ki para nongñiah kali kamai, mynta ka sngi kila pynlong da ka jingshong kyllaiñ myngngor ha Lad Kiang Nangbah Jowai.
La sdang ïa kane ka jingshong kyllaiñ myngngor la sdang na stand kali kamai hajan Police Point nangne kila pynlong ka jingïaid kjat ha ryngkat ki placard ban leit shong ha Lad Kiang Nangbah baroh shi sngi, katba ha ka por janmiet kila pynlong ka jingthang mombati.
U President ka JSGTCA ma Anthony Pohshna ula ong ba ka jingpynlong ïa kane ka long shi bynta ban pynrem jur ïa ki riew thrang snam kiba la kloi ban shim ïa ka mynsiem ki para nongñiah kali kamai na ka por sha ka por bad kane kaba la buh jingma shi katdei dei eh ïa ka jingim ki para nongñiah kali kamai.
Ha kane ka sngi la wan ban synran lang ïaka Association naduh ki Dkhot ka Khasi Student Union, ki nongïalam shnong na Larnai, ki seng jong ki nongñiah kali kamai bapher bapaher na Khasi bad Jaiñtia bad kymjuh ruh kiba haïing jong u jong kitei ki nongkamai kali ba shah pynïap.
Nongpoh, Nailar 24: U Myntri Khynnah ka sorkar pdeng, ba dei peit ïa ka tnad Railway, Coal and Mines, u Raosahep Patil Danve mynta ka sngi u la wan ban iuh kjat ha Ri Bhoi District na ka bynta ban buddien halor ki jingpyntreikam ïa ki kam pynroi ha kane ka District kaba la shah jied kum kawei na ka ‘Aspirational District’ napdeng ki 117 tylli ki District hapoh ka ri kiba la shah jied kum kita ki Aspirational District.
Ha kane ka jingwan iuh kjat une u myntri khynnah ka sorkar pdeng ïa ka Ri Bhoi District, la pynlong ïa ka jingïakynduh lang ki ophisar sorkar bapher bapher na Ri Bhoi ha Conference Hall ka ophis u Deputy Commissioner ka Ri Bhoi, ha kaba u Deputy Commissioner ka Ri Bhoi u al ai ka jingbatai (Presentation) halor ki jingpyntreikam ïa ki skhim pynroi bapher bapher kiba dei katkum ka jingmang na kata ka District ba la ithuh kum kata ka Aspirational District.
Ha kane kajuh ka sngi, hadien ka jingwad bniah ïa ki kam pynroi ba la pyntreikam ïa ha kane ka District kum kata ka Aspirational District, une u Myntri Khynnah ka sorkar pdeng, u la ioh lad ruh ban leit jurip ïa ka Aganwadi Centre ha Umdihar, ka Health and Wellness Centre ha Umsawnongkharwai bad kumjuh ruh u la leit ban ïa kynduh ïa ka kynhun SHG kiba dei ki Longkmie ha ka Shnong Saiden.
Haba kren ha kane ka sngi, u Myntri khynnah ka sorkar pdeng, u Roasahep Patil Danve, u la pynpaw ka jingkmen ha kaba ha kane ka jingwan iuh kjat ha Ri Bhoi, u lap ba ki tnad sorkar bapher bapher ki la pyntreikam hok shisha ïa ki kam pynroi kiba la mang kum kata ka Aspirational District bad kane ka jingjied kyrpang ïa kine ki District kum kita ki Aspirational District ruh ka dei namar ba u Myntri Rangbah ka ri, u Narendra Modi u don ka thok ban kyntiew ïa ki District kiba dang sahdien halor ki kam pynroi hapoh ka ri India.
U la pynpaw ai ruh ïa ka jingïaroh kaba khraw ïa ka sorkar NDA ba la lam khmat da ka BJP bad u Myntri Rangbah ka ri, u Narendra Modi, uba don ka jingiohi jngai kumno ban dang kyntiew ïa ki jylla bapher bapher hapoh ka ri India bad dei namar kane ka daw u la wan rah shibun ki kam pynroi hapoh ka ri na ka bynta ban kyntiew ïa ka ri bad khamtam u la leh shibun ki kam kiba ïarap kyrpang na ka bynta kiba duk kum ka jingsam khaw rashon ei, ka jingai dawai ei ban ïada na ka khlam COVID-19 bad kynthup kiwei kiwei ki kam pynroi kiba la kyntiew shisha ïa ka ri ha ka liang ka ioh ka kot bad ka roi ka par.
Namarkata, kum u myntri khynnah ka sorkar pdeng, u Roasahep Patil Danve u la ai mynsiem ruh ïa ki ophisar ka Ri Bhoi ba kin dang treikam kham bha, namar lada ngi lah shisha ban pyntreikam ïa ki kam pynroi kumba la mang da ka sorkar pdeng ka District, ka jylla bad ka ri kan dang kiew shaphrang ha baroh ki liang, u la bynrap.
Shillong, Nailar : Ka Ramakrishna Mission ka la pynlong ka jingïalang sam khusnam sha ki nongjop ha ka “48th Annual Cultural Competition" ba la pynlong ha ka 20 tarik Nailar ha Ramakrishna Mission Vivekananda Cultural Centre, Quinton Road, Shillong ha kaba kila don haduh 214 ngut kiba la jop ïa ki khusnam na ki jaka pule bapher bapher kiba don ha nongbah Shillong bad ki jaka ba marjan.
Ka Ramakrishna Mission, Shillong ka la pynlong ïa kane ka jingïakhun mynta la 48 snem na ka bynta kito kiba don sap ki phong kiba kyrpang, ka rynsan ban pyni ïa kane ka sap.
Ki la don palat 2 hajar ngut ki briew kiba la pynrung kyrteng na ki 47 tylli ki jaka pule kiba don hapoh bad hajan kane ka nongbah bad kumba 1500 ngut ki khynnah pule ki la ïashim bynta ha kane ka jingïakop.
U kongsan ha katei ka sngi, u dei u Bah Rudi Warjri, Ambassador ba la shongthait na ka kam, uba ha ka jingkren ula ai ka jingïaroh ïa kane ka centre kaba la lah ban pynlong ïa kum kane ka jingïakhun kaba heh bha bad kaba la kynjoh sha ka 48 snem mynta.
U la ong ba ka jingim kaba khuid ka long kaba khlaiñ bha ha India ha ka por ba ka dang khlaiñ ka jingsynshar ki mynder ïa ka ri bad kane ka long namar u Swami Vivekananda.
U Swami Sama chittanandaji Maharaj, uba long u President ka Ramakrishna Mission, Singapore u la ai jingkren ha kane ka sngi ha kaba u la batai shaphang ka jingdonkam jong ka niam, ka jingïadei hapdeng ki briew, ka jingnang jingstad bad ka kolshor ha ka jingim jong ki briew.
U la ong ruh ba ka long kaba donkam ban nang ïa la ka ktien tynrai ha ryngkat ka ktien phareng.
Ka ktien tynrai ka dei kaba ngi nang la ka nang, kaba pyni ïa ki dak jong ka kolshor bad ka dei ruh ka ktien ba ngi pyndonkam ban ïakren bad u Blei.
Hashuwa kane, u Swami Hitakamanandaji Maharaj u la pdiang burom ïa baroh kiba la wan ïashim bynta ha kane ka prokram sam khusnam bad u Swami Divyaswarupananda Maharaj u la ai ka jingkren sngewnguh.
Shillong, Nailar : Ka Seng Ieng Rasong Sports Social And Cultural Club (IRSSCC), Shillong ha u kyrwoh lyngba u Bah S.Lyngdoh, Publicity Secretary da kane ka pyntip ba ka Seng ha ryngkat ka jingïatreilang bad ka CMYDS, District Planning Office, EKHD, Shillong kila pynlong ia ka Seminar Programme Cum Worshop halor ka mat, “Self Employment through collective efforts," ha ka 22 tarik mynta u bnai hapoh Community Hall, Nongmensong Shillong.
Ha katei ka sngi ïa ka prokram la pynïaid da u Bah Dapmon Khonglah, Deputy Rangbah Shnong ka Dorbar Shnong Nongmensong, bad la ïoh ruh ïa ka jingkren plie na u Bah D.Lamare, General Secretary jong ka Seng.
Haba kren kum u kongsan ha ka jingïalang, u bah AL Hek, MLA ka Pynthorumkhrah ula pynpaw halor ki jingeh ha ka liang ka ioh kam ioh jam ha kane ka juk kaba mynta, abd ula pynshlur ïa ki samla wad kam ba kin ïeng hala ki jong ki kjat bad ban trei shitom ha kino kino ki kam kiba ki pyrshang ban trei.
Kumjuh na ka liang u Bah Samborlang Diengdoh uba long u Symbud Kongsan ha kane ka sngi ruh ula kren halor ka mat kaba ïadei bad ka jingkyrduh kam bad halor ki lad ki lynti ban seng kam seng jam.
Ha kane ka prokram la ïoh ruh ka jingkren na u Bah HS Kharpran u ophisar bala shongthait jong ka tnat Soil & Water Conservation, Shillong, uba la ban jur shaphang ki Self Help Group ba ki dei ban trei shitom ha kino kino ki kam ba la bynshet ha ki.
Kumjuh na ka liang u Branch Manager ka MCAB, Nongmensong Branch, Shillong ha ka jingkren uba la ban jur ïa ki Self Help Group bad ki samla wad kam ba kin wan sha ki Bank na ka bynta ban ïoh ïa ki jingiarap bad kumno ban seng ia ki kam lajong.
Kiwei pat kiba la aijingkren ha kane ka sngi ki kynthup ia I Kong L.Khongrymmai Manager ka Ophis District Commerce Industries Center, EKHD, Shillong iba la kren shaphang ki skhim bapher bapher kum ka PMEGP bad kiwei pat.
Shillong, Nailar 24 : Ka National People’s Party (NPP) ha Amlarem Constituency ka la nang ïoh bor shuh shuh da ka jingwan kyrshan u MLA barim, u Bah RL Tariang uba la ïa aireng ha ka elekshon MLA 2018 na ka Bharatiya Janata Party (BJP) ryngkat ki nongkyrshan ha ka 23 tarik u Nailar, 2022.
Ha ka jingïalang ha Amlarem, u Bah Stephenson Mukhim, MLA barim kane ka Constituency u ba pynkhreh ïalade ban ïakhun ïa ka elekshon MLA ha u snem ban wan na ka NPP, u la pdiang sngewbha ïa ka jingwan ai jingïatreilang u Bah RL Tariang lem ki nongkyrshan jong u.
Kane ka jingïatreilang hapdeng kine ki MLA barim ka long ruh ka jingthmu ban pynliem noh ïa u MLA ba mynta, Bah Lahkmen Rymbui jong ka United Democratic Party (UDP) na kane ka Constituency ha ka elekshon jied nongmihkhmat sha ka Ïing Dorbar Thawain ka Jylla Meghalaya ha u snem ban wan.
U Bah RL Tariang u la ong ba u la weng noh ïa ka jinglong dkhot jong u bad ka BJP naduh kane ka sngi hynrei um shym la ong pat ka BJP ka la khylliap lama ha kane ka Constituency.
Watla u ïaroh ïa ka jingtrei kam ka BJP ha ka Ri hi baroh kawei u la pynpaw pat ba um sngewtynnad pat ïa ka rukom treikam ka BJP ha Meghalaya.
Haba kylli balei u pynïasoh sha ka NPP ym sha ka UDP na kaba u la jop mynshwa ïa ka elekshon, u la ong, “Ka NPP dei ka Party kaba khlaiñ ha ka Jylla bad ka UDP ha ki snem ka elekshon MLA 2018 ka la leh bym ithuh shuh ïa nga hadien ba nga la rem noh ha ki elekshon".
U Bah Stephenson Mukhim, u la ong ba u don ka jingsngew skhem ban jop biang ha ka elekshon MLA 2023 na ka NPP da ka jingwan ïatreilang lang u Bah RL Tariang, ki nongkyrshan jong u, ki riewrangbah bad ki nongshong shnong ka Constituency hi baroh kawei.
“Nga ïoh ïa ka jingkyrshan na ki MDC kiba mih khmat ïa ki Constituency kiba hap pat ha ka Amlarem MLA Constituency", la ong u Bah Stephenson Mukhim uba la ong ba ki bun ki kam kiba dang sahteng kiba um pat lah ban pyndep hadien ba u la rem noh ha ka elekshon 2018.
Shillong, Nailar :Ka Maitshaphrang lyngba u Bah Michael N.Syiem kala buh ka jingtyrwa na ka bynta ban pyntreikam noh kloi ïa ka ‘Compulsory Registration of Marriage’ ha ka jaidbynriew ka jong ngi mynta bad kumjuh ïa ka ‘Equitable Distribution of Ancestral and Self Acquired Property,’ khnang ban pynkup ïa ka bor bad ka jingkitkhlieh ïa baroh ki khun shynrang bad kynthei jong ka ïing khnang ba kin lah ban peit ban sumar ïala ki jong ki khun ki kti lashai la shisngi bad kumjuh ïa la ki kmie ki kpa khamtam ha ka jinglong tymmen jong ki bad kane kan long ruh kum ka jngsdang ban pynkhlaiñ ïa ka mynsiem ïakhun jong ka jaidbynriew Hynñiewtrep na ka bynta ki jingïakhun kiba ngin nang ïakynduh nangne shakhmat.
Na ka liang une u nongïalam ka Maitshaphrang u pynkynmaw ruh ba ha ka por ba ki dang leit pule, ki nonghikai ki ju ïathuh ha ki ba ka ha jaidbynriew Hynñiewtrep ym ju don khunswet ne jaka ri khunswet namar ba don ka Kur.
Tang shu ïap ki kmie ki kpa, ka kur jong ka kmie ka ri ka sumar ïa ki khun jong ka.
Nalor kata ha kane ka dustur ai jait kmie jong ngi tang shu ïap ka kmie, watla u kpa u dang im, ka dustur kam shah ïa u kpa ban ri ïa la ki jong ki khun watla ki khun ki thrang hir hir ban don lang bad u kpa haba la khlad noh ka kmie, namar ki ong ba u kpa u dei na kawei ka Kur.
Haba ka Kur pat kam lah kot bor ban ri ïa ki, kylla khunswet ei ki khun bapli kumba ju iohi lyngba ki lad pathai khubor naka por sha ka por.
Dei halor kane ka phang ba ka Maitshaphrang ka pynïalehkai ïa ka drama, “Papa Shano Phi Don" kaba don mynta ha Youtube.
Ka Maitshaphrang kala ong ruh ba ha kine ki sngi ki snem, ngi la ïohi ba la nang bun ki jaka ri khunswet bad shano ki don ki Kur jong kine ki khunswet (Orphanage).
Ki nonghikai ha kito ki por ki ju ïathuh ruh ba namar ba don ka Kur ym ju don ki jaka ri ïa ki Kpa tymmen, Kmie tymmen (Old Age Homes) ha ka jaidbynriew jong ngi.
Dang shen ha ka 19.08.2022 la plie ïa ka Kripa Victoria Senior Citizen Home ha Nongsder, Ri Bhoi District ban ri ïa ki Kpa tymmen ki Kmie tymmen kiba la shah ieh beiñ ha la ki khun ha la ki kur, nalor ba la don lypa ka jaka ri ïa ki Kpa bad ki Kmie tymmen (Old Age Home /Mercy Home) ha Nongthymmai, Shillong, la bun snem mynta bad ba la pynïaid da ki Sister jong ka Balang Katholik.
Ka jingkylli kaba mih biang, shano ki Kur jong kine ki Kpa ki kmie tymmen.
Ki don kiba lah ban ai nia ba ki don tang katto katne tylli, hynrei ngi ïakren shaphang ka dustur ka bym dei ban don ki orphanage ne ki old age homes haba don ka Kur.
Mynshuwa ki don tang iwei ne ar tylli kine ki jaka ri, hynrei mynta ki don da ki phew tylli.
Kine ki dei ki dak ki shin ba don ka jingdkoh ha katto katne ki bynta jong ka dustur jong ngi mynta kiba ngim lah ban leh kumba ngim ïohi.
Kumta ruh na ka liang ka Maitshaphrang kala ong ba ka por kala nang ïaid bad ki don bun ki jingkylla ha ka pyrthei mynta.
Kumta kala dei ka por ba kum ka jaidbynriew Hynñiewtrep ban ïa puson lang, ban ïa thew ïa woh, ban ïa kylli, kano ka bynta jong ka dustur kaba dang dei ban ïa bat bad kano kaba dei ban pynwandur thymmai khnang ba kan wanrah ïa ka dustrur kaba khlaiñ bad ka ban tei ïa ka jaidbynriew Hynniewtrep jong ngi ban ïakhun pyrshah ïa kiba bun jait ki dustur bad ki jingngeit (agressive cultures and fundamentalist teachings) kiba nabar kiba pyrshang ban thombor ïa ka jaidbynriew jong ngi mynta.
Tura, Nailar 24 : La nang kynton ki jingshah pynngat kyndon jong u Bernard Marak MDC ka BJP na Tura, namar ki pulit ka West Garo Hills ki la rejister case biang pyrshah ïa u mynta ka sngi 23 tarik namar u la pyndonkam da ka seng Meghalaya Chamber Commerce (MCC) ban lum pisa beaiñ na ki nongkhaïi bar jylla na ïew Tura bad kane ka jingleh jongu ka la ktah bad shah khniot beiñ ki paidbah namar kine pat ki nongkhaïi ki la pynkiew dor ïa ki mar bam mar dih bad ki tiar ki tar ha ïew Tura.
U SP ka West Garo Hills u Vivekanand Singh Rathore u la ong ba ha ka jingtohkit la lap ba ka MCC ka dei ka seng jong u Bernard bad ka leh ïaki kam lum pisa beaiñ da ki lak tyngka na ki trai dukan kum ka bai rung dkhot bad pynthymmai dkhot hapoh katei ka seng.
U Rathore u la ïathuh ba ki la bun ki jingujor ba la ïoh na ki paidbah la katto katne por halor ki jingkiew dor ki mar bam mardih ha ïew Tura naduh ki biskit, ki soh, ki jhur, pylleng, doh bad kumta la shim khia bad ki pulit ki la tohkit namar ba la bthah naduh ki heh pulit na Shillong.
Ha ka jingtohkit la lap ba ki nongbylla sngi, ki nongtrei ïing, kiba duk ba kyrduh ki la ïakynduh shisha ïa ki jingeh kiba khraw na kane ka jingpynkiew dor ha ïew ha hat bad ka daw ka dei na kane ka jingleh ka MCC.U la ïathuh shuh ia kane la leh da ka jingbthah jongu Bernard N Marak ba la tip da ka kyrteng sin kum u Rimpu bad la ïarap ïa u da u Wilver Danggo M Marak, Anish M Sangma, Patcheng T Sangma lem bad kiwei bad ïa ka pisa ba la ïoh lum la ïa sam para ma ki.
Nalor kane kine ki dkhot kane ka MCC ki la bthah ruh ïaki nongkhaïi bar jylla ba ki dei ban ïoh ïa ka NOC na u Bernard na ka bynta ban pynthymmai ïa ki Trading License jongki bad hangne ruh ki la dawa pisa na kine ki nongkhaïi tang ban ïoh NOC.Dei hadien ba ki pulit ki la lap ïa kine kiei kiei baroh ba ki la rai ban rejister case pyrshah ïa u Marak bad ïa ki dkot ka MCC.ïa ki dor ki mur ha ïew Tura ruh la pynmih da kiba thymmai khnang ban ym shah ktah shuh ki paidbah.
Shillong, Nailar 24 : Ka sorkar jylla ha ka sngi Balang ka la rai ban pyndam noh ïa ka aiñ Nongdie Madan jong ka jylla ne ka Meghalaya Street Vendors (Protection of Livelihood and Regulation of Street Vending) Act, 2014 bad pyntreikam noh da ka aiñ jong ka sorkar pdeng, ba tip kum ka Street Vendors (Protection of Livelihood and Regulation of Street Vending) Act, 2014.
Haba kren bad ki lad pathai khubor hadien ka jingïalang jong ka kynhun Myntri, u Myntri ka Sorkar Jylla, James K Sangma u la ïathuh ba ka kynhun Myntri ka la ai ka jingmynjur na ka bynta ban weng noh ïa ka aiñ jong ka jylla.
U Myntri u ïathuh ruh ba ka Sorkar ka la pynlong ain ïa ka Meghalaya Street Vendors Protection of Livelihood and Regulation of Street Vending Act, 2014 hynrei ka Sorkar Pdeng ruh ka la thaw da kane kajuh hi ka aiñ ha u snem 2014 ïa kaba la tip kum ka Street Vendors Protection of Livelihood and Regulation of Street Vending Act, 2014.
La ïathuh ba ka kynhun Myntri ka la ïakren ruh halor ka jingbthah ba ki ïoh na ka Ministry of Housing and Urban Affairs bad kumta ka la shim ïa ka rai ban pyndam noh ïa ka aiñ ba la shna da ka Sorkar Jylla.
Hadien kane, u Myntri u ong ruh ba ka sorkar jylla ka la rai ban pyntreikam ïa ka Meghalaya Street Vendors (Protection of Livelihood and Regulation of Street Vending) Rules, 2022.
“Kane kadei tang ka jingpdiang ïa ka aiñ jong ka sorkar pdeng bad ka kam mynta ka long ban shna sa ïa ki Rules," u la ong.
Shuh shuh u ong ba kane kan kynthup ruh ban thaw ïa ki Provisional Town Vending Committee kynthup naduh ka jingjied ïa ki dkhot ha katei ka Committee.
Shillong, Nailar, 24 : Ka Federation of Khasi Jaiñtia and Garo People (FKJGP) seng kmie ha ka step sngi Nyngkong ka 22 tarik, ka la leit ban jurip hi da lade ban shem ïa ka jingshisha kumba la saphriang ha ki rynsan social media ba ki ïa artylli ki painkhana paidbah ha marjan ka Mahavir Park lad Mawbah, la pyndonkam ei da arngut ki nongbuh dukan u Deepak bad u Jyoti kum ka jaka buh tiar.
Ka seng ha ka jingleit jurip ka la lap ba kine ki bar jylla ki la shu pyndonkam tuh ïa kine ki paiñkhana ban pynlong kum ka jaka buh tiar namar la khang da ka tala nabar, bad ki shu rung tang na kawei ka thliew kaba ki lah prong napoh ka Godown kaba ki don, bad ki la pynlong ruh ïa kane ka jaka kum ka jaka thiah jaka dem jong ki.
ïa kitei ki ar tylli ki dukan ka la lap ba kine ki bar jylla ym tang ba kim don ïa ki kot ki sla kiba biang (trading license)Ïa kitei ki paiñkhana kiba don ha syndah jong kitei ki dukan, la ai sngewbha da ka Rotary Club, bad ka Meghalaya Urban Development Authority ka la ai pynïaid ha u James Sylliang, phewse ka la pynlyngngoh ïa ka seng ban ïohi ba la ai pynban sha kitei ki nongshong dukan ban pyndonkam tuh.
U Assistant General Secretary ka FKJGP u Bah Reginald Kurbah haba kren sha ki lad pathai khubor u la ong ba lada ki bar jylla kim kwah ban shah khynra ïa ki dukan kim dei ban pynïoh daw.
“Lada ki biang ïa ki kot ki sla bad ki leh hok ïa ka kam, ngin donkam leh aiu ban wan khynra kumne," U la ong.
U Bah Reginald Kurbah u la buh jingkylli ïa ka MUDA ba balei haba lah aiti sha uta u Ba pynkylla jaka buh tiar ïa ka James Sylliang hynrei pynban la lap ba ha ka jaka ba kan long ka paiñkhana na bynta ban pyndonkam u paidbah, ka kylla pynban ka jaka pyndonkam jong ki briew ki bym biang wat ïa ki sakhi ki sabut.
Ka seng ka la khang syndon ía kine ki artylli ki dukan, da kaba kdew ba yn ai lad biang ban plie tad ynda ki la lah ban wanrah ïa ki kot ki sla ban pynshisha.
Shillong, Nailar 24 : U Myntri ba dei peit ïa ka tnad Public Health Engineering (PHE) u Bah Renikton Lyngdoh Tongkhar ha ka sngi Nyngkong u la ïathuh ba ïa ka jingpyntrei ïa ka Jal Jeevan Mission (JJM) ha ka jylla ka sorkar kan phah ban kheiñ ban diah (audit) ha ki bor ba don iktiar ban leh ïa kane ka kam.
“Ïa ka jingpyntrei ïa ka JJM yn phah kheiñ phah diah ïa ka jingpynlut pynsep bad ka jingpyntrei yn phah leh ha ka Comptroller Auditor General of India (CAG) kumba ju leh ïa ki skhim ba bei tyngka da ka sorkar pdeng" ïathuh u Bah Renikton haba kren bad ki lad pathai khubor.
U Bah Renikton u la ïathuh ba ka jingkheiñ jingdiah kaba dang dep shen ka lap ba ka don katto katne ka jinglap bad ïa kane yn sa rah ha ka sien shong dorbar ban wan.
U la ong ruh ba ka kabu ban pyntreikam torti ïa kane ka skhim kan ym jia namar ka don ka Third Party Inspection kat kum ki kyndon ka Ministry of Shakti.
“Ki kontraktor kin sa ïoh pisa bai trei ynda ka Third Party Inspection ka la dep ai syrnot ba ka jingtrei ka long kaba paka" bad u la bynrap shuh shuh “Ka jingleit jurip da ka The third party ka long ban pynthikna ba ka jingtrei ki kontraktor kaba la peit pyrman da ki engineers ka long kaba paka.
"Shuh shuh u Myntri u la ïathuh ba ki don ki Village Water Sanitation Committee (VWSC), “Namarkata, ki bun ki bor kiban peit pyrman ban pynthikna ïa ka jingtrei ïa ka JJM ka long kaba paka na kata ka daw ngam don jingartatien ba ka jingtrei kan ym don jingduna" u la ong.
Haba ïadei bad ka rai ka sokar ba kiba la pyndep ïa ka Indian Railway Traffic Service (IRTS) kum u Commissioner & Secretary in-charge jong ka PHE, na ka liang u Myntri u la ong ba ha ka jingshisha ki ophisar ka tnad ki lah ban bat ïa kane ka kyrdan kat kum ka kyndon ka All India Service rules.
“Kane kan shong ruh ha ka sorkar ban peit la tang ki ophisar ki lah ne em ban trei lada bynshet ïa kane ka lyngkor" u la ong.
Na ka liang u Myntri u pdiang ruh ïa ka jingkyrduh IAS ha ka jylla.
“Ka dei ka jingshisha ba ka jylla ka kyrduh IAS shaba palat lada nujor bad kaei ba ngi donkam" u la ong.
Kum ban kdew hangne ba ka sorkar pdeng ka la mang kumba 678.39 klur na bynta ban pyntrei ïa ka skim JJM ha ka jylla na bynta u snem 2021-22 bad kane ka tam jan saw shah ban ïa ka mang tyngka kaba la ïoh na bynta u snem 2020-21.
Kumba long mynta ki long ïing ha ki nongkyndong ka jylla ki don kumba 5.90 lak tylli bad tang 1.88 lak(31.94%) tylli pat kiba la poi um ha ïing jong ki.
Ha u snem 2021-22 na ka liang ka sorkar ka buh thong ba la kumno kumno ka jingpynpoi um sha ki long ïing ha nongkyndong kin kot sha ka 3.38 lak.
Shillong, Nailar, 24: Ki nonghikai skul SSA kiba don hapoh ka shatri jong ka All Garo Hills SSA School Teachers’ Association (AGHSSASTA) ki la pynpaw ka jingsngew dukha mynsiem namar ka jingbym ïoh tulop mynta la ar bnai tam, kata naduh u bnai Jylliew, 2022 haduh mynta bad kaba la jan kot haduh lai bnai.
Ka Seng ha u kyrwoh ba la phah da u Publicity Secretary u Bunbunbirth Marak ka la ong, ‘dang shen u Symbud Myntri Rangbah Bah Prestone Tynsong u la kular ban pyllait baroh ka tulop ba sahteng jong ki nonghikai skul SSA tang shu ïoh pdiang ïa ka pisa na ka Sorkar Pdeng bad ha kajuh ka por la ïakren ruh ha kaba ïadei bad ka jingpynkiew ïa ka tulop.
Hynrei haduh mynta ngim pat ïohi ïa kano kano ka kam ba ka Sorkar kan budien kumba la kular.
"“Ka Seng kam lah shuh ban shu ïai shah kum ïa kine ki jingkular thok.
Hato ka Sorkar Pdeng kam pat mang ïa ka pisa na ka bynta ba siew tulop ïa ki nonghikai skul SSA haduh mynta lane hato ka Sorkar MDA ka buh ïa ka pisa ba la mang na ka bynta ka SSA na ka bynta kiwei pat ki jingthmu?" la buh jingkylli ka Seng.
“Ki nonghikai skul SSA ka jylla Meghalaya ki la nang ïakynduh jingeh bad ki don ruh hapdeng ka jingsuhsat ha kane ka jingsynshar jong ka Sorkar MDA namarba ym shym la siew biang por ïa ka tulop jong ki nonghikai SSA kat haduh ba ki la hap ban mih sha surok na ka por sha ka por," ong u kyrwoh.
“Manla ka por ka jingdkoh ka rukom siew tulop ïa ki nonghikai skul SSA ka la kham jur haba ïa nujor bad ka Sorkar kaba mynshwa.
Haduh mynta ym shym la pynkiew wat ïa ka tulop jong ki nonghikai skul SSA.Ym shym la ithuh ïa ki nonghikai skul SSA kum ki nonghikai skul Sorkar ba pura kumba long sha kiwei pat ki jylla.
Wat tang shi naïa ka Arrear ruh ym pat siew satia watla ka Sorkar barim ka la pyllait ïa ka Arrear kaba saw bnai," la ong shuh shuh ka Seng.
Ka Seng ka la ong ruh ba haduh mynta ka Sorkar MDA kam shym la mang pisa ban thied wat ïa ki tiar ai jinghikai (Teaching Learning Material) na ka bynta ki nonghikai skul SSA.Ka Sorkar MDA ka la khate ruh wat ïa ka Maintenance and School Grants kaba ju ai T.12,500 hynrei mynta la ai sa tang T.10,000 sha ki skul SSA ha ka shi snem.
“Katkum ka kaiphod ha kaba ïadei bad ka Performance Grading Index (PGI) na ka bynta ka wat kaba ar, ka jylla Meghalaya ka la hiar sha trai duh, ha ka Infrastructure and Equity (PIE) Index 2020-21 jong ki skul Primary bad Secondary ka Jylla Meghlaya ka wan hadien ka Jylla Bihar," la ong shuh shuh ka Seng.
“La bunsien ha ka por elekshon, u Myntri Rangbah u ju khlei ki jubabnak ba ka Sorkar kan buh hakhmat eh ïa ka Pule ka Puthi ha ka Jylla katba ha ka jingshisha ki nonghikai skul SSA ki pyndep ïa la ka kamram khlem ka bainong bad ka bam ka dih," ong shuh shuh ka Seng.
“Kumno ngin khmihlynti ba u Myntri Rangbah un pynurlong ïa ki jubanlak ba u la khleh na ka bynta ki nonghikai skul SSA bad ïa ka tnat Pule Puthi baroh kawei haduh khyndiat bnai shwa ban wan ka elekshon 2023," la kynthoh ka Seng.
Ka Seng ka la byrngem, lada ka Sorkar kam sngap ïa kine ki jingdawa ba shongnia, ki nonghikai skul SSA kim banse ban mih biang sha surok ban pynlong ïa ka jingïakhih wat ha ka sngi rakhe ïa ka sngi ba kyrpang jong ki nonghikai.
Mynta u snem,2022 ka ri India ka la rakhe pyndonburom ïa ka jingdap 75 snem jong ka jinglaitluid jong ka ha ka 15 tarik, Nailar.
Ka jingrakhe ka shongshit bha lyngba ka jingpynher ïa ka Lama lai rong jogn ka ri ha manla ki rympei ïing, ki skul, ki ophis Sorkar wat haduh ki kali kamai bad kali ki jong ki ‘riewshimet ruh kumjuh.
Ka don ruh ka jingpynsngewthuh paidbah ïa ka dor jong ka jinglaitluid bad ki jingmut jong ki rong bapher bapher kiba don ha ka lama lai rong jong ka ri India ha manla ki jingïalang rakhe pyndonburom ïa ka Independence Day.
Hynrei kaba kham donkam eh ïa ki paidbah ba bun ka long, ba ka Sorkar India ne ka Sorkar Meghalaya ki ai shisha neem ïa kata ka jinglaitluid ba ki paidbah ki kwah bad angnud.
Namar, lada kren ne pynpaw laitluid (right to freedom of speech and expession) ïa ki jingbakla ne jingduna ka Sorkar, ka Sorkar pat kam shah pynban khamtam kito ki kynhun ba don bynta bad ka Sorkar.
Ka jinglaitluid ha ki Niam ha ri India kum ki Muslim, ki Khristan bad kiwei kiwei la nang pyn-akhim pynban khait ïa ka rukom treikam jong ki.
Ka jinglaitluid ha ki kam pisa-tyngka lei yn nai ïakren khamtam kito kiba heh spah la nang pyrkhing hi khait da ki Bank bad ki tnad pisa-tyngka jong ka Sorkar ban pyndonkam bun lak bun klur watla ka dei ka pisa lajong jong ki ruh.
Ka jingshah teh mraw jong ki briew ha ki bor Sorkar naduh kiba trei ki kam rit kam ria haduh kiba kham riewspah ka la nangjur nangjur katba dangmih ki por ki snem.
Hynrei, ka jingteh mraw kaba shyrkhei ei mynta ka dei ka jingduk jingkyrduh jong ki paidbah ha kylleng ka ri India.
Watla ki ïohei ne pahuh u khaw reshon, hynrei ka jingduk ka dang ïai tangon hi ha kiba bunbah ki longing longsem.
Ki ing baduk ba la ai da ka Sorkar ki long pynban tang ïa kito kiba dei ki briew bad nongkyrshan jong ki MLA/MDC katba kito ki bym ju kyrshan MLA/MDC ym don ba peit wat tang shiliang ka khmat ruh.
Ki ong, kiba don ïing ar/lai mala, kita ki pahuh tin namar ki dei ki briew jong ki MLA/MDC katba ki longing kiba sop da u phlang pat, lada ki jaw ummat snam ruh ki bapli ym don ba patiaw satia ïa ki.
Kane ka dei ka jingshah teh mraw kaba ka Sorkar ka dei ban pynlaitluid noh shisyndon ïa ka.
Hynrei tang kawei ka jinglaitluid kaba ima bad ishyrkhei eh mynta ka dei ka jinglaitluid ha ki kam paidbah (political freedom).
Lada phi lah jop MLA/MDC, kata, la ïoh leh laitluid katba mon ïa ka pisa Sorkar kaba dei ka pisa u paidbah.
Ka don ruh ka jinglaitluid ban kynthih Party katba mon na kawei ka Party sha kawei pat.
Kane ka jinglaitluid ban kynthih Party katba mon ka lah ban ïalam pynban sha ka jinglaitlan ka synshar-khadar ym shuh ka jinglaitluid kumba pruid dak ka Independence Day jong ka ri India.
Shillong, Nailar, 24: U MLA jong ka Rambrai-Jyrngam Kimfa S.Marbaniang ha ka sngi Baar u la ong ba ka Sorkar Jylla kan sa pyrshang ban ïakren bad ka Sorkar Assam na ka bynta ban wanrah biang ïa ki lai tylli ki shnong sha Meghalaya kiba hap hapoh ka Nongbak Aking bad ka Hima Nonglang.
Kine ki lai tylli ki shnong ki kynthup ïa ka Mallang Hahuapara (ba la tip mynshwa kum ka Okgipu Chiring), ka Mallang Joypur bad ka Mallang Salbari.
Kane ka long hadien ba ki sengbhalang na rilum Garo ki la pynlong da ka jingïashong kyllaiñ myngngor ha nongbah Shillong ban dawa ïa ka Sorkar Jylla ba ka dei ban bishar biang sa shisien ïa ka MoU ba ladep ïasoi bad ka Sorkar Assam ha ka 29 tarik, Lber khnang ban pynkut noh ïa ka jingïakajia pud hapdeng kine ki ar tylli ki jylla.
Ha ka jingïakren bad ki lad pathai khubor, u Bah Marbaniang u la ong ba u ladep pynsngew ïa kane ka jingdawa hakhmat u Myntri Rangbah u Conrad K.Sangma bad ha u Symbud Myntri Rangbah u Bah Prestone Tynsong.
“Nga kyrmen ba ha ka jingïapynbeit pud ha ka wat kaba ar, ngin sa pyrshang ban wanrah biang ïa ki lai tylli ki shnong ki bym shym la kynthup ha ka jingïakren pynbeit pud ha ka wat banyngkong.
Ngin sa pyrshang ban wanrah biang ïa ki sha ka jylla Meghalaya," u la ong.
Une u MLA u la ong ba ka Sorkar Jylla kan sa ïaleh katba lah ban ym shim ïa kano kano ka rai ba kyrkieh ha ka jingïapynbeit pud ha ka wat banyngkong khnang ba ka Jylla Meghalaya kan ïoh biang ïa kine ki lai tylli ki shnong.
“Lada phi peit ha ka jingsorjamin ha u snem 2011, bun na ki shnong ki la shah kyntait bad ngim lah ban teipop ïano ïano hynrei kaei kaba ladep leh bakla ngin hap ban pynbeit biang bad ban ïakren bad u Myntri Rangbah ka Jylla Assam lyngba u Myntri Rangbah jong ngi khnang ba yn dup lah ban wanrah ïa kine ki lai tylli ki shnong sha Meghalaya," u la ong.
Shillong, Nailar 24 : Ban wanrah ka jingkylla ha ka koit ka khiah hapoh ka jylla u Myntri ka tnad ka koit ka khiah u James P.K Sangma mynta ka sngi ula plie ïa ka ophis jongka Meghalaya Health System Strengthening Project (MHSSP) ha ophis DHS, Laitumkhrah bad ïa kane ka projek la bei pisa da ka World Bank.
Haba kren haka jingïalang kum u konsan u myntri u la ong “ Kane ka projek kan wanrah ïa shibun ki jingkylla ha ka liang ka koit ka khiah.
Lyngba ka MHSSP yn don ki jingpynkylla nadong shadong ha ka jingshakri ïaki paidbah ban kyntiew ïa ka koit ka khiah naduh sor shaduh nongkyndong".
U Myntri u la bishar bniah ruh ïa ki rukom trei ka MHSSP ha ka jingïalang hadien ba la wanrah ïa ka jingpyntip ba lyngkot halor ki rukom treikam da u Project Director ka MHSSP u Ramkumar S IAS.Ka kaiphod ka pyni kiei ki kam, kiba ka MHSSP ka la leh bad kiei ruh kiba kan dang trei nangne shakhmat.
Ha ka jingïalang ba la don lang ki doktor bad ki ophisar jongka tnad ka koit ka khiah kynthup ïa ki DHS, u Myntri u la ai jingmut ba ym dei tang ka MHSSP hynrei dei ban phai khmat ruh ban pynkhlaiñ ka jingshakri ha kiwei kiwei ki bynta jongka tnad ka koit ka khiah da kaba ïatrei lang bad baroh kiba ïadon bynta ha ka ban kyntiew ïa ka koit ka khiah.
U la ïathuh ruh ba ka MHSSP ka la don lypa ka website  bad lyngba kane la buh bniah buh ryntih shaphang kane ka projek khnang ba ki paidbah kin lah ban peit bad ïohi da lade.
U la ai khublei kitbok ïa baroh ka kynhun jongka MHSSP bad u kyrmen ba yn dang lah ban don sa kiwei kiwei ki projek ki ban pynkhlaiñ ïaki jingshakri ka tnad ka koit ka khiah.
Lah ban pynkynmaw ba ïa ka MHSSP la ïasoi ïa ka soskular ha ka 28 tarik u bnai Risaw hapdeng ka sorakr jylla bad ka World Bank bad ka la sdang ban treikam naduh ka 26 tarik Naiwieng 2021 na ka bynta san snem lynter.
Ka thong ka long ban pynkhlaiñ ïa ka jingshakari na ka bynta ka koit ka khiah ki paid nongshong shnong ka jylla.
Shillong, Nailar 24 : Ka Kynhu Myntri mynta ka sngi ka la rai ban plie noh i ïa ka National Law University ha ka jylla bad halor kane yn sa wanrah ïa ka National Law University of Meghalaya Bill 2022 ha kane ka Dorbar Synrai ka ban sdang naduh ka 9 tarik Nailur.
Haba pyntip ïa kane hadien ba la wai ka jingiakynduh ka kynhun myntri, u Myntri ka tnad kam Aiñ ka jylla u James P.K Sangma u la ïathuh ba ka sorkar dang shen ka la mynjur ïa ka National Law University of Meghalaya Ordinance bad mynta pat yn pynkylla ïa ka kum ka Bill bad hadien bala wanrah hapoh ka ïing Dorbar bad ïoh ka jingmynjur kan sa long pat kum ka aiñ jongkane ka University.
Ka sorkar ka la mang ruh 6.5 klur na ka bynta ban tei ïa kane ka Univeristy.
Kham mynshwa haba u Myntri Rangbah u Conrad K Sangma ula pynbna shaphang ka jingplie ïa kane ka Univeristy u la ong ba kane ka University kan treikam shwa na ka jaka ban shu buh shibit por katba ym pat dep tei ïa kane ka skul bah ha ka jaka ba dei ban tei.
Yn sdang shwa ruh tang 60 ngut ki samla pule ha ka shisnem.
U Myntri Rangbah u la ïathuh ba ka jingmang ban pynlut ïa kane ka University kan kot beit sha ka 6 klur tam shisnem namar hap ban pynbiang lut nadong shadong naduh ki jaka shong, ki miej ki shuki, ki computer bad ter ter.
Shillong, Nailar 24: Ka National People’s Party (NPP), Meghalaya ha ka sngi Balang ka la pynlong ïa ka jingrakhe ïa ka lyngkhuh snem ba 10 jong ka jingsdang ïa ka kaba la pynlong ha ka ophis treikam ka party ha Lower Lachumire, Shillong ha kaba u National President jong ka uba long ruh u Myntri Rangbah jong ka jylla u Conrad Sangma, u National Vice President u Bah Prestone Tynsong, u Treasurer u James Sangma, u President ka Meghalaya State Unit u Dr WR Kharlukhi ki la wan shim bynta.
Haba ai jingkren ha kane ka sngi u Conrad Sangma u la ñiewtang ïa ki khana kiba kum ka party ki la ïaid lyngba ha ki shiphew snem kiba la leit.
U Conrad u la kdew ruh ba kum ka party ka long kaei kaei kaba khraw kaba ki la kynjoh namar ka dei tang ma ka na ki seng saiñ pyrthei baroh ha North East ban ïoh ïa ka kyrdan National Party kata ruh tang 7 snem hadien ba la seng ïa ka.
U Conrad u la khot la wer ïa baroh ki nongtrei bad ki nongkyrshan ka party ban trei kham tyngeh khnang ban pynthikna ba ka party kan ïoh ban bat ïa u lakam synshar khlem donkam ka jingkyrshan na kiwei pat ki seng saiñ pyrthei.
“Kum ka party ngi la lah ban ïoh ïalam ïa ka sorkar ha ka jylla bad ruh ha ki District Council, kynmaw ym don kano kano ka khana jingjop kaban kham khraw palat ban ïa kaba ngin ïoh lad ban synshar hi ïa ka jylla" u la ong.
U la ong ruh ba kum ka party ka la buh lupa ha ka jabieng ïa ki buit ïakhun na bynta ka ilekshon sha ka Lok Sabha ha u snem 2024.
Haba ïadei bad ka jingpynbeit pud ha ka wat kaba nyngkong u la ong ba kaei kaba ki shim rai ban ïaid shakhamat wat hapdeng ka jingshah kynthoh kaba jur kaba lehse kaba yn ym lah ban pynïoh nong ha ka saiñ pyrthei hynrei kaei kaba ki la leh ka long na bynta ka jylla bad ban pynurlong ïa kaba ki nongshong shnong hi ki angnud.
Haba kren halor ka jinglong tylli kum ka party u la ong, “Dang shen ka don ka jingbym sngewthuh jingmut hapdeng ki para nongtrei jong ka party dei ynda ngi kum ki nongïalam ngi khot ban sngap na baroh arliang ba ngi sa lah ban poi biang sha ka jingsngewthuh jingmut na kata ka daw kum ka party kin don ki jingïapher jingmut hangne hangtai hynrei ka jingïatreilang kum ka kynhun ka dei ka jubab ïa baroh ki jingbym sngewthuh jingmut ba ngi don.
"U Conrad ha kane ka sngi u la ïathuh ruh ba ka jingwan pynïasoh jong u Bah Prestone, u Bah Sniawbhalang Dhar ka long ka jingkyrkhu kaba khraw eh ia ka party bad u la bynrap “ma ngi bad u Bah Prestone bad u Bah Sniawbhalang bad kiwei de ki nongïalam ngi la don ka jingïakynduh kaba jar jar haduh 6 sien ha ki jaka kiba ym don mano mano ban poi pyrkhat bad ym don hi mano mano ba bna ïa kane tad haduh ba kin da pynban paidbah hi" u la ong.
U Bah Prestone haba kren ha kane ka sngi u la kren lang ïa ïa kajuh ka mat kata ban pynthikna ba ka party ka dei ban ïoh bat hi beit ia u lakam synshar hadien ka ilekshon.
Haba ïadei bad ki jingkynnoh kiba bun bah kiba kum ka party bad ki nongïalam jong ka ki mad u Bah Prestone u la ong “Ki lah ban kynnoh bad ki lah ban kynthoh hynrei peit bha kat nang mih ki sngi ki nang bun ki riew rangbah bad ki riewpawkhmat kiba wan pynïasoh bad ka party".
Shillong, Nailar, 24: Ka Iingbishar Meghalaya High Court ha ka sngi Balang ka la pynwai noh ïa ka mukotduma kaba ïadei bad ki kam die madan.
Ka jingpynkut noh jong ka Iingbishar hadien hynriew snem ka jingïakhun mukotduma ba ka Sorkar Jylla kan pyntreikam bujli da ka aiñ jong ka Sorkar Pdeng na ka bynta ka kamai kajih jong ki nongdie madan ka la kut noh da ka jingpynmih hukum jong ka Iingbishar.
Ha kaba ïadei bad kane, ka Meghalaya Greater Shillong Progressive Hawkers and Street Vendors Association (MGSPHSVA) kaba long ka kynhun jong ki nongdie madan ka la pynpaw ïa ka jingsngewhun ba hadien hynriew tylli ki snem ka jingïakhun kaba angnud ba ka Sorkar Jylla kan pyntreikam bujli da ka aiñ jong ka Sorkar Pdeng na ka bynta ka kamai kajih ki nongdiemadan.
U General Secretary ka Seng u Bah Shane Thabah, u la pyntip ba ka Iingbishar kaba la khlieh da u Chief Justice u Sanjib Banerjee ka la bthah ruh ïa ka Sorkar Jyllla ban shna noh mardor ïa ki Rule khnang ban lait na kino kino ki jingeh bad ba kan shong hok ïa baroh.
Ka Seng ki nongdie madan, ka la kyntu ruh ïa ka Sorkar ba haba shna ïa ki Rule ka dei ban long kaba shai bad kaba shim jingmut lang na baroh, khamtam na ki nongdie madan.
Ka Seng la ka kyrpad ïa ka Sorkar ba kan khmih ruh ïa ki Draft Rule kiba ka Seng ka la ai sha ka Sorkar na ka por sha ka por.
Ka Seng ka la ai khublei ïa baroh ki dkhot bad ïa ki para nongdie madan kiba la ïaineh ha ka jingïakhun bad ha kajuh ka por ka kyntu ïa baroh ki dkhot bad ïa ki nongdie madan ban ieng lang kawei bad ban ïatreilang da ka jingshemphang ryngkat bad ki bor Sorkar.
“Da, ka jingïatreilang ngi dei ban wanrah ïa ka Town Vending Committees (TVC) kaba khlaiñ bad kaba lah ban treikam janai.
Ki Rule ki dei ban kren bad kdew shai halor ka jingpynlong ïa ka Town Vending Committees (TVC) kaba dei ban kynthup haduh 40 percent ki nongdie madan kum ki dkhot nalor kiwei," ong une u nongïalam ka Seng.
“Nangta ban pynlong ïa ka jingsorjamin ïa ki jaka shong die jingdie ki nongdie madan (in setu survey), ban kdew ïa ki jaka ba lah ban shong die jingdie (Vending) bad ki jaka bym lah ban shong die madan (No Vending Zone), ka por ne kynta ban shong die jingdie.
Ka Holding Capacity katkum ka jingdon jingkheiñ ki nongshong shnong.
Ha ki Rule dei ruh ban kdew shai ba ki jaka ha syndah ki Heritage ne Traditional Market ki dei ki jaka kiba ym lah ban weng ïa ki nongdie madan bad ym lah ruh ban weng ne pynkynriah ïa ki nongdie madan ha ka kyrteng jong ka roi ka par khlem ka jingïakren ne ïa pynbeit lang bad ki nongdie madan," ong shuh shuh une nongïalam ka Seng.
“Kumta ki nongdie madan bad ki dkhot jong ka Seng kim dei ban khih jingmut halor ki khubor kiba shiteng shiliang.
Ha,oid kan sa don ki jingpynbeit na ka por sha ka por bad ngin ïatreilang bad ki bor Sorkar.
Khamtam eh, la kyrpad ïa baroh ki dkhot bad ki para nongdie madan ban pynbeit ruh da lade ïalade katkum ki rai kiba la shim ha ki jingïalang jong ka Seng,"la kyrpad une u nongïalam ka Seng.
Ka seng ka ai khublei ïa ki nongïasaid ain jong ka, u Kastav Paul, u Phiyo yobin bad ïa ki nongïarap kiba la trei shitom khlem shongthait ha kine ki hynriew snem jong ka jingïakhun bad ha kajuh ka por ka seng ka ai khublei ruh ïa ka Kong Angela Rangad bad ïa u Bah Kyrsoibor Pyrtuh kiba long kum ki dkhot ba kyrpang jong ka Seng kiba la ieng lang bad ka seng naduh kaba sdang.
Shillong, Nailar, 24: U Symbud Myntri Rangbah ka Jylla u Bah Prestone Tynsong uba peit ruh ïa ka tnat Bording ha ka sngi Balang u la ong ba kam don kano kano ka jingpynkiewdor ha kaba ïadei bad ka jingthmu ban pyndait ïa ki Smart Meters.
U Bah Prestone u la pynshai ïa kane hadien ba u Nongïalam jong ka Liang Pyrshah u Dr.Mukul Sangma dang shen u la thoh sha u Myntri Rangbahduh ka Ri u Narendra Modi ba un tuklar da kaba phah thung ïa ka jingtohkit kaba laitluid ha kaba ïadei bad ka jingthied ha ka dor kaba rem ïa ki Smart Meters da ka Sorkar Meghalaya.
“Kam don kano kano ka jingthied ha ka dor kaba rem.
Ïa ka kaiphod ladep aiti da ka Inquiry Committee ba la khlieh da u nongbishar ba la shongthiat bad mynta ka la don bad ka Corporation ha kaba ngi ladep bishar bniah bin pa bin.
Ngan ïathuh ïa phi, ha kane ka kaiphod, kam don kano kano ka jingkdew ba la thied rem dor lane kano kano ka jingleh thok katkum ka tender ba ladep khot," ong u Bah Prestone ha ka jingïakren bad ki lad pathai khubor.
Ha ka 29 tarik, Lber, ïa ka Independent Inquiry Committee ba la khlieh da u Justice (Retd) RN Mishra la aiti sha ka Sorkar ha kaba la tohkit halor ka jingkynnoh ba ka don ka jingpyndonkam bakla ha ka Meghalaya Energy Corporation Limited (MeECL).
“Namar, nga kwah ban ïathuh ïa phi ba kam don kano kano ka ishu bad baroh ki jingthoh jingtar ki don lut nadong shanong bad baroh ki don ha ka rekod bad ngin sa leh ïa kaba dei lada donkam katkum ka jingai jingmut jong ka Committee," la ong u Bah Prestone.
Haba kdew katkum ka RTI ba la pan da ka HYC halor kane ka kam, u Symbud Myntri Rangbah u la ong, “ki (HYC) ki la bishar lut nadong shadong, ki la leit ruh sha Ophis jong u Director of Distribution bad ha miej ladep pyni lut ïa ki.
Baroh ki biang lut nadong shadong.
Kam don kano kano ka jingleh thok lane ban thied ha ka dor kaba rem na ka Quotation da ki briew kiba la ïashim bynta ha ka NIT."Da kaba kynthoh ba ka ju long ka rukom ba ka Liang Pyrshah kan pynmih ïa kino kino ki jingkynnoh, u Bah Prestone u la ong, “kam da donkam eh ïa u Nongïalam ka Liang Pyrshah ban hap da phah da ka jingthoh sha u Myntri Rangbahduh hynrei lada u sngew donkam u la lah ban pan jingtip halor ki Smart Meters bad u lah hi ruh ban wad jingtip da lade.
"“U (Mukul) lah ban leit ujor shano shano ruh, ngi pdiang sngewbha ïa kata bad ngi ruh ngi pyni lut ïa ki jingshisha baroh, baroh ki kot ki sla ki don lut hangne.
Ha ka jingshisha u Nongïalam ka Liang Pyrshah shwa ban un phah ïa ka ujor sha u Narendra Modi balei um lah ban pan lut ïa ki jingshisha dalade.
Hato ka don kano kano kaba lah ban buhrieh," ong u Bah Prestone bad bynrap, ‘wat ka Audit Report ruh ka don bad ngim don jingeh eiei ruh em bad ngam lah ban sngewthuh balei u hap ban da thoh sha u Myntri Rangbahduh ha ka jingshisha u la lah ban shu thoh da ka shithi sha nga lane sha u CMC jong ka MeECL ban ïoh ïa ki kot ki sla baroh.
".
Shillong, Nailar 24 : Ka dor jong ka petrol bad diesel ha ka jylla kan kiew biang hadien ba ka kynhun Myntri kaba long ha kane ka sngi Balang ka la shim ïa ka rai ban pynkiew ïa ka khajna na ka bynta kitei ki umphniang kali.
Haba pynbna ïa kane, u Myntri ba dei peit ïa ka tnad Khajna ka sorkar jylla, u James K Sangma u la ong, “Mynta ka khajna na ka bynta ka petrol ka long 13.5 persen lane 11 tyngka shi litar lane kano kaba kham heh.
Kumta da kane kaba pynkiew thymmai ka khajna na ka bynta shi litar ka long 12.50 shi litar lane kano kaba kham heh.
"Katkum ka jingong jong u, ka dor jong ka petrol mynta ha ka jylla kan kiew da kumba 1.50 tyngka shi litar.
Haba ïadei pat bad ka diesel, u Myntri u ong ba baroh shi katta ka khajna ka long 5persen lane 4 tyngka shi litar kumta da kaba pynkiew thymmai ka khajna kan poi noh sha ka 5.50 tyngka shi litar lane kano kaba kham heh.
Kumta katkum ka jingong jong u ka dor Petrol mynta ha Shillong kan poi 96.83 tyngka shi litar bad 95.10 ha Byrnihat katba ka Diesel pat kan long 83.50 tyngka shi litar ha Byrnihat bad 84.72 tyngka shi litar ha Shillong.
U Myntri u la ïathuh ruh ba wat hadien ka jingkiew ka khajna bad ka dor jong ka petrol bad diesel hynrei ka Meghalaya kadei ka jylla kaba tad tam ka dor jong ka umphniang kali ha ka ri baroh kawei.
U ong ruh ba katei ka rai ban kyntiew ïa ka khajna kadei hadien ba ka sorkar Assam ka la rai ban kyntiew biang ïa ka khajna ha ka petrol bad ka diesel.
Shillong, Nailar 24 : U Myntri Rangbah ka jylla, Conrad K Sangma ha ka sngi Balang u la pynbna ba ka jylla ka la pynkhreh mynta ba pynlong bun tylli ki tamasa Synrai mynta u snem kaba lada khein kyllum kan poi kumba 12 haduh 15 klur tyngka da ka thong ban khring ïa ki nongwan jngohkai na kylleng ki ri jong ka pyrthei.
Kitei ki tamasa ban pynlong ha kane ka tamasa Synrai ki kynthup naduh ka Megha Kayak Fest, ka Shillong Autumn Festival, ka North East Olympic Games, ka Umïam Boating Regatta, ka Hills Festival, ka International Film Festival bad bun kiwei kiwei kynthup naduh ka Shad Nongkrem bad ka shad Wangala.
Ki tamasa kiba kham shongshit hi ha katei ka lympung kan dei ka tamasa Shillong Cherry Blossom kaba la mang ha ka jinglut kaba kot sha ka 2.5 klur tyngka.
Kaba kham heh ïa kane kadei ka North East Olympic Games ha kaba ka jingmang ban pynlut ka la kot sha ka 5 klur tyngka.
Ha kane ka sngi, u Myntri Rangbah u la pynbna ruh ba ha ka 07tarik u Nailur kin sa plie noh ïa ka projek kaba la sahteng da ki phew snem, kata ka Crowborough Hotel ba tip kum ka Taj Vivanta thymmai kaba don ha pdeng jong ka nongbah.
Da kaba kubur ba ka jingwan jong ka khlam ka la ktah haduh katta katta ïa ka jingwan ki nongjngohkai pyrthei sha ka jylla ha kine ki arsnem, u Myntri Rangbah u la ong ruh ba ka kam jngohkai mynta ka la sdang ban kiew stet biang namar ka jylla ka la sakhi ïa ka jingbun bha ki nongwan kai mynta ka kynti.
“Kumta ka long kaba donkam bha ïangi ba ngin lah ban ïoh pura ki jingmyntoi na ka jingwan jong ki, la ka long naduh ki hotel haduh ki nongbuh ïa ki kali ban kit ïa ki nongleit jingleit bad ïa baroh kiba don bynta ha ka kam jngohkai pyrthei," ong u Myntri Rangbah haba kren bad ki lad pathai khubor.
Nalorkine, u Myntri Rangbah u la pyntip ruh ba ka sorkar jylla ka pynleit jingmut ruh bun bha na ka bynta ban pynbun ïa ki jaka sah pyngad jong ki nongwankai sha kane ka jylla ne ki homestay.
Shillong/ Jowai Nailar 24 : Hadien ka jingbud dien kaba jur da ki pulit jongka West Jaintia Hills ban ïoh kem ïa ki briew kiba ju donkti ban rahbor bad pyniap ïa ki nongniah Tourist Taxi, mynta ka sngi ki la ïoh ban kem ïa ki saw ngut kine ki nongpyniap briew tangba ki pulit kim pat kwah ban pynpaw kyrteng namar ka jingtohkit ka dang ïaid shakhmat ban ïoh kem ïa kiwei kiba ïadon kti lang.
Ki pulit ki suba jur ba ka dei kane ka kynhun kaba donkti ban rahbor ïa u Damehipaia Papeng 24 snem ka rta uba dei u nongñiah Tourist Alto uba la jah naduh ka 10 tarik bad ïa ka met iap jongu dang lap mynta ka sngi bad ïa u Fulmoon Kharsahnoh uba dei u nongñiah toursit taxi ( Swift) uba jah naduh ka 16 tarik bad lap ïa ka metiap jongu tad haduh ka por janmiet ka sngi ba bud.
Lah ban pynkynmaw ba u Damehipaia Papeng u dei u nongniah toursit uba na ka shnong Khonshnong bad u shong u sah ha Mihmyntdu.
U la jah rngai naduh ka 10 tarik mynta u bnai ha ryngkat ka kali ba u ñiah.
Ki pulit ki la ïai thwet bad bud dien ïa kiba donkti bad ki la ïoh ban kem ïa kine kiba suba jur mynta ka sngi.
Nyngkong ki pulit ki la i suba jur ïa uwei u briew bad kumta ki la kem ïa u bad haba ki la tohkit bniah u la phla ba u dei uwei na kiba donkti ban rahbor bad pyniap ïa u Damehipaia.
Hadien ba ula phla ki pulit ki la phah ïalam ia u sha ka jaka ba ki la pyniap bad bret ïa ka metiap u Damehipaia bad ha ka jingïalam jongu ki pulit ki la lap ïa ka metiap najan ka Cattle Market, Mukoi Mihmyntdu hapoh kawei ka lawbniah kaba jngai kumba 1 Km na surok Jowai Bye Pass (Soomer-Thadlaskein Road).
Une u dei na Khonshnong bad ula poi shongkha sha Mihmyntdu bad u ñiah ïa ka Alto -800 tourist taxi ML 04 D 2009.
Da ka jingphla jongune uba la ïoh kem nyngkong da ki pulit, ki pulit ki la ïoh ban kem sa ïa kiwei kiba ïadon kti lang.
Kine ki briew ki la phla hadien ba ki la dep rahbor bad pyniap ïa u Damehipaia ki la rahbor ïa ka kali sha ka shnong Kalain bad die ïa ka ha kane ka shnong kaba hap hapoh District Cachar.
Uwei pat uba la shah rahbor bad shah pyniiap u dei u Fullmoon Kharsohnoh 25 snem ka rta bad une u dei na ka shnong Larnai, West Jaintia Hills bad u dei uba kamai tourist taxi na Jowai sha Shillong.
Ula jahrngai ha ka 16 tarik bad lap ïa ka met jongu ha ka sngi ba bud napoh kawei ka khlaw na Mynkre, East Jaintia Hills.
Ki runar ki la pyniap da kaba teh ïa u na kti bad kjat bad kumjuh ruh na ryndang bad ki la pyndonkam da ki kynja triar ba nep ban pyniap ïa u.
Na ka liang ka Dorbar Shnong Khonshnong West Jaiñtia Hills, lyngba ka khubor ba la phah da u ma Sumarhok Passah, Waheh Shnong Khonshnong, kala pynrem jur ruh ïa kito ki riew runar ki riew thrangsnam kiba la kloi ban shim ïaka jingim briew tang ban ïoh Pisa ban ïoh im pahuh.
La pynrem jur bad dawa ruh “Kum kito ki jaitbriew kim dei ban ïoh ban im laitluid ha sla pyrthei, ka aiñ ka dei ban pynngat kyndon bad set shirta jingim ïa kum kine ki jait jingjia, khnang ba kitei ki juh ki jingjia kin nym ïohlad shuh ban jia biang hadien habud".
Ha ka juh ka por ka Dorbar Shnong ka pynpaw ïaka jingsngewnguh ïa baroh kito ki paralok parajor kiba ïa don bynta lang ha kaba ïawad ïa u Dameihipaia Papeng naduh ka sngi ba u la jah haduh ka sngi ba la lap ïa u mynta ka 24 tarik na Mihmyntdu Mynkoi sha rum ka surok Cattle Market ha i wei i khlaw ba rit ba don hajan ka surok khyndew kaba jngai kumba 1 KM duna na ka surok Jowai Bye-pass (Soomer-Thadlaskeiñ Road).
Lah ban pynkynmaw ba u Dameihipaia Papeng uba don 24 snem ka rat ula jah naduh ka 10 tarik mynta u bnai haka por ba u dang kamai kali Tourist Alto ML-04D-2009 na Jowai-Lad Rymbai-Khliehriat, naduh katei ka sngi kila pyrshang wad ïa u kylleng ki jaka hynrei dang mynta ka sngi la lap ïaka metïap jong u na Jowai Bye-pass Mihmyntdu.
Ki runar ki la pynïap bad bret ïaka metiap jong u, katba ïaka kali jong u Dameihipaia Papeng pat ki la rah sha ka liang Silshar Assam.
Ka kyrwoh na u Waheh Shnong Khonshnong uyla pynpaw ïaka jingsngewsguh ïa ka Synjuk ki Waheh Chnong Ri Jaiñtia, Synjuk Waheh Chnong East Jaiñtia, Synjuk Waheh Shnong Saphai-Iooksi Circle, Balang Presbyterian Mihmyntdu, Kur Rymbai Mihmyntdu, ki nongshong shnong ka shnong Khonshnong, ki paralok parajor bym lah ñiew kyrteng shuh bad khamtam ïaki Pulit ka East Jaiñtia bad West Jaiñtia Hills kiba la trei shitom khlem shongthait haduh ba la lap ïaki riew runar.
Shillong, Nailar 25 : U MLA ka Mawlai konstitwensi u Bah Process T Sawkmie hynne ka sngi u la noh synñiang da ka song pisa sha ka khynnah kaban leit ïakhun Wushu sha Kerela kaba u la aiti ha i kmie bad u kpa jong ka ha ophis treikam jong u ha Mawlai Nongpdeng hynne ka sngi.
Katkum ki kmie ki kpa ka Ibalakordor Umder ki la ïathuh ba ka khun jong ki kaba leit skul ha St, Joseph bad ba shong basah ha Mawlai Phudmuri kan mih ha ka 29 tarik u Nailar na Shillong ban leit sha Kerela ban ïakhun ïa katei ka jingïakob Wushu ryngkat bad ka kynhun kaba don kumba 19-20 ngut ki khynnah kiban leit ïakhun ban mih khmat ïa ka jylla.
Ha kajuh ka por u Bah PT Sawkmie kum shi bynta ban kyntiew ïa ka jingïalehkai kriket bad ban kyrshan ïa ka u la pynshna da ka pitch cricket bad noh synñiang ruh da ka song pisa na ka bynta ka Nongpdeng Cricket Team kaban shim bynta ha ka Maitshaphrang Khasi League Cricket Tournament ban pynlong shen da ka KSU.Ïa katei ka pitch ne madan ban practice la pynshna markhap bad ka Indoor Hall jong ka Mawlai Nongpdeng bad ka song pisa kaba u Bah Sawkmie u ai jingïarap ka long ban thied ïa ki tiar ki tar jong ka jingïalehkai kriket jong ki.
Jowai, Nailar 25 : Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi Jowai.
Haba phai sha ka jingïakhun ka kynhun ïalehkai jong ka Ladthadlaboh kala lah ban pynliem da 3-0 ïa ka Khimusniang.
Ïa kitei ki lai kol na ka Ladthadlaboh la thep da u Jeffrey Surong ha ka minit ba 14 & 16 bad u Dowell John Shylla ha ka minit ba 52.
Ka jingïakhun lashai ka sngi 26 tarik kan long hapdeng ka Mynthong pyrshah ïa ka Sabah Muswang haka por 3 baje janmiet.
New Delhi, Nailar: U Myntri Rangbahduh jong ka Ri India u Narendra Modi hynne ka sngi u la plie pyrda ïa ka “Homi Bhabha Cancer Hospital & Research Centre" ha nongbah Mohali ha Punjab.
Ïa kane ka Hospital la tei ha ka jinglut palat T 660 klur da ka Tata Memorial Centre, kynthup ïa ka jaka pule hapoh ka Department of Atomic Energy jong ka sorkar India.
Kane ka hospital ka don 300 jingthiah bad kaba la biang ki kor ki bor ka juk sumar ba mynta bad kiwei ki jingdonkam jong baroh ki jait jingpang bampong kynthup kum ka Surgery, Radiotherapy bad Medical Oncology – Chemotherapy, Immunotherapy bad Bone Narrow Transplant.
“Ban pynlong ïa ka India ri kaba kiew shaprang, ka longkaba donkam ban kyntiew bad pynkhlaiñ ïa ki jingshakri kaba ka khambha ha ka koit ka khiah," ong u PM Modi hadien ka jingplie ïa kane ka hopsital.
“Haba ki briew ka India kiba pang ba shitom kin ioh ka jingsumar kaba thymmai, kin ïoh kloi ka jingkoit jingkhiah, ka jingkhiah krad ki briew (nongshong shnong) ka dei ka jingkhiah krad jong ka Ri," la bynrap shuh shuh u PM Modi.
U PM Modi u la ong, “Ha shwuwa 2014, ki don kumba 400 tylli baroh ki medical colleges haka ri baroh kawei, Ha kine ki 8 snem ka kha thymmai palat 200 tylli ki medical colleges kibala tei ha kylleng jong ka Ri.
" Ha katei ka sngi la don ryngkat lang bad ai jingkren ruh u Myntri Rangbah ka jylla Punjab u Bhagwant Mann.
Dang sheh shi sngi shuwa kane, u PM Modi u la dep lie ruh ïa ka Amrita Hospital ha Faridabad ha Haryana.
La khmih da ka Mata Amritanandamayi Math, kaba long kawei na ki jaka sumar ka juk mynta kaba don 2,600 jingthiah.
Ka jingtei ïa kane ka hospital ka kot kumba T 6,000 klur bad yn pynïoh ïa baroh ki lad ai jingsumar na bynta ka jingkoit ka khiah ki briew ka Faridabad, ka thaiñ NCR bad ka ri baroh kawei.
Ka Mawkyrwat District Cycling Association (MDCA) da ka mynsiem jong ka jingsngewsarong bad ka jingkitkhlieh na ka bynta uwei na ki dkhot jong ka association shwa ba un sa mih ban leit mihkhmat sha ka Union Cycliste Internationale (UCI) Mountain Bike (MTB) Eliminator World Cup 2022 ki la pynlong ïa ka jingïalang ban pynkup burom ryngkat ki kyntien jingkyrkhu kyrdoh ha ophis treikam jong ka association.
Ka jingleit ïashimbynta jong u Maitshaphrang Kharwanniang uba dei na ka shnong Kenïong kaba hap hapoh jong ka South West Khasi Hills District ka dei ha ka UCI MTB Eliminator World Cup 2022 ha Ladakh ka dei lyngba ka jingdon jong u ha ka Silver Medalist ha ka Cycle Race jong ka 4Meghalaya Games 2022 ha Nongbah Shillong.
U samla Maitshaphrang Kharwanniang ha ka jingkren jong u, u la pynpaw nyngkong eh ka jingainguh ïa U Blei Trai Kynrad Uba la ri la sumar ha ki por baroh bad U ba la ai ha u ïa ka sap ba kyrpang ban long uwei na ki nongñiah cycle uba tbit.
Ha kajuh ka por u la pynpaw ruh ka jingaikhublei na ka bynta ki nongkitkam jong ka MDCA kiba la ju long ki nongaimynsiem ha ki por baroh.
“Nga poi haduh kane ka bynta ba ngan sa leit ïashimbynta ha ka UCI MTB Eliminator World Cup 2022 ha Ladakh, dei lyngba ka jingaimynsiem ka jong phi baroh", ong u samla Maitshaphrang.
Ha ka jingkren na ka liang u bah Ambrose Thongni, President jong ka Mawkyrwat District Cycling Association (MDCA) u la ai khublei nyngkong ïa baroh ki dkhot jong ka MDCA bad ki bym dei ruh ki dkhot jong ka ruh, ki nongñiah cycle na kylleng ka South West Khasi Hills District bad ki bym dei ruh ki cyclist kiba wan ai mynsiem ïa u samla Maitshaphrang Kharwanniang shwa ba un mih noh na distrik ban leit sha ka Union Cycliste Internationale (UCI) Mountain Bike (MTB) Eliminator World Cup 2022 ka ban sa long ha Ladakh, India ha ka 04 tarik u bnai ‘Nailur, 2022 kaba dei ka First Eliminator World Cup ba ki la jied ban long hapoh ri India.
Namarkata, kum u President jong ka association u ai ka jingkitbok kitrwiang ïa u Maitshaphrang Kharwanniang u ba dei u Silver Medalist ha ka Cycle Race jong ka 4Meghalaya Games 2022 bad u ba la shah jied ruh ban leit ïashimbynta ha ka Union Cycliste Internationale (UCI) Mountain Bike (MTB) Eliminator World Cup 2022.
“Katno ngi sngewtynnad na ka association ki ïoh ban pynmih ïa uwei na ki cyclist napoh ka South West Khasi Hills District jong ngi ban un ïoh ban leit ïashimbynta ha ka International Event kaba ngim pat ju poi pyrkhat mynno mynno ruh", ong u bah Ambrose.
Kumta ngi ngeit bad kyrmen skhem ba ka jingtrei shitom jong u kan sa wanrah ïa ka jingjop bad kan long ruh ka burom ïa ka distrik, ka Jylla hi baroh kawei bad ka jingkitbok kan leit ruh sha u Kevin John Khyllait u ban leit lang u ba dei a Mairang, Eastern West Khasi Hills District.
Kumta kum ka association lyngba u President sa shisien ka kitbok bad ka duwai ruh ba U Blei Un long ryngkat bad ki haduh ba kin da poi suk sha Ladakh bad ba ha ka jingïakhun jong ki ruh ba kin lait na ki jingmynsaw bad haduh kaba kut hi ba kin ïoh ban kheit ïa u soh ka jingjop.
Ha kane ka sngi, la ïoh ruh ka jingkren ai mynsiem na u samla A.Kharlyngdoh, Vice President ka Mawkyrwat District Cycling Association (MDCA), na bah G.Shylla, General Secretary ka Mawkyrwat District Cycling Association (MDCA) bad na u samla S.Khawdewsaw, Organizing Secretary ka Mawkyrwat District Cycling Association (MDCA) ha ryngkat ka jingïadonlang ki para nongkitkam bad ki dkhot jong ka association.
Ki nongshong shnong ka jylla ki dei kiba sngewtynnad bha ïa ka put ka tem ka rwai ka siaw bad lada shu ong kyllum ki dei kiba sngewtynnad bha ban shim bynta ha ki kam tamasa bapher bapher kiba ju don ha ka jylla.
Kane ka jingshongshit jong ki paidbah kam dei satia tang ha ki tamasa hynrei la ïohi ruh ba ki long kiba sngewtynnad wat ban snohkti lang ha ki jinglehniam la ka long naduh ka shad Nongkrem, shad Suk Mynsiem, ka shad Wangala, ka Khristmas ne wat ki jinglehniam jong kiwei ki jaidbynriew ruh.
Tang kawei kaba ki nongshong shnong ki ju khihwin eh kadei ba tang shu don ki lympung ba don ki nongrwai nongtem na shabar baroh baroh la shu ïa tuid lut ban leit peit bad dei na kane ka daw ba la ju tip ïa ka nongbah Shillong ne ka Meghalaya kadei ka jylla ba ieid jingrwai.
Hynrei lada kren pat ha kawei ka liang, kiei ki jingmyntoi ba ka jylla ka ïoh haba pynlong ïa kum kitei ki lympung.
Hato ka bai rung kaba mih na ka jingwan ki paidbah kan leit sha ka ïarong jong ka sorkar ne ka leit tang sha ki nongpynïaid.
Lada dei ba ka leit sha ka pla tyngka jong ka sorkar khlem pep kan long ka jingïarap kaba khraw namar na kane ka pisa pat yn lah ban pyndonkam na ka bynta ban shna pynbha ïa ki lynti syngkieng, lane ki jaka sumar bad wat ïa ki iing skul.
Hynrei lada jia pat ba ka poi sha kiwei ki jaka lehse kan ym long ka khubor kaban pynsngewtynnad ïa kiba bun balang.
Watla ki nongshong shnong kiba ju smat ban leit sha kitei ki lympung kum sha kita ki Cherry Blossom ne kiwei pat kim da khmih lynti eh ba ka jingleit jong ki sha kitei ki lympung ka dei ban ïarap na ka bynta ban kyntiew ïa ka roi ka pa hynrei kadei pat ka jingkitkhlieh jong ka sorkar ba ka shad ka kmen ka dei ban ïaid ryngkat ryngkat ruh bad ka roi ka pa.
Ha kine ki khyndiat bnai ban wan, ka jylla kan sa sakhi ïa ki tamasa ba harukom kiban pynshongshit ïa ki khun samla jong ka jylla da ki jingpynbyrngia ba harukom khmatam da ki jingkhawai jingrwai.
Katkum ka jingong jong u Myntri Rangbah ka jylla, ka don ka jingantad ba ka jingpynlut na ka bynta kitei ki tamasa kan poi la kumno kumno 12 haduh 15 klur tyngka kynthup lang ban pynlong ïa ka Northeast Olympic Games.
Lehse ka don ruh ka jingkhmih lynti ba da kaba pynlut haduh kattei kattei klur kan don teng ka jingmih kaba bun kiban pynmyntoi pat ïa ka sorkar ha kiba bun ki liang ym dei eh ban shu pynlut.
Lait noh na kaba pynlong ïa ka Northeast Olympic Games kaba dei ka lympung na ka bynta ki samla ïalehkai jong ka thaiñ shatei lam-mihngi jong ka Ri ban pyni ïa ka sap ka talen ba ki don, kiwei pat ki lympung kiba bun ki dei beit tang ban shu pynkmen ïa ki nongwan.
Ha kawei ka liang ka Meghalaya ka la dei ruh ban pynleit jingmut na ka bynta ban tei ïa ki jaka bam kiba paka ha man ba don ki jaka jngohkai kiba pawnam ha ka jylla khnang ba kan ym pynlehrain ïa kiba nabar ba ynda ki wan kai sha kane kin ym donkam ban da leit wad ïa ki jaka bam kiba biang shaduh pajih na katei ka jaka jngohkai.
Kumban shu ai nuksa, tang ha Sohra lada biang ki jaka bam, ki nongwan jngohkai kin ym wan beh shaduh Shillong ban wan bam hynrei kin kham pynlut ka por bad ka iing ka sem ban shang kham slem sha kito ki jaka ba ki la mang khnang ban pynlut.
Ki dang don bun ki jingduna lada ïa kren lada ka sorkar ka thmu shisha ba kyntiew ïa ka kam jngohkai khamtam eh ha ka jingdon ïa ki lynti syngkien kiba bha bad kiba biang nalor kiwei kiwei.
Nongstoiñ, Nailar 25: Halor ka jingkam jong ka Assam kumba la mih khubor ha kine ki bnai ba la dep, ba ki jaka khappud kum ka Malangkona, Kyrshai, Nongspung bad Langpih ki dei kiba hap hapoh ka Assam, ka long kaei kaei kaba ym lah ban pdiang, ong ki riew rangbah kiba don ha khappud ka West Khasi Hills.
U bah Jonendro Borchugre na Malangkona u la ong ba mynshuwa eh ka ïew Gamrimura kaba don ha Malangkona, ka dei ka jaka kaba hap ha ka hima Nonglang Sirdarship bad ka dei ruh ka ïew kaba la rim tam ha ka thaiñ.
Hynrei naduh ki snem 1990 ka Assam ka la sdang ban wan kyntur pud bad mynta lei lei ka la kam trai syndon bad ka la ïakhun doh ïap ban kyntur haduh Huhuapara, hynrei ki paidbah kim ailad satia.
U la ong ruh ba katkum ka jingtip jong u, ka ïew Hahim kaba don shaphang mihngi na Malangkona ka dei ka ïew kaba ki Assamese ruh kim long trai, ki Khasi ruh kim longtrai, namar ka don ha u laiñ bad ka long kum u pud u sam jong ki Khasi bad ki Assamese.
Halor katei ka jingkynnoh jong ka Assam ki rangbah na ka thaiñ Langpih pat ki la ong, ba ka jingkam jong ka sorkar Assam ba ka Meghalaya ka la knieh ïa ki jaka jong ka, ka long ka bym lah satia ban pdiang da lei lei ruh, namar lada pynshisha katkum ki dak ki shin, ki kot ki sla bad ka map kaba la ithuh da ka Survey of India, u pud u sam jong ka United Khasi & Jaiñtia Hills, u sdang na Bangjeng shaphang shatei lam mihngi ter ter shaduh kliar jong u lum Langthuri bad hiar biang shaphang shathie lam mihngi.
Nangta kiew biang shaphang shatei ban poi ha ka shnong Daluthua shaduh Meghamdol, kaba don shaphang shatei hiar pat shaphang shathie haduh Umthali, Noonmati, Borjhar haduh Ukiam.
Ki la ong ba lada ka Assam ka kynnoh ba ka Meghalaya ka la knieh ïa ki jaka jong ka, ka dei tang ka jingkam khlem nongrim.
Lada phai sha ki por kiba mynhyndai lei lei, u pud jong ka jingsynshar ki Syiem Khasi u dei naduh ka surok bah National Highway na Guwahati sha Goalpara bad na Guwahai sha mihngi, u pud u dei na ka surok National Highway kaba leit sha Nawgong haduh Karimganj.
La ong ba lada bishar bniah ïa ka jinglong jingman jong ki nongshong shnong ruh, naduh Kamphaduli haduh ban da poi ha Mawsikar ym don da kiwei ki jait bynriew kum ki Rabha, Boro ne Assamese lait noh tang ki Garo, Khasi bad ki Nepali kiba shu wan shong thap namar kim don jaka hangno hangno ruh ba kin pynlong shnong namar ba kim dei ki nong India.
Ka jingwan shong thap jong ki Nepali, ka dei ruh kaba la pynshlur da ka sorkar Assam bad ban pynlong ïa ki kum ki dieng ker kper.
Ki la ong ba ka sorkar Meghalaya kam dei ban kheiñ sting halor katei ka jingkynnoh ka Assam, hynrei ka dei ban shimkhia ban ïa pynbeit katkum ki jingthoh jingtar bad ki map ba la buh naduh mynshuwa.
Nongstoiñ, Nailar 25: U Deputy Commissioner ka West Khasi Hills u la pyntip ba ka Ministry of Health & Family Welfare hapoh ka National Tuberculosis Elimination Programme (NTEP), ka la thaw ïa ka “Community Support Initiative", da kaba yn kynthup ïa kino kino ki briew, ki kynhun briew, kum ki sengbhalang, seng saiñ pyrthei, ki syiem, ki myntri, ki nongïalam shnong, ki bank, cooperative society, ki company bad kiwei kiwei, kiba kloi bad mynjur ban ai jingiarap ïa  ki nongpang TB, kiba duna ka ioh ka kot la ka long ka bai dawai, ka bam tei met, ka bai test, kiba ym don ha kane ka programme, ka bai leit bai wan ha ka por ba pyndep ia ka jingsumar kaba long ym duna ia ka shi snem tam.
Ki nong ai jingiarap ki hap ban pynrung kyrteng ha ka NIKSHAY Mitra.
Kumta la kyrpad ba kin ïa noh ïa ki jingiarap sha kane ka Campaign khnang ban lah ban rat dyngkhong ïa ka jingpang TB.Kino kino kiba mynjur ban ai ïa ki jingiarap, ki lah ban pyntip ha u District Tuberculosis Officer, West Khasi Hills District Nongstoiñ, lyngba u Whatsapp number 8974604743 bad Email IDha lane shwa ka 31 tarik mynta u bnai Nailar 2022.
Nongstoiñ, Nailar 25: Kum shibynta ban kyntiew ïa ka kam ïalehkai Sport ha ka dong ka thaiñ bad ha kajuh ka por ban rakhe ïa ka jingdap 25 snem jong ka Seng, ka Mawkadiang Sports Social Welfare & Cultural Organization, ka la ïoh ban plie pyrda ïa ka Silver Jubilee Open To All Knock-Out Football Tournament 2022-23 kaba la pynlong ha madan Mawkadiang.
Ki don haduh 48 tylli ki Club na kylleng ki jaka jong ka thaiñ kiba la wan ban ïashim bynta ha katei ka Tournament bad ka khusnam na ka bynta ki nongjop kan long 25 hajar.
Ïa kane ka lympung la wan ban plie pyrda da u MDC ka Nongstoiñ  Constituency u bah Gabriel Wahlang kum u kongsan, ha ryngkat ka jingïadonlang ki nongïalam jong katei ka sport Club, ki nongïalam shnong bad kiwei kiwei.
Ki ar tylli ki kynhun kiba la mih madan ban ïakhun ha katei ka sngi plie pyrda, ki kynthup ïa ka Dumbur AF/C pyrshah ïa ka Eleven Brother ha kaba ka Dumbur AF/C ka la ïoh ban khur ïa ka nam jop da 4 kol la 0 pyrshah ïa ka Eleven Brother.
Na ka liang u kongsan haba ai jingkren ha katei ka sngi, u la ong ba ka jingïalehkai Football ka dei kawei na ki jait jingkilan met ka ban pynïoh ïa ka met ka phad ba koit ba khiah.
U la ai ruh ka jingïaroh ïa ka Mawkadiang SSWCO kaba la pynlong ïa katei ka lympung na ka bynta ban kyntiew ïa ki kam ïalehkai ha ka song ka thaiñ bad kane kan pyllait ruh ïa ki samla ba kin ngop ha ki kam sniew ba laiphew jait.
Shuh shuh u la ong ba kane ka dei ka kabu ïa kito ki samla donsap ba kin pyni ïa ka sap ka phong kaba ki don.
U la ai mynsiem ruh ba kin ïalehkai bha khnang ba kin lah ban nang kiew ha ka kam ïalehkai Football na ka por sha ka por.
Nongstoiñ, Nailar 25: Ki paidbah jong ki shnong khappud bad ka Assam ki angnud ba ka sorkar, kan phah їa ki ophisar jong ki tnad treikam ba kynthup ïa ki Officer jong ka District Horticulture bad District Agriculture Department jong ka West Khasi Hills District ki la leit ban iuh kjat ha ki shnong kiba don ha khappud bad ka Assam ba kynthup ïa ka Nongma, Nongmawlong, Langpih, Sohmarang, Mawdiangsnam, Nongmawleiñ bad bun kiwei kiwei ki shnong ha katei ka thaiñ.
Ki Sordar jong kitei ki shnong haba ïakren bad u Nongthoh khubor ha Langpih, ki la ïathuh ba ha ki snem ba la dep ki ophisar sorkar kiba peit ïa ka rep ka riang, ki la wan jurip ïa kitei ki shnong ha kaba ki paidbah ki la sngewkmen bad kyrmen ruh ba kin sa ïoh jingïarap na ka sorkar ha kaba ïadei bad ka rep ka riang, hynrei haduh mynta kim pat ïoh satia kino kino ki jingïarap.
Ki la ong ruh ba baroh ki nongshong shnong katei ka thaiñ, ki im da ka rep ka riang bad ka jaka ruh ka dei kaba sei soh haduh katta katta ha kaba baroh ki jait Diengsoh, ki kwai, Tympew, Kait, Sohtrun, bad kiwei kiwei ki dei ki mar rep kiba kongsan tam ha katei ka thaiñ.
Kumta ki la kyntu ruh ïa ka sorkar ba kan thaw lad ha ka ban wan ai ïa ki kynja ai jinghikai ïa ki paidbah ha kaba ïadei bad ka jingthung ïa ki dieng jri (Rubber Plantation), shna Umsoh bad kiwei kiwei na ka bynta ban kyntiew ïa ka ïoh ka kot ka kamai kajih jong ki paitbah.
Ki la ong ba ki paidbah ki da kwah eh ba ka sorkar kan phah ruh ïa kiwei kiwei ki Officer jong ki tnad treikam, ba kin wan ban jurip ïa katei ka thaiñ ba kin tip kiei ki jingdonkam jong ki paidbah bad ba kin pynlong ruh ïa ki prokram ai jinghikai khnang ba kin nang kumno ban pyntrei kam.
Ki rangbah nongïalam shnong, ki la kyntu ïa ki Officer jong ki ar tylli ki tnad treikam kiba la wan jurip ïa katei ka thaiñ, ba kin pynkynmaw biang ïa ka sorkar halor ka jingwan jurip jong ki ïa katei ka thaiñ, khnang ba kan ïaleh ban thaw ki lad ki lynti na ka bynta ban kyntiew ïa ka ïoh ka kot bad ka kamai kajih jong ki paidbah.
Jowai : Ka sorkar lyngba ka tnad Director General of Employment, Ministry of Labour and Employment ka khot application na ka bynta ki samla riewlum kiba dei ki SC bad ST kiba don hapoh ka nongbah Jowai na ka bynta ban ïoh jinghikai (Special Coaching programme).
Kane ka training ka kynthup ïa ka General English, General Awareness, numerical ability, Shorthand Typing bad computer (Theory & Practical).
Tang ki samla kiba la register ha ka Employment Exchange kaba don ha nongbah Jowai bad ki bym pat don jingtrei ki lah ban shim bynta ha kane ka training.
Ïa ki aplikeshon lah ban ïoh na ka ophis Sub-Regional Employment Officer, National Career Service Centre for SC/STs, Employment Exchange Building, kaba don ha Wahnangbah, KNB Road, Jowai.
Jowai, Nailar 24 : Ka Meghalaya People’s United Front Central Governing Body MPUF-CGB haka khubor ba la phah da u Publicity Secretary ka seng u samla H.Bhoi, la ong ba ka seng ka pynrem jur ïaki runar ba pynïap dusmon ïaki mynsiem balui lui khlem da don shuh ka jingsngew para briew.
La ïathuh ba kane ka jingkynrei ki kam pynïap briew ka buh haka jingma ym tang ïaki nong kamai taxi hynrei ïaki nong shongshnong ka jylla hi baroh kawei.
Haka juh ka por ka seng ka ai khublei ïaka Police Department kaba trei shitom haduh ban da lap syndon ïaki ne ki riew thrangsnam.
Shuh shuh ka seng ka dawa naki bor badei peit ïaka aiñ ba kin pynshitom tangeh ïa kum kine ki briew daka ba set along shijingim lane da kaba pasi khnang ba kan long ka nuksa ïaki wei pat ki riew thrangsnam pynkut ka kyrwoh.
Khliehriat, Nailar 25:Ka seng dewïong na East Jaiñtia Hills District, ka East Jaiñtia Mineral, Supplier Exporter and Importer Association, ka khot pynlong ïa ka jingïalang ha ka 27 tarik mynta u bnai nailar ha hotel Sweet Chile, ha Mynkre, ban ïakren halor ki kam kiba ïadei bad ki kam khaïi dewïong.
Katei ka Association ka khot bad pyntip ïa baroh ki nongkitkam bad ki dkhot ba kin sngewbha ban ïa poi khnang khnang sha katei ka jingialang.
Ia ka East Jaiñtia Mineral, Supplier Exporter and Importer Association la saiñdur ha ka 9 tarik u nailar 2022 bad ka Head Office ka don ha shnong Mookhep, ki nongkitkam bad ki dkhot jong kantei ka Association ki kynthup u President, u bah Wanshwa Nongtdu, Vice President, u bah Heraldson Dkhar, General Secretary, u bah Yoomiki Kyndait, Assistant Secretary, u bah Rimeo Nongtdu, Treasurer, u bah Denis Siangshai, Deciplinary Secretary, u bah Pius Shylla, la jied ruh ïa ki dkhot executive.
Nongpoh, Nailar 25 : Ki nongïalam ka seng Hynñiewtrep Integrated Territorial Organisation (HITO), Ri-Bhoi District mynta ka sngi kila mih shakhmat ban pynpaw kawei ka sur ban pyrshah jur beit ïaka ktem khalai (Casino) kaba la ieng ban tei shaid shaid ha Ri-Bhoi wat hapdeng ka jingpyrshah kiba bun.
Haba kren sha ki lad pathai khubor mynta ka sngi, ki nongïalam ka HITO Ri-Bhoi naduh u Bah Ban Kharnaior President, Bah Kenny Nongrum Secretary, Bah Apbor Nongrum Vice President bad kiwei kiwei ki dkhot, kila pynpaw ba kum ka seng kan ieng pyrshah beit ïa katei ka ktem khalai ha Ri-Bhoi District kaba la thmu ban pynieng ha Jorabat.
Ki la pynpaw ruh ba kum ka seng kala dep ruh ban ai jingthoh bad leit kynduh ïaki MLA ka Ri-Bhoi ban pynpaw ka jingpyrshah ha kaba ki ruh da ka juh ka sur kila ieng ban pyrshah ïa katei ka ktem khalai ha Ri-Bhoi.
Na ka liang ka seng kala ther tyngeh ruh ïaka sorkar jylla ba haka jaka ban wanrah da ki jaka pule, ki medical college bad kiwei kiwei kiba ai jingmyntoi bad kyntiew ïaki khun samla pynban la wanrah da katei ka ktem khalai kaba wanrah ki jingsniew bad kiwei kiwei ki kam sniew haka imlang ka sahlang.
Ki la ong ruh ba kum ka seng kan nym aili ba katei ka ktem khalai kan ieng ha Ri-Bhoi bad naka liang ka seng kan pynlong wat da ki jingïakhih ba tyngeh lada ka sorkar ka kuman ïaka jingkyrpad bad ka jingsngew jong ki paidbah ka them Ri-Bhoi, kila bynrap.
Nongpoh, Nailar 25: Ki nongïalam shnong jong ka thaiñ Block II ha Ri-Bhoi hapoh ka lama ka Synjuk ki Rangbah Shnong ka Raid Nongtung, Ri-Bhoi District haka sngi Balang kila lum syndon da ka jingïalang jong ki nongïalam shnong ha katei ka thaiñ khappud haka shnong Mawlasnai naka bynta ban ïakren bad ban ïatai sani ha shuwa ba ki bor sorkar jong ka Meghalaya bad Assam kin sdang ïaka jingpynbeit pud haka wat kaba ar bad ban sdang ruh ban thaw noh ïaki Regional Committee shen kumba la pynbna da ki 2 myntri rangbah ka jylla Meghalaya bad Assam haka jingïalang kaba la long ha ka sngi u Blei ha Nongbah Guwahati.
Naka liang u Bah Blik Sohtun ba dei ruh u President ka Synjuk ki Rangbah Shnong jong ka Raid Nongtung u la pyntip ba katei ka jingïalang ba kyrkieh la khot ruh ïaki nongïalam shnong ha katei ka thaiñ Block II ha shuwa ba ki Committee pynbeit pud kin sdang ïaka kam pynbeit pud haka wat kaba ar ban pynlong ruh ki jingjurip bad ki jingwad bñiah ïaki jaka puta bad ki khyndew ki shyiap jong ki paidbah nongshong shnong ka jylla Meghalaya.
Ha katei ka jingïalang naka liang ki nongïalam shnong kila ïa tai ruh ba kam dei ban don kano kano ka jingsngewpher jingmut ha kaba ïadei bad ka jingpynbeit pud khnang ba ka jingangnud bad ka jingphohsniew jong ki paidbah ka thaiñ khappud kaba da ki phew snem kan sa urlong noh shen ban ioh noh ïa u pud u sam ba pura.
Halor ka kam pynbeit pud, naka liang ka synjuk ki Rangbah Shnong kala ai ka jingïaroh ïaka sorkar jylla kaba la shimkhia ban pynbeit ïa u pud u sam hapdeng ka jylla Meghalaya bad Assam haka wat kaba ar bad khmih lynti ba katei ka jingpynbeit pud kan long kaba seisoh bad kaba pynhun ïaki paidbah ha katei ka thaiñ da kaba kyntu bad kyrpad ruh sha ka sorkar jylla ba ki shnong khasi kim dei ban duh kumba la ïakren hynrei ba kidei ban shah kynthup haka jylla Meghalaya katkum ki kot ki sla bad ki riti dustur naduh mynbarim, ryngkat ka jingkyrpad ruh ïaki kynhun sengbhalang bapher bapher ba kin ai ka jingïatreilang ha katei ka jingpynbeit pud.
Nongpoh, Nailar 25: Ka Synjuk ki Rangbah Shnong, Ri-Bhoi District ryngkat bad ki nongïalam jong ki 4 tylli ki seng ba pawkhmat ka Ri-Bhoi naduh ka KSU, FKJGP, RBYF bad HNYF mynta ka sngi kila lum da ka jingïalang ban thaw da kawei ka kynhun naduh ki nongïalam sengbhalang bad ki nongïalam shnong kaba la tip kum ka Joint Action Committee Against Casinos ha Ri-Bhoi District naka bynta ban pyrshah ïaka ktem khalai (Casino) kaba la tei shaid shaid ha Ri-Bhoi District haka thaiñ Khanapara bad Jorabat.
Ha katei ka jingïalang la wan ruh ban shim bynta da ki nongïalam ka Synjuk naduh u Bah BB Makdoh Chairman, Bah PB Sylliang Secretary, ki nongïalam sengbhalang ba kynthup ïa u Bah Ferdinald Kharkamni President ka KSU, Bah Luistar Lyngdoh President ka FKJGP, Bah Marcus Marten President ka HNYF bad kiwei kiwei lem bad ki nongïalam shnong.
Haba kren sha ki lad pathai khubor u Samla Ferdinald Kharkamni, u la ong ba hadien ka jingïatai sani bha halor ka jingwanrah ïaka ktem khalai ha Ri-Bhoi kitei ki riew rangbah kila sngewdei ban thaw noh da kawei ka kynhun hapoh kawei ka shatri naduh ki nongïalam shnong bad ki sengbhalang ban pynpaw ka juh ka sur ban pyrshah ïa katei ka Casino kaba la tei shaid shaid ha Ri-Bhoi District, kaba bun naki paidbah ki pyrshah bad da kawei ka jingkut la rai ruh ban thaw da kawei ka kynhun kaba la tip kum ka Joint Action Committee Against Casinos bala thung ruh ïa u Bah BB Makdoh kum u Chairman bad u Samla Ferdinald Kharkamni kum u Secretary katei ka JAC haka jingdonlang kiwei kiwei ki nongïalam, sengbhalang bad ki rangbah shnong kum ki nongkitkam bad ki dkhot.
U la ong ruh ba kum ka kynhun baroh kawei hapoh ka shatri jong ka Joint Action Committee against Casinos, kila pynpaw ka jingsngewkhia halor ka jingmut jong ka sorkar ban pynlong ïaka Ri-Bhoi kum ka ktem khalai haka jaka ban wanrah da kiwei ki jingmut ban kyntiew ïaki khun samla kum ki jaka pule ba bei tyngka da ka sorkar (Government College), ki medical college, ki jaka hikai ban lam sha ka jingbha ïakito ki khun samla kiba la ngop bad kyrni haki jingdih buaid, ki jaka ai jinghikai halor ki kam bapher bapher ki ban kyntiew ïaki khun samla haka dong Ri-Bhoi kaba la kiew shaphrang haki kam pynroi bad kaba la ioh nam ruh kum ka Aspirational District.
Hynrei sngewsih ban tip ba ka sorkar jylla kala wanrah pynban da ki ktem khalai haka thaiñ Khanapara bad Jorabat bad khlem pep lada yn pyntreikam ïa katei ka ktem khalai, ki jingsniew ba bun kin sa roi haka jylla kum ka jingdie bad khaii met, ki jingdih buaid bad kiwei kiwei kiba ktah ïaki khun ki kti bad ka lawei jong ki khun samla haka jaka ban btin ïaki haka lynti kaba dei, la ong u Samla Ferdinald.
Namarkata naka liang ka JAC kala shim ruh ka rai ban pyrshah beit ïa ka jingthmu jong ka sorkar ban plie bad ban pynlong ïaka Ri-Bhoi District kum ka ktem khalai namar ki don shibun kiwei pat ki lad ki lynti ban pynmih pisa naka bynta ka khajna sha ka sorkar jylla, u la bynrap.
Nongpoh, Nailar 25: Ka party UDP kala nang khlaiñ bad ioh bor ha Ri-Bhoi District hadien ba 3 ngut ki nongïalam ba pawkhmat kiba la ih bha haka politik ba kynthup ruh 2 ngut ki CEM barim ka KHADC mynta ka sngi kila leit ban pynïasoh ïalade bad ka party UDP ha shuwa ka elekshon 2023 naka bynta ban pynkhlaiñ ïaka party bad buhthong ruh ban pynjop ïaki kyrtong ha baroh 5 tylli ki constituency ha Ri-Bhoi District.
Kitei ki 3 ngut ki riew pawkhmat ka Ri-Bhoi kiba la pynïasoh ïalade bad ka party UDP ki kynthup ïa u Bah RR Makdoh, u Bah CB Syiem kiba dei ki CEM barim ka KHADC kiba dei ruh ki nongkyrshan ba radbah jong ka party NPP kiba la leit pynïasoh ïalade bad ka party NPP haki snem bala leit noh ryngkat bad u Dr.DD Lapang, bad u Bah RB Shadap ba dei u nongkyrshan ba radbah jong u Bah Jason Mawlong MLA ka Umsning haka elekshon bala dep, u ba bat ruh kum u President ka Ri-Bhoi Dorbar haka jing don lang ki nongkyrshan jong ki.
Ïa kitei ki 3 ngut ki riew rangbah bala iaw bha haka politik ha Ri-Bhoi la pdiang burom ïaki da u Bah Metbah Lyngdoh President ba rangbah ka UDP haka jylla haka jingdonlang u Bah Donbok Khymdeit President ka UDP ha Ri-Bhoi, u Bah Pius Marweiñ MLA ka Ranikor, u Bah Balajied Ranee MDC ka Nongpoh, Bah HDR Lyngdoh myntri barim ka sorkar jylla, bad kiwei kiwei ki riew rangbah bad nongïalam ka party haka jingïalang kaba la long haka shnong Iewmawlong.
Haba kren mynta ka sngi kitei ki 3 ngut ki riew rangbah naduh u Bah RR Makdoh, CB Syiem bad u Bah RB Shadap kila pynpaw ba ka daw bala pynlong ïaki ban iehnoh ïaka party kaba ki kyrshan baroh shi katta ka dei namar ba kim hun bad mon halor ka rukom treikam jong ka party bad ka jingiohi jong ki halor ka lawei ba ka UDP ka don ka jingkyrmen haka jylla kaba dei ka party riewlum ban ai ka jingshakri ïa u duk u suk bad ki kup shilliang sem shillliang.
Kila pynaw ruh ba kim kynthoh ïano ïano halor ka jingmih ka jong kin aka party kaba ki don, hynrei ka jingleit jong ki ban pynïasoh bad ka UDP ka long ban trei bad ban ai ka jingshakri sha ki paidbah kaba bha tam, kumba ka party UDP ka don ka thong bad ka jingshaniah ban lam ïaka sorkar ha kane ka elekshon ban wan ryngkat ka jingkyrmen bad kan sei ruh ban pynjop ïaki kyrtong ha baroh 5 tylli ki constituency ha Ri-Bhoi.
Naka liang u Bah Metbah Lyngdoh kum u President u la pynpaw ka jingsngewkmen kaba khraw ban pdiang sngewbha ïa kitei 3 ngut ki riew rangbah bala iaw bha haka politik haka them Ri-Bhoi bad ki nongkyrshan jong ki kiba la wan ban pynïasoh ïalade bad ka party UDP naka bynta ban dang shakri ban wanrah ki jingkylla haka district bad ka jylla baroh kawei.
“Kam long kaba suk ban jam na kawei ka party sha kawei pat, ka jingwan pynïasoh jong phi ka don ka daw tynrai bad ka dei namar ba phi iohi jngai ïaka jinglong jingman haka jylla bad baka party UDP ka dei ka party riew lum kaba don jingkyrmen ha kane elekshon ban wan ba ki paidbah ki ai ka jingshaniah bad ka jingkyrshan" la ong u Bah Metbah da kaba bynrap ruh ba ka jingwan pynïasoh kitei ki 3 ngut ki riew rangbah kan dang pynkhlaiñ bad pynioh bor shuh shuh ïaka party ha Ri-Bhoi District.
U la kop ruh b aka party UDP ka don ka thong ban synshar hadien ka elekshon 2023 kumba ka don ruh ki kyrtong bad ki nongïalam kiba tbit ki ban ïalam ïaka party naka bynta ka jingkylla haka jylla baroh kawei, u la bynrap.
Jowai, Nailar 24: Ka Khasi Student Union (KSU) West Jaiñtia Hills District Unit kala phah ïaka khubor sngewlem sha kitto ki longïing ba shah pynïap haki riew thrangsnam kiba khlem da ñiewkor shuh ïaka jingim briew, namar tang hapoh shibnai kila ïoh ban shim ïa arngut ki mynsien ba lui-lui.
Ym tang ki shim ïaka jingim hynrei wat ïaka kali ba ki kamai jakpoh ban bsa khun ruh kila shim kim don shuh ïa katta ka jingïateplem para briew, Te kum ka seng hi kala buh ka jingmaham kaba tyngeh ïaki riew thrangsnam kiba kwah Tang ban bam ei ïaka syep kiwei.
Ka seng kala ai khublei ruh ïaka Police Department kiba la shimkhia ban leh ïa kaba donkam hadien tang katto katni sngi ki la lap ïaka metiap jong kine ki dribar kamai kiba shah pynïap kane ka pyni ba ka tnad Pulit kala trei shitom ha ka kam.
Ka seng kala kyrpad ruh ïaki paidbah khamtam ïaki nong ñiah kali baki dei ban husiar bha khamtam haka leit reserve, ka seng kala dawa ruh ïaki bor jong ka aiñ ban set shi jingim ïa kiba donkti ban pynïap ïa ki dribar kali kamai.
Ka seng haka juh ka por kala pyntikna ban ai ka jingkyrshan ïa kiba mat jingeh ha shiteng lynti, lada dei ki nongkamai kali, kumjuh ki passenger nongleit nongwan kam pher la haka por miet ne sngi, lada ki shah don kino kini kiba shah pyndik ha lynti-syngkieng kim ai jingtip beit sha ki nongïalam ka KSU, pynkut ka kyrwoh na u Laitphar Synkrem President ka KSU West Jaiñtia Hills District.
Shillong, Nailar :Ka Sohra Government College Alumni Association kan pynlong ïa ka jingïalang paidbah jong ka ha ka 27 tarik mynta u bnai ka ban sdang ha ka por 1baje nohphai sngi hapoh ka hall jong ka kolej.
Kumta lyngba une u kyrwoh la kyrpad ïa baroh ki khynnah pule kiba la lait na kane ka kolej ba kin sngewbha ban wan khnang khnang sha kane ka jingïalang.
Kane ka long ka kyrwoh ba la phah da u General Secretary jong ka Association u Bah Demingstar Larngap.
Shillong, Nailar 25 : U Myntri Rangbah ka jylla, Conrad K Sangma ha ka sngi Palei u la ong ba kam don satia kano kano ka jingdonkti lang ha ka jingpynïaid ïew beaiñ ïa u dewiong da ka sorkar jylla.
Haba kren bad ki lad pathai khubor, u Conrad u la kynthoh kylla ïa u Nongïalam ka Liang Pyrshah Dr.Mukul Sangma halor katei ka jingwad daw jong u ïa ka NPP kaba ïalam mynta ïa ka sorkar synrop jongka Meghalaya Democratic Alliance.
Nalorkata u la pynkynmaw ruh ïa ka jingbymlah jong ka sorkar jong u ban teh lakam ïa ka tih dewiong beain ha ki phra snem ba u bat kum u Myntri Rangbah ka jylla.
“Kam don satia kata ka jingkylli ban ïarap ne donkti lang.
Ha ka jingsihsha kadei ha ka por jong ka Liang Pyrshah ba kam shym la don satia ka jingtehlakam ïa kitei ki jait kam," bynrap shuh shuh u Myntri Rangbah.
Shuh shuh shuh u la ong ruh ba dei haduh ka jingshimti jong ka sorkar MDA ba ïalam da ka NPP ba ki la sdang ban pyntreikam noh ïa ka MMDR Act kaba la teh pyrkhing ïa ki kyndon na ka bynta kito kiba donkti ha katei ka kam beaiñ.
Haba kren pat halor ka jingkhlad dang shen jong uwei u briew bad uwei pat uba la mynsaw na ka jingshah ban ha kawei ka krem dewiong ha West Khasi Hills, u Myntri Rangbah u la pyntip ba la dep ban kem ïa u trai jong katei ka par.
Shuh shuh u pynpaw ruh ba don ki jingeh kiba long ka dawbah ban poi sha kitei ki par kiba don hapoh ka distrik.
Shillong, Nailar 25: U Bah John F Kharshiiing ha ryngkat ka jingdon bynta lang u Dr Bodhi S Rani u ha ka sngi Palei ki la ïoh ban pynlait paidbah ïa ka kot kaba ki la ïathoh bad lum thup ïa ki jingjia shaphang ki Hima Khasi ïa kaba la jer kyrteng ïa kane ka kot ka The Khasi States A Brief Historical Timeline 1771 to 2017 ha Shillong College, Shillong ha kaba la pynlait paidbah da ka Dr E Kharkongngor Principal jong ka kolej.
Haba kren ha kane ka sngi u Bah John u la ong ba kane ka jinglum thup ïa ki jingjia ka long ba ki longdien kin ïoh ïa ki jingtip ba paka ïa kaei kaba kum ki hima Khasi ki la ïaid lyngba ha kine ki 246 snem ba la leit.
U la ïathuh ruh ba ki tarik bad ki jingjia kiba la kdew ha kane ka kot ki long kiba don ki kot ki sla kiba sakhi ba kaei kaba ki thoh ka dei ka jingshisha.
U Bah John u la ong ba kane ka jingpynmih ïa kane ka kot ka long ruh shinbynta ban ïarap ym tang ïa ki Khasi kiba kwah ban ïoh jingtip shaphang ka mynnor jong ki hima Khasi hynrei ban pynsngewthuh ruh khamtam ïa ki ophisar sorkar pdeng kiba trei ha ka jylla kim peiphang satia shaphang kiba bun ki mat kaba ki hap ban ïa kynduh man ka sngi da kaba ai nuksa kum ïa ki syiem ki hima, ki raid bad ki ri raid bad kiwei kiwei kiba ha kiwei pat ki dustur.
U la ïathuh ruh ba wat ki ophisar jong ka Home Ministry ki pan jingtip na u halor ki Khasi State bad “da kane ka kot kan long ka jubab ïa ki jingkylli bad kin ai ka jingtip kaba thikna" u la ong.
U Bah John u la ïathuh ruh ba na ka liang jong ki arngut ki la dep ban pynlait ïa kawei ka kot kaba ym duna ïa ka 500 sla kaba ki lah ban ban ïoh pule khlem donkam siew lyngba ki moblie phone na ki internet ïa kaba tip kyrteng kum ka The Federation Of Khasi States, Epistemology and Politics"Shuh shuh u la ong ruh ba da kane ka kot lehse kan rah jingshai ïa ki pud ki sam jong ki hima Khasi bad kaba lah ban ïarap ha kaban pynbeit ïa u pud u sam ka jylla namar ha ka First Scheduled jong ka Riti Synshar ka ri kaba kdew shaphang ka jylla Assam ka don ka bynta ba ki thoh shaphang ka Khasi State.
Shillong, Nailar, 25: U Myntri ka Rep ka Riang ka Sorkar Jylla u Bah Banteidor Lyngdoh, u la pan jingkyrshan na ka Sorkar India ba kan ai ïa ki lad jingïarap sha ki nongrep ka Jylla.
Da lade hi u Bah Banteidor u la leit ban ïakynduh ïa u Myntri ka Rep ka Riang u Narendra Singh Tomar ha ka 25 tarik mynta u bnai ha New Delhi ban pynsngew ïa ka rai ba ki nongrep ka Jylla Meghalaya ki donkam ïa ka dawai sboh na ka bynta ki jingthung jingrep jong ki katkum ka Office Order ba la pynmih da ka tnad ka Rep ka Riang ka Sorkar Jylla kaba la pynmih ha ka 9 tarik mynta u bnai.
Shwa kane, u Bah Banteidor ha ka 23 tarik mynta u bnai u la ïakynduh ruh ïa u Myntri Khynnah ka tnad Chemical & Fertilizers ka Sorkar India, u Bhagwant Khuba ha kaba u la ïakren ban pyllait noh ïa ka bhah sboh dawai sha ki nongrep ka Jylla Meghalaya.
Kane ka jingleit pynsngew jong u Bah Banteidor sha ki bor ka Sorkar Pdeng sha New Delhi ka long tang shi sngi hadien ba u la kular hakhmat ki nongrep bad ki nongïalam shnong ha ka jingïalang pynshai bad pyntip paidbah ba la ailad ban pyndonkam dawai sboh biang ha ka Jylla kaba la long ha Mawkatheiñ.
Ka tnad ka Rep ka Riang jong ka Sorkar Jylla ka la pynmih da ka Office Order ba ki nongrep kin ïoh biang ïa ka lad pyndonkam dawai sboh kum ka Urea, DAP, MOP bad SSP hadien phra snem naduh ba ka Sorkar barim ka la pynsangeh ïa ka Subsidy na ka bynta ki dawai sboh sha ki nongrep ha ka 12 tarik, Jylliew, 2014 khnang ban pynduna ïa ka jingktah ki dawai sboh ïa ka koit ka khiah ïa ki nongshong shnong.
Ka jingpynmih ïa ka Office Order ban shah pyndonkam dawai sboh kan long tang ha ki katto katne ki jaka rep hadien ba la ïohi ïa ka jingdonkam na ka bynta ki mar rep kum u phan, sohsaw, u kubi, u phul bad kiwei kiba ju rep kynrei ha ka Jylla.
“Nga la ïoh ban ïakren bad kyrpad ïa u Myntri ban theh ki lad jingïarap sha ki nongrep ka Jylla," ong u Bah Banteidor uba dang don ha New Delhi ryngkat ki nongïalam jong ka Hill Farmers’ Union (HFU)U la pynpaw ba ha ka jingïakren u la ban jur bha halor ka jingrep ryngkat ka dawai sboh ha ka Jylla namar ki paidbah nongrep kim lah ban pynmih ïa ki mar rep ban pynim ïa ki.
“U Myntri ka Sorkar Pdeng u la khot lang ïa ki Ophisar ka tnad ka Rep ka Riang ha kaba ki la shimkhia bha ïa ki jingpynsngew na ka liang jong ngi ka Jylla Meghalaya," u la ong.
Ha kawei pat ka liang, u Bah Banteidor u la ïathuh ba ka jingrep khlem da pyndonkam dawai sboh ruh dei ban pynshlur ïa ki nongrep bad ki nongrep kim dei ban shu pyndonkam pathar palat ïa ka dawai sboh.
Shillong, Nailar, 25: Ka All NEHU Worker’s Union (ANWU) kaba la shong ïathir ïatai sani bha ka la rai da kawei ka sur ban pynsangeh noh shipor ïa ki jingïakhih hadien ba kane ka kynhun ka sngewdei ban shim ïa ka jingkitkhlieh na ka bynta ka jingbha lang jong ka University baroh kawei naba ka la ktah shaba palat ïa ka treikam treijam bad ïa ka kyrdan jong ka University na ka daw ka jingpynlong ïa ka jingïakhih kaba khlem pud sngi la jan ar bnai tam.
U Kyrwoh ba la phah da u President u Bah Tenny Shabong u la ong, ïa kane ka rai la shim hadien ka jingkular ba la ai da u Vice Chancellor jong ka skulbah NEHU, Shillong ha kaba ïadei bad ka jingsiew tulop ha kaba un sa wad ïa ki lad ki lynti katkum ka jingïakren bad ka Union ha ka 17tarik mynta u bnai.
Ka Union ka la pynpaw ba ka don ka jingshahniah ha ka jingkular jong u Vice Chancellor hakhmat ka jingïakynduh bad ki nongïalam ka Union ban ïakren sani halor ki jingdawa ban pyntreikam noh ïa ka jingithuh kum ki nongtrei bapura ïa ki nongtrei Casuual, ban siew ïa ka tulop kaba ïaryngkat bad ka kam, ka jingsiew ïa ka por ba la trei kam bad kiwei kiwei.
Shillong, Nailar, 25: U Myntri barim ka Sorkar Jylla bad uba la long teng haduh lai samoi kynthih kum u MLA jong ka Rangsakona u Adolf Lu Hitler Marak ha ka sngi Palei u la pynïasoh ïalade bad ka All India Trinamool Congress (AITC) ryngkat lang bad u Vice President braim ka BJP -Meghalaya, u David Ch Marak lem bad u Joint Director barim ka tnat Pule Puthi u Bhupendra G Momin.
Ïa kine ki lai ngut la pdiang burom da u Zenith Sangma ha ryngkat ka jingïadonlang jong u Lazarus Sangma lem bad ki MDC ha ka jingïalang kaba la long ha Tura.
U Zenith haba kren ha kane ka jingïalang u la ong ba kin dang bun shuh shuh sa kiwei pat ki ban sa wan pynïasoh sha ka AITC ha kine ki sngi ki ban dang wan namarba ki la angnud ban ïohi ïa ka jingkylla ha ki snem ki ban sa wan.
“U (Adolf Lu Hitler) la long u nongmihkmat jong ki paidbah bad u la shakri ruh ïa ka Jylla.
U la long u Myntri ka Sorkar Jylla mynba u la mihkhmat kum u MLA na ka Rangsakona Constituency kaba la mihkhmat da ma nga mynta," ong u Zenith.
U la bynrap ruh ba u Adolf Lu Hitler u la pynïasoh sha ka AITC khlem da buh ïa kino kino ki kyndon namarba u kwah ban ïatreilang ha kaba wanrah ïa ki kam pynroi ha ka jylla.
U Hitler haba kren ha kane ka jingïalang u la ong ba ïa ka Sorkar bathymmai yn sa ïalam da ka TMC bad kum u nongïalam ba la tbit uba la mihkhmat teng ïa ki paidbah ka rilum Garo un sa nang ïarap shuh shuh ïa ka party ha ki sngi bad ki snem ki ban dang wan.
U Zenith Sangma u la pyntip ruh ba ka AITC kan sa pynieng 60 Seat ha ka elekshon ka ban sa long ha u snem 2023.
Shillong, Nailar 25: Ka President jong ka ri, ka Droupadi Murmu  kan pynkup burom da ka “National Award to Teachers 2022" sha 46 ngut ki nongioh khusnam ha ka 5 tarik Nailur 2022 ha Vigyan Bhawan ha New Delhi.
Na Meghalaya, don tang iwei i ban ïoh ïa Khusnam bad kane ka long ka Gamchi Timre R.Marak, Head Teacher,  Educere Higher Secondary School, East Garo Hills kan long ka nongïoh ïa ka National Award.
Ka Tnat School Education & Literacy, Tnat Pule puhi jong ka sorkar pdeng ka ju pynlong ia ka jingialang halor ka Teachers Day kata ha ka 5 tarik Nailur man ka snem ban pynkup burom da ki khusnam jong ka ri sha ki nonghikai ba tbit jong ka ri, kiba la jied lyngba ka jingshai bad ka rukom jied online kaba lai bynta.
Ka jingthmu jong ka jingai khusnam sha ki nonghikai kalong ban rakhe ia ka jingnohsynniang ba kyrpang jong ki nonghikai ha ka ri bad ban pynkup burom ia kito ki nonghikai lyngba ka jingtrei shitom jong ki ym tangba ka la kyntiew ia ka jinglong ka pule puthi ha ki skul hynrei kaba la long ka jingmyntoi ia ka jingim jong ki khynnah pule jong ki.
Ia kane ka prokram yn sa pyni live ha Doordarshan bad ki Swayam Prabha Channel jong ka Tnat Pule puthi jong ka sorkar pdeng bad yn pyni live ha ka.
Shillong, Nailar, 25: Ka Deputy Commissioner jong ka East Khasi Hills District ka Kong Isawanda Laloo ha ka sngi Palei ka la bate kam ïa ki Majistor kiba la shah bhah kam na ka bynta ban sorjamin ïa ki lynti ïaid kjat bad ïa ki rud surok ba la shong die jingdie da ki nongdie madan kiba la pynwit ïa ka leit ka wan bad ka ïaid ka ieng jong ki paidbah bad ki kali ha baroh kawei ka sor Shillong.
Katkum kane ka jingbate kam, ha ka thaiñ Motphran la bynshet ha u Bah Peter Passah, ADM bad ha u Bah Keith Nongsteng, EM ryngkat ka jingsynran lang jong ki Pulit, ki nongmihkhmat na ka tnat Pynroi Sor, na ka Shillong Municipal Board, u Bah GF Kharkrang u HDO na ka ophis District Horticulture Officer, u Bah W.Narry u Sub-Divisional Officer (SDO) na ka ophis Water Resources Sub Division, u Bah W.R.Lyngdoh u Executive Engineer na ka ophis PWD (Roads) National Highway Division.
Ha ka thaiñ Polo la bynshet ha ka Kong D.Kharshiing, ADM bad u Bah G.Dhar, EM ryngkat ka jingsynran lang jong ki Pulit, ki nongmihkhmat na ka tnat Pynroi Sor bad Shillong Municipal Board lem bad u Bah Alan Roy Jyrwa, EO na ka ophis Directorate of Employment & Craftmen Training, u Bah Wahid Nongbri, u EE na ka ophis Executive Engineer PHE, GSWA Div-I bad A.Laloo, IS na ka ophis Directorate of Economic & Statistics.
Ha ka thaiñ Police Bazar, Civil Hospital, IGP Point bad Barik Point la bynshet ha u Bah F.B.Basan, ADM bad u Bah Toshanbha Marweiñ, ryngkat ka jingsynran lang jong ki Pulit, ki nongmihkhmat na ka tnat Pynroi Sor bad na ka Shillong Municipal Board, u Bah Khrawborlang Nongdhar, Junior Engineer na ka ophis u Assistant Director BADO, W.Chyne u Inspector jong ka Legal Metrology bad L.Nongrum, u Labour Inspector, na ka ophis District Labour.
Ha ka thaiñ Laitumkhrah la bynshet ha ka Kong D.V.Lyngdoh, ADM bad u bah Silvester Phanbuh, EM ryngkat ka jingsynranlang jong ki Pulit, ki nongmihkhmat na ka tnat Pynroi Sor bad Shillong Municipal Board, G.Nongkynrih Scientist C na ka ophis NIELIT, K.Shylla, Junior Engineer (Mech) na ka ophis PWD (R) National Highway Division bad L.Syiem, ka Junior Karate Coach na ka ophis District Sport Officer.
Ha ka thaiñ Laban Last Stop la bynshet ha ka Kong H.M.L.Kynta, ADM bad ha ka Kong A.R.Kynta, EM ryngkat ka jingsynran lang jong ki Pulit, bad kynthup ruh na ka tnat Pynroi Sor bad Shillong Municipal Board, ) P.Nongrum, JCO na ka ophis Cooperative Society, A.Khonglam, Weaving Inspector na ka ophis u Zonal Officer Weaving Khasi & Jaiñtia Hills bad I.Rakhi Blah, SE-II na ka ophis u EE Urban Affairs.
Ha ka thaiñ Rynjah, la bynshet ha ka Kong M.S.Kshir, ADM ryngkat ka jingsynran lang jong ki Pulit, ki nongmihkhmat na ka tnat Pynroi Sor bad Shillong Municipal Board, J.S.Dkhar, Junior Engineer na ka ophis EE PWD (R) National Highway Division, Bypass, N.R.Kharshandi, Asst.Director na ka ophis Director Programmes Implementation and Evaluation bad M.L.Lawai, EE na ka ophis EE Water Resources.
Ha ka Madanrting Taxi Stand la bynshet ha u Bah R.Wahlang, ADM ryngkat ka jingsynran lang jong ki Pulit, ki nongmihkhmat na ka tnat Pynroi Sor bad Shillong Municipal Board, S.Shadap, FM na ka ophis General Manager District Commerce & Industry Centre, B.Warkhyllew, AO na ka ophis DTE Local Fund Audit bad Joy Rynjah, Junior Cooperative Officer.
Ka Deputy Commissioner ka la bthah ruh ïa ki Majistor ba la shah bynshet kam ban peit thuh ïa ki jaka ba khapngiah na ka daw ka jingdon jong ki nongshong die madan.
Ban pynbeit ïa ki jaka ba la kyntur da ki nongdie madan da kaba pynrit noh ïa ki jaka shong die jingdie lada ki la tam pud sha surok, ban pynthikna ba ka jaka shong die jingdie ka dei ban long kaba kylluid bad kiwei kiwei khnang ba ki nongïaid lynti kin ïoh jaka ïaid kaba kylluid bad kaba shngaiñ bad ban pynkylluid ruh ïa ki jaka ba dei ïaid ki kali.
Ban peit ïa kino kino ki jaka kiba kham i bang ban pynkynriah ïa ki nongdie madan.
La bthah ruh ban ïatreilang bad ki kynhun bapher bapher kum ka ophis u Syiem ka Hima Mylliem, ki Rangbah Shnong lada donkam.
Dei ban khot ïakren lang ïa ki nongïalam jong ki nongdie madan bad ban pynshai ruh halor kane ka jingthmu.
Dei ban lum ka jingtip kaba bniah ïa ka jingdon jong ki nongshong die madan ha ki sngi ba la pynlong ïa ka jingsor jamin.
Ka Deputy Commissioner ka la bthah ruh ïa u Chief Executive Officer ka Shillong Municipal Board bad District Urban Planner ban synran lang ha ki sngi ba la pynlong ïa ki jingsorjamin.
La bthah ruh ban phah ïa ka kaiphod sha ka Deputy Commissioner ha ka 30 tarik mynta u bnai.
Baroh ki Ophisar kiba la shah bynshet kam ki dei ban ai jingtip sha ki Magistrate kiba ka Deputy Commissioner ka la pynkhamti kam.
Shillong, Nailar 25: Ka sorkar Meghalaya kala ïasoi ïa ka jingïateh kular bad ka National Insurance Company Limited, na ka bynta ban pyntreikam ïa ka Megha Health Insurance Scheme (MHIS) Phase 5 bad ka Pradhan Mantri Jan Arogya Yojana (PMJAY) hynin ka sngi ha Shillong.
U Ramkumar S, IAS, CEO Megha Health Insurance Scheme uba long ruh u Additional Secretary Health & Family Welfare, ka sorkar jylla, u la soi ïa ka jingïateh kular na ka bynta ka sorkar Meghalaya bad u L.S.Puni Isaac, Assistant Manager, National Insurance Company Limited u la soi na ka bynta kane ka Insurance Company ha kaba la ïadon lang u James P.K Sangma, Myntri ka tnad ka koit ka khiah bad kiwei kiwei ki ophisar.
Ka MHIS kaba 5 bad ka PMJAY kan kiew na ka 5 lak tyngka sha ka 5.30 lak.
Baroh ki nongshongshnong jong ka jylla, lait noh kiba treikam sorkar bad la ka long ka sorkar jylla ne ka sorkar pdeng.
Kane kan treikam naduh ka 1 tarik u Nailur 2022.
Kane kadei ka skhim ba ïarap ka sorkar ïa ki paidbah haba ki don hapdeng ka jingpang.
Ka 24 tarik u Nailar 2022 ka dei ka sngi kaba sah jingkynmaw namar ha kane ka sngi ka Meghalaya High Court ka la pynwai noh ia baroh ki mukutduma kiba ïasnoh bad ki kam kamai kajih bad kamai jakpoh jong ki nongdiemadan.
Hadien ba la seng ia ka sengbah ki nongdiemadan, kata ka Meghalaya & Greater Shillong Progressive Hawkers and Street Vendors Association (MGSPHSVA) ha ka snem 2016, ka seng ka la ïakhun hapoh ïingshari bad shabar ruh kumjuh ban pynurlong ia ka jingdawa ba kongsan ban ïoh ïa ka Aiñ kaba biang.
Ha ka hukum ba la pynmih ha ka 24 tarik Nailar, ka Meghalaya High Court ka la pynpaw ba namar ba ka Sorkar Jylla ka la mynjur bad leh ïa kaba donkam ban pyntreikam ia ka Aiñ jong ka Sorkar India kaba ïadei bad ki nongdiemadan bad ba la pyndep ne pynkhreh ban shna ia ki rule na ka bynta ka Aiñ Street Vendors (Protection of Livelihood and Regulating) of Street Vending Act 2014.
Ka High Court ka la bthah ruh ia ka Sorkar Jylla ban buh por ban pyndep ban shna ia ki rule.
Lah ban ong shiteng shilliang ka jingïakhun ka la dep bad kaba sah ka long kaba kongsan bad kumta ka donkam ban ïatai-ïakren bad ïatreilang da baroh ki nongshong shnong.
Nyngkong eh, ngi dei ban sngewthuh ba ka kam die jingdie ha madan ne rud lynti ka la don naduh hyndai kulong kumah.
Ha ka pyrthei jong ki nong Greek hyndai ka don kata ka jaka paidbah kaba ki khot ka agora bad ka dei ka jaka ïew paidbah.
Nangta shi spah snem mynshuwa haba la pynkynriah ia ka ïewduh sha ka jaka ba ka don mynta mar shiteng na ka ïewduh ka dei ka ïewmadan bad ki ïew ha Ri Hynñiewtrep ki dei ki ïew madan.
Kaba ar, ha shuwa ba ki nongdie madan kin thaw ia ka seng MGSPHSVA ki la ju ïakhun kynhun ne marwei shimet ban ïada ia ka hok kamai jakpoh.
Ki bun ki por ba ki la shah knieh jubor ki mar bad shah leh tohmet ha ki bor District ne Municipal ne Pulit.
Ka la long ka jingduh nong kaba khraw.
Lada kheiñ jingkheiñ ki nongdiemadan ki kamai ym duna ia ka 20 lak tyngka ha ka shi sngi bad lada weng ia ki nongdiemadan ka Jylla ka duh nong bad ki longïing longsem jong ki nongdiemadan ruh kin ïap thngan.
Hynriew snem ka Sorkar ka la pynlut ia ka por bad ka bor jong ki nongdiemadan ha ïingbishar bad ha ki jingïakhun bapher.
Ha kine ki hynriew snem ka Sorkar Jylla kam shym kheiñ kor ia ka jingim jong ki nongide madan.
ñiuma, ki nongdiemadan ryngkat ki nongïalam jong ki ki la pynpaw ia ka jingshemphang bad jingïaineh haduh kaba kut.
Ka jingïakhun jong ka MGSPHSVA ka la long kaba jlan bad ba jwat.
Namarkata to da ia sngap ia ka jingkren jingpynshai jong ki nongkitkam ka Seng ki nongdiemadan kiba sngewthuh naduh A haduh Y ia ka Aiñ.
Khamtam eh nga kyntu ia ki para nongdiemadan ban kylli ne pan jingshai na ki nongkitkam ka seng lada phi don kano kano ka jingartatien, wat ju ngeit ia ki khubor lamler.
Lai, kiba bun ki nongdie madan ki dei kiba shi sur shi dur bad kiba duna jingtip.
Da kaba burom ia ki lad pathai khubor, shikyntien ki khubor kyllaiñ myllaiñ khlem jingkitkhlieh ka la biang ban pynduh thiah ia ki bad ka ïing jong ki da ki sngi bad taïew.
Kane ka ktah shikatdei ia bor pyrkhat bad ka koit ka khiah bad ki lah ban ïoh ka jingpang kaba ktah ia ka khlieh.
Nangta ka pynkha sa kiwei pat ki jingeh ha ka imlang sahlang.
Saw, ki don shibun ki ishu kiba ïasnoh bad ka kam die jingdie ha madan bad rud lynti.
Naduh ka khuid ka suba, ka jingkylluid bad jingitynnat ka Sor bad kumta ter ter.
Mynta ba ka Aiñ ka Sorkar India ka la treikam ne kan sa treikam pura, ka Sorkar Jylla ka dei ban thaw ki rule kiba biang bad ba shong hok ïa baroh lym kumta kan pynmih jingeh biang.
Ka dei namarkata ban kynjoh ktien bad ki nongdiemadan ne ki seng jong ki bad na kiwei de.
Kaba donkam mardor mynta ban leh ka long: (i) ban thaw ia ka Town Vending Committee ha kaba saw phew (40) na ka shispah (100) ki dkhot kin dei ki nongdiemadan (ii) ban leh ia ka in setu survey (iii) ban pyrkhat ia ka holding capacity lane katno ngut kin shong die jingdie ha kawei ka jaka katkum ka jingkheiñ na ka jingdon briew (population) (iv) ban pyrkhat ban ai lisen (iv) ban kdew ia ki vending zone bad no vending zone, ka por ne kynta ban shong die jingdie (v) ban shna ia ki skhim na ka bynta ki nongdie madan bad kiwei de ki kam.
Ha kawei pat ka liang ki jaka kiba don ha syndah ki ïew kiba la rim ym lah ban pynduh ia ka jaka shong die madan bad ki kam pynroi bad ka jingjaboh kim dei ka daw ban weng ne pynkynriah ia ki nongdie madan.
San, ka jingeh ha ka Nongbah Shillong ka long ba ngim don ka Bor ne Dorbar Pynïaid Sor ne Urban Governance/Council.
Ki Dorbar Shnong ruh ka bor ne iktiar jong ka khim bad lyngkot bad lait na ki Aiñ thung Syiem, thung Rangbah Shnong (Appointment of Chief) ki Aiñ jong ki Hima ba la thaw da ka District Council ym don da kiwei pat ki Aiñ ki ban kyrshan ne ai bor ia ki Dorbar Shnong ban treikam pura kum ki Bor ne Dorbar Pynïaid Sor.
Ka Municipal election ha Shillong ka long khatduh ha ka snem 1966 bad hadien kata la pynïaid ia ka Sor Shillong tang da uwei ne kawei ka briew kiba bat kum u/ka Chief Executive Officer ba thung ka Sorkar.
Ngi tip ruh ba ka la don ka mukutduma halor ka kam election Municipal kaba la neh da ki phew snem bad ki don bun bah ki bym sngewtynnat ia ka kyntien ne jingmut Municipal, hynrei ka Nongbah Shillong kan ym lah shuh ban ïeng lymda ka don ka Urban Council ne kano kano ka Bor ne Dorbar Pynïaid Sor.
Ngi dei ban sei ki buit bad ban pynïoh ia ka Bor ne Dorbar Pynïaid Sor ba jied da ki paidbah, lym kumta ka SorHynriew, ka nongbah Shillong ka dei ban long ka nongbah kaba kynthup ia baroh.
Ka Shillong kaba rim ka dei ban weng hi ia ki jingeh lajong.
Naduh ka jingkhap ngiah bad ka sahkut kali da ki kynta, ka jingpynkhuid ia ka jaboh jabaiñ, ka jingpynbiang ia ki jaka shong pangad paidbah, ki jaka leit bar bad paiñkhana paidbah, ki kali paidbah haduh ka koit ka khiah, ka jingshngaiñ ka ïaid ka ïeng bad kumta ter ter.
Khlem artatien ki nongdiemadan bad ki nongshong shnong salonsar ki don ki buit bad jingstad ban pynbeit, pynkhuid, pynitynnat bad ban pynïaid ïa ka Nongbah Shillong.
Ngi ngeit ha ka buit bad ka bor jong ki nongshong shnong salon sar, ym tang ha ki katto katne ngut kiba kurup lut ia ki jaka bad kiba kwah ban thaw tang ki Shoping Mall bad ki jaka pynïeng kali.
Shillong, Nailar 25; Ka bor synshar District ha ka sngi Palei ka la hiar jurip da lade ban leit sorjamin ïa ki jaka ban shah ba ki nongdie madan kin shong die jingdie bad ban weng ne kham pynrit ha ka jaka ba ki ju shong die jingdie ban kham pynkylluid ïa ka lynti ïaid kjat kum shibynta ban pyntreikam ïa ka hukum ka iing bishar ba ka sorkar kan peit ïa ka bha ka miat jong ki nongdie madan da kaba ka pyntreikam ïa ka aiñ ka sorkar pdeng.
Ha kane ka sngi na ka liang ki majistor ki la bthah ïa ki katto katne ki dukan ba kin ym tur than sha ki jaka ba ju ïaid kjat bad ba ju ïaid kali namar ym tang ba ka pynkhapngiah ïa ka leit ka wan ki paidbah bad ruh ban ïada ïa ki nongdie madan na kino kino ki jingjia ïoh ba kin shah tynrah ha ki kali.
Na ka liang ki nongdie madan ruh ki la kular ban ai jingïatreilang bad ki bor sorkar khnang ba kan pynsuk ïa ki paidbah bnongleit nongwan bad ba na ka liang jong ki pat ruh kin ïoh kamai na kane ka kam kaba ki ju trei da ki phew phew snem.
Ha kane ka jingleit sorjamin ïa ki jaka ba la shong da ki nogndie madan ha ka thaiñ Khyndailad la ïalam da u Bah F.B.Basan, ADM bad u Bah Toshanbha Marweiñ, Executive Magistrate ryngkat ka jingsynran lang jong ki Pulit, ki nongmihkhmat na ka tnat Pynroi Sor bad na ka Shillong Municipal Board, u Bah Khrawborlang Nongdhar, Junior Engineer na ka ophis u Assistant Director BADO, W.Chyne u Inspector jong ka Legal Metrology bad L.Nongrum, u Labour Inspector, na ka ophis District Labour.
Shillong, Nailar 26 : U Myntri Rangbah ka Jylla ha kane ka sngi Palei u la kyntait ba kam don satia kano kano ka jyrsieh haba ïadei bad ka jingsuba pyndonkam bakla ïa ki 29 tylli ki kali da u Assistant Inspector General of Police (A).
Haba kren bad ki lad pathai khubor, u Myntri Rangbah u la ïathuh ruh ba ïa kitei ki kali baroh la thied katkum ki kyndon kiba la buh.
“Ngam tip naei kane ka kyntien ‘jyrsieh’ ka wan, ka long thik kum ka kyntien kaba thmu ban pyrshang pynkylla ïa baroh.
Kam dei satia kumta, hynrei ka hap ban ïaid ryngkat bad ka jingshisha," u la ong.
U Myntri Rangbah u la kubur ruh ba ki don ki ishu kiba ïadei bad ka jingbhah, hynrei ka don pat ka jingpynslem, kumta u la ong ba katei kam mut ba kan kylla jyrsieh noh.
“Kumta, to ngin ap shwa bad ngin sa peit ïa ka kaiphod," u la ong.
Halor ka jingkylli kaei pat ka sienjam ba ka sorkar kan shim pyrshah ïa utei u heh pulit lada lap ba u donkti ha katei ka jingkynnoh ba pyndonkam bakla ïa ka bor, u Myntri Rangbah u la ong, “Ngin sa tohkit bniah ha baroh ki liang tangba kam dei satia ka jingpyndonkam bakla ïa ka bor…la katta ruh ngin sa peit kumno ka long.
".
Shillong, Nailar 25: Ki San ngut ki Nongïalam jong ka HNLC kiban ïashim bynta ha ka jingïakren ïasuk bad ki bor sorkar ki la wan poi ha Shillong naduh ka 5 tarik mynta u bnai.
Ïa kane la ïathuh da u Bah Sadon K.Blah, uba long u Ksiang jong ka HNLC haba ïakren bad u Mawphor mynta ka sngi.
Kine ki san ngut kiba la phah da ka Seng ki long u Vice Chairman, Bah Manbhalang Jyrwa, u Political Secretary, Bah Aristerwell Thongni, u Foreign Secretary u Bah Phrangkupar Diengdoh bad arngut ki Personal Security Officer, u Bah Aiborlem Marbañiang bad Bah Storgy Lyngdoh.
U Bah Sadon, u la ïathuh ba kine mynta ki don hapdeng ka jingpeit jingkhmih jong ka sorkar, tangba ka jingpeit kam dei pat kaba pyrkhing ba kin nym mih shano shano ruh, hynrei ki lah ban leit kai sha ïing ruh.
Haba la kylli halor ka rta jong ki, u Ksiang ka HNLC, u la ïathuh ba kine ki san ngut kidei kiba la don ha ka rta kum ma u hi la kumno kumno 40 snem shaneng.
Kine ki la wan ruh ryngkat ki kot ki sla na ka bynta ka jingïakren ïasuk, ïa kaba ka sorkar kam pat buh tarik satia bad ka jingïakren ka lah ban long ha Shillong.
Lah ban kdew hangne ba dei ha kine ki bnai kiba ladep ba ka HNLC ka la pyntip ba ka la ïoh ïa ka jubab na ka sorkar ba ka la pdiang ïa ka jingtyrwa ïaskren ïasuk, ha kaba ka sorkar kala thung ïa u Bah Peter Dkhar, ophisar IAS ba la shongthait kum u Ksiang na ka liang ka sorkar bad ka HNLC pat ka la thung ïa u Bah Sadon K.Blah, President ka Seng HNYF kum u Ksiang ka Seng.
Kine ki arngut ki Ksiang ki la ïakynduh bunsien ryngkat ki nongmihkhmat na ka liang ka sorkar pdeng.
Dang shen ha kine ki bnai, u Bah Sadon u la pyntip ba ka sorkar ka la shah ïa ki nongïalam ka HNLC ba kin wan sha India khlem kano kano ka jingpynthut lane kata ka Safe Passage.
Hadien kane pat ka HNLC ka la jied ïa ki san ngut ki nongmihkhmat jong ka ban ïashim bynta ha ka jingïakren ïasuk.
Shillong, Nailar, 25: Mynta ka lah thikna ba u Bah Alexander Hek un hap ban ïakhun pyrshah ïa u Bah Rocky Hek, lada u kwah ban jop biang ïa ka elekshon MLA ha u snem 2023.
Kane ka long hadien ba ka National Peoples Party (NPP) ha ka sngi Palei ka la pynbna ïa u Bah Rocky Hek kum u Kyrtong ban aireng pyrshah ïa u MLA jong ka BJP na Pynthorumkhrah Constituency u Bah Alexander L.Hek.
U Bah Rocky Hek u dei u pyrsa jong u Bah AL Hek uba la mih noh na ka BJP dang shen ban pynïasoh ïalade bad ka NPP mynta ka sngi khnang ban ïakhun pyrshah ïa la u jong u Mama ha ka Elekshon sha ka Ingdorbar Thawaiñ ka Jylla ka ban sa long ha u snem 2023.
Ïa u Bah Rocky Hek bad ïa ki nongbud jong u, la pdiang burom da u National President ka NPP u Conrad Kongkal Sangma ha ryngkat ka jingsakhi lang jong u Symbud Myntri Rangbah u Bah Prestone Tyngsong, u Myntri ka sorkar u James K Sangma lem bad kiwei kiwei de ki MLA jong ka NPP.Namarba ka Pynthorumkhrah Constituency ka dei ka constituency kaba ïashong khleh jaitbynriew, u Conrad Sangma haba ai jingkren ha kane ka sngi, u la kren ruh da ka ktien Hindi khnang ban pynsngewthuh ïa ki paidbah ïa ki nongrim treikam bad ïa ki thong jong ka party.
U Bah Rocky Hek haba kren ha kane ka jingïalang u la pan jingkyrshan na ki paidbah nongshong shnong ka Pynthorumkhrah Constituency ba kin pynjop donburom ïa u ha ka Elekshon ka ban sa long da kaba kular ruh ban peit ïa ka bha ka miat bad ka jingdonkam jong ka shnong ka thaw baroh kawei.
Shillong, Nailar, 25: Ka Hynñiewtrep Youths Council (HYC) ka kob ban ïatai nia bad u Myntri Rangbah ka Jylla u Conrad Kongkal Sangma lane ïa ki Myntri Sorkar bad ïa ki MLA halor ka jingïasoi jong ka Sorkar Jylla ïa ka Memorandum of Understanding (MoU) ban ïa pynbeit ïa u pud u sam hapdeng ka jylla Meghalaya bad ka Jylla Assam.
Kane ka jingkob ïatai nia jong ka Seng ka long hadien ba ka HYC ka la pynlong ïa ka jingïalang ban pyrshah ïa ka MoU ha sor Nongstoiñ ki la don ki kynhun seng saiñhima bad ki nongbud jong ki seng saiñpyrthei kiba la kynnoh ba ka HYC ka la pyrshang ban ïalam bakla ïa ki paidbah halor ka MoU ïa pynbeit pud ha pdeng ka Sorkar Meghalaya bad ka Sorkar Assam.
“Kine ki seng saiñpyrthei bad ki nongkyrshan ki la kren shane shatai ba kata ka Memorandum of Understanding (MoU) ka long kaba dei bad kaba bha shaba palat bad ki la kob ruh ba dei tang ka party jong ki kaba nud ban ïa pynbeit ïa u pud bad ka Assam," la ong u General Secretary ka Seng u Bah Roy Kupar Synrem ha u kyrwoh ba la phah sha ki lad pathai khubor.
“Ka HYC ka kwah ban kren shai ba kam shym la ïalam bakla ïa ki paidbah lane kam shym la pynthud ïa ka jingthmu jong ka Sorkar Meghalaya ban ïa pynbeit ïa u pud u sam bad ka Assam.
Ka HYC ka kwah ban ong ba ngim don hok ban ïalam bakla ïa ki paidbah bad ha kajuh ka por ki Myntri Sorkar lane ki MLA ruh kim donhok ban pynksan jubor ïa ka bym dei.
Khnang ba kan long kaba shai bad ka bym don jingnoh shiliang ka Seng ka kloi ban ïatai haba shit haba shai ka sngi halor kane ka MoU," ong u kyrwoh.
“Ka HYC ka dei ka seng kaba burom ïa ki paidbah bad ïa ka sur jong u paidbah, te kan pynlong da ka jingïakop pynshai paidbah lane ka jingïatai nia paidbah halor ka MoU ïa pynbeit pud hapdeng ka Meghalaya bad ka Assam.
Ka Seng kan sa buh ïa ki nongkren ban kren pyrshah ïa ka MoU bad ngi kyntu ïa u Myntri Rangbah, ki Myntri Sorkar bad ïa kito kiba soi ne kyrshan ïa ka MoU ba kin wan ban pynshai lane pynksan ïa ka MoU kaba ki ladep soi.
Ka Seng ka kwah ban kren shai ba ngim kwah ban ïatai nia bad ki briew ki bym don bynta ha ka jingsoi ïa ka MoU lane ki bym don bynta ha ka jingïakren pynbeit pud bad ka Assam.
Kumta, ngin pdiang tang ïa u Myntri Rangbah lane ki Myntri Sorkar lane ïa ki MLA ba kin wan mihkhmat ban kyrshan ïa ka MoU lada don.
Yn buh mar lai ngut ki nongkren kata lai ngut kiban kren kyrshan ïa ka MoU bad lai ngut kiban pyrshah bad yn ai por mar 15 minute uwei u nongkren," la ong shuh shuh ka Seng.
Ka Seng ka la pyntip ba ïa ka jingïatai nia kaba nyngkong halor ka MoU yn sa pynlong ha Patharkhmah, Ribhoi District ha ka 30 tarik mynta u bnai ha ka por 12:00 baje mynsngi bad yn sa buh sngi ruh ha Shillong bad ha kiwei kiwei ki jaka kum ha Rambrai, ha Riangdo bad ha kiwei ki jaka.
“Lada jia ba na ka liang jong u Myntri Rangbah lane ki Myntri Sorkar ne ki MLA kiba soi lane rai ban soi ïa ka MoU kim wan ban ïa shim bynta, ka Seng kan pynlong la ka jong ka prokram ban pynshai paidbah bad pyrshah ïa ka MoU kaba long pyrshah ïa ki Hima Khasi," ong u kyrwoh.
Rakhe dap shi snem ka Lamlynti V.O, Thaiñthynroh.
Jowai, Jymmang 20: Ka jingïakhun ‘Semi Final’ jong ka lympung ïalehkai phut-bol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tour-nament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 20 tarik u Jymmang ha madan Kiang Nangbha Stadium Jowai.
Ha kane ka jingïakhun Semi Final ba nyngkong la wan ban ai reng hapdeng ka Maitchaphrang Mootyr-chiah pyrshah ïa ka Madankynsaw Mookyn-deng, ka jingïakhun kala long kaba ïakhait bha, hynrei tad haduh ba kut ka jingkynhun ka Maitcha-phrang Mootyrchiah kala lah ban pynliem syndon ïa ka Madankynsaw Mookyn-deng da 2-1.
Ïa ka kol ba nyngkong la thep da ka Maitchaphrang Mootyrchiah ha ka minit ba 13 lyngba u rangïalehkai jong ka u Raymon Sten, hadien kane ka shikol ka Madankynsaw Mookyn-deng kala ïaleh doh ïap ban pynphai kylla ïa ka shi kol bad dei lyngba ka jingïaleh-kai bha jong uwei na ki player jong ka u Joby Jose Dkhar ha ka minit ba 36 ula ïoh ban pynphai ïa katei ka sngi kol da kaba pynïakhait da mar shikol haduh ba kut ka jingïakhun jong ka kylla step.
Haba wan ban bteng ïa ka jingïalehkai ha ka kylla miet kala nang kham itynnah shuh shuh namar baroh ar kynhun kila pyrshah ban thep kol, hynrei dei ha ka minit shwa ban kut ka jingïakhun ka Maitchaphrang Mootyr-chiah kala ïoh biang ban pynkhih ïa ka kol ba ar lyngba u Leibor Ymbon kata ha ka minit ba 79, kumta ka Maitchaphrang Mootyr-chiah kala jop da 2-1 kol.
Ka jingïakhun ‘Semi Final’ ba ar kan long lashai ka sngi 21 tarik u Jymmang ka Khliehmuchut Shang-pung kan ïakhun pyrshah ïa ka Mookyrdup ha ka por 3 baje nohphai sngi.
Shillong, Nailar 26 : Ka lympung ïalehkai football ba hehduh hapoh ka thaiñ Mawkynrew kaba la ti kum ka Mawkynrew Cup 2022 kan sdang mynta ka sngi Saitjaiñ ha madan Mawleiñ.
Ki ar tylli ki team kiban aireng nyngkong ha kane ka lympung ba mynta u snem kan long hapdeng ka Mawjatap SC pyrshah ïa ka Lynshing SC ha ka por 2:30 baje janmiet.
Ïa kane ka lympung yn plie pyrda da u Bah Banteidor Lyngdoh uba dei u Myntri ka tnad ki kam ïalehkai jong ka sorkar jylla ha kajuh ka por u MLA ka thaiñ kum u kongsan bad yn don lang ryngkat u Bah Gavin Mylliem MLA ka Sohra Constituency kum u symbud kongsan.
La phiah ïa katei ka lympung ha ki 4 tylli ki Zone bad ka jingïalehkai mynta ka sngi kan dei jong ka Mawleiñ Zone.
Ki team kiba ïashim bynta ki don haduh 65 tylli ha baroh 4 tylli ki Zone.
Ka kynhun kaba khur ïa ka nam lahduh kan ïoh ban rong ïa ka song pisa kaba T.1.50 Lak katba kaba wan ba ar kan ïoh T.80 hajar.
Shillong, Jymmang 20: Ka Mawlai bad ka Laitkor ki la rung sha ka semi-final jong ka lympung ïalehkai Women’s Football League ba pynïaid da ka Shillong Sports Association hadien ba ki la khur jingjop ha ki jingïalehkai ba khatduh ha ka sngi Thohdieng kaba la long ha madan Third Ground, Polo, Shillong.
Baroh ar tylli ki team ki la ïoh ban rung sha ka semi-final na ka Group A bad haba phai sha ka jingïalehkai ha kane ka sngi, ka Mawlai SC ka la pynliem kput da 7-0 ïa ka Rahjingshai ha ka jingïakhun kaba nyngkong katba ka Laitkor ka la rung sha ka semi-final hadien ba ka pynliem da 3-0 ïa ka PFR Academy ha ka jingïalehkai kaba ar.
Ka Mawlai SC ka la lah ban teh lakam bha ha ka rukom bat bad pashat bol bad tang ha ka minit ba phra ka la ïoh ban pynkhih jar lyngba ka Ibashisha Khongwet, bad tang hadien lai minit ka Rushia Dkhar ka la thep ïa ka kol kaba ar (11min).
Ka Mawlai SC ka la nang ïakhun tyngeh khlem da ailad ïa ki thei ka Rahjingshai bad da kane ka rukom ïalehkai ha ka minit ba 17 ka Marbarin Nongrum ka la thep ïa ka kol kaba lai shwa ba kan thep pat ïa ka kol kaba ar na bynta jong ka bad kaba saw ïa ka Mawlai SC ha ka minit ba 19.
Ka Mawlai ka la nang ïoh mynsiem shuh shuh bad ki saw kol ba ka la thep kam pat shym la pynhun ïa ka kynhun ha kaba ka Ibashisha Khongwet ka la thep ïa ka kol kaba san bad kaba ar na bynta jong ka ha ka minit ba 43, shwa ba ka Sunalinda Iawren kan thep ïa ka kol kaba hynriew ha ka minit ba 45 bad khatduh ka Fedelia Lamare ka la ïarap thep kol ha ka minit ba 49 ha kaba ka kynhun ka la pynliem syndon da 7-0.
Haba phaia pat sha ka jingïakhun hapdeng ka Laitkor bad PFR Academy, ka jingïakhun ka long kaba mar ïakhaid ha kaba sdang jong ka kylla step, hynrei ha ka minit ba 20 ka Solina Jaba ka la thep jlang ïa ka shi kol na bynta ka Laitkor kaba la pynkmen ïa ka kynhun hi baroh kawei.
Ka jingïapyrshang thep kol shwa ban kut ka kylla step ka ïathnem bha baroh ar liang hynrei ym don ba lah ban thep kol kaba pynlong ïa ka Laitkor ban lamkhmat da 1-0.
Ha ka kylla miet mar syn sdang hi ka Tracy Rympei ka la khyrwit bad thep kol na bynta ka Laikor SC ha ka minit ba 46 bad khatduh eh ka la thep ïa ka kol kaba ar ha ka minit ba 60.
Kumta haduh kaba kut jong ka jingïalehkai ka Laitkor SC ka la pynliem da 3-0 bad rung syndon sha ka semi-final.
Ka jingïalehkai mynta ka sngi Saitjaiñ na ka Group B kan long hapdeng ka Nongkohlew pyrshah ïa ka Lawei ha ka jingïakhun kaba nyngkong kaban long ha ka por 1 baje nohphai sngi katba ha ka jingïakhun kaba ar ka Nongkrem pyrshah ïa ka Lumaparing ha ka por 3:30 baje janmiet.
Na kane ka Group ka Maw-U-Tieng ka la ïoh ban rung lypa sha ka semi-final, katba ka jingïaknieh rung kan long hapdeng ka Lawei kaba don mynta ha ka kyrdan ba ar da phra point bad ka Lumparing kaba don ha ka kyrdan kaba lai da hynriew point.
Nongpoh, Jymmang 20: Ka Seiñ Kur Suchiang, Ri-Bhoi Unit kala pynpaw ka jingsngewkhia kaba jur halor ka jingleh jong uwei u rangbah bala tip kyrteng kum u Phermandes Mawsymbai u ba shong ba sah ha Mawroh u la nud ban pynïaid da ka Football Tournament haka kyrteng jong ka Seng Samla Kur Suchiang.
Haba kren sha ki lad pathai khubor mynta ka sngi u Henry Suchiang Secretary ka Seiñ Kur Suchiang Ri-Bhoi Unit bad ka kong Ibrosta Suchiang President ka Nongpoh Unit kila pynpaw ba kum ka kur ka dap da ka jingsngewlyngngoh kaba khraw bad ka jingkyndit ban ioh jingtip ba kawei ka Football Tournament kaba la pynlong haka shnong Saiden bala pynïaid da u Bah Phermandes Mawsymbai u ba la shim ha kyrteng jong ka kur da kaba pynbna ruh da ka khusnam kaba 15 hajar.
Naka liang kitei ki nongïalam ka Seiñ Kur Suchiang kila pyntip ba kim don jingtip eiei halor katei ka jingleh jong utei u rangbah u bym don ruh kano kano ka jingïadei bad ka kur Suchiang, hynrei naka liang jong ki kila buh jingkylli ba kumno u nud ban pynlong kat ka Football Tournament ha kyrteng jong ka kur khlem ka jingtip jong ka kur.
“Kane ka jingleh jong utei u rangbah kam dei shuh ka sien ba nyngkong hynrei u ba la shu kwah kamai pisa jubor ha kyrteng jong ka kur bad naka liang ka kur ka pan map ruh naki riew paidbah lada don kino kino kiba la noh synñiang sha utei u rangbah naka liang ka kur kala pynshai ba kam don jingtip eiei halor katei ka bynta" la ong kitei ki nongïalam kur bad ai por ruh ïa utei u briew 1 taiew ban pynshai halor katei ka jingpynlong ïaka tournament ha kyrteng ka kur bad lada um lah ban pynshai naka liang ka kur kan sa shim pat da kiwei ki sienjam ba tyngeh halor ka jingpynjah burom ïaka kur.
Ka Meghalaya Lokyukta ka dei kaba la thaw lyngba ka Meghalaya Lokayukta Act ban ïakhun pyrshah ïa ki kam bamsap jong ki Shakri Sorkar hapoh ka Jylla.
Kane ka aiñ ka dei ka atïar kaba khlaiñ bha namar ka don ïa ki bniat ba lah ban ai ka jingpynsajia ïa ki riew bamsap ym kum ka aiñ Right To Information (RTI) kaba dei tang ka atïar ban sei madan ne thad madan ïa ka bamsap.
Ka Meghalaya Lokayukta naduh ba thaw ïa ka, kala treikam bha ha ka jingïakhun ïa ka bamsap bad dang shen, ka Lokayukta kala pynmih ïa ka hukum ban ujor ejahar bad ban pynsajia ïa ki Ophisar bad ki Contractor jong ka Garo Hills Autonomous District Council (GHADC) kiba donkti ha ka jingbam klop ïa ka pisa jong ka Council ba kot da ki phew klur, kaba la ïoh kum ka Speclal Grant Assistant na ka Sorkar Pdeng.
Kane ka hukum ka pyni shai kdar ba ka Lokayukta ka dei shisha ka atïar kaba khlaiñ bad kaba lah ban ratdyngkhong ïa ka bamsap lada ki paidbah ki nud ban mihshakhmat ha kaban buh ïa ki jingujor.
Khlem da lah ban klet, ka sienjam ba nyngkong eh jong ka Meghalaya Lokayukta ban kyndang ïa ka bamsap ka la sdang ha u snem 2018-2019 haba ka pynmih ïa ka hukum ba bthah ïa baroh ki Nongtrei Sorkar ba kin pynbna paidbah ïa ki jingdon jingem (assets) jong ki nalor ki jingtip ba bnïah shaphang ki Kurim bad ki Khun ki Kti.
Kane ka hukum kala pynïengskhor ïa ki Nongtrei Sorkar khamtam ki Nongtrei kiba la bat ïa u lakam ban pynïaid ïa ki Tnad bapher bapher jong ka Jylla, kiba don ka bor ban pynïaid ïa ki skhim, ki project bad ka pisa pilaiñ jong ka Tnad.
Kane ka hukum ka dei kaba paka palat ban lap ne pynshisha ïa ka jingbamsap jong ki Nongtrei Sorkar lyngba ka jingdon jing em jong ki haba pynïahap pat bad ka jingïoh ba ki ïoh na ka kam ba ki trei.
Ban ïakhun pyrshah ïa ka kam bamsap kam dei satia ka kam kaba suk bad ban ong ba ka jingkem ïa ka kam bam sap ka shongeh ha ki sakhi satar bad ki kot ki sla ka dei kaba bakla eh namar nïar eh na ki kam bamsap ba ki nongbam sap kin buh ïa ki sakhi satar ka ban buh ha ka jingma ïalade.
Ka kam sniew hi kam dei ka kam kaba suk ban lap bad baroh ki nongleh kam sniew kin don beit ïa ki jong ki buit kumno ban tapeitmiaw ïa kiei kiei baroh.
Namar kata, kaba paka tam ban tih ïa ka bamsap ka dei tang ka jing khmih bad jingbishar ïa ka jingdon jingem jong ki Nongtrei da kaba ianujor ïa ka jingdon jingem jong ki bad ka jing ïoh kamai jong ki na ka kam ba ki trei.
Ka jingmih pyrthei jong ki kam bamsap bapher bapher jong ki Heh Sorkar ha kylleng ki Jylla ka Ri ka dei na ka jingbishar ïa ki jingdon jingem jong kine ki Nongtrei bad ka jingïoh kamai jong ki bad lyngba kine ki jingbishar ba sa mih madan ki case ‘ka jingdon spah palat pud’ (disproportionate Assets Case).
Khlem pep hangne ha Jylla ruh baroh ki sakhi ïa ka jingdon spah palat pud jong ki Ophisar ka Sorkar Jylla naduh ki Engineer, ki Doktor, ki Beaurocrats bad kiwei kiwei.
Lada ka jingbishar ka don ïa ka jingdon jingem ne nongkynti jong kine ki Ophisar ka Jylla, khlem pep kiba bun kin poi sha ruh nar.
Hynrei sngewdiaw pat ban ïohi ba ka hukum jong ka Meghalaya Lokayukta ka shu kut tang ha ka jingpynmih hukum bad la ong ïa kane namar la shem ba bun ki Tnad Sorkar kim shym la pyntreikam satia ïa kane ka hukum.
Ym lah len ba kila don katto katne ki Tnad Sorkar kiba la pyntrei ïa kane ka hukum hynrei ka jingpyntrei ruh ka long tang ka jingleh dep rukom kata tang ban shu lum jingtip na ki Nongtrei ym ban bishar pat ïa ka spah ka phew ba ki don ban bishar la ka dei hok ne em kat kum ka tulop ne jingsiew ba ki ïoh.
Ki Tnad Sorkar ki klet ban khmih ïa kane ka bynta bad dei namar kane ka daw ba haduh mynta, lada ïaid kat kum ka hukum jong ka Lokayukta, baroh ki Nongtrei Sorkar ka Jylla Meghalaya ki dei kiba khuid bad kiba lait na ki kam bamsap.
Kum ka Shnat kaba tohkit ïa ki kam bamsap, kala dei ïa ka ym ban shu hun ha ka jingpynmih hukum, hynrei ban pan ïa ki kaiphod na ki Tnad Sorkar ban pynthikna ba baroh ki Tnad ki bud ryntih ïa ka hukum.
Ka Lokayukta kala dei ban pan jingtip ne pan jïngkheiñ na ki Tnad Sorkar halor ka jingdon nongkynti jong ki Nongtrei kiba don spah palat pud ban ïoh tohkit ïa ka jingshisha lyngba ki jingtohkit bad ki jingtian bishar kat kum ki kyndon aiñ.
Lada kane ka jingbuddien kam don satia, long lehnohei ka jingpynmih hukum bad kan myntoi aiu ruh ban bthah ïa ki Nongtrei Sorkar ba kin pynbna ïa ki jingdon jingem lada kam don pat ka jingbishar ban pynthikna ba ka spah ba ki don ka dei kat kum ka hok jong ki ne dei da ka jingkamai da kumwei pat kata ka jing‘Bamsap’.
Ka Lokayukta kaba la maitphang ïa kane ka kam na ki Nongtrei Sorkar kala dei ban buddien ha ka jingtian bishar bad ïa kiba don spah palat i’u pud dei ban pynngat ha ka ‘Disproportionate Assets Case’ bad ban thep along khnang ba kan long ka nuksa ïa kiwei pat ba kin kïar lai lum laiwah na ka jingbamsap bad ba ka Jylla kan lait shisyndon na ka kam bamsap kaba dei u kruiñ jong ka roi ka par ka Jylla.
Shillong, Jymmang 20: Ka St.Anthony’s Higher Secondary School ka ïohrah ïa ka nam lahduh ha ka East Khasi Hills District Level Inter School Athletic Meet 2022, ka Loreto Convent ka jop kyrdan ba ar, ka St.Mary’s Higher Secondary School ha ka kyrdan ba lai bad ka Seven Huts H/S School ha ka kyrdan ba saw.
Kane ka lympung kaba la sdang ha ka 18 tarik ka la poi noh sha kaba kut ha ka sngi Thohdieng (20-5-2022) ha SAI, STC Shillong.
Ka St.Anthony’s Higher Secondary School ka ïoh khur 23 tylli ki takma, 9 tylli ki takma ksiar, 7 tylli ki takma rupa bad 7 tylli ki takma rnong.
Ka Loreto Convent, Shillong ka khur 11 tylli 3 tylli ki takma ksiar, 4 ki takma rupa bad 4 ki takma rnong.
Ka St.Mary’s Higher Secondary School kaba wan ba lai ka khur 10 tylli kynthup ïa 8 tylli ki takma ksiar bad mar iwei ka takma rupa bad rnong, katba ka Seven Huts Higher Secondary School kaba wan kyrdan ba saw ka khur 4 tylli 3 tylli ki takma ksiar bad 1 takma rnong.
Kiba la ïoh ïa ka nam Best Athlete ha ka Under -14 jong ki kynthei ki long ka Shiksha Pradhan jong ka Loreto Convent, Shillong katba ha ka liang ki shynrang la ïoh da u Jonathan Thangkhiew jong ka Seven Huts Higher Secondary School.
Ha ka Under-16 jong ki kynthei ïa ka Best Athlete la ïoh da ka Chitra Malik jong ka St Mary’s HR Secondary School, ha ka liang ki shynrang la ïoh da u Embhahlang Lyngdoh jong ka St.Anthony’s Higher Secondary School.
Katba ha ka kyrdan Under – 18 ka Bethlyne G Makri jong ka St Mary’s Higher Secondary School ka la ïoh ïa ka nam Best Athlete bad ha ka liang ki shynrang la ïoh da u Donbok Shabong jong ka Shillong College.
Mawkyrwat, Jymmang 20: Ka shnong Nongnah kaba don ha syndah jong u Lum Iawpaw kaba hap hapoh u pud u sam jong ka South West Khasi Hills District jong ka Ranikor C&RD Block kaba jngai kumba 27 km na Mawkyrwat kaba dei ka headquarter jong ka South West Khasi Hills District ka dei kawei na ki shnong ba ka la shim ïa ka synjam ban pynneh pynsah ïa u ‘tiew rakot ne u nepenthes pitcher plant.
Lah ban kdew ba ha kane ka shnong ki don shibun ki jaka kiba itynnad ki kiba lah ban khring ïa shibun ïa ki nongwan jngohkai pyrthei bad mynta ngin ïa phai sha kawei ka jaka ba la pynneh pynsah ïa u ‘tiew rakot lane u nepenthes pitcher plant.
Ïa une u jait syntiew la pynneh pynsah da kawei ka group kaba ngi lah ban tip kum ka ‘Umsum Pitcher Plant Community Reserve Nongnah’ (UPPSRN).
Haba hiar bad ïuh kjat ha kane ka jaka ban sakhi ïa kane ka jaka ba la pynneh pynsah ïa u ne u jait syntiew bad la ïoh ruh ban ïa kren bad uwei ‘riew rangbah u ba dei ruh trai jong ka jaka uba long ruh ha kajuh ka por kum u dkhot jong kane ka group UPPSRN.Katkum ka jingïathuh, lah ban shem ïa ne u jait syntiew tang ha ki kato katne ki bynta jong ka jylla Meghalaya kum ha ki thaiñ Jaiñtia bad ha kine shnong kum ka Umdohlun shaduh Phlangdiloiñ, Nongjri bad Nongnah kiba hap hapoh South West Khasi Hills District.
Une u jait syntiew u don 4 jait bad ha la ka jong ki jong ki rong bad ha la ki jong ki dur bad u don ruh tang ha ki katto kattne ki bynta jong ka pyrthei.
Une u syntiew rakot u ju bam ïa ki kynja khñiang kiba her kum ki pyrjong bad kiwei kiwei de ki khñiang, bad hapoh jong u, u don ka um kaba ktang bad ïa ka um jong une u syntiew ngi lah ban pyndonkam kum ka um dawai ha kiba don maw bad ha ki shkor kiba mihksuid hynrei lada pyndonkam ïa ka um na une u syntiew ka dei beit kato ka um kaba dang tap ym kaba la dep plied.
La ong shuh shuh ba ïa une u syntiew rakot, ngi lah ban shem shibun bah ha kane ka jaka kaba ki la pynneh pynsah ïa u bad ka jingheh jong kane ka jaka ka long kumba 45 square akar ei ei nalor une u syntiew ha kane ka jaka ki don ruh ki jaka pynneh pynsah ïa ki dohkha dohpnat, ha kane ka wah umsum ki don ruh ki jaka ïaid kai ki jaka shongkai pynngad ki jingkieng dieng haba kut jong kane ka kper ka don ka jaka kaba itynnad bad pyngngad ka bym pat shna ei ei ïa kaba ka group ka mut ban shna jaka shongpyngngad kaba long ha kut jong ka riat.
Kane ka ‘Umsum pitcher plant Community Reserve Nongnah’ ka don haduh 9 ngut ki dkhot kiba ju peit bad sumar ïa kane ka jaka bad ha kaba ïa dei bad ki lad jingïarap, kane ka kynhun ka dang ïoh pdiang tang na ka tnad wildlife kaba khyndiat khynsoit hynrei kiba bun ki dang pynlut hi na ka met jong ki hi.
Namarkata, ha kane ka jaka kum ka kynhun ka dang don kam shibun ki lad jingïarap na ka sorkar khnang ba kin nanglah ban nangpyn-itynnad ïa kane ka jaka bad kaba donkam eh mynta ba na ka liang jong ka kynhun ka pynpaw long ha kaba ïa dei ka jingker kynroh khnang ba kin lait na ka thylliej jong ka dieng jong ka jingthangkhlaw namar kumba long mynta kane jingeh ka dei kaba hakhmat duh ba ha kylleng ki jaka ki mat bad ki ïa kynhun (jingthangkhlaw).
Nongstoiñ, Jymmang 20: Namar ka jingther jong u slap ha kane ka taïew ba la dep, ka jingtwa khyndew ha ki surok ha kylleng ki jaka ka jur bha haduh ba ka la don ka jingdkoh ha ha ka leit ka wan jong ki paitbah.
Kawei na ki surok kaba ka jingtwa khyndew ka jur bha ka dei ka surok na Langdongdai sha Malangkona.
Ka jingtwa khyndew ha katei ka surok, ka la buh ïa ki paitbah nongshong shnong jong katei ka thaiñ ha ka jingeh kaba khraw ha ka leit ka wan.
U bah Birbor Riangtem secretary ka shnong Langdongdai haba pyntip ha u nongthoh khubor, u la ong ba ha ka jingshisha ka surok PMGSY na ka shnong Porïu haduh Langdongdai, la dep siang rong bad ki paitbah ki la kham suk shibun ban leit ban wan sha Malangkona.
Hynrei naduh ka shnong Porïu haduh Malangkona, ka la khohruh khohram bad lada ki paitbah ki mut ban leit donkam ha Riangdo ruh ki shem shitom.
Namar ka surok tang shu poi ka aïom slap ki kali kim lah shuh ban ïaid, nalor ba ka don ka wah Rianggen kaba ha kine ki sngi ka um ka la heh bha.
Utei u nongïalam shnong u la ong ruh ba ha kine ki sngi naduh ba u slap u la jur bha, ki paitbah katei ka thaiñ ki la shem jingeh haduh katta katta ha ka leit ka wan.
U la ong ba dang shen ki nongïalam ka Synjuk Nongsynshar Shnong Langdongdai Area ryngkat ki rangbah na katei ka thaiñ, ki la ïamih ban leit pynkhuid ïa ka jingtwa khyndew ha shilynter ka surok Langdongdai-Malangkona tang ban lait ki Mahindra pickup kiba ju leit kit ïa ki mar bam na ïew Joypur.
U la ong ruh ba wat la ki la pyrshang ban leit pynkhuid ïa ka jingtwa khyndew ruh tang da ka bor met kim lah ban pynkhuid lut.
Kumta ha kine ki khyndiat sngi ban wan kin sa leit ban ïakynduh ïa u Executive Engineer ka tnad PWD, ban kyrpad ba un ïarap lem ha ka ban phah pynkhuid ïa ka jingtwa khyndew ha shilynter katei ka surok.
Nongstoiñ, Jymmang 20: Ka St Joseph Higher Secondary School Nongkasen kaba la jop haduh 13 tylli ki takma ksiar, 8 tylli ki takma rupa bad 10 tylli ki takma rnong, ka la long ka lahduh (Overall Champion) ha ka Inter School Athletics Meet 2022 jong ka Eastern West Khasi Hills District, ïa kaba la pynlong da ka ophis jong ka District Sports Officer, West Khasi Hills District, ha ryngkat ka jingïatreilang bad ka Forum For Change and Upliftment of Society (FOCUS) ha Madan Dommawlum, Pyndengumiong, Mairang.
Katba ka Kynshi Higher Secondary School, Kynshi ka la ïoh ïa ka nam jop ha ka jingïakhun March Pass Competition, Nangta ka Myrïaw RMSA Secondary School, Myrïaw ka la jop ïa ka khusnam Best Discipline Team.
Kine ki khusnam baroh la sam hynne ka sngi ba kut noh ka lympung.
Ha kane ka sngi, u Lamphang ka Ïing Dorbar Thaw Aiñ ka jylla, u Bah Metbah Lyngdoh u la wan kum u kongsan ha ka jingïadon ryngkat u Superintendent of Police ka Eastern West Khasi Hills District, u Bah M.B Syiem, u Additional Deputy Commissioner ka Eastern West Khasi Hills District, u Bah A.Nongbri, I District Sports Officer ka West Khasi Hills District, I Kong B.Syiem, kiwei kiwei pat ki kynthup ïa ki nongtrei sorkar, ki nongïalam shnong ka thaiñ, ki nonghikai bad ki khynnah skul.
Haba ai jingkren ha ka jingïalang pynkut ïa kane ka jingïalehkai Athletics kaba lai sngi ïa kaba la ïoh ban sdang ha ka 18 tarik mynta u bnai, u Lamphang ka Ïing Dorbar Thaw Aiñ ka jylla Meghalaya, u Bah Metbah Lyngdoh u la pynpaw ïa ka jingkmen ban ïohi ïa ka jingïashimbynta shitrhem jong ki khynnah pule ka thaiñ.
U la ong ruh ba ki jingïalehkai bad jingkilan met, kumba long ka jingpule kot, ki long kiba donkam haduh kata namar ki ïarap ban pynthanda ïa ka jabieng ki khynnah pule bad lyngba ki kam ïalehkai, ki khynnah ki lah ruh ban ïoh ïa shibun ki jinghikai na ka bynta ka jingim ba man ka sngi ka jong ki.
Haba kren halor ka ‘No Tobacco Campaign’ kaba long ka campaign jong ki khynnah pule pyrshah ïa ka jingdih bad jingbam duma, u Bah Metbah u la pynpaw ïa ka jingsngewdiaw halor ka jingkharoi ki kam sniew hapdeng ki samla ka jylla kaba kynthup ïa ka jingdih droks, ka jingshongkha khynnah bad kumta ter ter.
U la khot la wer ruh ïa ki nonghikai bad ki khynnah pule ka thaiñ ba kin long ki nongkit ‘tien syiem ki ban trei shitrhem ban ïarap pynduh jait ïa ki jingsniew kiba kum kine na ka Distrik bad ha ka jylla hi baroh kawei.
Nongstoiñ, Jymmang 20: Ka jingther jong u slap ha ka taïew ba la dep bad kaba dang bteng man la ka miet haduh kine ki sngi, ka la pynlong ïa ki wah ba kin shlei bad ïa ki pyntha rep ba kin dap um.
Ha West Khasi Hills ki don ar tylli ki pyntha rep kiba jrong bad kiba ïar bha kiba long kum ka thiar na ka bynta ki hajar ki paitbah nongshong shnong kiba rep ba riang ha kitei ki pyntha.
Kawei ka dei ka pyntha Umyiap kaba don shaphang mihngi na Nongstoiñ, kaba dei ruh kaba heh tam ha ka jylla bad kawei pat ka dei ka pyntha wahblei kaba don shaping mihngi na Riangdo.
Kitei baroh ar tylli ki pyntha ki dei kiba don ïa ki wah kiba tuid na pdeng jong ki pyntha bad ki long ruh kiba sei soh bha.
Haba phai ha ka jinglong jingman jong kitei ki pyntha rep, ym ju kham jia koit ba kin shah tap um ha u bnai Jymmang.
Hynrei dei tang ha une u snerm ba na ka daw jong ka jingjut palat u slap kitei ki pyntha rep ki la shah tap um.
Haba phai ha ka pyntha Umyiap ka jingtap um ha kine sngi ba la dep, ka la palat ïa u lain u ba ka um ka ju poi ha baroh ki snem.
Hynrei ka wah kaba tuid napdeng jong ka pyntha Umyiap ka kham sted bad ka kham rngad kloi.
Katba ka um kaba tuid na pdeng ka pyntha wahblei pat ka kham suki.
Ka jingtap um ïa ka pyntha wahblei ka la neh naduh ka sngi thohdieng haduh ka sngi lah sngi u blei jong ka taïew ba la dep, ha kaba ki hali ki pynthor ki la sdang ban paw hynrei na ka jingther biang u sla man la ka miet, ka jing tap um ka dang neh haduh mynta.
Bun ki nongrep ki la ong ba lada ka jinghap slap kan dang bteng man la ka miet, kan long ka jingduh kaba khraw namar ha kine ki sngi ka ladei ka aïom ban puh ban lur shuwa ban thung, namar naduh ka taïew ba nyngkong jong u bnai ban wan kiba bun ki la sdang ban thung bad ban bet.
Khliehriat, Jymmang 20: Ka surok bah ha sor Khliehriat ruh ka la shah ktah haduh katta katta na ka daw ka jingther jur u slap myn ha kine ki sngi ba la leit, kumta ki dkhot jong ka East Jaintia National Council Khliehriat Circle mynta ka sngi ki la ïa mih bad maramot da kaba pyndap da ki maw ïa ki jaka kiba la pei thliew hapdeng surok, ha ka surok National highway ha Khliehriat West.
Ha kane ka jingmaramot la ïashimbyntalang ruh da u President rangbah ka seng u bah Sambormi Lyngdoh bad u Vice President EJNC-CEC, u bah Ency Shadap lem bad ki dkhot jong ka Khliehriat Circle.
Na ka liang u General Secretary jong ka EJNC Khliehriat Circle, u samla Mebanteilang Sukhlaiñ, u la pynpaw ka jingsngew khia halor ka jingjulor ka surok ha sorbah Khliehriat ha kaba ka surok ka la pei thliew bad long kum ki pung ba lang um hapdeng surok kaba la wanrah ïa ka sniewdur ka sor Khliehriat, kaba long ruh ka Head Quatar jong ka East Jaintia Hills District, na ka liang ka seng ka kynthoh jur ruh ia ka National Highway Authority of India bad ïa ka company shna surok ka G.R.Infra bad ong ruh ba ka jing julor ki surok khamtam ha Khliehriat ka dei namar ka jingtrei thulmur palat ki nongtrei kiba shna ïa ka surok kiba la shu trei tang ban dep, ha kaba tang shu hap u slap ka surok ka la pei thliew bad kane ka jingjulor ka surok bad ka jinglang um kum ka pung hapdeng surok ka buh jingeh bad buh jingma haduh katta katta ïa ki kali kiba iaid lyngba na kane ka surok ha Khliehriat.
Ka jingjulor ka surok ha Khliehriat ka buh jingeh ym tang ïa kiba ñiah kali hynrei ka buh jingeh ruh ïa ki paidbah kiba iaid da ka kjat namar ba ka dei ha ka jaka ïew ba bun briew.
“Katba lah la ka bor ngi kum ka seng ngi la shu pyndap maw hi ïa ki jaka kiba la long thliew palat khnang ban kham pyn suk ïa kiba ñiah kali bad ngi kyntu jur ïa ka NHAI ba ka dei ban shim khia ban maramot noh mardor ha ka rukom kaba dei ïa ka surok ha Khliehriat bad ngi kyntu ruh ba ka dei ban da marmot janai bha khnang ba ka surok kan skhem bad kan neh, namar kumba long mynta kane ka surok tang shu wan u slap ka la pei thliew bad julor bad buh jingeh ïa ki paidbah" pynpaw bad ban shuh shuh u samla Mebanteilang Sukhlaiñ.
Jowai, Jymmang 20: Ka Hynñiewtrep Youth Council War Jaiñtia Circle mynta ka sngi kala phah syndon da ka jingujor sha u MLA ka thaiñ u ma Lahkmen Rymbui bad kumjuh sha ka Sub-Divisional Officer Amlarem Sub-Division Amlarem halor ka jingthut jong ka bording hapoh ka shnong Padu West Jaiñtia Hills District.
Katkum katei ka shithi jingujor ka seng lyngba ka Padu Unit kala pyntip ba ka jingduh bording ha katei ka thaiñ jong ka shnong Padu Bah kala long naduh ka 16 tarik u Jymmang 2022 bad haduh mynta ka sngi ka jingduh bording ka dang bteng hapoh ka shnong bad kane ka la buh jingeh ha kiba bun ki liang.
Ka seng kala ong ba kane ka jingduh bording ka dei na ka daw jong ka jingduh noh u Transformer uab don hapoh jong katei hi ka shnong.
Kumta ka kyrpad jur ïa ki bor ba dei khmih ba kin shimkhia mardor ban bujli ïa u Transformer na ka bynta ka jingmyntoi jong ki paidbah nongshong shnong bad khamtam eh ïa ki khynnah skul.
Jowai, Jymmang 20: Ka Khasi Student Union Jowai Unit hynnin ka sngi hapoh ka jingïalam u President Ewanmi Phawa, General Secretary Leonard Dhar lem bad ki dkhot ka seng kila leit ban jurip ïa ka ophis District Commerce & Industries Centre kaba don ha Mihmyntdu.
Ha katei ka sngi ka seng kala lap ïa ka jingdkhoh ka rukom jingtrei kam jong katei ka ophis kaba ai jinghikai (training) ïa kiba bun jait na ka bynta ki samla ba kin seng kam la jong.
Ka seng ka la ïoh ban ïa kynduh ïaki nong incharge kane ka ophis, ha ka jingïakren bad ka Functional Manager (F.M) jong katei ka ophis kala ong ba don shibun ki training kiba don hapoh ha katei ka ophis kiba kynthup kum ki Tailoring, Knitting, Carpenter, Computer, ki schemes bad kiwei kiwei, kiba dei ban ai sha ki paidbah khamtam ïaki samla.
Hynrei haka jinglap jong ka seng pat ba don sa tang ar tylli ki jait training kiba dang trei kam kata Tailoring bad Knitting.
Halor kane naka liang ka KSU Jowai Unit kala dawa na katei ka office ba ka dei ban shim ka jingkitkhlieh ban pyntreikam biang ïa baroh kitei ki training kiba pher bapher kiba don ha ka bad ka seng kala pyntip ba kan nang ïai buddien ïa kane.
La ïathuh ki jingai training ba don ha katei ka ophis ka ai jingmyntoi ïaki samla jong ka District hi baroh kawei khamtam kumno ba kin ïeng hala ki jong ki kjat ban seng ïa ki kam la jong, pynkut ka kyrwoh na u samla Nidapoi Shadap Publicity Secretary ka Jowai Unit.
Jowai, Jymmang 20: Ka Hynñiewtrep Integrated Terri torial Organization (HITO) Sahsniang Area West Jaiñtia Hills mynta ka sngi Thohdieng hapoh ka jingïalam u President samla Overfive Biam kala leit ban buh jingujor haka office treikam jong u Executive Engineer (EE) PWD ha Shangpung Sub Division halor ka jingorpait bad jingtrei torti ka rukom shna ïa ka kynroh jong ka jingkieng Mynsar kaba pynïasoh na Umsalait sha shnong Iooksi.
Ka seng kala dawa bad ai jingmut sha ki bor ba dei khmih ban nym pat shah ïaki kali heh ban ïaid lyngba kane ka jingkieng ban lait naka jingjia ba sngewsih, shuh shuh ka seng ka kyntu ïa ki bor sorkar ba kin shim khia ïa kane jingujor khamtam ban pynbha ïa ka kynroh jong katei ka jingkieng kaba la jur ka jingorpait.
U samla Overfive Biam ula ong ka jingleit jurip ïa kane ka jingkieng ka long hadien ba la ïoh ka jingujor na ki paidbah nongshong shnong kila hiar sha katei ka jingkieng bad lap ba ka kynroh jong ka jingkieng kala sdang orpait bad ka lah ban khyllem syndon.
Ula ong ba kane ka jingorpait ka kynroh ka lah ban dei na ka daw ka jingleh torti jong u Contractor khlem da pyntrei bha ïa katei ka kynroh bad kane kala buh jingma ïa ki paidbah nongleit nongwan.
Jowai, Jymmang 20: Ka Rotary Club Jowai ha kane ka 19 tarik u Jymmang kala pdiang burom ïa ka jingwan ïuhkjat u Dr.M.S.Konwar Major Donor, District Governor 3240, ha ka jingïalang ba la pynlong ha Infinity Conference Hall Mooralong.
Ïa ka jingïalang la pynïaid da u Rtn.
M.Passah, MPHF President Rotary Club Jowai la sdang ïa ka jingrwai ïa ka sur National Anthem ba la shim bynta da baroh ki dkhot ka seng, katba u Rtn.
Rudolf E.Laloo PHF ula ai ki kyntien pdiang burom sha baroh kiba wan sha ka prokram.
Ha kane ka sngi la ïoh ban pynsngew ïa ki kam ba ka seng kala dep ban synñiang hapoh ka imlang ka sahlang da u Rtn.
Dr.K.Syngkon katba u Rtn.
E.F.Gatphoh, MPHF, Chair person of Rotary Foundation Committee ula pynsngew ïa ka pisa kaba la noh kylluid da ki dkhot sha ka Rotary International bad la aiti ïa ka Cheque ha u District Governor.
Ha kane ka jingwan ïuhkjat u District Governor 3240 la py nlong ruh ka jingpynkup burom ïa ar ngut ki nongshong shnong na sor Jowai hapoh ka jingpynïaid u Director of Vocational Service Rtn.
D.Toi bad ki dkhot ka Rotary Club Jowai kiba la ibit ban pynkut burom ha une u snem ïa ki ar ngur ki dei na ka shnong Panaliar, Jowai kata ïa u ma R.Konel Phira uwei na ki nongthoh sur jingrwai, nongpynmih Phlim Jaiñtia bad u nongak ba la pawbha, kumjuh ïa u ma Ram Kynjin uba don ïa ka sap ban shna ïa ki tiar ba bunjait bad uba long ruh u nongoh dur ba trim.
U ma R.Konel Phira haba ai jingkren ula pynpaw ka jingsngewnguh ïa ka Rotary Club Jowai kaba la shim ïa kane ka bynta kum ka lad ban ai mynsiem lem ïa kiwei ba kin lah ban pynpaw pynthei shuh shuh ïala ki sap ki phong ba ki don.
U Rtn (Dr) M.S.Konwar Major Donor, District Governor 3240 ha ka jingkren ula pynshlur ïa kitei ki ar ngut ba kin sam lem ïa ka sap ba ki don sha kiwei de khnang ban kane ka sap ba ki don kan sah ha ka pateng kaba dang wan.
Ha ka juh ka por u ai khublei ïa ka seng kaba trei shitom na ka bynta ka imlang ka sahlang khamtam ha kine ki snem ba la dep jong ka khlam Covid-19.
Nongpoh, Jymmang 20: Ka Ri Bhoi Students Union mynta ka sngi ka la ujor syndon da ka ehjer sha u SP ka Ri Bhoi ban pyrshah halor ka jingkynnoh ba la don ka jingdie tuh ïa ki umphniang da ki trok kit umphniang ha Ri Bhoi bad ki la ujor ruh da ka ejehar ka dei hadien ruh ba la mih ha ki lad pathai khubor ba la don ka jingkynnoh ba ka don ka jingdie tuh ïa ki Umphniang da ki Dribar jong ka Kali kit Umphniang.
Na ka liang ka RBSU tang hadien ba la mih ha ki lad pathai khubor ba la kynnoh ba ka don ka jingdie tuh ïa ka umphniang ha Ri Bhoi bad ba la kynnoh ruh ba ka Kompani ka kyntait ban buria ïa ka bailut ksan ki trai pump, ka seng ka la shim ïa kane ka ra ban ujor da ka ejehar sha u SP ban dawa tohkit bad ban kem ïa kito kiba don kti ha kitei ki kam beain.
Haba ïa kren bad ki nongthoh Khubor, u President ka RBSU, u Samla Everjoy Nongpluh bad u Working President ka RBSU, u Samla Amberlight Masharing, ki la ong ba kane ka jingkynnoh ba ka don ka jingdie tuh ïa ka umphniang ba kynthup naduh ka petrol bad diesel ka ktah ïa ka burom jong ka Ri Bhoio bad kino kino kiba don bynta ha katei ka kam kumba la shah kynnoh ha ki lad pathai khubor dei ban tohkit bad ban kem khnang ba kum kine ki kam beain kin nym don jaka ha Ri Bhoi.
Ki la ong ruh kumba la kynnoh ba da ki spah litar ka umphniang ki jah rngai bad ynda haba la poi sha ki petrol pump ki la duna litar bad kane kan ktah beit ïa ki paidbah, ha kaba ki trai pump ki hap ban leh tuh ha ki meter tang ban lait na kajingduh nong, namar na ka liang ka Kompani ka kyntait ban siew ïa ka bai buria.
Namarkata, na ka liang ka seng ka kyrpad ïa u SP ba un phah ban tohkit mardor halor kane ka kam beain jong ka jingdie tuh ïa ki umphniang bad kane ka jingkynnoh kumba la mih ha ki lad pahthai khubor ka ktah ym tang ïa ka burom ka District bad ka ktah ruh ïa ki paidbah kiba pyndonkam ïa ki umphniang ba khlem pep kan don ka jingleh tuh lehrieh da ki trai haba ki la duhnong lypa da ki spah litar haba poi ka umphniang sha ka petrol pump, ki la bynrap.
Khliehriat, Jymmang 20: U muktiar jong ka Khliehriat Bar Association, u bah Kynjanmon Amse, myn ha ka 18 tarik mynta u bnai, u la buh da ka jingthoh khmat u Deputy Commissioner ka East Jaiñtia Hills District bad pynpaw ïa ka jingeh ki paidbah ka thaiñ khappud namar ka jingdkhut ka jingkieng hajan Shymplong, u la kyntu jur ïa u D.C ba un shim khia ban phah maramot noh mardor ïa katei ka jingkieng kaba don ha khappud.
La ong ruh ba katei ka jingkieng kaba dkhut ka dei ka jingkieng kaba kongsan kaba pyniasoh ïa ka shnong Huroi, Hingaria, Lejri, Lahaleiñ bad kiwei kiwei ki shnong kiba don ha ki jaka ba khappud bad ka ri Bangladesh, la pynpaw ruh ba ki paidbah ha ki khappud, kim don ïa ki mobile connection bad kim don ïa ka bor ding kaba biang.
Haba kren shaphang ka jingdkhut ka jingkieng, u bah Amse, u la ong ka kane ka buh jingeh ha ka rukom ban pynpoi ïa ki marbam, ki mar rasion bad kiwei kiwei ki jingdonkam ha ki iïng ki sem, la ong ba mynta ki paidbah ki don ka jingsngew syier ioh ba ka bam ka dih kaba ki don kan lut noh bad kan buh jingeh ïa ki, khamtam kito kiba pang ba shitom kiba donkam ban leit wad dawai man ka por.
Haba kren pat halor ka jinglong jingman jong baroh kawei ka surok ha ki thaiñ khappud, utei u muktiar, u la ong ba ka sorkar ka tip bha ïa kane ka jinglong jingman ka surok ha khappud kaba la jur da ka jyrsieh bad ong ba hadien ka jingiakhih paidbah bad jingbuddien ka Joint Action Committee jong ki shnong ha khappud (JAC jong ki saw Dorbar Shnong, Lejri, Lahaleiñ, Huroi and Hingaria), ka MDoNER, jong ka sorkar India ka la dep pdiang ïa ka jingtyrwa ban shna ïa ka surok ha khappud kaba long ha ka mang tyngka kaba T122, 07, 00000\- tyngka ha kaba na ka liang ka tnat PWD (Road) ruh ka la dep ban khot tender bad ym pat shym la ioh jingtip eiei pat ïa ka jingwan katei ka mang tyngka katba ka jingthep tender pat ka la kut naduh ka 27 tarik u lber 2022.
Kane ka jingslem ban pynbna ne ban ai iay ka Work Order, ka la pynsah lyngngoh bad pynjynjar ïa ki paidbah ka thaiñ “Namar ha ka jingiakynduh jong ngi bad u myntri rangbah ka jylla kumjuh ruh bad u Symbud myntri rangbah, u bah Prestone Tyngsong, ki la dep kular ba ka kam kan sdang noh ha u bnai ïaïong lane ha ka taïew ba nyngkong jong u bnai jymmang, hynrei kat haduh mynta ïa ka kam ym pat sdang satia" pynpaw u bah Amse ha ka shithi sha u Deputy Commissioner.
Utei u muktiar, u la kyntu ïa u Deputy Commissioner ka East Jaiñtia Hills District ba un sngewbha ban kyntu lem ïa ka tnat PWD(R) ba kan kham pynkloi noh ïa ka kam khamtam ban pyn bna ne issue noh ïa ka Work Order.
Ha ka shithi, la pynpaw ruh ïa ka jingsniew palat ka surok khappud kaba ju khot ka Rymbai-Bataw-Borghat Road kaba la shah ktah haduh katta katta na ka daw ka jingjur palat u slap, kane ka dei ka lynti kaba ki paidbah ha ki shnong khappud kiba kynthup ki paidbah jong ka shnong Borghat, Lama, Pynurkba, Lakadong, Bataw , Natbor bad kiwei kiwei ki u iaid lyngba na kane ka surok, la ong ba na ka liang ka sorkar ka la dei ban shim khia ban maramot noh ïa kane ka surok ruh khamtam ban pynlah ban pynkhuid noh kham kloi ïa ki khyndew kiba la twa khnang ba kan nym ktah ïa ka leit ka wan jong ki paidbah.
Na ka liang u bah Amse, u don ka jingkyrmen ba ka sorkar kan sngap lem ïa ka jingud ki paidbah ka thaiñ khappud bad kan shim khia noh kloi kloi ban weng ïa ki jingeh jong ki paidbah ha ka leit ka wan….
Shillong Jymmang 20: Ka All India Trinamool Congress (AITC) ka la buh jingkylli ïa u Myntri Rangbah ka Jylla u Conrad Kongkal Sangma, halor ka jingjot jong ki surok bad ka jingshong synjor jong ki jingkieng ha ka jingther jong u lapbah uba jur ha kane ka aiom lyiur.
Ka AITC ha ka sngi Thohdieng ka la kynthoh ruh ïa ka jingsahdien bad ka jingjot jong ki surok ha ka Constituency jong u James PK Sangma bad u Bah Nujorki Sungoh.
“Balei ki surok bad ki jingkieng ha Meghalaya ki jot bad ki synjor, Conrad," la kynthoh ka AITC lyngba u kyrwoh ba la phah da ka IPAC.“Kam dei shuh kaba dang thymmai ba ki surok ha Meghalaya kin khoh bad julor.
Ka jingjot jong ki surok ka la buh jingeh ïa ki nongleit nongwan, ïa ki kali kiba kit ïa ki nongpang, ïa ki khynnah skul bad kiwei kiwei," la kynthoh ka AITC.Ka Trinamool Congress ka la kynthoh ruh halor ka jingjot rathai jong ka surok ha ka Constituency jong u MLA ka UDP u Bah Nujorki Sungoh kaba la ktah ïa ka leit ka wan jong ki paidbah ha ka leit ka wan bad ha ka rah ka rong bad ka jingbym biang ka surok ha ka Constituency jong u Myntri ka tnat ka Koit ka Khiah u James PK Sangma la i kumba ka jylla ka la don hapdeng ka jingshah dkhat noh na ka thaiñ.
Ha rilum Garo, dang khyndait sngi, ki nongshong shnong ki la hap ban shu kit da ka met ïa kawei ka longkmie kaba pang da kaba ïaid kjat 700 mitar tang ban leit rah sha ka jaka ai jingsumar.
Ka jingktieh jong ka surok kat haduh ba ym long shuh ban ïaid kali ka la pynlong ïa kine ki nongshong shnong ban shu kit da ka met ïa ka nongpang namarba kim don lad shuh da kumwei pat, la kynnoh ka AITC.Ha South Garo Hills, ka surok NH-62 ka la sniew haduh katta katta nalor ka jingkieng dieng kaba la 30 snem kam shym la treikam shuh mynta da ki snem.
