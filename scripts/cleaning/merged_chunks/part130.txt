Dr.P.B.M.Basaiawmoit ha ki email kyrsoi73 @gmail.
com bad ecumove@gmail.
com.
Nongpoh, 20 Nailur:Ha kawei ka jingjia ba sngewsih kaba la jia hynne ka sngi ha Umsning Umsohlang, ha kaba uwei u khunlung uba la tip kyrteng kum u Iamelahun-lang Shadap uba dang 3 snem tam na ka shnong Umsning Umsohlang, u la khlad noh hadien ba u la ngam ha kawei ka Wah barit kaba don hajan ka shnong Umsning Lumroman.
Ka tyllong khubor ia kaba la ioh ban lum da ki Nongthohkhubor, la ong ba kane ka jingjia ka la jia mynta ka sngi ha ka por 1 baje duna ei ei, ha ka por ba dang shu dep rang u slap.
La ioh jingtip ruh, ba ha ka jingshisha katei ka jaka Wah rit, kaba utei u khunlung u la shah rong bad ngam jyllop kam da dei ka Wah kaba heh bad kaba wanrah jingma, namar katei ka Wah rit ka heh tang ha ka por ba hap slap.
Shillong, 20 Nailur:Ha kine ki sngi, ka la mih ka jing ujor na ki paidbah, ba ki Bank, kim treh ban pdiang ia ki shiphew tyngka nar bad katei ka la pyn dukha mynsiem ia ki nongkhaii bad kumjuh ia ki nongbylla sngi, namar ba kim don jaka ban leit bujli ia kitei ki pisa khutia.
Katei ka jingleh jong ki Bank, ka la pynlong, wat ia ki Petrol Pump, ki dukan bad kiwei kiwei ki jaka ia die ia thied, ba kin kyntait lem ban shim ia kitei ki shiphew tyngka nar bad katei ka la pynlong ia ki paidbah, ba kin shu ia buh kai ia kitei ki pisa ha la iing.
U Rupang, ula iakren ia U Assitant General Manager (AGM) ka State Bank of India (SBI), Shillong u Surajit Tripathy, u la ong ba ki bank baroh kim lah ban kyntait ban pdiang ia ka pisa shiphew tyngka nar ha kano kano ka dur ruh.
Haba iakren mynta ka sngi, u Tripathy u la ong ba ha ka jingshisha kam don kano kano ka jingujor kaba la poi sha u ba ki don ki bym treh ban pdiang ne shim ia ka pisa nar shiphew tyngka hynrei lada don kiba kyntait kata ka mut ba ki la pynkhein ia ka kyndon ka RBI.“Kumno ngin kyntait haba dei ma ngi ba sam ia ka pisa sha ki paidbah bad haba ki paidbah ki wan ai, kumno ngin kyntait", la ong u Tripathy.
U la ong ba kano kano ka pisa kaba la pynmih da ka RBI ka dei ka pisa ba la ithuh da ka ain bad ym don ba lah ban kyntait ia ki ha kaba iadie iathied iasiew ia tda.
U AGM ha kajuh ka por, u la iathuh ba dang hynne ka sngi ruh, ka SBI ka la pynlait pisa shiphew nar haduh 15 hajar tyngka lyngba ki tnad bapher bapher jongka.
Katkum ka jingiathuh u Tripathy, tang ban pyniaid na kawei ka bank sha kawei pat, ka don ka kyndon bym lah ban pdiang bad kata ka long tang hapdeng ki bank hi ym bad ki paidbah.
U la ong lada don ki nongtrei bank ki bym pdiang ia ka pisa shiphew nar kam dei na kano kano ka daw hynrei ka lah ban dei tang namar ba ki thait ban niew ban khein haba wanrah shibun.
“Lehse ki don ki nongtrei bank kiba thait ban niew haba wanrah shibun ka pisa nar hynrei kam don ka ain ban ong ba ka bank kam nym pdiang ia ki", u la ong.
Katkum ka jingong u AGM, lada don ki bank ki bym pdiang, lah ban pyntip sha ka bor ba dei peit ba kin leh ia kaba donkam.
Ha kajuh ka por, u la iathuh ba ka RBI ka la sdang ban pynmih ia ka kot T.50 bad T.100 kaba thymmai mynta tangba kam pat lah ban pyniaid ne sam paidbah namar ba ka dang shim por ban pynbiang ia ka jingdonkam jong ki paidbah.
Shillong, 21 Nailur:Na ka bynta ban wanrah ia ka jingshngain ia ka jingrakhe lehniam Durga Puja, ki paidbah riew ngeit Hindu ha ka jylla, ki bor ba dei peit ki la pynkhreh ban buh da ki CCTV cameras ha kiba bun ki rynsan khamtam ha ka nongbah.
Katkum ka jingkren sha ki lad pathai khubor, u president ka Central Puja Committee u Naba Bhattercharjee u la ong ba ha kane ka kynti ki don baroh 231 tylli ki rynsan ba la shna kynthup 62 tylli tang ha ka nongbah bad ki jaka ba marjan.
Ka jingleh kmen Puja kan sdang naduh ka 26 tarik mynta u bnai.
U Naba u la ong ba ha ka jingrakhe, kan don ruh ka jingialang baroh ki jait niam ha ka 23 tarik ha kaba u Myntri Rangbah u Mukul Sangma un long u kongsan.
Kan don ruh ka jingiakop tem bom, ka ban tip kum ka Prasad Gupta Memorial Drum Beat Competition bad ruh ka SK Das Memorial Drum Beat ban long ha ka 28 bad 29 tarik.
Na ka liang ki bor ka ain, kin pynlong ruh ia ka jingpahara baroh ar phew kynta na ka bynta ban pynlong ia ka jingleh kmen kaba iaid beit iaid ryntih.
Shillong, 21 Nailur:Ban pynsuk ia ka leit ka wan, ha ki sngi rakhe Puja, ki bor pyniaid District, ki la khang ia ki trok ban rung sha ka nongbah Shillong, naduh ka 21tarik Nailur haduh ka 1tarik Risaw 2017.
Ha kitei ki sngi, la khang ia ki trok, ba kin rung sha ka nongbah Shillong, naduh ka por 10baje mynstep, haduh 12baje shiteng synnia bad ki trok kiba wan ja Jaintia Hills bad kiba wan sha Shilong, kin sangeh ha Mawryngkneng bad kan nym don don ka jingkhanglad ia ki trokl kiba leit sha Ri Bhoi, lyngba ka Shillong Bye Pass.
Yn nym shah ia ki trok, ba kin iaid na Shillong sha Umiam, ha ki por ba la buh bad ki trok kiba wan na West Khasi Hills, kin sangeh ha Mairang bad kiba wan na Mawsynram, Sohra bad Pynursla, kin sangeh ha 7mer bad kiba leit sha Jaintia Hills, kin iaid lyngba ka Bye Pass.
Shillong, 21 Nailur:Ki lad khubor ki la iathuh ba ha ka dorbar ban wan ka liangpyrshah kaba don ha KHADC kan pyrshang ban pynkhih biang ia ka Executive Committee ka PDF kaba ialam da u bah Pynshngaiñ N Syiem kum u CEM.Ki lad khubor ki la iathuh ba katei ka jingpyrshang jong ka liang pyrshah ban pynkhih shuki CEM ka dei hadien ba ki don katto katne ngut ki MDC kiba ju kyrshan ia ka PDF, ki la sdang ban kynran dien noh na ka liang synshar.
Kumba ka long mynta ka People’s Democratic Forum ( PDF) ka don 12 ngut ki MDC kiba la ia soh bad ka People’s Democratic Front, ka don ia u bah Pynshngaiñ (MLA/MDC) ba shah sospon ha ka Congress, ka don ia u bah Antonio War MDC ka BJP bad ka don sa u bah Jansing Tynsong MDC, nalor kitei ka PDF ka ioh jingkyrshan sa na u MDC ka KHNAM u bah Adelbert Nongrum bad na u MDC ka NCP u bah Ricky Shullai, kaba mut ba kumba ka long mynta ka PDF ka don 17 ngut ki MDC.Ka Liang pyrshah ka 5 ngut ki MDC Congress, 4 ngut ki MDC ka UDP, 2 ngut ki MDC ka HSPDP bad uwei u MDC shimet u bah Pyniaid Sing Syiem kaba mut ka don 12 ngut.
La iathuh ba kumba ka long mynta ka jingiakren bad ki MDC kiba don ha ka kynhun jong ka PDF ka dang iaid shakhmat bad la ong ba ki don 2 ngut kiba lah ban leit ia treilang noh bad ka Liang pyrshah.
Ki lad khubor, ki la iathuh ruh ba ka la mih ka jingbym ia sngewthuh jingmut mynta hapoh ka kynhun jong ka liangsynshar ha KHADC khamtam hadien ka jingleit iasoh PDF ki 12 ngut ki MDC ha kaba la don ki Party kiba la shah ktah ha kaba ki la duh noh ia ki MDC jong ki.
Shillong, 21 Nailur:Ka UDP Pynursla circle kan pynlong ia ka jingjied kyrtong ha ka 27 tarik mynta u bnai ha Pynursla.
Katkum ka khubor ba la iohlum, ka jingjied ia u kyrtong yn leh da kaba shu iathep vote ban iashim bynta ki president bad secretary jong ki unit baroh kiba don ha ka Pynursla constituency.
Kumba ka paw, ki don ar ngut kiba pan tiket na ka UDP kynthup u MLA barim ka Nongshken u Bah Khan K Dkhar bad u Bah Nehru Suting uba long u Director ka tnad karkhana ka jylla.
Shna taiar kali, ka longkmieba 13ngut khun ha UmsningShillong, 21 Nailur:I longkmie i ba kyrteng i kong Sobinora Kyrsian 48 snem ka rta,i ba dei na ka shnong Umsning Patarim, thain Ribhoi, ila ktik shisha ia ka jingmut ban iohi ba ka kynthei briew kan rah tyrnem ban shna ia ki shaka ne taiar kali kiba rim bad kiba pei, kumba leh ki shynrang.
Ine i longkmie i trei ia ka kam ka ba ym pat lah ban shem ha kylleng ki jaka,lehse lah ban ong tang ki rangbah ki ba ju mlien ban trei ia ka ne ka jait kam,ban shna ne pynbha ia ki taiar (Tyre) kali kiba sniew.
I kong Sobinora ne Meirit ba ki ju khot ieid,i la iathuh ba i la trei ia kane ka kam mynta la palat 10 snem, kaba i la sdang naduh u snem 2008, da ka jingthmu ban iarap kyntiew lem ia ka kamai kajih ha la ing ha kane ka pyrthei kyrduh kam ym lah ban khmih lynti tang ka kam sorkar.
Khlem ka jinglehrain I la sdang ia kane ka kam ban hikai hi da ka ba shu peit ia la u kurim ha ka por ba u trei ia kane ka jait kam shi bynta ban pynbiang ha ing.
Da ka jingangnud jong i ban nang i la sdang ban ktah sa da lade wat hapdeng ki jingbakla ha ba trei, teng teng i mad ia ka jingmynsaw ruh, hynrei khlem duh mynsiem ban iai bteng ba haduh mynta, khlem ka jingiarap kiwei ruh i la lah ban trei hi kum ba trei ki shynrang.
I meirit i don 13 ngut ki khun, 8 ngut ki kynthei bad 5ngut ki shynrang, 3 ngut na ki, ki la khlad noh, bad bun napdeng ki khun ki dei ba dang pule bad don ruh ki khun ki ba la sdang da ka jinghikai jong i ban trei ia kane ka kam, khnang ba kan ym kut noh hadien bym lah shuh ma i.
Shwa ba in trei ia kane ka kam i la iathuh ruh ba i la trei bun ki jait kam kum ka puh lyngkha, trei ha kper slasha bad kiwei.
Haba kylli kumno i sngew haba ianujor bad kiwei ki kam kaba ila trei, ila ong ba ka kam hi ka long kumjuh haba trei hok, ka ai jingmyntoi hynrei ka kam lajong ka pher shibun khamtam ha kane ka jingshna shaka kali, ka pynsngew tynnad shisha ia I namar ba im pat ju lap ia kiwei ki kynthei ban trei ia kane ka kam bad kan ai nuksa ia kiwei.
Ila iathuh ruh ba don ba kylli, hato im lehrain ban trei ia kane bad u la jubab ba im shym la don kano kano ka jingsngew lehrain bad dem beit khop ha la ka kam.
Bun ki rangbah ki shu ang haba ki iohi ia I, namar ba I lah ban pynbha ban shna ia ia ka shaka JCB, ki Trook, ki kali rit bad kiwei.
Hynrei kaba pynduna kamai ia I, ka long ba naduh ba la khang ia ka jingtih dewiong ha ka jylla, ka kamai kajih ka la hiar shibun namar ki trok ki la duna ban wan ha ka dukan jong i.
Ha ki por ba la dep, i iathuh ba ki ju kamai T.1500 haduh T.2000 shi sngi hynrei mynta ym palat ia ka T.300 shi sngi ka jingioh.
Jowai, 21 Nailur:U Ma Thombor Shiwat, ula hiar shuki noh mynta ka sngi, kum U Chief Executive Member jong ka Jaintia Hills District Council bad katei ka dei shisngi shwa jong ka dorbar ban ia tynjuh bor jong ka Council, hapdeng ka kynhun jong U Ma Andrew Shullai, uba la shah jied ha ka Meghalaya Pradesh Congress Comittee (I), ba un shimti kum U CEM ba thymmai jong ka JHADC.Lyngba ka jinghiar shuki jong U Ma Thombor, kumta ka dorbar ba la buh ban pynlong lashai ka sngi, ka lah ban nym bunkam shuh, hynrei, u lamphang dorbar jong ka Council, U Ma Arbor Hima Darnei, un lah ban pynlong rukom tang shipor bad un sa pynwai noh, da kaba pynbeit ia kawei pat ka sngi, ban jied ia U CEM ba thymmai jong ka Council.
Ka MPCC, la sngewthuh ba ka la rai ban bujli ia U Ma Andrew Shullai, ha ka jingialang, ha ka 18tarik Nailur, ha kaba la khlieh da U Bah DD Lapang, ha ka jing ia don ryngkat jong ki 19ngut ki MDC Congress, lait noh U Ma Thombor Shiwat, uba khlem leit satia sha katei ka jingialang.
Ka jingweng noh jong ka MPCC, ia U Ma Thombor, ka dei namar ba ki shim, ba U Ma Shiwat, uba dei U MDC jong ka Nartiang Umladang, u dei uba don ka jingiadei kaba jan bha bad U Ma Sniawbhalang Dhar, uba dang shah pynhap shuki myntri shen, halor ka jingshah kynnoh, ba u thmu ban leit pyn iasoh noh ialade sha ka seng Nationalist Peoples Party (NPP).
Shillong, 22 Nailur:Ka sorkar ka mynjur ban thung 11 ngut ki doktor bym pule na bhah sorkar (non-bonded) ha ka tnad ka koit ka khiah bad ia kane la mynjur da ka jingialang ka kynhun Myntri.
Na ka liang u Myntri Rangbah ula ong ba ia kine ki doktor la thung da ka jingphah na ka tnad ka koit ka khiahKatkum ka jingthung kam ka sorkar ia kine ka long ban pyndap ia ka jingdonkam namar ba ka dang sahteng ha ka jingpyniaid ka MPSC.“Ka jingthungkam ka don ruh ia kiba pule na ka bhah sorkar (bonded) bad ngi dang pynkhreh ia ka", u la ong.
U Myntri Ranbah u la ong ba ka jingduna doktor ha ka jylla ka long ym duna ia ka 100 ngut bad kane ka jingeh kan nang iai bteng hynrei ka sorkar kan sa pyrshang ban weng ia ka.
Ha kawei ka phang, ka sorkar ka la pynkylla ia ka Service Rule ka tnad khaw ka Meghala Service Rule 1985.
Katkum kane ka rule, la bhah ban thungkam da ka jingkhein (ratio) 2:1 kata ka jingthungkam beit da kaba pynlong ia ka jingialeh ekamin la mang 2 bad 1 da kaba shu pynkiew kyrdan hynrei mynta la mang beit mar shiteng kata ia kiba iakhun da ka eksamin bad ia kiba dei ban shu pynkiew kyrdan.
Kane ka long na ka bynta ka kam Assistant Conservator of Forest (ACF).
Nongstoiñ, 22 Nailur:Ha ka janmiet jong ka sngi Thohdieng, iwei i khyllung i ba dang 1 snem 11 bnai ei ei, i la khlad noh hashen hadien ba i la kum hap bad ngam jyllop noh ha kawei ka pung kaba don ha jan Iing jong i kaba don ha ka shnong Mawiawet West Khasi Hills District.
Katkum ka tyllong khubor, la ong ba katei ka jingjia ka la jia ha ka por kumba 1:00 nohsngi, ha ka por ba u kpa jong i tei i khyllung u dang wan na ka jaka bylla ban bam ja sngi bad ha katei ka por i tei i khyllung, i la mih na iing ban lehkai ha jan katei ka pung; hynrei hadien ba u kpa u la mih na iing bad namar ba katei ka pung ka don ha rud lynti u la iohi pynban ba i khun jong i la per ha sla um jong katei ka pung.
Shuh shuh la ong ruh ba u kpa jong itei I khyllung da ka jingkyndit u la ryngkoh bad kynrup ia la i khun, hynrei la shem ba itei i khyllung i la dep khlad noh bad hadien katei ka jingjia u kpa bad kiba ha ïng ki la pyntip noh wut wut sha u sordar shnong ha kaba u sordar bad ki rangbah shnong ki la leit sha Nongstoiñ Police Station ban pyntip ïa katei ka jingjia.
Ki pulit ruh mar shu ïohjingtip ki la leit bran bran sha katei ka jaka ban sorjamin bad ban pyndep ïa ki jingdon kam bad hadien ba ki pulit ki la pyndep ïa kijingdonkam baroh ki la register ïa ka mokutduma bad na ka liang kiba haïng, da ka jingïarap jong ki pulit ki la leit ban pan jngbit na Ïngbishar ban pyllait na ka postmortem.
Hadien ba ka Ïngbishar ka la ai jngbit ki pulit ki la aiti noh ïa ka met ïap itei I khunlung ha kiba ha ïng ba kin pyndep ïa ki jingdon kam baroh bad ka jingtohkit na ka liang jong ki pulit halor katei ka jingjia ka dang ïaid shakhmat.
Shillong, 22 Nailur:Mynta ka sngi ki pulit ka nongbah Shillong ki la kem ia u bah Michael Pakynteiñ uba dei uwei na ki nongialam jong u bah Mohendro Rapsang kyrtong ka seng Congress na West Shillong konstitwensi halor ka jingjia shah kawang Petrol bomb ka ïngsah jong u bah Paul Lyngdoh MLA jong katei ka konstitwensi.
Haba ia kren bad u Superitendent of Police ( SP) ka East Khasi Hills u Davis NR Marak u la ong ba la kem ia u bah Michael Pakynteiñ mynta ka sngi hapoh Lumdiengjri Police Station.
U la iathuh ba hadien ba la ioh ki jingujor na u bah Paul Lyngdoh MLA, la khot hajir ia u bah Michael ha Lumdiengjri PS bad ha ka por ba u wan hajir la kem artad ia u hangtei.
Ia u bah Michael la rah sha ing kashari mynta ka sngi bad la ai por ia ki pulit 14 sngi ban tohkit ia u.
U SP u la iathuh ba ki pulit ki la ioh jingujor na u bah Paul Lyngdoh ba ka ingsah jong u ka la shah kawang Petrol Bomb bad ha katei ka jingujor u bah Paul u la kdew ba dei beit u bah Michael Pakynteiñ, uba don kti ha katei ka jingjia.
Shuh shuh u la ong ba u bah Paul u la phah sa kawei pat ka jingujor (Supplementary FIR) ba u bah Michael Pakynteiñ u la thoh ia ki jingthoh kiba tohmet ha Facebook pyrshah ia u, kiba u bah Paul u la suhlang ia katei ka jingthoh ha ka jingujor jong u sha ki pulit.
Ha katei ka jingthoh Facebook u bah Michael Pakynteiñ u la thoh (Post) ‘ RIP PAUL.LYNGDOH.mis u bro’ bad harum katei ka jingthoh u la thoh biang (Comment) ‘My fren who xpired today’ ka jingthoh kaba pyni ba u bah Paul u la iap.
Katei ka jingthoh ka dei kaba la thoh ha ka 2 tarik u nailur ha ka por 11:12 baje mynmiet.
U SP u la iathuh ruh ba u la ioh sa kawei pat ka jingujor ha kaba ia dei bad ka jingshah pynpait pynpra ka CCTV jong ka ophis Congress ha Mawprem bad u la phah ia ka kynhun pulit ban leit sha katei ka jaka hynrei ka ophis Congress ka khang.
“Ngi la phah ia ka kynhun jong ngi ban leit tohkit bha, hynrei ka ophis Congress ka khang" u la ong.
Kham mynshuwa u bah Mohendro Rapsang u la ong ba ha ka jingleit ujor sha ki pulit, halor ka jingshah pynpait pynra ka CCTV u la suhlang ruh ia ka video jong ka CCTV kaba pyni ba ki don 3 ngut ki briew kiba leh ia katei ka kam hynrei u SP u la ong ba u khlem ioh satia ia kata ka video bad ym don ba-ai, hynrei u la ong pat ba mar ia ioh jingujor ki pulit ki la kurup noh ia ki video ban lap ia ki sabut.
U la ong shen ki pulit kin sa kem ia ki briew kiba la suba ba ki donkti ha katei ka kam.
"Ngam pat iohi ia kata ka video , ym shym la phah ruh sha ngi, ngi hap ban kurup ban lap ia ki jingshisha" u la ong.
U Davis NR Marak u la ong ba ka jingjia ha West Shillong konstitwensi kam shym dei ka sien kaba nyngkong hynrei kaba la jia bunsien bad u suba ba ka lah ban dei na ka daw jong ka saiñpyrthei, kumta u la ong ba u la phah ia ki bor pulit ban pahara ha katei ka konstitwensi bad kumjuh ruh u la phah pulit ban pahara ia ka ingsah ubah Paul Lyngdoh, MLA.“Ngin pynthikna ba kan ym don shuh kaba kum katei ka huri hura kumba la jia ha kine ki sngi" u la ong.
Shillong, 22 Nailur:Ka sorkar jylla ka la mynjur ban bah khlieh ia ka MeECL haduh T.800 klur ba kan shim ram na ki bynta ki jingdonkam jongka.
Ia kane la mynjur da ka kynhun Myntri mynta ka sngi.
U Mukul Sangma, Myntri Rangbah, haba kren hadien ba wai ka jingialang, ula ong ba ka jingmih na ka jingkamai ka MeECL ka don shibun ka jingiapher ka jingpynlut bad kane ka tnad sam ding ka jylla, bad haba peit ia ka rukom treikam jongka, ka sorkar ka la rai ban ai biang ia ka jingkyrshan ba kan lah ban shim ram ym palat ia ka T.8 spah kur.
Katkum ka jingong u Mukul ka MeECL, ka lah ban pynmih khajna tang kumba 200 klur tam ha ka shi snem.
“Ka sorkar kan bteng ban kyrshan ia ka MeECL ban bah khlieh lem haduh ka jingmang kaba T.800 klur", la ong u Mukul bad bynrap, ba kane ka mut ba ka MeECL ka lah ban shim ram na ki bank lyngba ka jingbah khlieh ka sorkar katkum kane ka dor ba la buh.
U la ong ba ka jingbah khlieh ka sorkar ka la long haduh T.1174 klur hynrei ka MeECL ka la lah ban pynlait noh haduh T.595.64 klur bad namar kane, ka la ka la hiar sha ka T.800 klur.
“Ka MeECL ka la pynlait noh T.595.64 klur sha ka sorkar namar ba kam lah ban pyndonkam", la ong u Myntri Rangbah.
U la ong ba shi bynta na kane ka long kum ka jingpyrshang ka sorkar ba thaw thymmai ban pyniaid ia ka kam pisa pilain ha kane ka tnad.
Nongstoiñ, 25 Iaiong:Ban pynshai paitbah halor kumno ban ialeh pyrshah ia ka jingpang khieshoh rih, ka Nongstoiñ Social Service Society (NSSS) West Khasi Hills District ha ryngkat ka jingiatreilang bad ka District Vector Borne Disease Control Programme (VBDCP) West Khasi Hills District ka la ioh ban rakhe ia ka sngi pyrshah khieshoh rih ha Iew Umdang WKHD.Ha shwa ban sdang ia katei ka jingialang la ioh shwa ia ka jingia iaid rally ryngkat ka jingpyrta ia ki ia ki kyntien bapher bapher ha kaba la wan ban iashim bynta da ki Community Health Volunteer (CHV), ki khynnah skul na ki skul bapher bapher jong katei ka thaiñ bad kiwei kiwei.
U Fr.James A.Syiemlieh (Director NSSS) haba ai jingkren ha katei ka jingialang u la ong ban ialeh pyrshah ia katei ka jingpang ki paidbah ki dei ban ailad ia ki bor jong ka sorkar kiba wan ban synreit ia ki dawai DTT, bad ki paidbah ki dei ruh ban pyndonkam ia ki musari ban lait na ka jingshah dait ha u kain pyrjong, u la ong ruh ba dei ban kiar na ki jingpynlang um khlem da tap namar ki pyrjong ki lah ban wan kha pylleng ha ki um ki ba ju lang ha man la ki kyndong kynshrot.
Shuh shuh u Fr.James u la ong ruh ba ban ialeh pyrshah ia katei ka jingpang ka sorkar India ka la ioh jingiarap na ka Ri Venezuela bad katei ka jingiarap kan kut noh ha u snem 2030, namar kata katba dang ioh ia ka lad ban ioh ei ia ki dawai dashin bad ia kiwei kiwei ki lad jingiarap ban pynduh jait ia kum katei ka jingpang, dei ban mih paitbah ban wan shakhmat khnang ba ngin lah ban pynduh jait shi ia ka jingpang malaria hapoh ka thain.
Ha katei ka jingialang la iadon lang ruh u Dr.Laster D.Sangma MO shallang PHC, u bah Pynshai Lyngdoh DMO Office, u bah Solindro Shyrkon Secretary Shnong Umdang, bah Risen Mawsor Headman Umdang, ka samla Bestifully Syiemlieh DEO IMCP3 NSSS I bala pyniaid ruh ia katei ka jingialang.
Ha katei ka jingialang la ioh ruh ban pynlong ia ka Street Play Skit (Drama ha surok) na ka Field Supervisor NSSS, bad la ioh ruh ban sam ia ki khusnam sha ka skul kaba la ioh rah ia ka nam nyngkong ha ka jingthoh slogan bad kata kadei ka Rongrin Govt School, ia ka nam ba ar la ioh da ka Don Bosco Secondary School Umdang bad balai da ka Lumdiengjri Presbyterian L.P.School.
Shillong, 25 Iaiong:U bah Leonard Arun Mawrie, u Sordar ka Laitkor (EKH) u la ujor pulit ba uwei u briew uba la tip kyrteng kum u Hira Mylliempdah u la thaw sertiphiket thok kaba 27 tarik u jymmang, 2016 da kaba soi tuh da ka jingsoi u sordar ha ka letter head jong ka Dorbar Shnong, Laitkor Nongdaneng bad katei ka sertiphiket ka dei ha ka jingiadei bad ki kam jaka puta.
Shillong, 25 Iaiong:U Rangbah Shnong ka shnong Nongbareh u la ujor pulit ia ki 5 ngut ki briew kiba la tip kyrteng kum u Starlight Talang, Rhah Pohlong, Shedron Pohlong u Kolit Talang bad u Takun Pohlong namarba ki la kynnoh ba ki bor shnong ki la beh shnong ia ki 66 ngut ki nongshong shnong, ba ki die tuh palat ia ka dor u khaw rashon bad ki shah pynduh khaw ba duk bad bylla 100 sngi.
U Rangbah Shnong u la kynnoh ba kitei ki 5 ngut ki dei ki nongpyn-kulmar shnong bad kiba pynthud ia ka shongsuk shongsaiñ.
Shillong, 25 Iaiong:Ka UDP Umsning Circle ka la pyntip ba katei ka seng ka la shim rai ha ka jingialang kaba la long ha ka 21 tarik mynta u bnai ban kyrshan ia ka rai u MDC jong ka u bah Donkupar Sumer ban nangkyrshan ia ka Executive Committee ka PDF kaba ialam da u bah Pynshngaiñ N Syiem katba ki jingkynnoh bamsap kim pat shai kdar hakhmat ka aiñ.
Ka jingthoh ba la soi da u Secretary UDP Umsning u bah Bias Sylliang, ka la kyrpad ia u President/Secretary rangbah jong ka Party ba kan bishar bniah biang ia ka rai jong ka CEC kaba la long ha ka 17 tarik mynta u bnai.
Ha kajuh ka por ka jingthoh ka la kyrpad ruh ia ka Central Body ba ka dei ban buh noh ia u nongaiktien ba thikna jong katei ka seng khnang ba ka khubor kan nym iapher kawei na kawei pat.
Ha kawei pat ka liang ka la pyntip ba ka la jied ia ki nongkitkam thymmai jong ka Circle ha katei hi ka sngi ka 21 tarik u iaiong ha kaba ia ka kam President la jied ia u bah Donkupar Sumer, Working President bah Jop Shabong Vice President Shanbor Ranee, Joint Secretary Emri Kurbah, Working President Youth Wing Dewing Khymdeit.
Nongpoh, 25 Iaiong:Ym lah ban len ba ka jingwan jong ka Surok Four-Lane ha Ri Bhoi, ka la long shisha ka jingkyrkhu kaba khraw ym tang ia ki paidbah hapoh ka Distrik, hynrei ha ka jylla hi baroh kawei, namar lyngba kane ka surok ka la pynkloi shikatdei eh ia ki paidbah nongleit nongwan, khamtam eh ia kito kiba iabeh ban poi kloi sha ka jaka kaba ki thmu kum sha Guahati bad kiwei de ki jaka.
Kum ban shu ong hangne, ka surok 4-Lane ha Ri Bhoi, ka dei kawei na ki surok ha ka jylla kaba bun tam ki kali kiba iaid ba ieng, kata la ka long naduh ki kali kiba najan bad kiba na jngai ruh kumjuh, namar kane ka surok ka pyniasoh ruh sha kiwei de ki jylla ba marjan bad ka Meghalaya, kumta haba phai dien pat ia kane ka surok 4-Lane ha Sor Nongpoh, la iohi ia ka jingbym shngain jong ki paidbah bad khynnah skul haba ki kam na shiliang sha shiliang ka surok bad kaba kham ijynjar eh kadei ia ki Pulit pyniaid kali (Traffic), ha kaba ki hap ban ieng beit hapdeng surok ban pyniaid beit ia ki kali kiba iaid ba ieng.
Haba iadei bad ka jingpyntrei ia ka 4-Lane ha Sor Nongpoh, wat na ka liang u C.P Gotmare, Deputy Commissioner ka Ri Bhoi, ha ryngkat u Dr.C Lyngdoh, MLA ka Umsning, ki heh ka HNAI ba kynthup ia u Lt.
Colonel Rajeev Malhotra, Project Director NHAI, PIU Shillong, u Bah C.B Syiem, Chairman ka Nongpoh Town Committee (NTC), lem bad ki ophisar na ka tnad PWD bad na DC ophis, ki la pynlong ia ka jingjurip kaba naduh Pahamrioh sha Saiden, ha kaba wat na ka liang jong ki ruh ki la kubur ruh ba ka jingpyntrei ia kane ka surok Four-Lane kam pat long kaba la dep kat kum ka jingdonkam da ki paidbah.
Lah ruh ban pynkynmaw hangne, ba ha katei ka jingleit jurip kaba la long ha u Bnai Risaw jong u snem ba la dep, la jied ruh ia ki san tylli ki jaka na ka bynta ban shna ia ki Foot Over bridge ne ki jingkieng iaid kjat paidbah, ba kynthup ha Byrnihat, Umling, Iewmawlong, Nongpoh bad ha Ri Bhoi College, hynrei ka long pat kaba lyngoh ba kat haduh kine ki sngi ym shem pat la iohi dak ei ei, khamtam eh ha Sor Nongpoh kaba dei ka jaka kaba bun ki paidbah bad khynnah skul kiba dankam ban kam na shiliang sha shiliang ka surok.
Haba u Nongthohkhubor U Rupang, u la ioh ban iakren bad ki katto katne ngut ki riew paidbah ha ka thain Nongpoh, kiba bun hi ki la pynpaw ia ka jingsngewkhia halor ka jingbymshngain, haba ka por ba ki donkam ban kam na shiliang sha shiliang ka surok ha ki bynta ba hapdeng ka Sor Nongpoh.
“Nalor ba dei ka surok kaba bha, kaba bun ki lad bad kaba bun ki kali kiba iaid ba ieng, kumta kam long kaba shngain iangi haba ngi donkam ban iaid na shiliang sha shiliang bad kaba kham ma ka long ia kito ki kali kiba wan na ki jaka kiba jngai, namar ka jingbymtip ki ju pynher stet ia ki kali kaba lah ruh ban wanrah ia ka jingmynsaw ia ki nongiaid nongieng" ki la ong.
Kumta haba iadei bad ka jingshngain jong ki paidbah bad khynnah skul haba ki kam na shiliang sha shiliang ka surok ha Sor Nongpoh, ka la dei ka por ba ka sorkar jylla ba kan kyntu ia ka NHAI ba kan wad ia ki lad ki lynti, na ka bynta ban wanrah ia ka jingshngai jong ki paidbah nongiaid nongieng, khnang ban lait na ka jingwanrah ia kino kino ki jingjia kiba sngewsih.
Shillong, 25 Iaiong:U samla ba dang shu wan phai na Amerika uba la pynkhreh bha ialade ban ia khun na ka seng UDP na Mawshynrut  konstitwensi  haba ia kren bad u Rupang u la ong ba ka jingwan jong u sha ka Politik ka dei namarba ka jingjied jong u ban iaid ia ki lynti kiba eh, “Bun ki Khasi jong ngi kiba pule shabar ri hynrei ki kwah ban jied ia ka lynti kaba suk, nga ruh ngam don jingeh lada nga jied ia ka lynti kaba suk kum ma ki" u la ong.
Haba batai bniah shaphang katei ka jingkren jong u-u la ong “Haba pule shabar ri ka kam ka jam ruh ka don hangto hi , ka jingsiew ruh kaba biang , ka tulop kaba heh , ka rukom im kaba suk hynrei nga pat nga jied ia ka lynti kaba eh kata ban wanrah ia ka rukom pyrkhat thymmai na ka bynta ki paidbah".
Utei u samla u la bteng biang da kaba ong, “Tang katto katne sngi hadien ba wan phai na Amerika, nga la leit ia kynduh ia ki Minister jong phi ban ia kren hynrei tang mar ia kren ia ki nga sngewthuh ba ki nongialam jong phi shane kim pat kot bor bad kim pat ia hap eiei ba ialam ia phi, hangtei hi ka siat ha ka jingmut jong nga ba nga dei ban phai sha ka Politik ban pynkylla ia kine kiei kiei ha ka jingmut jingpyrkhat ki briew".
Utei u samla u la ong ba kane ka jylla jong ngi ka duna bha ia ki nongialam bad haba kren ia ka kam nongialam hangne u ong ba ka don ka jingiapher kaba jngai bah bad ka jylla ka long kum kato ka thliew ba jylliew kaba ngi donkam kyrkieh ban pyndap.
Haba wan phai biang sha ka shnong bad ka jylla lajong hadien ba ka pynlut por da ki phew snem sha ri Sepngi ha kiba bun ki ri kiba u la leit ban wad bniah ( research) na ka kam kaba u trei , utei u samla u la ong “Nga sngew ialade kum uto u dohkha heh uba don ha ka pung kaba rit".
La kylli na u kaei ka daw kaba u la jied ia ka seng UDP napdeng kiba bun ki seng saiñpyrthei ha kane ka jylla, “Kaba nga jied ka dei namarba ka dei ka riewlum, nga kwah ialade ban don ha ka seng riewlum,  sa kawei pat ki ruh ki pdiang sngewbha ia nga, kawei pat ka UDP ka don ia ki nongialam kiba kham sngewthuh kiba kham long jai jai, hynrei nga kwah ba katei ka seng kan pdiang ruh ia ki rukom treikam bad ki jingai jingmut jong nga bad lada kan pdiang kan dei kawei na ki Party kaba khlain bha, nga sngewthuh bha ia kata" u la ong.
Ki sngi elekshon ki dei ki sngi ba ka pisa ka trei kam borbah khamtam ha nongkyndong, la kylli na utei u samla hato kumno un ia khun pyrshah ia ka pisa , “Ka rukom treikam kaba nga ngan iaid ka long ba lada kiwei ki kyrtong ki pynlut T.10 tyngka ban leit ialap elekshon, nga ngan pynlut tang T.1 tyngka-nga don ka rukom pyrkhat kaba ngam pat kwah ban ong eiei ia mynta" u la ong.
Haba kylli kaei ka jingiohi jong u ia ka jinglong jingman ka Mawshynrut konstitwensi kumba ka long mynta “Ka dei kawei na kiba sahdien bad sahdien tam ha Meghalaya baroh, ki paidbah ki la shah iehbeiñ da ki 30/40 snem, dei na kane ka daw ba nga ong ngi donkam ka rukom pyrkhat thymmai ban shu kynnoh ia u nongmihkhmat ruh kam bha hi namarba u paidbah u long kumto -u nongmihkhmat ruh u long kumto , la shu ia khleh milai jaktung bad la shu leh ka la leh kumba la ju leh mynshuwa ka bteng shi bteng kumto ( Practice), dei hangne ba nga ong ba ngim don ki nongialam kiba biang ban pynkylla ia katei ka rukom pyrkhat kaba la shu ia mlien bad neh sah kumjuh" ong shuh shuh u bah Savio.
La kylli kaei ka sur ba u ioh na u paidbah haba u iaid shakhmat bad hato u don jingkyrmen ne-em ban jop, “Nga iohi ba bun ki rangbah , ki samla ki la phaikhmat sha nga, nga don ka jingkyrmen ban jop, hynrei ha ka jingim jong  nga -nga shim ba ka jingim hi ka dei ka jingiaid lynti kaba eh bad kam dei kaei kaei ruh" ong utei u samla da ka ktien phareng kaba u ong ‘Life is a daring adventure and its nothing’.
“Ka kam jong nga ka dei ban leit sha u paidbah ban pynsngewthuh ban wanrah ia katei ka jingkylli bad lada u pdiang ne ym pdiang lada nga rem ne nga jop kam dei shuh ka jingbakla jong nga-da nga rem nga jop ruh ngan sa thoh ruh ia kawei ka kot hadien ka elekshon kaba dei ka jingiaid lynti jong nga ha ka politik hangne bad kumno ka long ka kam" ong utei u samla.
Shillong,25 ïaiong:Ka KSU Lait-tyra bad Sohbar Unit ha ryngkat ka jingsynran lang ki nongialam na South Khasi Hills mynta ka sngi ki la leit ban ia kynduh ia u Chief Engineer ka tnad PWD (Roads) ban wad jingtip aiu ka sorkar ka la leh ia ka surok kaba la sniew shaba palat naduh narum Sohra kata na Mawblang ter ter shaduh ki thaiñ Sohbar-Wahlang haduh Shella.
Ha ka jingthoh kaba la soi da u President ka KSU Lait-tyra Unit u bah B.Lamin bad u President ka Sohbar Unit u bah Lakular Mawkon ka KSU ka la dawa na ka tnad PWD ba ka dei ban maramot noh ia katei ka surok shuwa ban wan ka aiom slap.
Haba ia kren bad ki nongthohkhubor hadien ba la mih na kamra u CE u bah B.Lamin u la ong ba u CE u la kular ba shen yn sa sdang noh ban maramot ia katei ka surok bad ka daw kaba la pynslem u la ong ba ka dei namar ba ki mashin bad ki kor ki bor ban pyntrei ia katei ka surok ki dang don ha shiteng lynti.
U la iathuh ba katkum ka jingiakren la pyntip sha ki da u CE ba ia ka kam la dep ban ai ha ka kompeni CCL ban pyntrei 8 kilomitar ha ka jinglut kaba T.18 klur tyngka bad ka rukom trei kan long da ka German Technical bad yn sdang noh ha u jymmang.
Utei u nongialam ka KSU u la iathuh ba  katei ka  surok ka la sniew jubor la 3 ne 4 snem mynta bad katei ka dei naduh Mawsmai ter ter shaduh Sohbar, Wahlong, shaduh Shella bad ka jingsniew katei ka surok ka la ktah ia ka ioh ka kot ki briew naba ka bai kalai kaba dei ban shim tang T.30 tyngka ki kali ki hap ban shim haduh T.50 tyngka bad nalor kane u la ong ba ka ktah ruh ia ka jingwan ki nongjngohkai pyrthei ha ki jaka ba paw ka thaiñ Sohra kum ka Thangkharang Park, ka Khohramhah, ka kshaid Rymben bad kiwei ha kaba ki nongshangkai pyrthei ki phaidien noh namar ka jingsniew palat ka surok.
Shillong, 25 Iaiong:Mynta ka sngi uwei u samla uba la tip kyrteng kum u Blessdon Thawmuit, 28 snem karta u la ngam jyllop ha wah Umiam, Umlyngka ha ka por ba u leit khwai dohkha.
Nongstoiñ, 25 Iaiong:Kat kum ka kyrwoh khubor ba la phah da u Secretary ka Nongstoiñ Town Committee, u la pyntip paidbah ba ha ka 3 tarik jong u bnai ban wan kan don ka jingialang halor ka Skhim PMAY, na ka bynta ban ai jingpynshai halor ki mat treikam jong katei ka skhim  shna iing hapoh ka Town Area katkum ki kyndon jong ka PMAY.Shuh shuh ka jingialang kan long na ka bynta ki Nongsynshar Shnong ryngkat bad ki nong aplai ia ka Prime Minister Awas Yojana (PMAY) Scheme, ia kaba yn sa pynlong hapoh  kan long ha ka  ha ka por 11 baje mynstep ha  TRYSEM Hall, Deputy Commissioner Office Compound, Nongstoiñ ha kapor 11 baje mynstep.
Kumta la kyrpad ïa ki Sordar lane ki Rangbah Shnong bad ïa baroh ki nong aplai ba kin don ryngkat bad kumjuh ruh la kyntu ba kin pynbna paidbah ha ki shnong ia katei ka Prime Minister Awas Yojana (PMAY), khnang ba kin donlang ha katei ka jingïalang.
Shillong, 25 ïaiong:Ka Joint Forum jong ki Executive Association ka BSNL ki la sdang ia ka jingiakhih da kaba shah thngan bad katei ka jingshah thngan ka long ba kawei ka kynhun ka trei katba kawei pat ka shah thngan bad katei ka jingiakhih kan bteng haduh ka 27 tarik mynta u bnai, ka daw jong katei ka jingiakhih katkum ka kyrwoh khubor na u Sushil Tripathi Secretary ka Sanchar Nigam Limited Executive Association ka la ong ba ka dei namar ka jingshah pynhiar tulop jong ki JTO/JAO/SDE/AO ha ka Department of Telecom (DOT) bad ka jingbym lah ban pyntreikam ia ka BSNL HR Policy wat hadien 4 snem ba la ia kren bad ki bor pyniaid bahalor jong ka BSNL.Nalor katei ka jingiakhih ha ka 28 tarik pat kan don ka jingshim CL jong kiba bun ngut ki nongtrei.
Katei ka jingiakhih shah thngan uwei hadien uwei ka kyrwoh khubor ka la ong ba ka long ban ym pynthud ia ka jingai jingshakri ia u paidbah.
Shillong, 25 Iaiong:Ki nonghikai All Meghalaya Adhoc Upper Primary School Teachers Association (AMAUP STA) mynta ka sngi, ki la iakynduh ia u Myntri Rangbah ka jylla u Dr Mukul Sangma ban kyntu ban pynsted ia ka jingpynkiew tulop ia ki, kumba u la kular ha iing dorbar mang tyngka dang shen.
Haba kren hadien ba la mih na kamra ba iakren bad u Myntri Rangbah, ki nonghikai ki la iathuh ba ki la ioh ia ka jubab kaba sngew hun halor ka jingpynkiew tulop.
Ki nonghikai AMAUPSTA hapoh ka jingialam u Bah BR Thabah ki la dawa na u Myntri Rangbah ba ka sorkar ka dei ban khein ia ka jingpynkiew tulop naduh u Nailur 2016 kumba leh ia ki adhoc secondary bad higher secondary.
U Bah Thabah u la ong ba ka seng kam kwah ban iamih madan ban iakhih kumba leh kiwei ki kynhun nonghikai namar ba kim kwah ba ki khynnah kin shah ktah hynrei ki kwah ban iaid da ka lynti kaba jai jai.
Shillong,  25 Iaiong:Ka KHNAM Central Body hapoh ka jingialam u President rangbah jong ka u bah Pyndap Saibon ryngkat u Working President uba dei ruh u MDC ka Jaiaw u bah Adelbert Nongrum ka la leit ban ia kynduh ia u CEM ka KHADC u bah Pynshngaiñ N Syiem ha kamra treikam jong u ban ia kren ba u CEM u dei ban pynsted noh ia ka jingpynbeit thymmai ia ka kyndon 128 jong ka A.D Rules.
Haba kren sha ki nongthohkhubor u bah Adelbert Nongrum u la ong ba ha ka kyndon 128 ki briew ki bym dei ki trai muluk ki trai jaka ki ioh ia ka hok ban jied nongmihkhmat bad wat ban ia khun ruh ha ka elekshon MDC bad ka KHNAM ka kwah ban pyrkhing noh ia ki bar jylla da kaba pynbeit thymmai ia katei ka kyndon.
“Kam mut ba ngi isih ia kiwei pat ki jaitbynriew ngi burom ia ki hynrei ngi dei pat ban ieit ialade" ong u bah Adelbert Nongrum.
U bah Adelbert u la ong ba u CEM u la kular ia ka KHNAM ba hapoh ka taiew ba-ar jong u bnai jymmang un s alum ia ki stad aiñ kumjuh ia ki seng saiñpyrthei ban shim ia ka rai bad ka daw ba donkam ban ia donlang ki stad aiñ u la ong ba u CEM u ong ba ka rai kan ieng wat lada ki don ki ban leit sha kiwei pat ki lynti ym ban shu shah rem.
Haba pynkynmaw ba ka KHNAM ka la dawa ban pynbeit thymmai ia katei ka kyndon naduh u 2015 u bah Adelbert u la ong ba ka la don ka por ba u CEM u la kular ban lum ia ki 3 tylli ki ADC ha kane ka jylla ban ia kren lang halor katei ka bynta hynrei ka la don noh ka jingdkoh naba don na ki -ki bym wan ruh.
“Nangne shakhmat lada ka dei ia ka KHADC ban iaid marwei ruh hap ban iaid beit shakhmat, u CEM u hap ban pyni ruh sha ki paidbah katno u ieit jaitbynriew" ong u bah Adelbert.
Nongstoiñ, 26 Iaiong:Ka ophis jong u Deputy commissioner (Supply) West Khasi Hills District Nongstoin kala pynbna paidbah ba ka sorkar India ka la dep ban pyllait paidbah ia ka Pradhan Mantri Ujjwala Yojana (PMUY) da ka jingthmu ban wanrah ia ka jingshet jingtiew kaba khuid ba suba lyngba ka jingpyndonkam noh da ki lyer shet sha ki long iing kiba duk ha ki thain Nongkyndong.
Da kaba wanrah ia ka PMUY, ka jingshaniah ban shet jingshet da ki dieng la khmih lynti ba kan sa kham duna bad ruh ka iarap shibun ia ki longkmie kiba shet jingshet, shuh shuh ka jingapplai ia ka lyer shet LPG lyngba katei ka skhim yn pyllait ha ka kyrteng jong ki longkmie kiba wan na ki long iing kiba duk (BPL family).
Ha kaba iadei pat ban aplai thymmai ia ka lyer shet (LPG connection), ka dor kan long T.1600 kaba kynthup ruh ia ka security deposit T.1250, regulator T.150, hose pipe T.150, administrative charges T.50, bad ka dor jong ka Stove kaba don ar jaka thang kan long T.999 kynthup ruh ia u tyndong lyer shet ba nyngkong ha ka dor Rs 591 ei ei u wei ha kaba yn hap ban siew da ki nong applai bad lah ruh ban siew suki suki manla u bnai (EMI facility).
Shuh shuh ha kaba iadei bad katei ka bynta na ka liang kong ka ophis jong u Deputy commissioner (Supply) kan sa pynlong ruh ia ka jingialang pynsngewthuh paidbah ha manla ki jaka jong ka District ha kaba yn wan ban ai jingpynshai ruh da ka Oil Marketing Companies (OMCs) ha kaba iadei bad kiba lah ban applai ia katei ka Skhim bad kumjuh kumno ban pyndonkam ia katei ka jingkhang lyer shet Jingshet bad kiwei kiwei.
Ki longkmie kiba wan na ki long iing ba duk, ki la lah ban leit applai ia katei ka Skhim thang lyer shet na ka LPG distributor kaba don ha Nongstoin kata ka M/s Ailang Gas Agency, da kaba pyndap ia ki phom bad ki nongioh jingmyntoi lyngba katei ka Skhim kin hap ruh ban ai lang ruh ia ki kot pynshisha ia ka jaka sah, ki Account jong ka bank kaba ki don bad kiwei kiwei katkum ka jingbthah ha ka phom, bad ia katei ka skhim yn ioh jingmyntoi tang kito kiba la don kyrteng ha ka thup jong ka SECC.Kat haduh mynta hi na ka liang jong ka ophis u Deputy Commissioner (supply) kan pyllait shwa tang ia ki phom applai bad hadien bala ioh ia ka humkum shen yn sa ailad pat sa ban applai noh ia ki lyer shet bad kat haduh mynta ki nong applai ia katei ka Skhim ha baroh kawei ka Ri India, ki la don haduh kumba 2 klur tam ei ei, katba ha Nongstoiñ la ioh pdiang ia ki nong applai haduh kumba 3682 ei ei ki long iing kiba duk.
Shillong, 26 Iaiong:Ka Khasi Students Union (KSU) Jaiaw Circle ryngkat ka jingiatreilang bad ka ophis Ka Khasi Jaintia Presbyterian Synod Sepngi, Urban Mission, kan pynlong ia ka jingiaid paidbah ha ka 28 tarik Iaiong 2017, ha ka por 12 baje nohphai sngi, kum ka dak ka jingpyrshah ia ka jingjyllei jong u drok, uba la par sted bha ban pynjot ia ka jingim ki para samla.
Ka ophis Voluntary Health Association of Meghalaya (VHAM) bad ka tnad pulit (Narcotic Cell), kin sa wan ban batai bad pynshai sha ki khynnah skul ha kaba iadei bad ki lad ki lynti kumno ban kiar na utei u jait jingdih.
Ia katei ka jingiaid yn sdang na phyllaw jong ka Community hall, Jaiaw Lumpyllon ter ter shaduh Motphran bad yn pynkut pat hapoh Madan Student, Jaiaw Pdeng da ka jingialehkai surok ban pyni ki khynnah pule ka Martin Luther Christian University, Department of Social Welfare.
Ka KSU ka dap da ka jingsngewkhia kaba khraw halor ka jingjot bad jingngop noh jong ki samla ha kiba bun ki jingdih pynbuaid khamtam eh ha u drok, bad ka khot ka wer ia baroh ki nongshong shnong jong kane ka thain kiba don ka jingsngewkhia bad ka jingkitkhlieh ia ka imlang ka sahlang ha kaba ia dei bad kane ka mat kaba la ktah ia kiba bun ki longiing ba kin wan ban ia snohkti lang khnang ba ngin lah ban rat diengkhong ia ki kam sniew bad ban ioh ia ka lawei kaba suk bakmen bad ba shongshngain ki pateng ban sa wan, la ong ka kyrwoh na u bah Alan Laloo u Publicity Secretary.
Shillong, 25 Iaiong:Ka jingleh thurmur bad ka jingkheiñ sting jong ka kompeni sam ding ka sorkar ka Meghalaya Energy Corporation Ltd (MeECl) ha ka rukom ai ïa ki bai thang ding kala wan rah jingeh ïa ki ba bun tylli ki shnong ha East Khasi Hills.
Halor kane, ka Aam Admi Party Meghalaya, ka la ïakynduh mynta ka sngi ïa u Director Distribution ka MeECL, u Bah T Passah ban pan jingshai halor kane ka jingleh jingthurmur ha ka rukom ai ïa ki bai thang ding ha ka shnong Puriang.
Ha ka jingkren bad ki lad pathai khubor, u Secretary Legal Cell ka AAP, u Bah Peter Dohkrut u la ïathuh ba ka tnat MeECL ka la pynpoi bording ha ka shnong Puriang naduh u snem 2006 katba ïa ka bai thang ding ka MeECL ka pynpoi katba ka mon.
“Ka long kaba sngew phylla ruh ba ki briew kiba thang tang 4 bad 5 bulb ki poi ka bai thang ding haduh T.500, T.800 bad T.1000, ka bym pat ju jia wat ha ki jaka sor ruh", la ong u Bah Dohkrut.
U la ong ba ka jingpynkheiñ bad ka jingkhñiot ka MeECL ïa ki longïing ha katei ka shnong kaba don 300 tylli ki rympei ïing ka dei hadien ba ka la dep ot ïa ka bording mynta la palat shisnem hynrei ka bai ding ka dang poi ha ryngkat ka dor kaba heh kaba kot naduh T.20 hajar haduh T.25 bad T.30 hajar.
“Ym tang katta, ka jingpynpoi ïa ki Bill bording kam dei hadien ba la wan peit bniah ïa u Meter hynrei la shu shna antad da ki bor pynïaid ka MeECL tang naba shong ha shuki," u la ong.
“Ka jingleh jong ka MeECL kadei ka ka jingknieh noh ïa ka hok jong ki paidbah, namar ka bai thang ka poi hadien 9, 10 snem bad ki paidbah kin hap ban siew da ki phew hajar kadei ka jingbakla jong ki nong shna ïa ki bill hynrei balei pat ki paidbah ki hap ban mad ïa ki jingeh, halor kine ki jingleh ka MeECL kadei ban shim ïa ka jingkit khlieh ym ki paidbah", u la ong.
U Bah Dohkrut u la ïathuh ba u Director u la kyntait ban kren ei ei halor kane hynrei u la shu ong ba u la bthah ïa u Public Relation Officer (PRO) ban pynshai paidbah halor kane ka jingshah kynnoh leh thurmur ïa ki bai thang.
Ha ka jingïakynduh ïa u Public Relation Officer ka MeECL, u la ïathuh ba u PRO u la pynpaw ba ka jingïoh ïa ka report ka ïapher, hynrei u la kular pat ban shimkhia ïa kane ka kam kham kloi katba lah, u la ïathuh ruh ba u PRO u la kubur ba ka bill kam lah ban kiew man la u bnai.
" Lada ka tnat MeECL kaba dei ban shim ïa ka jingkit khlieh halor kane ka jingleh thurmur kam lah ban leh ei ei na ka liang ka seng kin leit ruh ban ïakynduh ïa u Myntri ka kam bording u Bah Sniawbhalang Dhar ban tuklar bad wat ban leit ruh sha duh ka ïingkashari namar ka jingïuhroit jong ka MeECL ïa ka hok ki paidbah katkum ka Article 19-32 jong ka fundamental rights", u la bynrap.
Thurmur ka bai ding ha Sohra, ong U MLAHa kawei pat ka liang ha kane hi ka sngi u Bah Tituswell Chyne, MLA ka Sohra ruh u la leit ban ïakynduh ïa u Director halor ka juh ka jingeh ba ki paidbah ki ïakynduh namar ka jingthurmur jong ka tnat MeECL.U Bah Titus u la ong ba wat la kane ka jingeh jong ki paidbah kadei kaba la slem hynrei na ka liang ki bor ka MeECL kim shym la shimkhia satia, u la ong ba kidon ki bill kiba poi haduh 10, 20 bad 40 hajar.
U la ong ba ki shnong kiba kham shah ktah eh ki long ka Laitryngew, Mawkma bad kiwei ki shnong ba marjan.
" Ka jingpyndonkam light jong ki nongshong shnong ka thaiñ kam palat ïa ka T.1000 namar bun hi ki longïing kim pyndonkam ïa ka power line, hynrei kaba lyngoh pat ba wat tang ki domestic ka bill ka poi haduh T.3000 shibnai", ong u MLA.U MLA ka Sohra u la ïathuh ba na ka liang u Director u la kular ban leit pynshai paidbah ha ka 2 tarik jymmang ha ka shnong Laitryngew bad ha katei ka jingïalang yn khot lang ruh ia ki briew kiba la shah ktah na katei ka jingleh jong ka MeECL, ki meter reader bad ki nong shna ïa ki bill bording, u la ïathuh ruh ba u Director u la kular ban pyntreikam noh ruh ïa ka Restructured Accelerated Power Development and Reforms Proggramme (RAPDRP) bad kumjuh ban buh noh ïa ki transformer ha ki shnong ba donkam.
Lah ban pynkynmaw ba kham ha shuwa ia kane ka seng AAP ka la tuklar halor ka jingshah ot bording bad ka jingthur mur ka rukom sam bording ha ka shnong Kut kaba don marjan bad ka shnong Puriang ha kaba ka bai thang ding ka la poi da ki phew hajar tyngka bad haba kheinlang baroh 50 ing ka la poi haduh T.6 lak tyngka.
Ka la don kaba kum katei ka juh ka jingkynnoh ba ka don ka jingleh thur mur na ka liang ka tnad MeECL hynrei haba u Rupang u la leit pan jingshai bad pan jingkhein na katei ka ophis ka la pyni da ki kot ki sla bad ka la kubur ruh ba ki ju pynpoi bording wat hadien ba la shah ot ruh ha kaba u PRO katei ka tnad u bah P.Sahkhar u la ong ba ka dei ka jingshisha hynrei ka bai thangding ba pynpoi pat kam don jingkhein ia ki bnai naduh ba la ot bording hynrei ka dei kaba rim kaba la kheinlang bad ka sut.
Nongpoh, 26 Iaiong:Kum ka dak ban kynmaw burom bad ha kajuh ruh ka por kaba long kum ka jingpynkhreh ban rakhe ia ka sngikha ba 100 snem ka Indira Gandhi, ka Nongpoh Assembly Youth Congress (NAYC), mynta ka sngi ka la pynlong da ka “Art Mela" jingiakop Dro dur bad Airong dur halor ka phang “Preservation of Environment and Wildlife" ha Marngar Lake, Ri Bhoi District.
Ha kane ka sngi, u President ka Shillong Lok Sabha Youth Congress, u Kyrshan Pamshong u la long kum u kongsan bad u Rajesh Lapang, President ka Ri Bhoi District Youth Congress President kum u symbud kongsan, ha ryngkat ka jingdonlang Pyndap Wahlang, President NAYC lem bad kiwei ba kynthup ia ki khynnah skul kiba la wan ban iashimbynta ha kane ka sngi.
Shillong, 26 Iaiong:Ka Khasi Students Union (KSU) Jaiaw Circle ryngkat ka jingiatreilang bad ka ophis Ka Khasi Jaintia Presbyterian Synod Sepngi, Urban Mission, kan pynlong ia ka jingiaid paidbah ha ka 28 tarik Iaiong 2017, ha ka por 12 baje nohphai sngi, kum ka dak ka jingpyrshah ia ka jingjyllei jong u drok, uba la par sted bha ban pynjot ia ka jingim ki para samla.
Ka ophis Voluntary Health Association of Meghalaya (VHAM) bad ka tnad pulit (Narcotic Cell), kin sa wan ban batai bad pynshai sha ki khynnah skul ha kaba iadei bad ki lad ki lynti kumno ban kiar na utei u jait jingdih.
Ia katei ka jingiaid yn sdang na phyllaw jong ka Community hall, Jaiaw Lumpyllon ter ter shaduh Motphran bad yn pynkut pat hapoh Madan Student, Jaiaw Pdeng da ka jingialehkai surok ban pyni ki khynnah pule ka Martin Luther Christian University, Department of Social Welfare.
Ka KSU ka dap da ka jingsngewkhia kaba khraw halor ka jingjot bad jingngop noh jong ki samla ha kiba bun ki jingdih pynbuaid khamtam eh ha u drok, bad ka khot ka wer ia baroh ki nongshong shnong jong kane ka thain kiba don ka jingsngewkhia bad ka jingkitkhlieh ia ka imlang ka sahlang ha kaba ia dei bad kane ka mat kaba la ktah ia kiba bun ki longiing ba kin wan ban ia snohkti lang khnang ba ngin lah ban rat diengkhong ia ki kam sniew bad ban ioh ia ka lawei kaba suk bakmen bad ba shongshngain ki pateng ban sa wan, la ong ka kyrwoh na u bah Alan Laloo u Publicity Secretary.
Shillong, 26 iaiong:U General Secretary ka HNYF Border Area Circle u bah Innocent Jyrwa ha ka kyrwoh khubor ba la pyllait paidbah mynta ka sngi u la ong ba ka don ka jingthur mur ha ka rukom jied Vendors ha Hat Balat ha kaba ki Khasi ki jah kyrteng bad ki Khasi kiba don kyrteng mynta u snem dei tang na thaiñ Balat ym don kiba ioh na Balat katei ka kyrwoh ka la ong ruh ba la jied tang ia ki bar jylla, “Balei ym jied ia ki Khasi na Balat mynta u snem, balei ka Selection Committee ka khlem jied ia ki, ka dei ka iew ka nongrep hynrei kiba ioh dei ki heh spah bad ki nongtrei sorkar, tang 3 ne 4 ngut kiba dei hok ki nongrep ki ioh" ong ka kyrwoh khubor.
Ka HNYF ka kyrpad ia ki nongpyniaid khamtam eh ia u Chairman ka Selection Committee kumjuh ia u Syiem ka Hima Bhowal ban pynbeit noh kloi ia katei ka jingbakla.
Shillong, 26 Iaiong:U kpanah u la shah shoh ha ki nongshong shnong ka shnong jong u hadien ba u la shah kynnoh ba u thmu batbor ia ka khun ruit lajong kaba dang 13 snem karta.
Katei ka jingjia ka la jia mynhynnin ka sngi ha khap sor Tura ha ka dong Dobasipara, la kynnoh ba u kpa nah u la batbor ha ka por ba ka kmie jong katei ka khynnah ka dang don hapoh Civil Hospital Tura.
La kynnoh ba utei u kpa nah uba la tip kyrteng kum u Vincent S Sangma uba ju khot sin kum u Benson, 36 snem karta u la thmu batbor ia katei ka khynnah ha ka miet lah sngi u blei.
La iathuh ba katei ka khynnah ka la iakhun bad ka la ioh ban phet sha kawei pat ka kamra bad kja la kerkut ialade hangta.
Ha ka step kaba bud la ong ba la pyllait ia ka da ki marjan bad ki bahaing.
Shillong, 26 Iaiong:Ha ka sngi saitjaiñ jong ka taiew ka President jong ka State Mahila ka BJP ka kong Pelcy Snaitang ka la plie paidbah ia ka surok Thiep Diengngan ban pynpoi shaduh sha ing mane ka balang Presbyterian, katei ka surok ka dei kaba don ha ka shnong Keniong kaba hap hapoh Ranikor konstitwensi.
Ka kong Pelcy ka ban ia khun na ka seng BJP na Ranikor konstitwensi ka la bei tyngka ia ki jinglut jingsep baroh ban shna ia katei ka surok.
U Tbn Aristar Thongni u la kren na ka liang ka balang ha katei ka sngi ha kaba u la ai jingiaroh ia ka kong Pelcy namar ka jingnoh synniang jong ka sha ka balang da ka surok.
Hapdeng ka jingpynthut u slap ki riew ngeit ka balang Presbyterian ha katei ka shnong bad ki shnong ba marjan ki la poi sha katei ka jaka ban sakhi lang.
Lah ban pynkynmaw ba ka kong Pelcy kaba dei na ka shnong Tlongpleng ka la iakhun ha u 2013 na Mawshynrut konstitwensi hadien ba ka shah pynduh tiket ha ka seng Congress hynrei mynta ka kynti ka la rai ban iakhun na Ranikor konstitwensi na ka seng BJP.Shillong, 26 Iaiong:Ha Amerika kiba kamai hapoh ka T.15 lak tyngka shisnem dei kiba duk tam bad kiba hap hapoh ka Below Poverty Line ( BPL) lada pyniahap ia ka rukom kheiñ hangne ha ri India, iathuh u samla Savio Iawphniaw u kyrtong na Mawshynrut konstitwensi bad u la ong ba kita kiba ioh kamai hapoh ka T.15 lak shisnem ka sorkar ka pynbiang ia ki jingdonkam jong ki naduh ka bai sumar Hospital ( Health Insurance) bad kiwei pat ki jingdonkam kaba la mang na ka bynta jong ki.
Utei u kyrtong uba la sah la 14 snem ha ka ri Amerika ha New-york u la ong ba u ju leit ban wad jingtip bniah kylleng ka ri Amerika bad kiwei pat ki ri ka pyrthei da kaba leit ban rung ruh ha ki nongkyndong.
Ha ka ri Amerika u la ong ba lada u nongrep u hap ban pynlut pisa T.10 tyngka na bynta shi kilo u phan kata naduh ba sdang haduh ban da long die ka sorkar kan ai jingiarap ia u ( Subsidy) T.12 tyngka bad nangtei u la ioh nong lypa T.2 tyngka bad haba u leit ban die sha iew u ioh ban die ha ka dor kaba tad bad ki nongthied ki bun bad ka pisa hangtei ka shu tyllun nawei shawei.
Haba phai sha ka pule puthi ha katei ka ri u la ong ba ia ki khynnah skul kiba hapoh ka klas X la ai ei lut nadong shadong na ka bynta kiba leit ha ki skul sorkar ne ki Public School lait noh kito kiba kwah ban leit private, u la ong ba ka ri Amerika ka leh kumtei khnang ba u ba duk bad uba riewspah kin ia donlang ha kajuh ka rynsan ban pyni ia ka jingstad jong ki.
Ynda la dep na skul haba leit sha ki kolej ne University u la ong ba lada u khynnah u dei uba stad uba la ioh rung hapoh kata ka jaka pule kaba hap ban ia khun da ki eksam hynrei u dei uba duk pat bad um lah ban siew ia ka bai kolej ne bai University ym don ba beh ia u bad um shah pyndik hynrei la ai ia ka lad ba un pule haduh ba kut, da kaba ia teh kyndon ba ynda u la dep bad ioh kam u dei ban siew noh ia ka pisa hadien.
Haba phai sha ka ioh kam ioh jam, u samla Savio u la iathuh ba ha Amerika ym donkam ban khuslai ia ka pisa bai seng ban seng kam hynrei tang ka jabiang kaba donkam ban pyni ia ki projek bapher bapher bad ka sorkar ka ai ka lad ia ki samla ban seng kam lajong.
Haba phai pat sha kane ka jylla u la ong ba ka jingong ba ka ri India ka dei ka ri Synshar paidbah da u paidbah kam shym long satia kumta, u la ai nuksa ba ha kane ka jylla jong ngi kam shym don satia ka jingiakatjuh hpadeng uba duk bad uba riewspah, uba duk u pule ki skul ba malu mala katba uba riewspah pat u ioh ban pule ha ki skul kiba paw.
Uba duk u thiah pang ha ki Hospital ki ba malu mala katba u ba riewspah pat u thiah ha ki Hospital kiba biang, ka lad ioh kam iohjam ruh u la ong ba ka jynjar ia uba duk namarba um ithuh briew katba kiba riewspah pat ki bun ki paralok jong ki -ki heh ki haiñ ban pynioh kam, ban seng kam lajong ruh hangne u ong ba uba duk um lah namarba u hap ban don da ki la ktyngka katba kiba riewspah pat kim khuslai.
“Hangne uba duk u iakhun ( Competition) tang para baduh, uba riew spah tang para ba riewspah, hangno kata kan ia ryngkat lah ban ong ka synshar paidbah kaba kum kata" ong utei u samla da kaba bynrap ba hangne lei lada leit sha ki ophis sorkar ruh lada ym ithuh briew lei ym don nongkren hi ruh tang shu ong pat ba phah kita kita kiba heh ka iaid beit.
Shillong, 26 Iaiong:Ki nongtrei ka Bharat Sanchal Nigam Limited (BSNL) mynta ka sngi hapoh ka lama ka ka BSNL Employee Officers Shillong, ki la pynlong ia ka jingiakhih da kaba shah thngan kaba lai sngi kynthih ban dawa na ka sorkar ia kiba bun ki mat kiba kynthup halor ka jingsiew kaba iadei bad ka E1A bad E2A katkum ka E2 bad E3 bad kiwei.
U Rajesh Sharma u General Secretary BSNL Employee Officers Shillong, u la ong, ba ki mat jingdawa ki nongtrei ka BSNL ki la long ban pyntreikam noh ia ka jingpynkiew kyrdan ia ki ophisar, ban siew 30 percent hadien ba la shongthait, ban pynmih hukum ia ka jingpynkiew kyrdan kaba ryntih ia baroh ki kyrdan ophisar kiba bat kum ki executive, bad kiwei.
U Sharma u la ong ba ka jingiakhih shah thngan kan iai kin bteng haduh lai sngi bad ha ka 28 tarik Iaiong pat, kin pynlong ia ka jingshim shuti paidbah.
U la ong ba lada ka sorkar kam sngap ia ki jingdawa jongki, naduh u 10 tarik u Jymmang kin sa pynlong ia ka jingiakhih kaba kham jur shuh shuh.
Shillong, 26 Iaiong:U MP ka NPP na Tura u Conrad K Sangma u la dawa ba ka sorkar jylla ka dei ban ithuh ia ki kam jong u Purno A Sangma da kaba ai kyrteng noh ia ki surok ha ka kyrteng jong u.
Ha ka shithi sha u myntri rangbah ka jylla u Dr.Mukul Sangma u Conrad u la tyrwa ba dei ban pynieng ruh ia u mot jong u Purno bad u la kdew ruh ia ka surok ban ai kyrteng sha u Purno kawei ha Shillong bad kawei pat ha Tura na Araimile sha AMPT lyngba ka TV Tower bad dei ban pynieng ia u mot jong u hakhmat ka MP Stadium kaba u la thaw da u Purno hi.
Shillong, 26 ïaiong:Ha ka 25 tarik u iaiong ha ka por 9:30 baje mynmiet kawei ka trok kaba don ia u nombar BL-TMP-6727 ba la niah da u Laimitter Khongsit (25 snem karta) ka la kylla ha Laitryngew, East Khasi Hills bad ha katei ka jingjia uwei u ba shong ha katei ka trok u la iap hashen katba u nongniah pat u la mynsaw jur bad la pynkit sha Civil Hospital, Shillong.
Shillong, 26 Iaiong:Ka Confederation of Ri Bhoi People (CoRP) Central Body ka la ioh jingtip ba ka tnad Fishery ka la pyntrei hi ia ka iew dohkha cum godown jong ka ha shnong Saiden Nongpoh, Ri Bhoi District.
Halor kane ka CoRP lyngba u Genl Secretary Bah Friday Jalong ka pyrshah jur ia ka rukom treikam katei ka tnad kaba la pynduh noh ia ka hok ki contractor kiba la register na bynta ban ioh kam bylla ha katei ka tnad bad na ka liang seng ka suba jur ba ka lah ba don eiei ha lyndet jong katei ka kam.
Ula ong, ia katei ka iew la mang da ki klur tyngka lyngba ka jingbei pisa na ka National Fish Development Board bad ka la dep pyllait ia ka pisa haduh T.47 lak na bynta ban shna ia katei ka iew.
“Ka CoRP ka sngewkmen ba ka sorkar ka wanrah ia katei ka Iew dohkha, hynrei ka sngewlyngngoh kat katei ka kam kaba la kot da ki khlur tyngka la shu pyntrei sop sop khlem da pynbna paidbah ne khot tender pynban ka la pyntrei hi ha ka kyrteng departmental work bad pynduh ia ka hok ki contractor kiba la register na bynta ban ioh kam bylla",u la ong.
Na ka liang ka seng ka la ioh jingtip ba ki don kiwei ruh ki projek ba ka tnad fishery ka jylla ka la pyntrei hi sha kiwei ki jaka bad ia kane ka seng kan sa bud dien.
Shillong, 27 Iaiong:Ka bynta ka ba-ar jong ka NorthEast Fiesta 2017 ka lah long ha Jalandhar, Punjab bad ka phang jong kane ka Fest kaba lah long ha “PUNJAB" ka long “Celebrating Culture – Connecting People – Transforming Life".
Ia kane ka Fiesta la pyniaid da ka NorthEast Students’ Organization, Jalandhar (NESOJ) ha ryngkat bad ka MBD Neopolis, Jalandhar.
Kane ka tamasa, ka long kum shi bynta ka mat jong ka NESOJ kata ban pyni bad ban pynphriang ia ka riti ka dustur jong ka thain shatei lam-mihngi.
Baroh ki jylla ka thain shatei lam-mihngi ki la ia shim bynta ha kane ka tamasa, da kaba pyni ia la ki shad tynrai, jingrwai tynrai, Ka jingpyni ia ki dur kiba dei na kane ka thain, Art Exhibition, ka rukom thain jain (Handloom Exhibition) bad kiwei kiwei de ki jingpynbyrngia ia kaba la pynlong ha kine ki ar-sngi, ban long kaba shongshit bad ba ishongkun.
Ki sur jingrwai na ki katto katne ngut ki nongrwai ka thain bad ka rithor Punjab ki long sa kiwei pat ki jingpynbyrngia ba la ioh ha kitei ki sngi.
Ki sur na Ka Ophilia Kharlukhi bad Ka Salchame S Sangma kiba dei na Meghalaya ka la pynshongshit bad pynbyrngia ia ki paidbah baroh ba la iawan shim bynta ha kane ka tamasa.
Shuh shuh ka jingiashim bynta jong ki katto katne ki Barikor jain, na kane ka thain bad ka rithor Punjab ki la pynphuh ia kane ka tamasa.
Ka Doichong Buchem bad U Piketo Y Zhimo na Nagaland ha ryngkat bad u Siddharth Kakkar na Punjab ki la long katno katne ki nongBarikor jain (Designers) kiba la ia shim bynta ha kane ka tamasa ba-ar sngi kaba la long ha Jalandhar, Punjab.
Ka tamasa ka la poi sha ka bakut ha ka 23tarik U Iaiong, 2017 ha ka rukom ba I phuh-i-phieng.
Ka jingiashimbynta jong ki briew kiba na ka thain bad na rithor Punjab ruh ka lah long kaba phuhmat ban iohi ha kaba bun bah ki briew ki la iawan ban peit bad ban iohi ia ka riti dustur ki briew ka thain shatei lam minngi, ong u Bah Boris Khyllep Co-Founder NESOJ, Jalandhar, Punjab ha ka kyrwoh.
Shillong, 26 Iaiong:Ka spah snem ba 21 snem ka dei ka juk jong ka jingkut ia ka Indian National Congress (INC) ha ka ri India bad ka jingring mynsiem ba khadduh jongka, kan long ha kane ka elekshon MLA 2018 ha Meghalaya.
Ia kane la ong da ka BJP Youth Wing (BJYM) Meghalaya.
Haba pynlait khubor mynta ka sngi, u President ka BJYM Meghalaya u Bah Egenstar Kurkalang u la ong ba ka Congress Meghalaya kan hap thok khana ha ka kot jongka ba u Dr.Mukul Sangma un long u Myntri Rangbah ba khadduh bad ka jingsynshar jongu kan kut noh ha u 2018.
“Ngi sngew synei ia ka Meghalaya Pradesh Youth Congress (MPYC) ba ki dang iai pyneh patho ba ka Congress kan wan biang ha ka bor ha ka elekshon ban wan ha ka jylla Meghalaya watla ki la tip shai ba ka sorkar jylla ka la tyrkhong pisa, ka jingjyllei ki kam bamsap ha man ki tnad sorkar, ki jingthombor ia ki kynthei khynnah kaba nang jur ha ka jylla", la ong ka BJYM.Ka la ong ruh ba ka jingdon jong ki khynnah ba pep skul ruh ka la nangkiew, ka jingbym ioh kam ioh jam ki samla, ka jingbym poi ki kam pynroi sha nongkyndong nalor bun kiwei ki kam bymman kane ka sorkar Congress.
Hynrei kaba sngewsih ka long ba ka sorkar jylla ka lapmiet tang ban leh sngewbha da kaba pynlong ia ki tamasa b alai phew jait da kaba pynsyrwa kai ia ka pisa jong u paidbah tang ban ioh leh sngewbha ki myntri sorkar.
Na ki kam kane ka sorkar MUA-II ka Congress, ka kham bha ban khot noh ka sorkar tamasa bad lehkmen, ym shuh ka sorkar synshar na ka bynta ki paidbah, na ka bynta ka roi ka par, la ong u Bah Kurkalang.
Kine ki kam kane ka sorkar, kin sa shah bishar ha ki paidbah ban pyniaid thylli ha ka elekshon 2018 ha Meghalaya bad ka sorkar ba thymmai kaban synshar ia u duk u suk hapoh ka jingialam ka BJP kan sa synshar ha ka jylla, la bynrap u Bah Kurkalang.
Shillong, 27 Iaiong:U MLA ka West Shillong u bah Paul Lyngdoh u la ong ba ha ka jingim briew ki don lai tylli ki jaka saindur ia ka lawei bad kita ki long ka rympei, ka skul bad ka balang.
Haba kren mynta ka sngi kum u kongsan ha ka jingplie pyrda ia ka jingrakhe dap 25 snem ka Nora Evalyn Higher Secondary school, Qualapaty, u bah Paul u la ong, “ka rympei, ka skul bad ka balang ki dei ki lai tylli ki mawnongrim ban ialam sha ka lynti jong ka lawei ha ka jingim jong u briew".
Ia kane ka skul la pyniaid da ka Balang Church of God ha u snem 1992.
U la ong ba ka jingstad kam dei ban pyndep ia ki borti hynrei ka dei ban pynmeh ia i ding kaban ialam sha ka lawei ba phyrnai.
U la ong ba ha ka jingiaid lynti jong kane ka skul ka la iakynduh shibun ki jingeh hynrei kiba bun ki dang don shakhmat ban leh.
“Haba ngi peit ia kaba la dep ngi sngew ba ngi la leh shibun hynrei lada ngi peit ia kaba shakhmat ngi hap ban leh kham bun shuh shuh", la ong u bah Paul.
Na ka bynta ka jingrakhe ia kane ka snem ba kmen ka skul, u bah Paul Lyngdoh u la noh synniang 50 hajar sha ka skul.
Katba u MDC u bah Adelbert Nongrum u la kular ban noh synniang da ki kor kompiwter ia kane ka skul na ka MDC shkim.
Shwa ia kane, ka Principal ka skul ka Kong K Diengdoh ka la batai ia ka khana jong kane ka skul naduh ba seng haduh ba kan poi sha kane ka mawjam ban rakhe ia ka jingdap 25 snem.
La pynshong shit ia kane ka sngi da ka jingrwai, ka jingshad bad ka jingialehkai na ki khynnah skul, ba la donlang ki kmie ki kpa, ki nonghikai, ki nongpyniaid ka skul.
Shillong,27 Iaiong:U Sub Divisional Magistrate, Sohra Civil Sub Division, Sohra u la pynjari da ka 144CrPC kaba khang pyrshah ia ki trok ban iaid na Sohra sha Shillong naduh ka por 6 baje mynstep haduh ka por 6 baje mynmiet.
Ia katei ka hukum la pynmih hadien ba la ioh jingtip ba ki trok k ba kit mawshun na ki thain Sohra ban leit buh sha ki karkhana dewbilat ha Umiam bad Ri-Bhoi ki kit palat ia ka 9 ton.
Katei ka hukum kan treikam hynriew tad haduh ban da ban pynmih da kawei pat ka jingpynbna.
Namar katei ka hukum kaba baroh ki trok ki shah bat naphang mynta ka sngi ha Sohra, u MLA ka Sohra u bah Titos W Chyne u la ong ba u la ia kren bad u SDO ba u dei ban pyllait ia ki trok MCCL namarba ka ktah ia ka kamai kajih ha Sohra bad hadien ba la ia kren u la ong ba u SDO u mynjur ban pynmih noh da kawei pat ka hukum ban pyllait ia ki trok MCCL.Nongstoiñ, 27 Iaiong:Ka samla Bateithymmai Nongrum, kaba dei ka samla na ka shnong Umthied Bynther West Khasi Hills District, kaba la poi ruh sha ka Grand finale jong ka “Yes I Am", ka prokram Reality show kaba heh hapoh ka ri India mynta ka sngi ka la hiar sha ka sor Nongstoiñ ha ka jingialang bala pyniaid da ka seng HYC Nongstoiñ Circle hapoh madan New Nongstoiñ ban pynsngew ia ki Sur jngrwai kiba bang ba thiang sha u paidbah ka thain bad ruh ban pan jingkyrshan na ki paidbah lyngba ki vote khnang ba in ioh ban khur ia ka jingjop ha ka jingiakop Grand Finale ka ban sa long shen.
U samla Lumlang Kharsyiemlieh President jong ka seng HYC Nongstoiñ Circle haba ai jingkren ha katei ka jingialang u la ong ba ha u snem 2007 ki paid Khasi, ki la shongshit palat pud ia u Amit Paul u ba la mih na ka jylla ban iakhun ha ka Indian Idol, namar kata katno dei ban sngew sarong khamtam haba ka samla Khasi, kaba dei na ka doh ka snam lajong kan poi shaduh ka Grand finale jong ka “Yes I Am", ka prokram Reality show na Mumbai.
Ha shwa ba ka samla Bateithymmai, kan shim ia ka bynta ban rwai ka la pynpaw ruh ia ka jingangnud ban kheit ia ka jingjop lane ban wan shakhmat duh ha katei ka jingiakop, bad ha kajuh ka por ka la kyntu ruh ia ki paidbah nongshong shnong Nongstoiñ ba kin kaba ai ia ki vote jong ki da ka plie ïa ka Facebook Page ‘Yes I Am’ bad lyngba ka account jongka, ka lah ban ai vote tang da kaba shu thoh BATEITHYMMAI NONGRUM bad lah ban thoh bun bun sien lane katno katno sien ruh.
Khatduh eh ka Samla Bateithymmai, ka la ioh ruh ban pynshong shit ia ki paidbah ka thain lyngba ki sur jngrwai kiba bang bad ka la rwai ruh ia shibun tylli ki jingrwai Hindi kiba la paw nam bha kynthup ruh ia kawei ka jingrwai Khasi ia kaba ka la shna hi.
Shillong, 27 ïaiong:U MDC ka UDP na Nongkrem u bah H.S Shylla u la kynnoh ba u Chief Executive Member ka KHADC u bah Pynshngaiñ N Syiem u la pyndonkam ia ka Secretary ka KHADC ka kong B.Basaiawmoit kumba u la pyndonkam ia u bah Welljune Syiemlieh.
Katei ka jingkynnoh u bah Shylla ka dei namarba u CEM u la bthah ia ka Secretary ban thoh shithi sha u ban pynpoi noh ia ka kyrteng ki Local Committee, ki Managing Committee ne ki kontraktor ban pyntrei ia ki skhim ba ioh bhah kyrpang T.1.12 klur na bynta ka Nongkrem konstitwensi hynrei u la ong ba katei ka shithi ka shu kylla kamkai namarba ha u phone sha ki Rangbah Shnong ban pynpoi noh ki Resolution sha u ki iathuh kylla ba la dep lut nadong shadong hynrei kaba sah ka long tang ban shim ia ka Work Order.
“Marsien ioh ia ka shithi nga nangmut ba u bah Pynshngaiñ u dei uba shemphang bad u bym buhnud ia ka jingiakren ha Ing dorbar bad um pynlong politik hynrei ka dei pynban ka jingriam ia nga da u CEM uba nud ba npyndonkam da i bapli i Secretary thik kumba u la pyndonkam ia u ba hWelljune Syiemlieh , secretary barim" ong u bah Shylla ha ka jingthoh ba u la phah sha ki lad khubor bad uba la bynrap ba u la ioh jingtip ba mynta ka sngi ki Rangbah Shnong ka Nongkrem konstitwensi ki la tuid sha KHADC ban leit shim Work order.
“Nga la shu kyrngah khlieh ban tip ba u bah Pynshngaiñ u da long shisha u briew uba pynhiar kput bad uba nud ban leh lyndet haduh bym lah shuh ban mutdur, kata, da katei ka shithi kaba da phah lyngba i Secretary ka Executive Committee ban bthah ia nga ban pynpoi noh ia ki recommendation jong nga bad tang ha ka 27.4.2017 u CEM u la da sam hi ia ki Work Order sha ki Rangbah Shnong jong ka Nongkrem Constituency" ong ka jingthoh u bah Shylla.
Shuh shuh katei ka jingthoh ka ong “I Secretary in sa shongthait noh tang ha u nohprah mynta u snem, hato ma i ruh in ngat ha ka juh ka apot ba la shah pynngat i Bah Weljune Syiemlieh? Nga la phone sha i Secretary ban iathuh ba ka shithi ba i la thoh sha nga ka lah ban long tang ka jingriam (trap) namar nga la ioh sngew ba u CEM u la phah pynkhreh ia ki Work Order, hynrei ila iathuh ba kam don kum kata bad ba i la da kylli na ki ophisar hapoh jong i, kane ka pyni ba u CEM u buhrieh ia kane ka jingleh lyndet jong u na I Secretary badna kiwei de ki ophisar, kaba mut ba ia ki work order la shu pynkhreh jar jar".
“Ka long ban pyndonkam ia ki ophisar bad ki nongtrei jong ka KHADC ha kane ka rukom, ban treikam khlem rule khlem procedure? Haba la leh haduh katne da u CEM, ka District Council Khasi Hills ka dang dei ka Constitutional Insitution lane ka la kylla ka Private Institution jong I Bah P.N.Syiem? Hato ki EM bad ki MDC ki ia mynjur lang ia kane ka jingleh pynhiar dor jong u CEM.Ngam don ei ei ban pynwit ia ki Shnong ki thaw kiba la ioh ia ki Work Order, haba ki la ioh, ki dei ban sdang ban trei ia kam khlem kano kano ka jingkhohnioh, ngin ia trei lang, nga sa leit sha ki shnong ki thaw baroh kiba la ioh ia ki work order bad ia ki bym pat ioh ruh kumjuh, ngan ym shah ba I Bah P.N.Syiem in pyniapher jingmut hapdeng jong nga bad ki Rangbah Shnong jong kawei ruh ka shnong ha Nongkrem Constituency, ngan ym ngat ha ka jingriam (trap) jong i, namar uta uba riam ia kiwei un ngat hi ia lade, uta uba tih thliew ia kiwei un ngat hi ia lade, u briew um lah ban lait na kane ka ain" ong biang ka jingthoh u bah Shylla uba byrngem ban ia leh mynta ia ka jingpynkhein jong u CEM ia ki kyndon jong ka KHADC.Haba pynkynmaw ia ka jingrung bakla ka pisa Professional Tax ka KHADC u bah Shylla u la ong " imat haba la mlien la myllen la eh ban ym leh shuh ia ka juh shi ka juh, sa tang katno kan mih sa ka Jyrsieh T.133 klur! Mynta kaba donkam ka long ba u paidbah u dei ban tip thik pa thik kumno la sam la bynta ia kane ka T.133.12 klur, ha kano ka konstitwensi kaba ioh duna eh bad kano kaba ioh bun eh, namar kiba bun hi ki Constituency kiba ioh mar 3 (lai) klur, hynrei ki don kiba kham bun ia kata na kawei pat ka lynti (Council Assets) kaba na katei hi ka 133.12 klur ynda la ia tip paidbah ia kane baroh, ba ki paidbah jong ka Nongkrem Constituency kin sa iohi katno ba ka Nongkrem Constituency ka la shah iehbein ha kane ka Executive Committee ba la ialam da I Bah P.N.Syiem".
Shillong, 27 Iaiong:Ka Kashari Meghalaya High Court ka la buh sngi biang ban shim bishar ia ka jyrsieh thungkam nonghikai Lower Primary 2009-10 ha ka tnad pule puthi ka jylla ha ka 5 tarik Jymmang ban wan.
Ia kane la iathuh da u nongiasaid na ka bynta ki kandidet kiba ujor pyrshah ia ka sorkar, u FM Quereshi mynta ka sngi ha ka nongbah.
U Quereshi u la ong ba ka Kashari mynta ka sngi ka la ailad ia kiwei ki kandidet kiba ialeh ia ka kam nonghikai kiba iakynduh ia ka jingshah leh bym hok, ba kin ujor sha ka Kashari shwa katei ka sngi ban long shim bishar.
U la ong ba ka Kashari ka la hukum ruh ia ka sorkar lyngba u nongiasaid ain jongka, ba un pynkhreh ia ka kaiphod halor kane ban aiti sha ka Kashari.
“Ka Kashari ka la buh sngi biang ban shim bishar ha ka 5 tarik Jymmang halor kane ka mukotduma, bad ka la ailad ia kiwei ki kandidet ne kiba kwah ban thep jingujor halor kane ka mukotduma shwa katei ka sngi", la ong u Quershi.
Kane ka mukotduma ka la wan phai biang sha ka Kashari High Court hadien ba ka Supreme Court ka la phah biang ia kane ka mukotduma ha ka kti ka High Court.
Katkum ka kaiphod ka High Level Scrutiny Committee (HLSC) ka sorkar kam shym la bud ia ka jingai jingmut ka, ban pynlong biang ia ka jingthungkam kaba thymmai na ka bynta ki kam nonghikai assistant teacher ha ki skul lower primary hadien ba la mih ka jyrsieh.
Ia ka HLSC la khlieh da u Bah E.P Kharbhih kum u chairman bad Bah CCM Mihsil bad Bah P.Ryngksai kum ki dkhot ki la aiti ia ka kaiphod sha ka sorkar ha u Naitung 2013.
Kane ka komiti la thaw hadien ba ka Kashari High Court ka la bthah ia ka sorkar ba la lap da ka jingtohkit ka CBI.Ki kandidet kiba shah pynduh hadien ba la pass ia ka eksamin kam nonghikai ki la leit ban ujor sha ka Supreme Court da ka special leave petition (SPL).
Ka CBI ka la pynmih kyrteng ia ka myntri tnad pule puthi ha katei ka por, ka Kong Ampareen Lyngdoh bad kiwei ba ki donkti ha kaban pyndam sia lieh ia ki mark jong ki kandidet ba pass ia ka eksamin ban pynpass pat ia kiba phiel.
Kane ka HLSC ka la bishar ia ki kot ki sla na ki san tylli ki jaka ialeh eksamin kynthup ha Tura, Dadenggre, Shillong, Jowai bad Amlarem.
Katkum ka kaiphod, ki don 268 kiba thung ha ki san tylli ki centre bad 101 ngut kiba biang ne pass hok.
Ki kandidet kiba thung sialieh ha Tura ki long 23, Dadenggre 54, Shillong 60, Amlarem 38 bad ha Jowai 93 ngut.
Ka HLSC ka la ong ba ki mark kiba ai ha ka interbiw ka long lymmuh lymmain khlem da bud ia ki kyndon ka sorkar katkum ka jingpynbna kaba pynmih ha ka 24 tarik Naiwieng, 2008.
Shillong, 27ïaiong:Ka Executive Committee ka seng UDP ka la shong jingialang kyrkieh mynta ka sngi hadien ba ka la ioh jingtip ba ki 4 ngut ki briew jong ka ki la khot jingialang lashai ka sngi ka 28 tarik ha madan Urksew.
Ka kyrwoh khubor na u Acting Secretary u bah Ryngkat Lyndem ka la ong la rai ban pyntip paidbah ba katei ka jingialang ka ban long ha Urksew-Pynursla kam dei satia ka jingialang jong ka Party UDP hynrei ka dei ka jingialang ba la lum da ki riew shimet bad ka mdon jingiadei eiei bad ka UDP.Katei ka kyrwoh khubor ka la pynsma ba katei ka lah ban don ka jingiapait ia pra hapdeng ka seng UDP ha Pynursla.
U nongthohkhubor u la wad jingtip na ki lad khubor mano kitei ki 4 ngut kiba ka UDP kam shym la kdew kyrteng.
Kham hadien la ioh jingtip ba kitei ki 4 ngut ki long u Samuel Khongbuh u Adviser jong ka UDP Pynursla Circle, u Tani Khonglam u Secretary bad sa ar ngut ki Vice President kata u Tinsing Khongkliam bad u Barnes Marsynting.
Ki lad khubor ki la iathuh ba kitei ki 4 ngut ki dei kiba ju ia don ha kti ha kjat ka kong Banalari Khongwar ka kyrtong jong ka UDP kaba la iakhun ha u 2013 na Pynursla konstitwensi kaba dei ruh ka President jong ka UDP Pynursla Circle.
Ki lad khubor ki la iathuh ruh ba ka UDP ka la weng noh ia kitei baroh 4 ngut na ka kam ba ki bat hynrei kam pat shym la weng pat na ka jinglong dkhot jong ki bad kumba long mynta la ong ba ka UDP ka dang pan jingshai na ki halor ki kam pyrshah seng.
Haba pyrshang ban wad jingtip kiei kita ki kam pyrshah seng jong kitei ki 4 ngut la ong ba ki la leit sha manla ki shnong ki thaw ban kanbas na bynta ka kong Grace Mary Kharpuri bad la ong ba ki kwah ruh ba ka UDP kan ai tiket ia ka kong Grace ha u 2018.
Katei ka seng ka la ong ba kitei 4 ngut ki la lu jingialang lashai ka sngi khlem ka jingtip jong ka President katei ka seng ka kong Banalari Khongwar.
Shillong, 27 Iaiong:Ki paidbah ka shnong Thawat ka West Jaintia Hills dist ki la pdiang ia ka jingshna ia ka IB cum residential complex ha ka jingpynsngew paidbah ba pynlong da ka Meghalaya Institute of Governance (MIG) kaba la ialam da u Officer on Special Duty (OSD) u Bah Iban Swer mynta ha ka jingialang kaba la long ha Community Hall ka shnong Pdengshakhap, WJH.Ha kane ka sngi la ïadon lang ruh ki trai jaka, ki nongshong shnong bad u rangbah shnong, u Ailang Surong.
Ha kane ka jingpyn-sngewthuh paidbah na kaliang ki 10 ngut ki trai jaka bad ki paidbah ki la pdiang khlem kano kano ka jingujor da kumwei pat ia ka jingshna ia katei ka IB cum- residential complex da kaba ïa rah kti lang ban pynpaw ba kim don kano kano ka jingpyrshah.
U Bah Ivan Swer, hadien ba la ioh ia ka jingmynjur na ki paidbah u la ong ba ka MIG kan leit ban aiti noh ia ka kaiphod sha ka sorkar ba kan pynlait ia ka bai khyndew sha ki trai jaka kiba don kumba 10 ngut kiba shah ktah na ka jingshim jaka jong ka sorkar.
U la ong ba da kane ka jingmynjur jong ki paidbah, ka sorkar kan pynsted noh ban pynlait ia ka pisa sha ki trai jaka kiba shah ktah.
Shillong,27 Iaiong:Ki shipai BSF kiba don ha Umsyiem ki la ioh kem ia uwei u khar Bangladesh katba u dang pyrshang ban ryngkang pud ban phet na India sha Bangladesh.
Utei uba la shah kem u dei uba la tip kyrteng kum u Noor Miyan, 35 snem karta.
Utei u dei na Uttarpratpur kaba hap hapoh Sylhet , na utei u briew ki la ioh kurup 827 tylli ki jingsop khyllung kiba shongdor T.4 lak tyngka.
Ha kawei pat ka khubor, ki BSF kiba don ha ri Lum Garo ki la ioh ban kurup 195 tylli ki masi kiba shongdor T.18 lak tyngka eiei.
Jowai, 27 Iaiong:Haduh 6 tylli ki trok kit dewiong ki la shah kem hynnin ka janmeit ha ki pulit ka West Jaintia Hills namar ka jingkit palat pud jong ki ia u Dewiong ban shalan shabar jylla.
Kitei ki trok kiba shah kem ki dei kiba don ia ki No.ML04A-1987, ML04A-8029, ML04A-8057, AS01AC-7471, AS24C-2255 bad ML04B-1223 ha kaba ki pulit kila bat bad kurup ia ki mar da kaba register mukotduma ia ki hapoh ka kyndon 188/34 IPC bad 194 MV Act.
Ia kitei ki trok la ioh ban kem ha ka por 4 haduh 6 baje katba ki pulit ki dang pynlong ia ka jingkhynra kali ha Phramer katkum ka hukum jong ka NGT.Ka jingkit ia ki mar ki matta ka long tan 9 ton bad kane ka lng ym tang ka hukum jong ka NGT hynrei kadei ruh ka hukum jong ka Supreme Court.
Hynrei ki trok dewiong ha ka jylla ki la kit palat pud haduh 27 lane 28 ton bad kane ka la wanrah ia ka jingduhnong kaba shyrkhei ia ka sorkar jylla namar ka jingkhien kaba la siew sha ka sorkar katkum ka Challan ka long tang na ka bynta ka 9 ton.
Kaba lyngngoh ka long ba kaei ka daw ba ki jaka thew Weigh Brigde jong ka tnad Transport ha Amsarin bad Byrnihat ki pyllait ia kine ki trok.
Ki Paidbah ki buh ka jingkylli hato kadei namar ba donkti ki Politician ban pyniaid ia kine ki jaka thew.
Ka la don ruh ka jingkynnoh ba kito ki briew kiba pyniaid ia ki Weighbridge ka Transport Department kidei kiba don jingiadei ba hajan eh ki katto katne ngut ki Minister.
“Mano ba pyniaid ia ka Weighbridge ha Byrnihat, ki pulit ki la dei ban tohkit bniah ioh dei pynban da ki khun kiba heh ba hain", la kylli ki riew paidbah.
Shillong, 27 Iaiong:Kawei ka kynthei kaba don ha ki rta ba 20 snem eiei ka la shah ieh ha u lok jong ka tang namar ba u iohi ia ka dur ba ka ia shonlang bad uwei pat u briew katba ma u dang don ha ka jingleit donkam sha Guwahati.
Katei ka longkmie ka la kynnoh ba ki don 2 ngut ki briew kiba la rung jubor ha ing jong ka bad ki pynap da ka wait na ryndang jong ka ba kam dei ban lynniar bad kitei ki 2 ngut ki dei kiba la tip kyrteng kum u Dhola Sheikh bad u Moza Sheikh , hadien ba la dep leh kynshlein ia ka -ka la ong ba uwei na ki u Dhola u la shondur lang bad ka bad la hukum ba ka dei ban pyni ha ka dur ba ki ia ieit.
Ia katei ka dur ka la ong ba u la phah sha ki paralok jong u bad u leit ban pyni ruh ha u lok jong ka bad da ka jingbitar u la pan ia phet noh na ka bad um shaniah shuh bad mynta u la phet na ka.
Ka la ujor FIR ruh ia kitei ki briew ha Phulbari Police Station.
La ong ba kitei ki 2 ngut ki dei kiba shong basah ha Bengdoba ha New Bhaitbari.
“Ki la pynjot ia ka jingim jong nga, u lok jong nga u la pan phet na nga, ngam tip shuh kumno ngan leh shaei ngan wad jingiarap, ngam donkti eiei ban leh kam sniew" ong katei ka longkmie haba kren sha ki lad khubor.
Shillong,27 Iaiong:Kum shi bynta jong ka jingpynkhreh ia ka jingialang ban pynshai paidbah halor ka ktien Khasi, ha ka 5tarik Jymmang 2017, mynta ka sngi, ki nongialam jong ka Khasi Authors Society (KAS), ki la ia kynduh bad ki nongialam jong ka Meghalaya Editors & Publishers Association (MEPA), ha kaba ki nongialam jong ka KAS, ki pan ia ka jingkyrshan jong ki nongthoh kotkhubor, ha kaba ia trei lem na ka bynta ban pynlong ia katei ka jingialang kaba jop bad ba kin ai jingmut lang ruh, ban nang pynkhraw bad pynkordor ia ka thoh ha ka ktien Khasi.
Ha katei ka sngi, kan don ruh ka jingiaid pyneh rngiew ia ka ka ktien Khasi na iing dorbar Shnong Jaiaw Shyiap sha Madan Student, Jaiaw.
U Kongsan, ha katei ka sngi, un dei U Paiem Phylla Sing Syiem, Syiem Hima Nongstoin.
Ha ka jingialang, ba la mihkhmat da U Dr DRL Nonglait President jong ka KAS lem bad U bah Phrikshon Kharshiing General Secretery, la don ruh U bah RM Shabong President bad Bah Philip Marwein General Secretery jong ka MEPA lem bad kiwei de ki dkhot na ki ar tylli ki seng.
Ka MEPA, ka la tyrwa ba kan ia trei lang bad ka seng ki nongthoh kot khasi, na ka bynta ban ioh ia ka jing ithuh ia ka ktien Khasi, ha ka khyrnit jong ka 8th Schedule bad kumjuh ruh ban ioh ia ka jing ithuh ia ka ktien Khasi ha ki ophis jong ka sorkar Jylla.
Nongpoh, 27 Iaiong:Ha kawei ka jingjia kaba la pynsyier shisha ia ki paidbah nongshong shnong jong ka shnong Mawtneng, Ri Bhoi District, ha kaba uwei u Post Ilektrik ba la sarang hynnin ka sngi, ha ka por 10 baje ei ei mynstep u la kyllon kynsan hajan ka phyllaw ka Mawtneng Higher Secondary School, ha ka por ba ki khynnah skul ki dang mut ban rung sha skul hadien ka Assembly, hynrei donbok ha katei ka jingjia ym shem la don ba mynsaw bad kaba wanrah ia ka jingsngewsih.
Haba pyntip sha ki nongthohkhubor, u Bah Augustine Sten, Rangbah Shnong ka Mawtneng,u la ong ba ka Shnong ka dap shisha da ka jingsngewkhia kaba khraw ban iohi ba kum kine ki jingjia ki jia ha Shnong, ha kaba ki Post Ilektrik ki kyllon ka dei hi tang na ka daw ka jingbam sarang ki post ilektrik.
U la ong ruh ba shuwa kane ka jingkyllon une u Post Ilektrik, ka shnong ka dep ruh ban ujor sha ki bor ba dei peit ka tnad MeECL, hynrei ka long pat kaba sngewsih namarba kam don kano kano ka jingshimkhia, kat haduh ba utei u post ilektrik u la kyllon hi namar ka jingbam sarang, u la bynrap ruh da kaba ong lada jia ba mih kano kano ka jingjia kaba sngewsih hynnin ka sngi mano ban bahkhlieh.
Kumta khang ba kum kine ki jingjia kin nym mih shuh nangne shakhmat, na ka liang ka Dorbar Shnong Mawtneng, ka kyrpad jur ia ka tnad MeECL ba ka dei ban shimkhia ban peit ia kiba kum kine ki Post ilektrik ba la sarang, ha kajuh ruh ka por ka Dorbar Shnong ka la ai ka jingkhublei ia ka tnad MeECL halor ka jingshim khia ban wan pynieng da uwei pat u Post Ilektrik, u la bynrap.
Shillong, 27 Iaiong:Ka UDP ka lah ban iashong pyrkhat biang halor ka rai kaba la shim da ka Central Executive Committee (CEC) ban weng na ka People Democratic Forum (PDF) ba ialam da u Pynshngain N Syiem kum u Chief Eexcutive Member ka KHADC, hadien ba saw ngut ki MDC jongka kynthup u Bah Donkupar Sumer, Bah Albinus Lyngdoh, Bah Equator Nongrang bad u Bah Teinwel Dkhar, kim kohnguh ia ka rai ka party.
U Working President ka UDP u Bah Paul Lyngdoh haba kren mynta ka sngi u la ong ba ha ka jingshisha ka rai jong ka CEC ka dei ban ieng namar ba ka dei kaba ha khlieh duh jong ka party hynrei lada don ki daw kiba biang ba ki 4 ngut ki MDC ki lah ban pynshisha ba ki long kiba shongnia, ka party kan sa bishar ia ki.
U la ong ba kine ki MDC ka seng, ka la phah ia ka shithi sha u President ka party u Dr Donkupar Roy bad ka party kan sa peit halor kane.
“Ka rai ka CEC ka dei ban ieng hynrei lada don kino ki daw ba ki saw ngut ki MDC ki sngew ba ki shah leh bym hok ne bym dei ha ka CEC, bad lada ki lah ban pynshisha ia ki nongrim kiba biang, ngin sa peit biang", la ong u Bah Paul Lyngdoh.
U la kyntait ba ka rai ka CEC ka long kumba bam ja khluit da kaba ong, “kam don kano kano ka jingbam khluit ne bamja pjah, ki saw ngut ki MDC kila phah sha u President, ngin sa peit".
Ha kajuh ka por, u Bah Paul u la kyntait ba ka kynrum kynram ha ka party kan ktah ia ka party ha ka elekshon MLA kaba la don hajan eh mynta bad u la ong ba ha ka UDP ka don ka jingiamir jingmut hynrei ha kaba kut ki iashim tang kawei ka rai lang baroh.
“Ka party kan long halor ki kynrum kynram.
Ki ju don beit, wat ha ki longiing ruh ki kynrum kynram hynrei kata kan pynlong kum ka jingpynkhlain da kaba iatei bad ka jingmut kan long ha kawei ha kaba kut", u la ong bad bynrap,"Ngim shim ba ngin duh ia ki 4 ngut ki MDC, kine kin don beit ha ka party".
U la ong ba ka UDP kam dei kum ka Congres ne ki national party kiba shu pyntreikam beit ia kano kano ka rai khlem da sngap ia ka sur jong ki dkhot ha kata ka nongrim ba ki ong ka Discipline.
"Ka UDP ka don ka jingiaphylliew jingmut bad kam long kumba long ka Congress kaba ju shim beit ia ka rai khlem da sngap ia ki dkhot da kata ka discipline “, u la bynrap.
Kum u nongialam ka party, um shim ba ka jingleit kyrshan ki 4 ngut ki MDC ia u Bah Pynshngain, kan long ka jingduh ia ka party namar ba u kyrmen ba ki kynrum kynram ha ka party kin pynkhlain shuh shuh kumno ban pynbeit ia ki jingeh bad ki 4 ngut ki MDC kin nym shim ia ka rai kaban pynsniew dur ia ki.
Halor ki kam jong u Bah Pynshngain kum u CEM, u Bah Paul u la ong ba um pat kwah ban kynthoh namar ba ka dang kloi than ka por, ha kaba ka por long MDC ka dang don sa ar snem mynta, hynrei u shu ong ba ki don ki kam ba u Bah Pynshngain u jop bad shibun kiba u la rem ruh.
"Ka long kaba eh ban ai kyntien kut halor ki kam jong u Bah pynshgain, ki don kiba u jop don kiba u rem, ka dang long kloi than", u la ong.
Shillong, 27 ïaiong:Ka seng saiñpyrthei kaba dang shu mih thymmai ha kane ka jylla ka People’s Democratic Front ( PDF) ka la sdang ban leit pynpur ia ki thied jong ka sha kylleng ki konstitwensi ha ri Lum Khasi ban pynkhreh na ka bynta ka elekshon MLA 2018.
Namar ba ka por sha u 2018 ka la hajan eh la iathuh ba katei ka seng mynta ka dang kham pynleit jingmut shuwa sha ki konstitwensi kiba ka thmu ban pynieng kyrtong ha u 2018 bad ia ki konstitwensi pat kiba kam don jingmut ba npynieng kyrtong kam pat khohreh ban thaw Circle ne Unit.
Ki lad khubor ki la iathuh ruh ba katto katne na ki konstitwensi kiba ka PDF kan ym pynieng kyrtong ha u 2018 kin kynthup ia ka Shella, Sohra, Mairang bad Umsning konstitwensi bad la iathuh ba ki nongialam jong ka PDF kim pat pynkhih eiei ban khring briew ha kitei ki konstitwensi.
Wat la u bah Pynshngaiñ N Syiem CEM ka KHADC um pat paw bad um pat don kyrteng hapoh ka PDF, hynrei la sngewthuh bha ba ia ka kam nongialam un sa shimti shen ma u ha u naitung ne nailar mynta u snem da kaba un risaiñ noh na ka kam MLA.Katei ka jingbym pat patiaw ka PDF ha Shella, Sohra, Mairang ka la pyn suba jur ia kiwei pat ki seng saiñpyrthei kiba la suba ba ka lah ban don ka jingiasuhbuit lane ka jingiapynbeit lypa hapdeng ki nongialam ka UDP bad u bah Pynshngaiñ N Syiem ban pynjem shilliang ha u 2018.
Lah ban kdew ba u MLA ka Shella u Dr.Donkupar Roy u dei u President rangbah jong ka seng UDP, u MLA ka Sohra u bah Titos W Chyne Working President, u MLA ka Mairang u bah Metbah Lyngdoh katba ka u MLA ka Umsning pat dei na ka seng Congress u Dr.C Lyngdoh bad u MDC pat u bah Donkupar Sumer na ka seng UDP.Ki seng sainpyrthei khamtam ka seng Congress ka la suba jur ba ka jingmih huri hura hapoh ka seng UDP namar ka ishu KHADC ba ki 4 ngut ki MDC ki kyrshan PDF ka lah ban dei na katei ka daw.
Shillong,28 Iaiong:Ka PDF ka la kyntait ia ka khubor kaba la ong ba ka PDF kan ym pynieng kyrtong ha Shella, Sohra , Mairang bad Umsning hynrei ka la ong ba kan pynieng kyrtong ha baroh 60 tylli ki konstitwensi ha ka elekshon MLA 2018.
“Ngin pynieng ha baroh 60 konstitwensi, mynta ngi dang leit ban pynlong jingialang kylleng ki jaka, la shem taiew ngin sdang sa ha Ri-Bhoi" ong u bah Aiban Marbaniang President ka PDF.Shillong, 28 Iaiong:Ka Sohra Coaching Centre, ka la rakhe ia ka jingdap shisnem pura ka jingsdang ka kam shakri ha ka 30 tarik Nohprah 2016.
Ia kane ka jingrakhe la pynlong ha Iingdong Pdengshnong Sohra kaba la sdang ha ka por 10:00 mynstep ha ka jingiadon ryngkat ki member ka Centre, ki khynnah pule katei ka centre,ki rangbah shnong, ki president bad secretary ki Youth Club ka thain Sohra, ki longkmie longkpa bad ki samla.
U kongsan ha katei ka sngi u dei u EAC ka Sohra Sub Division U Bah G.warjri, MCS bad u symbud kongsan, u long U bah A.Mukhim MCS BDO ka Shella Bholaganj Block.
U Prof A.K.Nongkynrih, uba long u nongaibuit ka Centre, ula ai ka jingkren pdiang sngewbha ia baroh kiba la iawan ha katei ka jingrakhe.
Ka kong L.M.Synrem, kaba long ka Convener ka Centre, ka la batai shaphang ka jingiaid lynti bad ka jingthmu katei ka centre ha ka jingkren, ka la pynshai ruh ba ka jingthmu jong kane ka Centre ka long ban kyntiew ia ka thain lyngba ka jingsei ia ki samla ki ban iakhun ia ki examination bapher bapher bad khamtam eh ki services examination ha kaba ki khynnah ka thain bad ka jaitbynriew ki dang duna palat kata kum ki IAS, MCS, bad kiwei.
U bah B.Majaw, uba long U Branch Manager ka Meghalaya Rural Bank uba long ruh u dkhot ka centre u la pynshai ba balei ka Sohra ka donkam ia kum kane ka jait centre.
Ha ka jingkren jongu, u la ong ba ka long kaba eh na ka bynta ki khynnah ba kin ioh lut ia ka jingstad kiba donkam ha ka por ba iakhun ia ki eksamin bapher, la ka long ha ka ban ioh rung pule ne ha ka iohkam iohjam lymda ki phai khmat sha kum kine ki jait centre namar ha skul ki nonghikai kin hikai katkum ka syllabus bad kan eh shibun ia ki ruh ban bsut ia ki jingdonkam ki khynnah shabar na ka syllabus.
Kiba la ai jingkren ha katei ka sngi ki long U Bah G.Warjri MCS kum u kongsan, U bah A.Mukhim MCS, baroh kiba la kren ha katei ka sngi ki pynpaw ba ki jait centre kiba kum kine ki long kiba donkam shibun eh ban kyntiew ia ki samla ka thain.
Ha katei ka sngi la sam ia ka Khusnam 1st AKN Award sha ki nong jop jong ka “Jingiakob shut Jabieng 2016" ba la pynlong da ka Centre ha ka 02tarik Nohprah 2016 ha ka jingiadon lang ruh ki kmie ki kpa ki khynnah.
Lyngba kane ka kyrwoh ka Sohra Coaching Centre ka wer ia ki khynnah bad samla ka thain sha ka pali kaba ar na ka bynta u snem 2017 ka ban sdang ha ka 16tarik Jymmang 2017 bad ia ki form lah ban ioh na ka dukan U Bah Melchior H Riang (9615674134) kaba ha Iew Sohra.
“To ngin kyntiew ia ka Sohra da ka jingminot, jingstad bad jingshemphang" pynkut ka kyrwoh na ka Secretary Kong F.Kharmaw.
Nongstoiñ, 28 Iaiong:U Chairman jong ka Khasi Hills Autonomous District Council (KHADC), u bah L.G Nongsiej, u ba dei ruh u MDC jong ka Nongstoiñ Konstitwensi mynta ka sngi u la ioh ban leit plie ia u maw nongrim jong ka skul Ebenezer English School kaba don ha ka shnong Langlew West Khasi Hills District.
Haba pynsngew ia ka history jong ka Jingiaid lynti jong katei ka skul, la iathuh ba ia katei ka skul la seng naduh u snem 2015 da ki 9 ngut ki shipara ha ka khyndew kaba la ai bynta da ki kmie ki kpa jong ki, bad kat haduh mynta ki khynnah kiba wan ban pule ha katei ka skul ki don haduh 150 ngut kaba khynthup ia ki shynrang bad kynthei bad ka don naduh ka class nursery haduh class III hynrei ki Class kin dang iai kha man la u snem.
U bah L.G.Nongsiej haba ai jingkren kum u kongsan ha katei ka sngi u la ai ka jingiaroh ia ki nongseng jong katei ka skul, namar da ka jingshlur ki la mih paitbah ban shakri ia la ka shnong ban seng ia kum katei ka skul phareng, bad u la ong ruh ba ban seng ia ka skul phareng ha ka shnong kaba dang long nongkyndong kam long kaba suk hynrei wat hapdeng ki jingialeh kiba bun jait kila lah ban pynurlong ia kaei kaba kila thmu.
“Ka jingdon jong kane ka skul nga tip ba kan long ka jingkyrkhu shibun ia ki nongshong shnong namar kim donkam shuh ban dang hap leit shaduh sha sor Nongstoiñ ban phah skul phareng ia la ki khun bad ka jinglut jingsep ruh kan iarap shibun na ka jinglut ksan, lada phah skul sha sor Nongstoiñ ym tang ba ki kmie ki kpa ki hap ban pynlut tang na ka bynta ka bai skul hynrei ki hap ban wai ia ki iing ha ka dor kaba heh, namar kata haba iadei bad kane ka skul nga long ba la kloi ban iarap katba ba lah ei da I bor jong nga bad nga long ba la kloi ruh ban iashim bynta lang ha kano kano ka jingdonkam jong phi na ka bynta ka ne ka skul" ong biang u bah Nongsiej.
Ia katei ka prokram plie maw nongrim skul la pyniaid ia ka jingialang da u bah Rollingwell ?awphñiaw uba long ruh u Chaiman jong ka Managing Commmitte ha katei ka skul, ha ryngkat lang ruh u bah H.F.Marngar (ex MDC ka Pariong), bah GNS Myrthong (Nonghikai ka Skul Khlur Barit Umlieh), Miss Pynsuklin Kharbani (Asst Teacher Ebanezer English School Langlew) u bah M.Thabah u wei na ki riew rangbah jong ka thain kiba la ai jingkren ruh ha katei ka jingialang.
Hadien ka jingialang plie Mawnongrim u bah LG, u la ioh ruh ban pynhap pyrda noh shi syndon ia ka lympung ialehkai sport jong ka skul kaba la tip kum ka Inter House Sport.
Shillong, 28 Iaiong:U dkhot ka NITI Aayog u Dr Vijay Kumar Saraswat mynta ka sngi u la ong ba ka dong mihngi ka don hakhmat eh ban pyntreikam ia ki skhim bad ki kam pynroi ban kyntiew ia ka thain.
Katkum ka jingong u Saraswat ki tnad kiba iadei bad ka science & technology, ka rep ka riang, ka koit ka khiah, ka pule puthi, bad kiwei ki mat, kin wan hakhmeh eh ha ka sorkar pdeng ban kyntiew ia ka thain khamtam kito kiba la sdang ha kine ki 2-3 snem.
U Dr Saraswat u la kren ia kane ha ka jingiakynduh bad ki lad pathai khubor ha ka jingwan jongu ban iadon bynta ha ka 24th Convocation mynta ka sngi.
U Dr Saraswat, uba dei u scientist ban shna ia u namding Prithvi ka India, u la ong ba ki don shibun ki prokram kiba la thaw kyrpang na ka bynta ban pyntreikam ia ka dong mihngi kum ka jingshna ia ki surok, lynti rel, bad kiwei.
Halor ka jingbhah kyrpang kaba 90:10 hapdeng ki sorkar jylla ka dong mihngi bad ka sorkar pdeng, u la ong ba ia kane ka kam la iakren bad ki myntri rangbah jong ki jylla, ha kaba ka sorkar pdeng ka burom ban pynneh ia kane ka jingbhah kyrpang ia ki jylla kane ka thain.
Shillong, 28 Iaiong:Ka BJP Pynursla Mandal ka la rai ban sei kyrtong bad ban trei tyng-eh ban pynjop donburom ha kane ka elekshon MLA 2018 ban wan na Pynursla konstitwensi.
Ka BJP Pynursla Mandal lyngba ka Committee kaba la shong pyrkhat mynta ka sngi ha ophis trei kam jong Seng ha Pynursla da kawei ka jingmut la iarai lang ban pynieng beit ia u kyrtong ha ka elekshon MLA 2018 na ka Pynursla Constituency, la ong u Secretary u Bah Treilang Khonglam.
U la ong ba ia kane ka khubor la pynsaphriang sha ki paidbah nongkyrshan ba kin tip bad ba kin wan ruh ban ia treilang bad ka Party na ka bynta ban pynjop ia u kyrtong.
La sngewthuh ba ka party ka la don u kyrtong uba biang bha bad don jingkyrmen ban rah ia ka thong ha kane ka kynti tangba kam pat kwah ban pynbna ia mynta.
Nongpoh, 28 Iaiong:Ka jinglap da kawei khynnah rit ia u Steel Wool na u jingbam khynnah ia kaba la tip kum u Glamy Candy, ka la long kum kawei na ki khubor ka ban pynsaphriang ym tang ia ki para khynnah, hynrei wat ia ki kmie ki kpa ba kin long kiba adkar ia la ki khun ki kti, na kaba pynthied kulmar ia ki jait jingbam ba harukom kiba mih ha kine ki sngi.
Haba pyntip ia katei ka jingjia u Bah Donald Rymbai, uba dei ruh u kpa jong katei ka khynnah rit la ong, ba ia utei u jingbam khynnah la pynthied na kawei ka dukan kaba don ha Byrnihat, hynrei ka long pat kaba lyngngoh ba hadien ba la plied ia utei u jingbam la lap pynban da u Steel Saitiar.
Hadien ba la lap ia utei u Steel Wool, na ka liang utei u Rangbah u la buh ruh ka jing kyrpad sha ki paidbah ba ki dei ban husiar haba ki pynthied jingbam ia la ki khun ba kim dei ban pynthied kulmar ia ki jingbam ha kine ki sngi bad ki dei ban da peit bha hashwa ba kin ai ia la ki khun ki kti.
Shillong, 28 Iaiong:U General Secretary jong ka Seng Samla Shnong Nongmensong u la phah shithi sha u Deputy Commissioner East Khasi Hills da ka jingkyrpad lyngba ki jingshisha, ha kaba ka sorkar Jylla, ha ka 2tarik Rymphang 1987, ka pyni shai ba la pynkylla ia ka kyrteng na ka Lalchanbasti sha ka Nongmensong.
Ha kane ka shithi ka Seng Samla Shnong Nongmensong ka pyntip sha u DC East Khasi Hills ba haduh mynta baroh ki dukan, ka State Bank, ki jaka jingpule kiba hap ha ka jingpeit ki bor ba halor ka sorkar, ba baroh ki dang ai kyrteng Nongmynsong, kaba long pyrshah katkum ka jing pynbna jong ka ka sorkar Meghalaya.
Kumta ka Seng samla Shnong Nongmensong ka kyrpad ia u DC EKH ban bthah ia baroh ki ophis sorkar, ki bank sorkar bad riewshimet, ki jaka jingpule, ki dukan bad kiwei kiwei baroh ban bud katkum ka jingpynbna jong ka sorkar Jylla, kata ban pynbeit noh na ka Nongmynsong, sha ka Nongmensong, khnang ban lait na kino kino ki jingbakla ia ki nongshong shnong bad ki briew kiba wan ba leit sha kane ka jaka.
Kane ka Seng Samla ka kyrpad ruh ia u DC EKH ban buh ka jingpynshitom ia kino kino ki bym bud ia kane ka rai kaba la passed hi da ka sorkar Meghalaya.
Shillong, 28 Iaiong:Ki samla pule ka skulbah North Eastern Hills University hapoh ka lama ka North Eastern Hills University Students Union (NEHUSU) mynta ka sngi ki la pynpaw ia ka jingpyrshah halor ka jing-wanrah ia ki tnat jingpule ha kane ka skulbah ki bym iahap satia bad ka jing-long jingman jong kane ka jaka.
Katkum ka jingpyn-paw jong kine ki samla, ka bor pyniaid jong ka NEHU ki la wanrah da ka jingpule kum ka Sanskrit, ka Yoga ki bym iahap satia khamtam ha ka ioh kam ioh jam ia ki samla.
“Ki wanrah ia ki jingpule kum ka Sanrit, Yoga ha ka skulbah ki bym iahap satia ia ka jinglong kane ka thain bad ki bym don jingmyntoi ha ka ioh kam ioh jam jong ki samla", la ong u nongialam ka NEHUSU u samla Rangdajied Marwein.
U samla Rangdajied u la ong ba kum ki samla ki pule kiba na kane ka thain mihngi, ki dawa ba ka sorkar pdeng bad ka bor pyniaid jong ka NEHU ki dei ban wanrah ia ki tnad jingpule kiba lah ban ai kam ai jam ia ki samla kum ka Toursim, Agriculture bad kiwei ki tnad jingpule kiban wanrah ia ka jingmyntoi ia ki samla ka thain.
U la kynnoh ba ki bor pyniaid ka NEHU ki khang lad ruh ia ki samla ban thaw ia ki kynhun ban pynlong jingmane katkum ka jingngeit jongki ban mane laitluid kumba la pynkhamti ka riti synshar ka ri India.
“Ha NEHU la sngew kumba im pynban ha ka juk jong u Tilak kiba khang pyrshah ia ki samla pule bad lada ki hukum ruh ba lada kim lah ban bud ia ki kyndon ba la buh da ka NEHU ki lah ban shah beh wat na hostel bad ban ban shain kuna ruh.
Ia kane la pynmih hukum naduh u snem 2016", u la ong.
Shillong, 28 Iaiong:U Bah HS Shylla u la kyntait ban pdiang ia ka jingong ba u Bah Pynshngain u dei u Hero jong ka jaitbynriew.
Katkum ka jingong u Bah Shylla, u Bah Pynshngain um jop wat tang iwei ruh i mat jong ka jaitbynriew kynthup ka jingskud jaka ka Meghalaya Urban Development Authority (MUDA), ka sah umdum ka Village Administration Bill bad kiwei.
“Ha ka jaka ba shong basah ki matlah; u briew uba leh shiliang khmat ruh la thung kum u syiem", la ong u Bah Shylla haba kren mynta ka sngi.
Kaba u Bah Pynshngain u jop ka long beit tang ia ka kam shimet bad kata ka long ka kam bat ar maloi kum u MLA bad MDC.U la ong ba tang namar ba u ialeh pyrshah ia u Myntri Rangbah u Dr Mukul Sangma, la pynlong hero ka bym don eiei hynrei tang ka politik suda.
U la ther ba u Bah Pynshngain u la bat ia ka suloi ar ktang kata kum u MLA bad MDC hynrei kaba sngewsih ka long ba um nang ban pyndonkam ia ka haduh ba ka MUDA ka la iaid skud sha ki jaka ka 6th schedule.
“U Bah Pynshngain u bat da ka suloi ar ktang (MLA/MDC) hynrei u khlem nang ban pyndonkam ia ka", la ong u Bah Shylla.
U la ong ba katkum ka Meghalaya Town and Country Planning Act 1978, ka la kren sha ba ka sorkar jylla kam lah ban pyntreikam ia ki ain jongka ha ki jaka ba hap hapoh u pud u sam ka district council khlem da ioh ia ka jingmynjur jong ki district council.
Hynrei namar ka jingbiej jong u nongialam ka KHADC u Bah Pynshngain ka la MUDA ka la kyntur pud haduh kine ki sngi.
“Kaba jop u Bah Pynshngain ka dei tang ka kam shimet jongu, kata ban bat kam ar maloi kum u MLA bad MDC’, la ong u Bah Shylla.
Shillong, 28 ïaiong:Ka CEC ka UDP ka dang shu pyni ia ka dak or pait, hynrei ha Pynursla Circle katei ka seng ka la pra syndon phum ha kaba la don haduh 6 ngut ki nongialam rangbah jong ka Circle kiba la phet seng noh mynta ka sngi bad tang mar ia phet kitei ki la rah lang ruh haduh 60 ngut ki dkhot jong katei ka seng.
Ia katei ka rai ban phet seng la shim mynta ka sngi ha ka jingialang kaba la long ha madan Urksew -Pynursla.
Ki 6 ngut ki nongialam rangbah jong ka UDP Pynursla Circle kiba la phet seng noh ki long u Adviser u bah Samuel Khongbuh, u Secretary bah Tarni Khonglam, ar ngut ki Vice President u bah Overness Masynting bad bah Kimsingh Khongkliam bad sa 2 ngut pat ki dkhot jong ka Executive Committee u bah Aming Khongngai bad ka kong Joy Khongwieng.
Lem bad kitei ki nongialam ki la don sa 60 ngut ki nongkyrshan jong ka seng UDP kiba la mih lang.
Ka kyrwoh khubor na u bah Tarni Khonglam ka la ong ba haduh mynta kim pat shim ia ka rai iano ban kyrshan ha ka elekshon MLA 2018 bad ki dang peit bniah ia ka jinglong jingman ka Politik ha Pynursla.
Kitei ki 6 ngut ki la kynnoh ba ka daw ka jingphet seng jong ki ka dei namar ka jingleh donbor ka President jong ka Circle ka kong Banalari Khongwar bad kumjuh ruh ki nongialam ba halor jong ka Party ha kaba kim shym la sngap ia ka sur uba bun balang.
U bah Tarni u la ong ba ha ka jingialang kaba la long ha ka 11 tarik u rymphang ha Pynursla la donlang u President ka UDP East Khasi Hills u bah Titos W Chyne, u bah K.K Dkhar (uba kwah ban pan tiket na ka UDP) bad la donlang ruh ka kong Banalari bad baroh ki nongialam bad ki dkhot ka Circle.
Ha katei ka sngi u bah Tarni u la ong ba la rai ban khot noh da ka aplikeshon ia kino kino ki kyrtong kiba kwah ban ia khun na ka seng UDP na ka bynta ka elekshon MLA 2018.
U la kynnoh ba ia katei ka rai la pynkheiñ da ka President ka kong Banalari Khongwar bad ka khlem khot aplikeshon satia.
U la kynnoh ba ka President ka shu sngap jar jar da ka jingmut ba kin shu ai beit ha uno uno uba ki imon khlem da pynshai pat ia kiba bun balang.
“Iano ki mon ruh ngim tip, hynrei ki kwah beit ban shu leh buhrieh , ban shu ai beit ha u briew uba ki mon" ong u bah Tarni.
Watla kitei ki 6 ngut kiba la phet noh na ka UDP kim pat shym la pynbna iano kin kyrshan ha ka elekshon MLA 2018 hynrei ki lad khubor ki la iathuh ba kitei mynta ki don bad ka kong Grace mary Kharpuri-MDC ka Nongshken ka ban aireng na Pynursla konstitwensi ha u 2018.
Ka UDP ruh ka la kynnoh ba kitei ki 6 ngut ki pynkheiñ ia ki kyndon ka Party da kaba leit ban kanbas sop sop sha manla ki shnong ia ka kong Grace.
Shillong,28 iaiong:Ka HNYF Border Area South West Khasi Hills ka la pynpaw ka jingsngewkhia namar ka jinglip ding khah khah ha ki thaiñ Balat bad Ranikor.
Ka kyrwoh khubor na u General Secretary katei ka seng u bah Innocent Jyrwa ka la ong ba tang shu slap bad beh lyer malu mala lah lip da ki taiew bad da ki bnai.
Katei ka kyrwoh ka la ong ba ha manla u bnai ym pat don tang shisien ruh ba ki paidbah kin ioh ding baroh shi bnai lynter ha katei ka thaiñ.
Haba buh jingkyrpad ia ka MeECL ba ka dei ban shimkhia ban pynbiang ia ka bording katei ka seng ka la kynnoh ruh ba ka daw hi ka dei namar ka jingleh sting palat ki nongtrei ka MeECL kiba don ha Mawsynram ba katei ka thain ka ia kynduh kum kitei ki jingeh.
Nongstoiñ, 28 Iaiong:U Deputy commissioner West Khasi Hills District Nongstoin, u Arun Kumar Kembhavi, u ba dei ruh ha kajuh kapor kum u chairman jong ka Nongstoin Town Committee (NTC), u la pyntip bad pynbna paidbah ba ka Nongstoin Town Committee (NTC) ha ryngkat ka jingiasnoh kti lang bad ka Dorbar shnong New Nongstoin lem bad ka Upper New Nongstoin, kan sa pynlong ia ka jingpynkhuid ia ka shnong Nongstoiñ.
U DC u la iathuh ruh ba ia katei ka jingpynkhuid shnong yn pynlong lashai ka sngi ka 29 tarik Iaiong ka ban sdang naduh kapor 8.00 AM shaneng bad yn sdang ia ka jingpynkhuid na khmat jong ka Iew Nongstoiñ, bad hadien ka jingiapynkhuid shnong kan don ruh ka jingialang pynsngewthuh paidbah ia ka yn wan sam da ki ophisar ka Meghalaya State Pollution Control Board.
Kumta na ka liang jong u DC u la kyntu ia baroh ki jaka pule ba kynthup naduh ki skul ki colllege, ki tnad sorkar bapher bapher kiba don hapoh ka sor Nongstoin ba kin sngewbha ban iamih paidbah ban ia pynkhuid shnong bad kumjuh ruh ban wan iashim bynta lang ha katei ka jingialang ai jingpynshai paidbah na ka bynta ban pynlong ia ka sor Nongstoin kaba khuid ba suba bad kaba jyrngam.
Shillong,28 Iaiong:Ka PDF ka la kyntait ia ka khubor kaba la ong ba ka PDF kan ym pynieng kyrtong ha Shella, Sohra , Mairang bad Umsning hynrei ka la ong ba kan pynieng kyrtong ha baroh 60 tylli ki konstitwensi ha ka elekshon MLA 2018.
“Ngin pynieng ha baroh 60 konstitwensi, mynta ngi dang leit ban pynlong jingialang kylleng ki jaka, la shem taiew ngin sdang sa ha Ri-Bhoi" ong u bah Aiban Marbaniang President ka PDF.Shillong, 28 Iaiong:Ka Hynñiewtrep Youths Council ka ai ka jingkyrshan ba pura ia ka prokram ba lah pyniaid da ka Khasi Author Society (KAS) ka ban pynshai paidbah bad iaid pyneh Rngiew ia ka ktien Khasi ha ka 5 tarik Jymmang 2017 naduh ingdorbar Jaiaw Shyiap, Shillong ha ka por 11.30baje mynstep haduh madan studen Jaiaw.
Kumta na ka liang ka Council ka khot iawer ia baroh ki Hynmen ki para, ki longkmie longkpa bad ki Samla pule bapher bapher jong ka Bri Hynñiewtrep ban ia mih paidbah ha katei ka sngi kaba khraw tam kaba lah Ialam da ka KAS khnang ba ngin pyni sha ka pyrthei ka jingialong kawei kum ka jaitbynriew halor lane ka ishu ba kongsan Tam.
Lyngba kane ka khubor, ka Council ka khot bad wer run ia ki nongmihlhmat paidbah haduh u MP, ki MLA ki MDC ka Bri Hynñiewtrep lada ki don shisha ka jingkitkhlieh ia ka ka ktien Khasi ba kin wan iasnohkti lang ha kane ka jingiaid paidpyneh rngiew jong ka jingdap 175snem ka jingioh ia ki dak thoh Khasi.
“Ngi ngeit skhem ba lyngba kane ka prokram kan plie ia ki khmat khmat kiba matlah, ki shkor kiba kyllut bad ka rymmiang shyntur bym mamg kren ki nongthawain kiba u paid Hynñiewtrep ula jied la jan 50 snem duna".
Kyntang iawai ka seng ka kitbok kitrwiang ia baroh ki ban iashim bynta ha katei ka sngi ba kin ia sei ruh iaki symboh pyrkhat na ka bynta ka jingiohnong jong ka jaitbynriew baroh kawei, ong ka ka kyrwoh na u Publicity Secretary HYC, samla Markos R Marthong.
Shillong, 28 Iaiong:Ka jingbyrngem ujor Public Interest Litigation (PIL) jong u MDC ka Nongkrem u Bah Hispreaching Son Shylla, namar ka jingshah set ia ki MDC skhim, ka la iarap shisha ha kaba mynta ka Khasi Hills Autonomous District Council ka la pynlait bluit ia ki work order ia ki skhim kiba hap ha ka Nongkrem konstitwensi.
Katkum ka jingiathuh u Bah Shylla, hynnin ka sngi hi, ka KHADC ka la pynlait haduh 17 tylli ki work order jong ka MDC skhim kaba la kot sha ka T1.12 klur (shi klur khadar lak tyngka) kaba dei na ka Special Assistance Central Grant 2015-16.
U Bah Shylla u la kynnoh ba kane ka jingset khnang ia ki skhim MDC na ka bynta ka Nongkrem konstitwensi ka dei tang namar ka jingleh buit politik jong u CEM u Bah Pynshngain N Syiem.
Hynrei kaba lyngngoh ka long ba ia kine ki work order la sam hi da u CEM ha ophis ka KHADC khlem da pyntip ia u Bah Shylla kum u MDC katba ha kiwei pat ki konstitwensi la aiti ban sam hi d ki MDC.“Namar ba u CEM u la pynlait ia ki work order, ka jingthmu ban leit ujor sha ka Kashari, la hap ban sangeh shwa", la ong u Bah Shylla haba kren mynta ka sngi.
Katkum ka jingong u Bah Shylla ia kine ki work order la sam ha ki Rangbah Shnong jong ki shnong kiba hap ha ka thain Nongkrem.
Kaba lyngngoh ka long ba ka shithi na ka Secretary ka KHADC ka Kong B Basaiawmoit kaba dang shu pynpoi ha ka 24 tarik mynta u bnai ha u Bah Shylla, la phah ban pynkhreh ia ki skhim ha ki konstitwensi ban mang pisa ia ki hynrei tang hadien ar sngi, la mih pynban ki work order ia ki skhim, ha kaba u Bah Shylla um pat phah satia wat tang iwei i skhim ruh.
U Bah Shylla u la ong ba kane ka shithi kaba phah sha u, da ka Secretary ka long thik kumba jia ia u secretary barim u Bah Welljune Syiemlieh, ha kaba u CEM Bah Pynshngain N Syiem u la shu hukum ia ka, khlem da iaid katkum ki kyndon, kaba lah ruh ban wanrah jingeh ia ka hadien habud.
Shillong, 28 ïaiong:Ka KSU Jaiaw Circle mynta ka sngi ka la pynlong ia ka jingiaid paidbah kaba la sdang naduh Communitty Hall ka Jaiaw Lum pyllon, ha katei ka jingiaid paidbah ki la don haduh kumba 15 tylli ki skul kiba la wan ban ia shim bynta kynthup ka MLCU kaba la pyni da ki jingialehkai shuwa ban rung hapoh Madan Student, Jaiaw.
La pyrta pynrem ia ki nongkhaii drok ha katei ka jingiaid paidbah bad la pyrta jam ba dei ban kem ia ki naba ki dei ki nongpynjot bad ki nongwanrah jingma ia ka ri bad ka jaitbynriew.
Ha katei ka jingialang kaba la long ha madan Student la donlang u President rangbah ka KSU u samla Lambokstar Marngar bad u kongsan u dei u Superitendent City u bah Vivek Syiem.
Ia katei ka jingialang la pyniaid da ka KSU ha ryngkat ka jingiatreilang bad ka Urban Mission ka KJP Synod Sepngi , ka VHAM bad kiwei.
Haba kren ha katei ka jingialang u bah Vivek Syiem u la pynsngewthuh ia ki samla ia ka jingma na ka jingdih ia u drok, u la ong ba mynta ki khynnah kiba dang 12 snem karta ruh ki la sdang ban mad ia u drok.
U la ong ba baroh ki kam sniew ki mih na ka jingdih drok , u la pyntip ruh ba u drok uba poi sha kane ka jylla dei uba la wanrah na ki jylla ba marjan ka thaiñ shatei Lam mihngi.
“Shi tin Golden u drok u shongdor kumba T.8 hajar tyngka katba kito kiba song ha ki kot lyngkhot pat ki shong dor kumba T.300 tyngka" ong u bah Vivek uba peit ruh ia ka Narcotic Task Force.
“Ngi donkam ban ong em ia u drok namar une ula tehmraw bad nga kyntu ia ki nonghikai, ki kmie ki kpa kynthup ruh ia ka seng KSU ban trei shitom khnang ban lah pynduh jait ia u ne u jait jingdih ba pyn buaid," ong u Bah Syiem da kaba kyntu ruh ia ka KSU ba kan iai pynlong ia kum kane ka prokram ai jinghikai pynsngewthuh paidbah ha kaba iadei bad une u jait jingdih ba sniew.
Shillong, 03 Jylliew:Ka Mawkynrew Primary Health Centre ka la plie mynta ka sngi, ia ka Health Mela ba ar sngi jong ka ia kaba la bei tyngka da ka National Health Mission.
Ha kane jingialang plie ia ka Mela la iadon lang ruh u Bah A.L.Hek, u myntri ba dei peit ia ka tnad ka koit ka khiah ha ka sorkar jylla, U Bah R.Pyngrope, u MLA ka Mawkynrew Constituency, u Bah T.Chyne, MLA ka Sohra, U Bah B.Lyngdoh, MDC ka Mawkynrew Constituency, Dr.R.Wankhar, DHS (MI), Dr.M.R.Basaiawmoit, DMHO, East Khasi Hills, Dr.(Mrs) J.B.Ranee, DMCHO, Bah WB Mar baniang, BDO ka Maw kynrew C&RD Block, bad u Bahi Starling Nongpluh, u ba dei u Sordar ka shnong Mawkynrew.
Ka Mawkynrew PHC ka kynthup bad dei peit ia ki shnong Mawkynrew, Mawlien, Umtong, Lynshing, Tmoi, Umsham, Nongpyrdi, Mynriah, Siltham, Khwad, Mawlatbah, Umblai, Mawrasai, Mawkria, Wahmawlein, Mawlakhiat and Wahlyngdoh.
Haba kren kum u Kongsan u bah Hek u la ong ba ka jingthmu ba kongsan eh jong ka Primary Health Centre ka long ban ai ka jingiarap kaba hajan ia ki briew khamtam ha ki thain nongkyndong kiba don hapdeng ka jingshitom.
U la kyntu ia ki paidbah ka thain ban shim ia ka kabu namar ka jingdon ki lad ai jingiarap ha kum kine ki Health Centre.
U Myntri u la pynshlur ia ki longkmie ban wan ha ki PHC khnag ban ioh ia syllok bad ki doctor ne ki nongsumar ban ioh jingtip kumno ban sumar ka por armet ban iada na ka jingiap ne shitom U la pynshlur ruh ia ki paidbah katei ka thain ban pynrung kyrteng ha ka Megha Health Insurance Scheme (MHIS), khnang ba kan long ka jingmyntoi ia ki hi.
Mynta ka sngi la ia don kumba 400 ki riewpaidbah kiba la poi sha katei ka Mela ia ka ba la pynlong ka kynhun ba tbit jong ki Doctor na Civil Hospital, Shillong, Ganesh Das Hospital, Shillong bad NEIGRIHMS, Shillong.
Mynta ka sngi la pynlong ruh ia ka prokram sam khusnam ha ki nongtrei ASHA ha kaba ia ka nam Best ASHA jong ka Mawkynrew C&RD Block na ka bynta u snem 2014-2015 la ioh pdiang da ka kong Tiewlinda Songthiang na Jongksha –B bad ka kong Sitamary Nongrum na ka bynta ka snem 2015-2016 ha kaba ia kitei ki khusnam la sam da u Kongsan uba la thung dieng ruh hadien katei ka jingialang.
Shillong, 05 Jylliew:U Bah BL Nongbri ba ju khot Bah Ban u ba dei uwei u samla rangbah jong ka shnong Mawlai Nongkwar ha kane ka step sngi Saitjain ba la lah u la pynbna syndon ruh ba un ia aireng ha kane ka elekshon MLA 2018 ka ban wan na ka party KHNAM na Mawlai Constituency.
Kane ka jing pynbna jong u sha ki paidbah ka la wan ha ka jingialang plie ia ka Sem Saitjain ka ba u la noh synniang da lade hi shimet ha ka dong Dong Mawlai Nongkwar Block 3.
Kane ka jingnoh synniang jong u Bah Ban da katei ka Sem Saitjain ka la long da shisha ka jingkyrkhu ka ba khraw khamtam na ka bynta ki spah ngut ki nong saitjain nong jong ka Dong Mawlai Nongkwar Block 3 B kumjuh bad kiwei kiwei ki dong ba marjan kiba im jakpoh bad kamai da kaba saitjain na ka jingioh ban pyndonkam ia katei ka Sem saitjain ka ban iada na u slap ka sngi.
Ia kane ka jaka saitjain la plie bad aiti noh ha ka jingpyniaid jong ki longkmie da u Rangbah Shnong jong ka shnong Mawlai Nongkwar u Bah RR Thangkhiew ha ka jingiadon lang ki longkmie, ki Rangbah Dong, Secretary Dong, ki nongialam shnong kynthup ia ki nongialam bad dkhot ka Seng Samla Mawlai Nongkwar, nongialam bad dkhot ka party KHNAM bad kiwei kiwei pat.
U Bah RR Thangkhiew Rangbah Shnong ha ka jingkren jong u, u la ai ka jingiaroh kaba khraw ia une u samla rangbah u ba la lah ban leh ia kane ka kam kaba khraw bad ka ban long da shisha ka jingkyrkhu ia kito kiba im jakpoh da kaba sain jain nong ha kane ka jaka.
U la ong ruh ba naduh ki snem kiba la leit noh la bun bun sien na ka liang ki briew sorkar bad kiwei pat kila ju wan peit bad jurip ia kane ka jaka na ka bynta ban shna ia kane ka jaka saitjain, hynrei baroh kila shu kut tang ha ki kot ki sla.
Hynrei hadien ka jingnoh synniang jong u ne samla rangbah , u Rangbah Shnong u la kyntu ia ki longkmie bad kiwei pat ki ba pyndonkam ia kane ka jaka saitjain ba ki dei ban da ri bad sumar bha khnang ba kan long da shisha ka jingmyntoi khamtam na ka bynta ka jong ki hi.
U Bah Ban ha ka jingkren ula ong ba kane ka jingnoh synniang kaba na u hi shimet ha ka ban shna ia kane ka sem saitjain kaba don ha ka Dong Block 3 -B, kalong hadien ba ula iohi shisha ia ka jingdonkam kyrkieh jong kine ki longkmie kiba ju kamai da kaba saitjain nong ha kane ka jaka ba ki hap ban shah ia ka jingshit jong ka sngi bad ka jinghap jong u slap.
Shillong, 3 Jylliew:Ka seng HSPDP ka la ther tyngeh ia ka tnad Aiñ ka sorkar jylla (Law Department) namar ba kam shym la tip eiei ruh em shaphang ka aiñ Ar maloi kaba la pass da ka ing dorbar thaw-aiñ ka jylla ne ka Prevention of Disqualification (Member of Legislative Assembly of Meghalaya) Amendment Act 2015.
Haba ia kren bad u Rupang u General Secretary katei ka seng u bah Witting Maw sor u ba dei ruh u MLA ka Maw shynrut konstitwensi u la ong ba ka tnad aiñ jong ka sorkar ka la dei ban tip lypa kaei ka ban jia lyngba ki dak kiba la paw lypa ha kiwei pat ki jylla ha kaba ki MLA kiba bat ruh ia ka kam MDC kum ha Mizoram, Jharkhand bad Assam ha kaba ha Mizoram u bah Witting u la ong ka ing bishar ka la pynksan ia utei u nong mihkhmat.
“Kumno ka tnad Aiñ ka sorkar kam don jingtip lypa ia kane, kumno kam tip lypa ba ka dei ka dak ka jingrem ong u bah Mawsor.
Ha kaba ia dei bad ka jingpass ka ing bishar ia katei ka Bill ba kan long Aiñ u bah Mawsor u la kyntait ba ki liang pyrshah ruh ki ia don bynta lang, “La pass ia ka tang da ka jingbun paid, hynrei na ka liang jong ngi ki liang pyrshah ngi la pyrshah beit" u la ong.
U la ong ruh ba ka seng HSPDP kumba ka la pyrshah hapoh ing dorbar haduh mynta ruh kan iai ieng pyrshah beit ia katei ka aiñ ar maloi naba u la ong ba ym dei satia ban mait kyrteng ia u MLA uba bat ia ka kam MDC namarba kam hap ha kata ka ophis kaba ki iohnong na ka sorkar jylla ne ka sorkar pdeng katkum ki kyndon jong ka Article 191 Clause ‘a’ bad ‘b’.
U la ong ruh ba katkum kitei ki kyndon ka District Council ka dei ka Autonomous Body.
Halor ka jingwanrah ia katei ka bill hapoh ing dorbar kaba la pynlong aiñ da ka jingbun paid u bah Mawsor u la ong ba ka dei tang ka jingleh kyrkieh jong ka kynhun myntri sorkar khlem da pyrkhat bad khlem da pynshong nongrim bha, “Dei tang ka jingleh kyrkieh ka Cabinet" u la ong.
Utei u nongialam ka HSPDP u la ong ruh ba ka jingwanrah ka sorkar ia katei ka Aiñ ka la pynduh nong ei ia ka HSPDP kaba la duh ei haduh 2 ngut ki MDC.Lah ban kdew ba tang mar ia pass ka ing dorbar ia katei ka aiñ bad shuwa ba kan sdang treikam noh ha ka 1 tarik u risaw, 2015 u MDC ka HSPDP na Nongkrem Konstitwensi uba dei ruh u MLA u bah Ardent M Basaiawmoit u dei u la risaiñ noh na ka nyngkong eh na ka jinglong MDC na katei ka seng bud pat hadien sa u bah KP Pangniang MLA ka Rambrai uba la risaiñ ryngkat bad ki MDC ka UDP.Shillong, 5 Jylliew:Ki samla ka Seng Congress ne ka Meghalaya Pradesh Youth Congress kilapynlong ka jingkhih ha ka sngi saitjain jong ka taiew hakhmat ka Congress Bhawan ha Tura namar ka jingkiew dor ka Petrol haduh T.4.47 tyngka bad ka Dieselpat haduh T.6.46 tyngka ha kisan taiew ba la leit.
Iakatei ka jingiakhih la lamkhmat da u President jong ka MPYC u Richard Marak bad u President ka LYC Tura u Allan Sylvester R Marak.
U President ka MPYC u la ong ba ka dor jong ka umphniang ha ka iew ia die ia thied mynta ka long $50 shi kit ka umphniang hynrei ki kompeni die umphniang pat hangne ki pynkiew dor T.2.58 tyngka ka Petrolbad T.2.26 tyngka ka diesel ha ka miet sngi hat majai.
U la ong ruh ba ha ka por ka sorkar UPA ka dor ka umphniang ha ka iew ia die ia thied ka long haduh $130 shi tyndong kit (barrel) katba ka dor ka Petrol pat ka long tang T.70 shi litar hynrei mynta ha ka sorkar NDA pat wat haba ka dor iew ka long tang $50 pynban ka dor ka Petrol ka poi haduh T.65 tyngka shi litar.
Ka Congress ka la rah pla kad ruh kaba la thoh pynrem namar ka jingkiew dor ka umphniang bad ka la dawa ruh ba dei ban pynhiar dor noh shisyndon.
Shillong, 5 Jylliew:Tang 3 kynta ka la biang ban pule kot ha ka shisngi, ong ka samla Dukini Kyndiah haba jubab ia ka jingkylli ba ki khynnah skul ki la kylli ia ka ha ka sngi saitjain jong ka taiew, ka sngi ba ka komiti u Rupang ka la pynkup burom ia ka.
Ka Samla Dukini ka dei tang ma ka marwei na kane ka jylla Meghalaya kaba la pass ia ka eksamin jong ka UPSC kaba dei ruh ka eksamin na bynta ban kynjoh sha ka kyrdan IAS.Ha katei ka sngi pynkupburom ia ka – U Rupang u la ailad ruh ia ki khynnah skul, ki samla pule ba kin kylli jingkylli na katei ka samla khnang ba kin ioh jingmyntoi khamtam ia kito kiba don jingmut ban ia khun ia katei ka eksamin bad kito kiba kwah ban IAS ophisar.
Napdeng kiba bun kiwei pat ki jingkylli ba ki samla pule ki la kylli kawei na ki jingkylli kaba ki la kylli ia ka –ka long ‘kumba katno kynta ha ka shisngi hap ban khreh kot ban jop ia katei ka eksamin’?.
Ka Dukini ka la ong ba tang 3 kynta ka la biang ban khreh kot ha ka shisngi bad ka la ong ba katei ka lai kynta ruh kam dei shisien khreh hynrei shi kynta mynstep, shi kynta janmiet bad shi kynta shuwa ban thiah, hynrei ka la ong pat ba ha kitei ki 3 kynta donkam ban khreh kot da ka jingpynleit jingmut beit thik tang ha ka kot.
Ka Dukini kala batai ruh ia ki khynnah pule ba lait na katei ka 3 kynta kaba ki pule ia ka kot pule jong ki ha skul, ki donkam ruh ban pule ia kiwei pat ki jait kot bad kaba kongsan eh ba kin pule ka long kum ki kot khubor ban tip ia ka jingjia ba man ka sngi bad ban tip ruh ia ka jingtip kiba kyrpang ha ka jylla lajong, nangta ka la ong ba donkam ban pule ia ki Magazine, ki khubor sports bad ka la ong ba donkam ruh ban pule ia ki kot jingiathuhkhana kum ki Novel namarba kiba kum kine ki kot ki iarap ha kawei pat ka bynta kumno ban pynwandur bha bad ban pynbang pynbang pynthiang ia ki rukom thoh (sentence).
Katei ka samla na Jowai ka la pynshlur ruh ia ki samla pule ba kim dei ban rit mynsiem hynrei ki dei ban don ka jingshaniah kaba skhem halade ha ka jingialeh jong ki, ka la ong ba ka jingwad lad jingiarap na kiwei kum ka jingleit pyntbit kam da ai jingmyntoi ia ka hynrei kaba nyngkong eh ka la ong ba dei ban don ka jingskhem nalade bad ka jingtrei shitom nalade hi.
“Ngi dei ki briew kiba proh jabieng ,hynrei kim don pat ki lynti bad ki lad kiba biang ki ban ialam ia ngi" ong ka Dukini haba kren shaphang ki samla pule kane ka jylla.
Ka la sneng ruh ia ki samla kiba pule ha ki Kolej khamtam ia ki kynthei ba kin kiar na ki kam kiba lah ban pyntroin ia ka jingpule jong ki, haba la don ki nongkylli jingkylli na ka shaphang ka jingialang samla ki samla pule ka la ong ba baroh ki samla pule khamtam ha kolej kim lah lait na kata hynrei ka la kyntu khamtam ia ki kynthei ba ki dei ban sngewthuh pat uno u baieid ba ki ia lang hato u dei uba kwah ban kyntiew bad ban long u synran na bynta ka lawei ba bha jong ki ne u dei uba sh kwah ban pynjot ia ka lawei jong ki.
Katei ka samla ka la ia thuh ruh ba ka shnong trai jong dei na Jowai bad ka dei na ka niam Tre, naduh klas Nursery haduh klas II ka leit skul ha Jowai, bad hadien katei ka la leit ha Pine Mount haduh klas X,ka la leit klas XI bad XII ha Pune,hadien ka la leit ia ka B.Com ha Pune hi ha Maharashtra College of Commerce, hadien kate ka la wanphai noh sha la ka jylla bad ka la ioh kam ban trei hynrei tang shisnem ba ka trei ka la iehnoh ia ka kam bad ka la leit bia ka M.Com ha NEHU bad hadien ba la dep ia ka M.Com ka la leit sha Delhi ban leit Coaching shisnem (2012-2013) na ka bynta ban ia khun ia katei ka eksamin UPSC bad mynta u snem ka la ioh ia katei ka jingjop.
Lah ban kdew ba ha ka sngi saitjain jong ka taiew ka komiti u Rupang ka la pynlong ia ka prokram pynkupburom ia ka samla Dukini Kyndiah kaba la pass ia ka eksamin UPSC ,ia katei ka prokram la pynlong ha Mawkhar Christian Secondary School ha kaba la wan ban ia shim bynta da ki khynnah skul,ki samla pule bad ki nonghikai na ki skul bapher bapher ha kaba la ailad ruh ba kin kylli kano kano ka jingkylli na bynta ka jingmyntoi ki khynnah pule bad la jubab pat da ka samla Dukini kyndiah.
Ha katei ka sngi ladon lang ruh u bah R.M Shabong -Editor ka kotkhubor u Rupang,u babu Kular Khongjirem,kong Belbora Wankhar,bah Jied Kurbah bad u bah D.Rangad bad kiwei pat ki dkhot ka komiti u Rupang.
Sohra, 05 Jylliew:Ka karkhana pyn mih dewbilat ka Sorkar ka Mawmluh Cherra Cement Limited (MCCL) kaba la kem pang na ka jingring tymmen jongka na ka jingthut ki mashin, mynta kane ka karkhana kan sa lah ban pynmih dewbilat biang hadien ba la pyn thymmai ia ki jingdonkam jongka, bad shen ki paidbah kin sa ioh biang ia ka dewbilat na kane ka karkhana kaba la ju kam kum ka karkhana kaba bha tam.
Ha kane ka sngi Saitjain, ka kynhun jong ka Public Undertaking Committee (PUC) ka la hiar sha ka Sohra ka jaka ba don kane ka karkhana ban jurip bad bishar bniah ia ka jinglong jongka bad ka jingtreikam.
Ia kane ka kynhun jong ka PUC la ialam da u chairman u Salseng C Marak uba dei ruh u myntri rangbah barim ka jylla.
Ha ka jingiakren bad u MLA ka Sohra u Bah TW Chyne uba dei ruh u dkhot jong kane ka komiti, u la ong ba katkum ka jingiathuh jong ki bor pyniaid jong kane ka karkhana, ka jinglong jingman kala biang lut, ha kaba ka karkhana ka la lah ban shna bad pynmih dewbilat biang mynta.
“Ki bor pyniaid jong kane ka karkhana, ki la iathuh ha ka PUC ba ki la lahy ban pynmih dewbilat mynta hynrei kim pat lah ban die sha iew namar ba kim pat ioh ia ka jingbit na ka State Pollution Control Board (STCB)", la ong u Bah Chyne.
La pynthikna da ki bor pyniaid ka MCCL, ba ia ka jingdonkam baroh yn pyndep hapoh ar taiew bad hadien kane, kin sa lah ban die noh ia ka namar ba ki la dep pynmih haduh 2000 ton ka dewbilat mynta, kaba ki dang ap ban ioh ia ka jingbit na ka STCB ba kin die noh sha iew.
Ka PUC ha ka jingjurip, ka la lap ba ka karkhana ka la lah ban shna bad ban pynmih ia ka dewbilat bad haduh mynta, ka don sa tang ki jingthut malu mala.
Ia kane ka karkhana kaba la shong kli kti haduh 2 snem tam, la injek oxygen biang ka sorkar ban pynkhie im ia ka, kaba la pynlait T.82 klur ban siew ia ki jingdonkam baroh kynthup ka bai ding, ka bai thied dewiong bad kiwei ki jingdonkam.
Ia ka tulop jong ki trei kiba don kumba 300 tam eiei, la pynlait na kane ka pisa haduh u Jylliew hynrei kaba dang sah, yn sa siew hadien ba la lah ban die ia ka dewbilat, bad kane ka long katkum ka jingpynbeit jong ki bor pyniaid.
Ka PCU kala shim khia ban pynlong ia ka jingjurip ia kane ka karkhana hadien ba ka la pynshong nongrim ia ka katkm ki kaiphod ba la ioh na u CAG, kiba kdew ia kiba bun ki jingthut bad ki jingkhot ha ka rukom treikam jongka.
Shillong, 5 Jylliew:Ka Assam, ka la iaid shakhmat, na ka bynta ban pyn treikam noh ia ka National Registration of Citizens (NRC) bad kane ka sorkar BJP, la sngewthuh ba kan pyndep noh ia ka jing ithuh ia kitei ki nongshong shnong jong ka Assam, ha ki bnai sdang jong u snem 2017.
Ka sorkar Assam, ka don ia ka jingkhein briew jongka, kaba ha u snem 1951, ha kaba ha katei ka por, ym pat don satia ia ki Jylla, ha ka thain shatei lam mihngi, lait noh ka Assam bad ka la buh ruh, ba u snem ot kyrteng, u dei ban long haduh u snem 1971 bad kiba hadien jong utei u snem, kim dei shuh ban long ki nongshong shnong ba pura jong katei ka Jylla.
U Rupang, ula ia kren bad U bah Samuel Jyrwa, President ka North East Students Organisation (NESO), halor katei ka mat bad ha ka jing iathuh jong utei u samla, ula ong ba kito kiba wan hadien jong u snem 1971, kim dei shuh ban long ki nong Assam bad kin nym ioh shuh ia ki hok thep vote, kim ioh shuh ia ka hok thungkam thung jam bad kumta ter ter.
U Bah Samuel, ula ong ba ka NESO, ka dawa ba katei ka NRC, ka dei ban long ia ka thain shatei lam mihngi baroh kawei, ym ban pyntreikam tang ha ka Jylla Assam.
Ha kajuh ka por, ula ong ba ka sorkar Meghalaya, ka dei ban long kaba peitngor bha ha kine ki sngi, ba kam dei ban ailad ia ki briew kiba na bar, ba kin shu wan buhai shnong thurmur, namar ba lyngba ka jing pyntreikam ia ka NRC ha Assam, kin don shibun bah, ki ban wan kdat bad wad jaka shong sha kane ka Jylla jongngi, ka bym don jingteh jingkhum satia ia ki bar Jylla.
Ki lad khubor, ki iathuh ba ki don haduh 60hajar ngut ki nongtrei sorkar ha Assam, kiba iaid shakhmat, na ka bynta ban peit ia ka jinglong trai jong ki nongshong shnong lem bad ki kot ki sla, kiba pynshisha ba ki dei kiba la don lypa ha katei ka Jylla, ha shwa jong u snem 1971.
Shillong, 05 Jylliew:Ka Civil Society for Women Organisation (CSWO), ka la dawa ba ka sorkar ka dei ban pyniar ia ka jingtohkit halor ka jingdon jong ki briew ba thep pisa shabar ri kumba la pynpaw da ka Panama Papers.
Ka President ka CSWO ka Kong Agnes Kharshiing ka la ong ba ka tnad Income Tax ka dei ban pynlong ia ka jing tohkit kaba bniah halor na kane, namar ba ki don ki briew na kane ka jylla Meghalaya kiba la paw kyrteng ha ka jingthep pisa shabar ri.
“Dei ban tohkit bad sei madan haduh katno ka pisa paidbah ka la leit ha ka jingthep pisa shabar ri jong ki katto katne ki briew kiba don kti bad ki politishan ha kane ka jylla", la ong ka Kong Kharshiing.
Ka la ong ba ka donkam ia ka jing tohkit haduh katno ka pisa la thep lyngba ka subsidy, ka ram, bad ka paw ba ka la don ka jingpyndonkam bakla ia ka bor lyngba ka tnad sorkar kum ka MIDC (Meghalaya Industrial Development Corporation), ka single Window Agency bad kiwei, khnang ban tip naei ka thymmei jong ka pisa la ioh ban thep bad la ka dei ka pisa paidbah ne em.
Ki briew kiba la shah niew kyrteng ha ka Panama Papers na ka jylla Meghalaya ki dei kiba la iadonkti bad ki briew ba don ha ka bor sorkar.
Ka CSWO ka la dawan ban pynlong ia ka jingtohkit ia u Karan Jain bad u Reshmi Rohit Jain, la ka don ne em ka jingiadei bad u Rohit Jain, u Chairman ka CMJ Breweries, uba dei ujuh u briew uba la pynbna kum uwei na ki dkhot ka Board of Directors ka MIDC ha u snem 2009 bad 2013.
“Lada ka pisa la thep shabar ri, kane ka dei ka jingthok ia ki briew kane ka jylla namarba kam don ka investment ba la leh hangne katba ia ka pisa la pynlang shabar ri bad kam shym la wan phai biang shane.
Kam don ka jingpynmih kam ia ki briew kane ka jylla",la ong ka CSWO bad bynrap ba ka Meghalaya Industrial & Investment Promotion Policy 2012 ka kdew shai ba ka sorkar jylla ka ngeit ha ka jingkyntiew ia ki karkhana ne kompeni na la ri ban kyntiew ia ka ioh ka kot ha ka jylla.
Shillong, 5 Jylliew:Dei tang ka seng Khasi Mawsynram, ong ka HNLC, kaba shim ia ka jing kit khia, na ka bynta ban leit rah ia ka dorkhas jong ka seng, ha khmat jong u myntri rangbahduh ka India.
Ki don da ki dorjon tylli ki seng bhalang ha kane ka Ri jongngi, hynrei ka dei tang ka Seng Khasi, kaba sngew dei, na ka bynta ban iakren, halor ka lynti ban thung ia u ksiang, na ka bynta ban poi sha ka lynti jong ka jing iakren.
Ka HNLC, ka ong ba u myn tri rangbah ka Jylla, u don ka jingleh bym salia ia ka HNLC, ha kaba ia dei bad ka jingiakren bad u don ia la ka jong ka jingsngew dei, ban pynsngewbha tang ia la ki jong ki briew bad ka HNLC, ka pynsngew ia ki nongialam na Khasi Jaintia, ba kin ia tylli bad ban pynhap noh, ia une u nongialam, uba synshar thombor.
Ka HNLC, kaba la byrngem mynshwa ban ther bom ia ka Secreteriat bad kumjuh ia ka High Court, ka byrngem mynta ba kan ther bom ruh ia ka ophis jong ka Congress, ba kan ther bom ha kane ka kynti bad ka HNLC, ka iathuh ba ka la iaid shakhmat ban thoh sha u myntri rangbahduh bad kumjuh sha u myntri kam poh iing, U Kiren Rijiju, na ka bynta ban iakren iasuk bad ka HNLC.Ka HNLC, ka iathuh ruh ba ka la rai ban thung ia U bah Disparsing Rani, kum u ksiang, na ka bynta ban iakren iasuk hapdeng ka HNLC bad ka sorkar.
Shillong, 05 Jylliew:Ka jingialeh pyr shah jong ki MLA ka Congress ban pynkhyllem ia u Mukul Sangma na ka shuki Myntri Rangbah ka dang iaid haduh mynta watla kim pat thikna la kin lah shisha ne em ban pyn urlong ia ka jingkwah jongki.
Ka khubor ba la iohlum, la iathuh ba u president ka MPCC u Bah DD Lapang u leit Delhi biang ban iakynduh ia ki nongialam ka AICC halor ka kynrum kynram ka party ha kane ka jylla.
Ka jingleit leit tied jingkhang khah khah jong u Bah Lapang sha ka AICC ka long kaba don kam hadien ba ka AICC ka la don ka jingthmu ban thung ksiang noh da uwei hadien ba u V.Naraya nasamy u la shah bynshet ban shimti noh ia ka kam nongialam ha Pudecherry.
Ka jinglong ka sain pyrthei, ha ka jylla kam long kaba shai haduh mynta hapdeng ka kynhun jong u Myntri Rangbah bad kiba pyrshah ia u.
Hynrei katkum ki khubor la sngewthuh ba ka rai kaba kin ap kan long beit na ka AICC bad lada ka rai ia kaba kim sngew iahap, ki don ki myntri bad ki MLA kiban lah ban mih syndon na ka seng Congress.
Ka Congress ka don 30 ngut ki MLA ha ka iing kaba 60 ngut ryngkat ka jingkyrshan jong ki ar ngut ki MLA ka NCP bad 11 ngut ki MLA shimet.
Namar ka jingby iahap jingmut hapoh ka sem Congress, la don bun kiba mutdur ba ka sorkar NDA ba ialam da ka BJP khlem pep, kan sa tangon syndon da u ‘nem President Rule ha kane ka jylla tang shu ioh lad khnang ban weng syndon ia ka Congress ha ka bor.
Sohra, 05 Jylliew:Ka karkhana pyn mih dewbilat ka Sorkar ka Mawmluh Cherra Cement Limited (MCCL) kaba la kem pang na ka jingring tymmen jongka na ka jingthut ki mashin, mynta kane ka karkhana kan sa lah ban pynmih dewbilat biang hadien ba la pyn thymmai ia ki jingdonkam jongka, bad shen ki paidbah kin sa ioh biang ia ka dewbilat na kane ka karkhana kaba la ju kam kum ka karkhana kaba bha tam.
Ha kane ka sngi Saitjain, ka kynhun jong ka Public Undertaking Committee (PUC) ka la hiar sha ka Sohra ka jaka ba don kane ka karkhana ban jurip bad bishar bniah ia ka jinglong jongka bad ka jingtreikam.
Ia kane ka kynhun jong ka PUC la ialam da u chairman u Salseng C Marak uba dei ruh u myntri rangbah barim ka jylla.
Ha ka jingiakren bad u MLA ka Sohra u Bah TW Chyne uba dei ruh u dkhot jong kane ka komiti, u la ong ba katkum ka jingiathuh jong ki bor pyniaid jong kane ka karkhana, ka jinglong jingman kala biang lut, ha kaba ka karkhana ka la lah ban shna bad pynmih dewbilat biang mynta.
“Ki bor pyniaid jong kane ka karkhana, ki la iathuh ha ka PUC ba ki la lahy ban pynmih dewbilat mynta hynrei kim pat lah ban die sha iew namar ba kim pat ioh ia ka jingbit na ka State Pollution Control Board (STCB)", la ong u Bah Chyne.
La pynthikna da ki bor pyniaid ka MCCL, ba ia ka jingdonkam baroh yn pyndep hapoh ar taiew bad hadien kane, kin sa lah ban die noh ia ka namar ba ki la dep pynmih haduh 2000 ton ka dewbilat mynta, kaba ki dang ap ban ioh ia ka jingbit na ka STCB ba kin die noh sha iew.
Ka PUC ha ka jingjurip, ka la lap ba ka karkhana ka la lah ban shna bad ban pynmih ia ka dewbilat bad haduh mynta, ka don sa tang ki jingthut malu mala.
Ia kane ka karkhana kaba la shong kli kti haduh 2 snem tam, la injek oxygen biang ka sorkar ban pynkhie im ia ka, kaba la pynlait T.82 klur ban siew ia ki jingdonkam baroh kynthup ka bai ding, ka bai thied dewiong bad kiwei ki jingdonkam.
Ia ka tulop jong ki trei kiba don kumba 300 tam eiei, la pynlait na kane ka pisa haduh u Jylliew hynrei kaba dang sah, yn sa siew hadien ba la lah ban die ia ka dewbilat, bad kane ka long katkum ka jingpynbeit jong ki bor pyniaid.
Ka PCU kala shim khia ban pynlong ia ka jingjurip ia kane ka karkhana hadien ba ka la pynshong nongrim ia ka katkm ki kaiphod ba la ioh na u CAG, kiba kdew ia kiba bun ki jingthut bad ki jingkhot ha ka rukom treikam jongka.
Shillong,5 Jylliew:Baroh ki shympriah kti mynta ki kdew, sha U Syiem barim ka Hima Mylliem, U Latho Manik Syiem, halor ka jing ai jaka tep briew jongu, ia ki 45 tylli tam, ki kynhun bapher bapher, kiba hap ha u pud u sam jong ka Hima Mylliem bad kitei ki dei kiba don sha sawdong pud jong ka Golflink, sha Mawpat, sha Mawlai Mawroh bad kumta ter ter.
Une u nongthoh, um shym la ioh lad ban iakren lut ia baroh, kitei ki 45 kynhun, hynrei, la iathuh ba ka Balang Presbyterian Mawroh, ka ioh ia ka jaka kaba 50,000 sq feet, ha u snem 2011.
U Tbn EW Kharsahnoh, haba iakren bad u nongthoh, u iathuh ba ia ka jaka, ki la ioh ha u snem 2009, hynrei ki la hap ban leit shim noh da kawei, namar kaba la ai mynshwa, ka dei ka jaka jong kiwei pat.
U Bah S Mawlong, na ka Balang Upper Lumparing, u iathuh ba ka jaka, kaba ki ioh ka long kumba 15 haduh 16,000 sq feet bad ka dei hajan Dispensary Mawroh bad la iathuh ba ki la ioh ia katei ka jaka, ha ka 31tarik Lber 2010.
U Bah D Mar baniang, Secretery ka Balang U Jisu Khrist, Pynthorbah, u iathuh ba ki la ioh ia ka jaka, kaba 32,000 sq feet ha u snem 2009, ha khlaw Syiem Mawroh, U bah A Khonglah jong ka Balang U Blei, Mawlai, u iathuh ba ula ioh 40,000 sq feet ka jaka, ha ki snem 2012-13 ha Mawpat, U bah D Wanswet jong ka Balang Presbyterian Umshing Mawkynroh, u iathuh ba ki la ioh ia ka jaka, kaba 1acre tam ha u snem 2010, hajan Hospitar Sanker.
U Pastor TJ Moksha jong ka CTC, Shillong, u iathuh ba ka Balang jongu, ka la ioh ia ka jaka, kaba 20,000 square feet bad U Bah Brave Roy jong ka Balang Katholik Pynthor Umkhrah, u iathuh ba ki la ioh ia ka jaka kaba 50,000 square feet ha u snem 2009, ha markhap ka lum jingtep Katholik ha Lawshyiap, katba U Bah I Marbaniang jong ka balang Katholik Nongmensong, u iathuh ba ki la ioh ia ka jaka, kaba 35,000 square feet ha ka 26tarik Rymphang 2014 ha Mawroh.
U Pastor JM Nongpluh, u iathuh ba ula ioh ia ka jaka kaba shiteng madan phutbol, ka jingheh ha u snem 2010, sha khlieh jong ka Madan Golflink bad U Bah H War jong ka Presbyterian Golflink, u iathuh ba ki ioh ia ka jakaba shi acre tam, ha u snem 2010 ha Golflink, katba U Bah A Rngaid jong ka Balang U Blei Mawpat, u iathuh ba ki ioh shiteng acre, ka jaka ha Mawroh ha u snem 2012 bad U bah JD Kharkongngor jong ka Seventh Day, u iathuh ba ki la ioh ia ka jaka, kaba 10,000 sq feet, katba U Rev DS Myrthong na ka Pentecostar Church, Golflink, u iathuh ba ki la ioh 20,000 sq feet ka jaka ha u snem 2011 ha Lumshyiap bad U Pastor P Shangdiar jong ka Christ Disciple Church, u iathuh ba ki la ioh 10,000 sq feet ha u snem 2010 ha Mawroh bad U Bah PG Lamare, jong ka St Dominic Savio, Mawlai, u iathuh ba ki ioh kumba shi acre tam, ka jaka ha Law Syiem, Mawroh.
Wat la ki dang don sa kumba duna 20 tylli ki kynhun, kiba une u nongthoh, um shym la ioh iakren bad ki, hynrei na kitei haneng, la sngewthuh ba ka jingsiew dor, ka long kaba hapdeng ka T.5 lane T.6lak bad shaneng bad kumta ter ter bad ha ka jingkhein antad na ki 45 tylli ki kynhun, kiba la ioh jaka na U Syiem Mylliem, ka pisa kan poi sha ka T.3klur duna eiei.
Haba la iakren bad ki, la ki don ne em ia ki kot ki sla ban pynshisha ba ki la siew ia katei ka pisa, ki la iathuh ba kim don satia ia kitei ki risit bad uwei u rangbah, ula ong “Ngim don por ban leit sha ophis jong U Syiem, da ki bun bun sien, ban leit wad ia ka risit, namar ngi donkam tang ia ka jaka tep".
Uwei U Pastor, uba la siew T.6lak na bynta kawei ka jaka tep, ula ong ha u nongthoh “Nga kloi ban pynsakhi ia ka jingsiew pisa jongnga shapoh Shillong Press Club" katba uwei pat u rangbah, ula shu ong “Lada ym ioh shuh ia ka jaka te, la poi shaba duh ei".
Kitei ki kynhun, ki iathuh ba ka jingsiew pisa lane ka jing ai bai burom lem bad ka jing ai bhah ia kitei ki jaka tep, ka dei beit bad U Syiem barim jong ka Hima Mylliem, U Latho Manik Syiem.
Kiba bun na kitei ki kynhun, kiba u nongthoh, ula iakren, ki sngew khia mynsiem shibun, ha kine ki sngi, haba U Syiem shipor ba mynta jong ka Hima, U Bah Ricky Nelson Syiem, u thmu ban knieh noh ia katei ka jaka tep, kaba la ai da U Syiem barim, U Latho Manik Syiem.
Une u nongthoh, ula phone ha ka mobile jong U Syiem Latho, hynrei ka mobile jongu, kam shym treikam satia bad kumta, ym ioh lad ban iakren bad u.
Shillong, 5 Jylliew:Ka North  East  Students’  Organisation  (NESO),  kaba dei ka seng, kaba kynthup ia ka Khasi  Students’  Union  (KSU),  All  Assam  Students’  Union  (AASU),  Naga  Students’  Federation  (NSF),  Mizo  Zirlai  Pawl  (MZP),  Twipra  Students’  Federation  (TSF),  All  Manipur  Students’  Union  (AMSU),  Garo  Students’  Union  (GSU)  bad ka All  Arunachal  Pradesh  Students’ Union  (AAPSU),  ka thoh sha u myntri rangbahduh ka Ri, halor ki mat bapher, kiba dei na ka bynta ka bit ka biang jong ki hynniew tylli ki Jylla jong ka thain shatei Lam Mihngi.
Ha ka dorkhas, ba la buh lyngba U Lat ka Jylla, ha ka Sngi Saitjain, ka NESO, ka pynsngew halor ka jing ia dei bad ka ain ban leit skul lane ka right to education bad halor katei ka mat, ka NESO, ka dawa ba dei ban ailad naduh kiba dang don ha ka rta kaba 5 snem bad haduh ka rta kaba 18snem lane kiba dang shu dang leit skul bad haduh ba kin da don 18snem ka rta lane kiba leit pule haduh ka Class XII.Ka NESO, ka dawa ruh ia ki jinghikai kiba don bad ka sap ioh kam bad nangta sa ki kot pule ban sam ei da ka sorkar, ym tang kaba shu pyllait ia ka bai skul bad sa shisien ka ja shiteng sngi.
Ka NESO, ka sngew pyrshah ruh halor ka jing pyntreikam ia ka ain Armed  Forces  Special  Powers  Act  (AFSPA),  1958 bad ka dawa na u myntri rangbahduh, ban pynduh pyndam noh ia katei ka ain ha ka thain shatei lam mihngi.
Ka NESO, ka sngew dei ban don ka komishon, na ka bynta ka thung kam thung jam ia ki samla jong ka thain shatei lam mihngi, namar ba ka jingkyrduh kam, ka la ktah jubor, ka jingkyrduh kam ha ka thain shatei lam mihngi ha kine ki sngi.
Ka NESO, ka pynsngew ruh ba ki samla jong ka thain shatei lam mihngi, ki dei ban ioh lad ha ka thung kam thung jam, ha ki ophis jong ka sorkar India, ha baroh ki lad ki lynti bad ym dei tang ha ki kam ba rit ba ria.
Ka NESO, ka sngew dei ruh ban dawa na ka sorkar India, ba kan shim khia, ha kaba pynbeit noh ia u pud u sam jong ka Nagaland bad ka Assam, ka Meghalaya bad ka Assam, ka Mizoram, ka Tripura, ka Arunachal, ka Manipur bad ka Assam bad la pynsngew ba halor kane ka phang, dei ban shim ia ka jingshaniah ia ki nongshong shnong, kiba don ha ki khappud, ba kin shim ia ka rai, ha kaba iadei bad ka jingsngew bit jongki, ha kaba iadei bad ka kam ia pynbeit pud.
Ka NESO, ka sngew dei ruh ban dawa, na ka sorkar India, ba kan ai da ka jing ithuh ba kyrpang jong ka riti synshar Ri, ia ka thain shatei lam mihngi bad kumjuh ruh ban ai ia ka jingkhein por, kaba la ka jong ka, ia ka thain shatei lam mihngi.
Amlarem, 06 Jylliew:Ka Nongtalang CHC kaba don ha ka shnong Nongtalang kaba hapoh jong ka Amlarem Sub-Division ka la dap smam mynta na ka daw ba duna ki jingthiah bad ka building ruh ka long kaba rit ka la poi u pud haduh ba hap ban pynthiah ia ki nongpang ha ki kamra jong ki ba dei trei ha ka tei ka Hospital bad kaba ba i sangsot shuh shuh ba wat ki khyllung ruh ki hap mat ban pynthiah lang ha madan.
Haba ia kren bad ki nongthiahpang halor ki daw ba hap ban thiah wat ha madan ruh, ka jubab kaba la ioh na ki ka long dei namar ha ka jingduk jingkyrduh kaba la pynlong ia ki wat la ki hap ban thiah ha madan ruh namar ba ym don lad shuh ia ki ba ki leit sha ki Private Hospital.
U Dr K.Mukhim jong kane ka CHC u la pynpaw ba na ka liang jong u ka long kaba shitom bha namar don tang marwei bad hap ban peit ruh naduh ka OPD bad IPD.Na ka liang jong U Dalloi jong ka Elaka Nongtalang u ma C.Pohlyngjar bad na ki Rangbah Shnong jong katei ka thain ki la pynpaw na ka liang jong ki kum ki nongpeit nongkhmih ia ka thain ki la kyrpad ia ka sorkar ba ka dei ban phah Doctor noh mar mar ha katei ka Hospital khnang ba kan long ka jingiarap ia u Doctor ba la don bad ia ki Nurse ki Staff ruh kumjuh ba yn lah ban ai ka jingshakri ka ba biang ia ki paidbah.
Ki la ong ruh ba na ka liang jong ki Rangbah ki la ia dep ia kren ruh bad u Minister jong Health Department u A.L Hek hynrei haduh mynta ka Sorkar kam pat ai jingtip halor jong kane ka bynta.
Ki la kyrpad ruh ia ka Sorkar ba kan pynheh ia ka building jong ka tei ka Hospital khnang ba ki paidbah nongthiah pang kin ym hap shuh ban thiah ha madan bad ba kan siew ruh ia ki tulop jong ki Staff jong katei ka Hospital namar mynta ba la lai ne saw bnai ki khlem shuh ia ka tulop jong ki, la pynpaw shuh shuh ki Rangbah shnong jong ka tei ka thain.
Shillong, 6 Jylliew:Kawei ka khyn nah skul kaba dang shong klas X na ka shnong Mawsaw ka la shah pyniap dusmon ha ki runar ki bym lah ban tip.
Katkum ka tyllong khubor kaba la ioh lum la iathuh ba katei ka khynnah ka la shah pyniap ha ka miet sngi saitjain ka 4 tarik u jylliew hynrei la lap ia ka metiap jong ka mynhynnin ka sngi u Blei ha ka por 1 baje eiei mynsngi.
Katkum ka jing iathuh ki lad khubor la ong ba ha katei ka miet katei ka khynnah ka la mih na ing ha ka por 7 baje myn miet ban leit shaw ia ka kmie jong ka na dukan ba ka die jingdie, hynrei naduh ba mih na ing ka khlem wan phai ing shuh hynrei la lap pynban ia ka metiap jong ka ha ka sngi u blei.
Ha ka por ba la lap ia ka metiap la iathuh ba ki runar ki la pynsdien phasi da ka jain jong ka ha uwei u dieng, hynrei la ong ba na ki dak ki shin kiba paw la ong ba ka dei ka jingshah pyniap bad la ong ruh ba ha shuwa ban pyniap la batbor ia ka.
Katkum ka jingiathuh ki lad khubor ki la ong ba ka lynti na ing katei ka khynnah sha dukan ka kmie jong ka ka jngai kumba 10 minit eiei bad kam shym dei ka lynti khlaw hynrei ka shu long kynjah namarba ka ia jngai ka ing sah briew.
Katei ka khynnah na ka shnong Mawsaw- ka shnong kaba don harum Mawthawpdah ka lynti ban leit na Nongstoin sha Mawkyrwat ka dei ka khynnah ba dang shong klas X ha ka skul Seven Sisters Secondary School, Domrua.
Ki lad khubor ki la iathuh ruh ba ki pulit ki la ioh ksai ia kiba donkti ha katei ka jingjia ha kaba la ong ba haduh mynta uwei u briew uba na katei hi ka shnong u la shah kem ha ki pulit bad ka jingtohkit ka dang iaid shakhmat.
Halor katei ka jingjia ba sngewsih ka KSU Mawkyrwat Circle kan deng lama iong kum ka dak ka jingsngewsih bad kumjuh ruh ka jingpynrem ia kiba donkti ha katei ka kam.
Ka KSU kan pynlong ia katei ka jingiarah lama iong bad ka jingiaid paidbah ha ka 11 tarik mynta u bnai ha ka por 10 baje mynstep sdang na phyllaw jong katei katei ka skul shaduh sha Mawsaw.
Ka kyrwoh na ka KSU Mawkyrwat Circle ka la kyrpad ia baroh ki paidbah naduh ki longkmie longkpa, ki samla kynthei bad shynrang ban ia mih paidbah ha katei ka sngi.
Shillong, 6 Jylliew:Ki nongialam jong ki 3 tylli ki seng bhalang na ri lum Jaintia bah Julius Nongtdu, President, HNYF, East Jaintia Hills, bah Ency Shadap, President, HANM, East Jaintia Hills bad u bah M.Biam, President, NEIPF ki la ujor sha ki pulit ba ki nongtrei jong ka DMR kiba don ha ka khyrdop khong khajna ha Umkiang (EJH) ki la khrong pisa jubor na ki trok kiba iaid lyngba katei ka khyrdop.
Nongpoh, 06 Jylliew:Ka jingpyntrei hok ia ka skhim bylla 100 sngi ne ka Mahatma Gandhi National Rural Employment Guarantee Act (MGNREGA), ka la paw pyrthei ha kaba mynta ka sngi ka shnong Umshit, kaba don ha Ri Bhoi District, ka la lah ban plie ia ka jaka pynlang um ne (Water Storage Tank) jong ka shnong, ia kaba la tei na ka MGNREGA jong u 2015/2016 ha ka jinglut kaba T.8 Lak.
Ka jingthmu jong ka shnong Umshit ban tei ia katei ka jaka pynlang um ka long ban wanrah jingsuk ia ki paid nong shong shnong ba kin pyndonkam ia ka umbam umdih bad lyngba ka jingdon jong katei ka jaka pynlang um, kan kham pynsuk ia ki nongshong shnong khamtam ha ki por ba kyrduh um.
Ia kane ka Water Storage Tank ne ka jaka pynlang um la wan ban plie paidbah da u Bah R.Kharbihkhiew Block Development Officer ka Umling C&RD Block kum u kongsan, ha ryngkat ka jingdonlang u Rangbah shnong ka Umshit Bah Son Ingtih, u Bah Pul Klein Chairman ka Umshit VEC, u Bah Kyrshan Tmung Chairman ka VEC Diwon, ka Kong Omita Syiem Additional Project Officer ka Umling C&RD Block, Novin Lyngdoh Block Data Manager, Aibor Kharbuli Technical Assistant, ka kong Darilumlin Nongkynrih ka dei ka DEO ka Umling C&RD Block lem bad ki paid nongshong shnong ka shnong Umshit.
Haba kren kum u kongsan ha kane ka sngi u Bah R.Kharbihkhiew, ha kaba nyngkong eh u la pynpaw ia ka jingiaroh ia ki nongkitkam ka VEC bad ka shnong ka Umshit, kiba la lah ban pyntrei hok ia katei ka skim kaba la mang da ka sorkar kmie, kaba dei ruh ka skim kaba ka sorkar kmie ka don ia ka jingthmu ban ia ka roi ka par bad ban ai kam ai jam ia ki nongshong shong ha ka ri, khamtam ha ki shong nongkyndong.
Kumba ka long mynta ka sorkar pdeng bad ka sorkar jylla ki don iaka jingthrang bad jingangnud ban wanrah iaka roi ka par ha ki shnong nongkyndong, kumta ka jingdon jong kane ka MGNREGA shibynta ka long ka kabu ban wanrah ia ka roi ka par ha ki shnong ki thaw bad ka lad iohkam iohjam ia ki paid nongshong shnong lada ki pyntrei hok ia kaba la ai da ka sorkar, la bynrap u Bah R.Kharbihkhiew.
Ha kane ka sngi la ioh ruh ia ka jingkren na u Bah Pul Klein, Chairman jong ka VEC Umshit, ha kaba u la pynpaw ia ka jingkmen hadien ba u la iohi ia ka jingmih ryntih jongki paidbah nongshong shnong ban pdiang burom ia kane ka sngi plie ia katei ka jaka pynlang um jong ka shnong.
Hadien ba la wai ka jingialang, kum ka dak jong ka jingkmen halor ka jinglah ban trei hok bad pyndep ia ka jingthmu ban tei ia katei ka jaka pynlang um, na ka liang ka shnong kala pynlong syndon da ka jingiabam ja shnong, ha kaba ki paidbah nongshnong shnong naduh ki rangbah, ki longkmie ki samla bad ki heprit kila ia mih ryntih.
Shillong, 6 Jylliew:Ka ishu surok Uranium ha South West Khasi Hills, ka la thnam bha ha kine ki sngi ha kaba la mih bun kynhun hapoh katei ka District ban ia kren bad ban pynsawa ia ka sur jingdawa jong ki, ha kaba ia dei bad katei ka surok na Nongstoin-Pambriew-Wahkaji shaduh sha Mawthabah.
Don napdeng ki kynhun kiba pyrshah ia ka jingwan katei ka surok naba ki ieng ha ka nongrim ba ia katei ka surok la don jingthmu ban wanrah khnang ban pynsuk ia ka jingtih Uranium, don pat ki kynhun kiba pynpaw ba ki pyrshah ia ka jingtih Uranium, hynrei ki kwah pat ban ailad ban tih ia ka surok na bynta ka roi ka par u paidbah.
Mynta ka sngi ki 9 tylli ki sengbhalang kiba don ha kawei ka kynhun kaba la tip kum ka Joint Action Committee of Social Organisation (JACSO) ki leit ban ia kynduh ia u CEM ka KHADC u bah Pynshngain N Syiem ban kyrpad ba ym dei ban ai NOC ia ki kompeni ban tih ia katei ka surok.
Ki 9 tylli ki sengbhalang kiba don hapoh katei ka JAC ki long ka SSSS, HYC, FKJGP,HNYF, HANM, WKSU, MIYF,SPDF bad ka SWKYF.U nongialam katei ka seng u bah Wallambok Syiemiong haba kren sha ki nongthohkhubor, u la ong ba ka JAC ka la leit ban pynsngew sha u CEM ba u dei ban pyrkhat suki jai ia katei ka kam bad um dei ban kyrkieh ban shim ia kano kano ka rai la yn ai ne ym ai hynrei ka KHADC ka hap ban da bishar bha bin pa bin.
Utei u nongialam ka JAC u la pynpaw ruh ka jinglyngngoh kumno ba la jied ia ka Mawthabah ban wanrah ia ka 2 Lane ha kaba u la ong ba wat ka PMGSY ruh ka ai surok tang ia ki shnong kiba la don palat ia ka 100 ing katba ka NHAI pat ka ai syndon da ka 2 Lane ia ka Mawthabah kaba don tang 20 ing.
U bah Syiemiong u la ong ba kam dei ba katei ka kynhun ka bishni ia ka Mawthabah bad ka kwah eh ia ka roi ka par hapoh ka thain, hynrei katei ka jingjied kyrpang ia ka Mawthabah ka dei tang na ka daw ka jingkwah ban khlong ia u Uranium.
U bah Robert Kharjahrin,General Secretary ka HYC uba dei uwei pat u nongialam jong katei ka kynhun u la kren bitar ia ka jingpynshai kaba la mih na ka National High Way Infrastructure Development Corporation Limited (NHIDCL) shaphang katei ka surok bad u la ong ba katei ka dei tang ka kompeni kaba shu bylla hapoh ka National Highway Authority of India (NHAI).
“Ka dei tang ka nongbylla jong ka NHAI, kumno ka wan batai stad, ngim ngeit ia ki jingpynshai jong kiwei pat ki tnad lait na ka NHAI, na u myntri rangbah ka jylla bad na u myntri rangbahduh ka ri kiba dei ki bor ban peit ia kane ka kam, lada katei ka kompeni ka dang mushlia ngi hap ban pynngat ia ka ha ka kyndon kam sniew" ong u bah Robert Kharjahrin.
Hadien ka jingiakynduh kitei ki 9 seng , ka HANM West Khasi Hills ruh ka la leit ban ia kynduh ia u CEM ka KHADC halor katei ka juh ka ishu hynrei ka jingleit jong ka ka long ban dawa ba katei ka projek SARDP ban shna surok kamdei ban duh tangba ka KHADC kam dei pat ban ai NOC sha Mawthabah bad ka dei ban ai noh ka NOC ia ka surok 2 Lane na Nongstoin sha Phlangdiloin-Umdohlun ter ter shaduh Ranikor, ka dei ruh ban ai na Nongstoin sha Rambrai-Kyrshai bad na Nongstoin sha Maweit bad kam dei ban iaid shuh sha Mawthabah namarba ka jingpyrshah na ki paidbah.
Kitei ki ar kynhun kiba la leit ia kynduh ia u CEM ki la ong ba u CEM u la jubab ia ki ba ia katei ka kam yn bishar bniah da ka komiti kyrpang jong ka KHADC kaba la khlieh da u MDC ka Mawkyrwat u bah Hadrian Lyngdoh.
Lah ban kdew ba ka KHADC ka la thaw ia ka komiti kyrpang ban wad ia ka sur u paidbah ba bun balang hato ki kwah ne em ba ka KHADC kan ai NOC ban shna ia katei ka surok.
Shillong, 6 Jylliew:Kawei ka khyn nah skul kaba dang shong klas X na ka shnong Mawsaw ka la shah pyniap dusmon ha ki runar ki bym lah ban tip.
Katkum ka tyllong khubor kaba la ioh lum la iathuh ba katei ka khynnah ka la shah pyniap ha ka miet sngi saitjain ka 4 tarik u jylliew hynrei la lap ia ka metiap jong ka mynhynnin ka sngi u Blei ha ka por 1 baje eiei mynsngi.
Katkum ka jing iathuh ki lad khubor la ong ba ha katei ka miet katei ka khynnah ka la mih na ing ha ka por 7 baje myn miet ban leit shaw ia ka kmie jong ka na dukan ba ka die jingdie, hynrei naduh ba mih na ing ka khlem wan phai ing shuh hynrei la lap pynban ia ka metiap jong ka ha ka sngi u blei.
Ha ka por ba la lap ia ka metiap la iathuh ba ki runar ki la pynsdien phasi da ka jain jong ka ha uwei u dieng, hynrei la ong ba na ki dak ki shin kiba paw la ong ba ka dei ka jingshah pyniap bad la ong ruh ba ha shuwa ban pyniap la batbor ia ka.
Katkum ka jingiathuh ki lad khubor ki la ong ba ka lynti na ing katei ka khynnah sha dukan ka kmie jong ka ka jngai kumba 10 minit eiei bad kam shym dei ka lynti khlaw hynrei ka shu long kynjah namarba ka ia jngai ka ing sah briew.
Katei ka khynnah na ka shnong Mawsaw- ka shnong kaba don harum Mawthawpdah ka lynti ban leit na Nongstoin sha Mawkyrwat ka dei ka khynnah ba dang shong klas X ha ka skul Seven Sisters Secondary School, Domrua.
Ki lad khubor ki la iathuh ruh ba ki pulit ki la ioh ksai ia kiba donkti ha katei ka jingjia ha kaba la ong ba haduh mynta uwei u briew uba na katei hi ka shnong u la shah kem ha ki pulit bad ka jingtohkit ka dang iaid shakhmat.
Halor katei ka jingjia ba sngewsih ka KSU Mawkyrwat Circle kan deng lama iong kum ka dak ka jingsngewsih bad kumjuh ruh ka jingpynrem ia kiba donkti ha katei ka kam.
Ka KSU kan pynlong ia katei ka jingiarah lama iong bad ka jingiaid paidbah ha ka 11 tarik mynta u bnai ha ka por 10 baje mynstep sdang na phyllaw jong katei katei ka skul shaduh sha Mawsaw.
Ka kyrwoh na ka KSU Mawkyrwat Circle ka la kyrpad ia baroh ki paidbah naduh ki longkmie longkpa, ki samla kynthei bad shynrang ban ia mih paidbah ha katei ka sngi.
Shillong, 6 Jylliew:La pynkynriah ia ka sngi ba ka seng lehnoh United Achik Liberation Army (UALA) kan ia suk bad ka sorkar jylla na ka 8 tarik sha ka 9 tarik mynta u bnai, ia kane la pynbna da u Deputy Commissioner ka West Garo Hills u Pravin Bakshi.
U DC u la ong ba katei ka jing pynkynriah ka dei namar ka jingioh hukum na ka sorkar.
Shillong, 06 Jylliew:Ka jingjur ka jing iakhih ban pynkhyllem noh na ka shuki Myntri Rangbah, u Mukul Sangma, ka la pynlong ia u ban shim da ka sien jam kaba kham tyngeh ia kiba ialeh pyrshah ia u bad shen un sa bujli noh ia ka kam myntri jong ki katto katne ki myntri da kaba pynhap noh bad thung bujli da kiwei.
Haba kren sha ki nongthoh khubor, u la ong ba ki lad pathai khubor ki dei kiba nyngkong ban ioh ia ka jingtip lada don kano kano ka jingjia kumba la mih ha kawei ka channel ba kam ba u la thoh sha ka AICC ban pynlait im na ka jingthmu ka BJP kan pynhap ia ka sorkar Congress ha kane ka jylla Meghalaya.
Ha ka jing shisha, ka AICC kam shym la ai bor ia u Mukul Sangma ban pynhap shuki ia ki myntri sorkar ha ki por ba myn shwa, hynrei la ioh jingtip ba ha kane ka kynti, ka jinglong jingman ka sain pyrthei ka la kylla bad ka la hap ia ka ba kan ai bor ha u Myntri Rangbah ban leh ia kaba donkam.
Ka jingpynhap shuki ia ki katto katne ki myntri kan long ka lad ia u Myntri Rangbah ban thaw thym mai ia ka kynhun myntri hadien ba la mih bun ki Myntri kiba ieng pyrshah ia u.
Hynrei katkum ka khubor, don ki myntri sorkar mynta hadien ba la ioh sngew ia kane ka khubor ba u Myntri Rangbah un bujli myntri, kiba pyrshah ia u, ki la sdang ban leit phai biang ban kyrshan ia u.
La iathuh ba ka All India Congress Committee (AICC) ka lah ban bthah ia u Myntri Rangbah ban bujli myntri noh shen ha kane ka jylla, shi bynta na ka jingthmu ban thaw thymmai ia ka party shwa ka elekshon 2018.
Ha kawei ka liang, u president ka MPCC u Bah DD Lapang haduh mynta u dang kren ba ka kam dawa bujli nongialam ka dei ka mat kaba dang beh ding bha.
Ki myntri bad ki kam ba ki bat haduh mynta, ki don 8ngut ki myntri kiba na Khasi Jaintia Hills bad 4ngut kiba na Garo Hills.
MUKUL SANGMA, Chief MinisterOther portfolios which were not alloted to any other Ministers, Commerce & Industries Department – Agriculture Department – Finance Department – Mining & Geology Department – Personnel & A.R.Department – Planning Department – Tourism DepartmentROWELL LYNGDOH, Deputy Chief MinisterAdministrative Reforms, Elections Department – Home (Passport) Department – Law Department – Soil & Water Conservation Department – Water Resources DepartmentROYTRE CHRISTOPHER LALOO,Deputy Chief Minister, School Education and Literacy, Higher and Technical Education, Re-organization Public Health Engineering Department – Revenue & Disaster Management DepartmentH.DONKUPAR R.LYNGDOHMinister Cooperation Department – District Council Affairs Department – General Administration Department – Transport DepartmentPRESTONE TYNSONG, Minister Border Areas Development Department – Community & Rural Development Department – Forests & Environment Department – Parliamentary Affairs DepartmentDEBORAH C MARAK, Minister Animal Husbandry and Veterinary Department – Printing & Stationery Department – Secretariat Administration Department – Social Welfare DepartmentALEXANDER LALOO HEK, MinisterRegistration and Stamps, Health & Family Welfare Department – Information & Public Relations Department – Information Technology Department,ROSHAN WARJRI, Minister PWD (Buildings)Home (Jails) Department – Home (Police) Department, ZENITH M.SANGMA, MinisterExcise, Housing Department – Sericulture & Weaving Department – Sports & Youth Affairs DepartmentMAZEL AMPAREEN LYNGDOH, MinisterMunicipal Administration, Labour Department – Urban Affairs Department.
CLEMENT MARAK, Minister Arts & Culture Department – Food Civil Supplies & Consumer Affairs Department – Power DepartmentSNIAWBHALANG DHAR, MinisterPWD(Roads), Home (Civil Defence and Home Guards) Department – Legal Metrology Department.
Shillong, 6 Jylliew:U Conrad K Sangma u MP ba dang shu shah jied thymmai na Tura Parliamentary konsti twensi u la kob lypa ba ka NPP kan thaw sorkar ha u 2018 bad kan pynrem kput ruh ia ka seng Congress.
U Conrad u la kob ha ka jingialang paidbah kaba la long ha Mahendraganj ka konstitwensi ba mihkhmat ka lok u Dr.Mukul Sangma ka Dikanchi D Shira bad ha ka jingialang paidbah kaba la long ha Zikzak.
U Conrad u la leit ban pynlong jingialang paidbah ha kylleng ka West bad South West Garo hills bad u la pynkut ia katei ka jingialang paidbah ha ka sngi u Blei, iathuh ki lad khubor.
Katei ka jingialang u Conrad ka dei kaba u la leit ban ai khublei ia ki paid bah ka ri Lum Garo namar ka jingjop donburom jong u ha kane ka elekshon kaba dang shu dep, “Nga ai khublei ia ki paidbah ka ri Lum Garo kiba jied ia ka seng NPP, kane ka dei ka jingjop jong ka ri Lum Garo, ngan sngap ia ka jingud jong baroh ki jaitbynriew bad baroh ki niambad ngan trei katba nga don ka buit ka bor ban pynurlong ia ka jingthrang jong ki" ong u Conrad.
U Conrad u la ong ruh ba u la sdang ia ka jingtreikam jong u kum u MP, “Nga la sdang ban trei ia ka kam jong nga kum u MP, bad nga la ia kynduh ia kiba bun ki riew sainpyrthei ha Delhi ban ia kren na bynta ka ri Lum Garo, ngi la pynkhreh ruh ia ka elekshon 2018, bad nga long skhem bha khlem jingartatien ba ha u 2018 ka NPP kan thaw ia ka sorkar bad kan pynrem kput ia ka seng Congress" ong u Conrad.
Shillong, 06 Jylliew:“Ka kam politik jong ki party mynta ka ai lad ia ki nongleh kam sniew bad ki heh spah ban bam sap.
Kano kano ka party kaba synshar ia kano kano ka jylla ka kylla long ka company trei kam shimet kaba ia treikam tang para baheh spah khlem da pyrkhat ban wanrah ia ka jingkylla ha ka imlang sahlang", la ong u Dr Salil Saha ha ka jingai jingkren jong u mynta ka ka sngi ha ka jingialang plie ia ka ophis treikam jong ka Aam Admi Party ha Dhankheti, Shillong.
“Ka jingkylla ka dei ban don ha man kino kino ki jait bynriew ha ka ri.
Hynrei phin lap ba bun sien ki briew ba ngi jied ban mih khmat ia ngi ki paidbah ki pyni bor ia ngi hi.
Ka jingkylla ka dei ban long na ngi hi u wei pa uwei khamtam ha ka por ba jan elekshon namar kin don ki nongialeh ban wan thong da ka pisa bad lada jia ba phi shim ia ka pisa uto u phi pynjop un sa pyni bor namar u la sep siew dor ia phi" la ong shuh shuh u tei u State Co-ordinator ka party AAP na ka jylla Tripura.
“Ha man ki bynta jong ka pyrthei, la iohi ia ka jingsniew namar ka jingshim kabu jong ki kam politik ne kam sain hima ha kaba la iuhroit ia ka kano ka kynhun jaitbynriew da ka buit sianti jong ki nongialam kiba pyrkhat khwan myntoi shi met.
Ka AAP kaba dei kaba party jong u paidbah ka ieng ha ka nongrim jong ka jingkular ba shisha (Natural Justice) na duh ka mynsiem", u la ban shuh shuh.
“Ka ri India ka dei ka ri synshar paidbah hynrei kynmaw ba shah teh mraw pat ia ki khun ka ri da ki kam jingleh jong kiba tang katto katne ngut ki khwan myntoi.
Peit ia ka Party AAP kaba dei ka jong uwei pa u wei na phi bad kane ka tupia ka pyni ba ngi ia long ryngkat kyrdan ha ka longbriew manbriew “, la ong shuh shuh u tei u nongialam ka AAP u ba long ruh ha kajuh ka por u doktor ha katei ka jylla jong u bad u dkhot ka National Party AAP.Shillong, 6 Jylliew:U myntri rangbah ka jylla u Dr.Mukul Sangma u la ong ba mynta ka la dei sa ka por ba ka sorkar jylla kan pynleit jingmut noh ia ka seng HNLC khamtam namar ka jingiatreilang jong ka bad ka seng lehnoh ULFA ban pyntriem bad ban wanrah ia ka jingbym shongsuk ha kane ka thain kaba la shongsuk shongsain.
U myntri rangbah u la ong ruh ba kumba ka HNLC ka phah jingthoh beit beit sha ka sorkar pdeng u ruh u kwah ba ka sorkar pdeng kaba don ka jingiatreilang mynta bad ka Bangladesh ka dei ban kyntu ia ka sorkar Bangladesh ba kam dei ban ai jaka rieh ia ki seng lehnoh kum ka HNLC kiba treikam na shiliang u pud ka india.
U Dr.Mukul u la ong ba ka sorkar NDA ka dei ban pynbor ia ka Bangladesh ba ka dei ban pynthikna ba ki seng lehnoh kin ym ioh rieh tngen hapoh u pud u sam jong ka bad ba ka khyndew ka shyiap jong ki kan ym long ka khyndew ka ban pyndonkam da ki lehnoh.
U la ong ba ki seng lehnoh kum ka Hynniewtrep National Liberation Council (HNLC), United Liberation Front of Asom (ULFA) bad National Democratic Front of Bodoland (NDFB) ki treikam na shilliang khappud ka ri India.
“Ngi dei ban pynthikna ba ka Bangladesh kan ym long ka jaka rieh tngen jong ka HNLC" ong u Dr.Mukul haba kren sha ki nongthohkhubor mynta ka sngi.
Lah ban kdew ba kitei ki jingkren u Dr.Mukul ka dei hadien ba ka seng HNLC ka la pynbna lyngba ki lad khubor ba ka la thoh beit beit sha ka sorkar pdeng ban pyntip ba u myntri rangbah kane ka jylla um shym la patiaw ia ka jingkren ia suk bad katei ka seng.
Lah ruh ban kdew ba ha ka kyrwoh khubor ka HNLC ka la byrngem ia ki MLA Khasi bad Jaintia kiba kyrshan ia u Dr.Mukul bad ka la byrngem ruh ban pynbthei bom ia ka Congress Bhawan.
Shillong, 06 Jylliew:Ka Aam Admi Party mynta ka sngi ka la plie ia ka ophis treikam jong ha Dhankheti, Shillong ha ka jingia donlang jong ki State Co-ordinator na ka jylla Assam, Nagaland, Tripura bad Arunachal Pradesh, u State co-Ordinator ka AAP Megha laya u Bah W Nongtdu, u ba la pyniaid ruh ia ka jingialang plie, ki District Co-Ordinator na ri Lum Jaintia, na East bad West Khasi Hills bad Ri Bhoi District Kumjuh.
La plie ia kane ka ophis treikam ka party da u Habung Payeng uba dei u National Observer jong ka Thain Shatei Lam Mihngi na ka jylla Arunachal Pradesh.
La ioh ia ka jingkren pdiang burom da u Bah W Lapang u ba la pdiang sngew bha ia kitei ki heh ka AAP na kiwei pat ki jylla jong ka Thain Shatei Lam Mihngi.
La ioh ia ka jingkren na u Spokeperson ka AAP Nangaland kumjuh ruh na ka ka State Co-Ordinator ka jylla Assam kiba la pynpaw ia ka jingsngew kmen ba ka Mehalaya AAP ka la ioh ban plie ia ka ophis treikam jong ka wat ha ka jingtrei ka kaba ym pat da slem bad shim por.
“Ka dei ka mynsiem jong phi ba phi sngewthuh ia ka party bad ia ki mat trei kam jong ka “, la ong u Treasurer ka North-East AAP u Sameeer Sharma.
