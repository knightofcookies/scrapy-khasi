Haba kren ha ka jingialang hadien ka jingai jingmut jong ki ba bun bah ki nongkyrshan, na ka liang u bah Anthony Nongbri u la ong ba un burom ia ka rai ki nongkyrshan kiba la iadon lang bad u.
Shillong: Ka Meghalaya ka donkam sa 5 wicket na ka bynta ba kan khur ia u nam tam na ka U-16 Vijay Merchant Trophy North East Zone bad sa shi sngi ba kan iakhun ia ka Arunachal Pradesh ha ka madan ialehkai ha Mangaldai, Assam.
Ka Arunachal kaba bteng ban tied biang mynta ka la kamai  80 na ka jingkamai ka  Meghalaya 137.
Ha kawei ka jingialehkai, ka  U-19 Cooch Behar Trophy ka plate group, ka Meghalaya ka la knieh nam tam ia ka Mizoram.
Ka Mizoram kaba tied nyngkong ka la kamai 53 ha kaba u Aryan (5/12), u Abhishek (3/24) bad u Bipin (2/6).
a Meghalaya ka la kamai  215/7, da kaba bat nam tam 162.
U Ankit Kumar Singh u kamai 88, bud sa u Swastic Chettri (67).
Ka Meghalaya kan ialehkai lashai ha ka lympung Ranji Trophy ka plate group ka ha madan ka Meghalaya Cricket Association ha Shillong pyrshah ia ka Nagaland.
Ka Meghalaya ka la iakhaid ha Puducherry kaba long ha ka 15 tarik Naiwieng bad ka donkam ban jop haka jingialehkai ha madan lajong.
Shillong: Ka Shillong Lajong  ka la pynbam ia ka Langsning FC da 4-1 ha ka U-18 Youth League Shillong – Guwahati Zone ha ka jingiakhun kaba long mynta ka sngi ha madan Polo.
Ka lahduh jong kane ka lumpung mynshem snem, ka Lajong ka la shah rem teng shisien ha ka Langsning FC  bad mynta ka la siew kylliang ia kaba la shah rem.
U nongialehkai ka Lajong u Freestar u la thep ia ka kol ba nyngkong ia ka Lajong ha ka 14 minit bad ka Langsning ka la pynphai pat ha ka 23 minit lyngba u Figo Syndai.
Hynrei na ka liang ki nongialehaki ka Lajong, u Parvaj Bhuiya u la thep biang ha 36 minit ban knieh nam tam ia ka Langsning da 2-1.
Hadien ba la sdang biang ka kyllamiet, ka Shillong Lajong ka la bteng ban nion biang bad kala thep biang da u Parvaj Bhuiya ha ka 58 minit bad u Donboklang Lyngdoh ha ka 75 minit.
Da kane ka jingjop, ka Shillong Lajong ka la kamai 12 point bad ka la don hakhlieh duh ka miej iakhein point ka U-18 Youth League Shillong-Guwahati Zone.
Ka Lajong kan pynkhreh ban iakhun sa ia ka GTC ha ka 27 tarik Naiwieng.
Lucknow: Ka ïngbishar jong ka Uttar Pradesh ka la daiñ kuna ia 3 ngut ki doktor na ka daw ka jingsniew dak jong ki haduh bym ithuh shuh wat tang ban peit ia ka ripod jong u nongpang ruh.
Ki 3 ngut ki doktor ki la shah daiñ kuna mar T.5000 tyngka.
Kitei ki 3 ngut ki doktor ki dei na ka Hospital kaba don ha Sitapur, Unnao bad Gonda District.
Ka ïng bishar ka la ong ba u la don uwei u briew uba la mynsaw hynrei ia ka ripod ym ithuh satia ban pule namar ka jingsniew dak palat kitei ki 3 ngut ki doktor.
Kitei ki 3 ngut ki dei kiba la tip kyrteng kum u Dr.TP Jaiswal ka Unnao, Dr PK Goel ka Sitapur bad u Dr Ashish Saxena ka Gonda.
U Justice Ajai Lamba bad u Justice Sanjay Harkauli ki la daiñ kuna T.5000 tyngka ha ka jingtian bishar ia ki.
Kitei ki doktor ki la ai daw ba ka jingsniew dak jong ki ka dei namarba ki la leh kyrkieh ba ka khia palat ka kam.
Ka ïng bishar ka la hukum ia u principal secretary (home), principal secretary (medical & health) bad director general (medical & health) ban pyntikna ba nangne shakhmat dei ban thoh shai ia ka ripod jong ki nongpang khnang ba yn lah ban pule bad ki jingthoh ki dei ban long ruh kiba shu type ha ka kompitor.
Ka jing ia poi kha jong ka Deepika Padukone bad U  Ranveer Singh, ka la ia tyngkhuh jingeh bad ka daw, ka long namar ba ki nongialam jong ki Sikh, ki pyrshah ba kitei ki shijur, ba ki leit rah ia ka kot ba khuid jong ki Sikh lane ka Guru Grant Sahib shabar ka Gurudwari.
Ka jing ujor ka long ba kitei ki shijur, ki pynlong ia ka jinglehniam iathoh lane ka Anand Karaj, ha ka 15tarik Naiwieng 2018, ha ka hotel, kaba ki la wai rem dor ha Lake Como ha Italy bad hangta ki la thaw ia ka Gurudwara, kaba shipor, na bynta katei ka jinglehniam.
Halor katei ka jingleh, kumta ka seng jong ki Sikh, kaba don ha Italy, ka la ujor sha  ka Akal Takht Jathedar, kaba dei ka seng kaba heh duh jong ki Sikh ha pyrthei, ba kan shim khia ia katei ka kam, namar ba ka jingngeit jong ki Sikh, ka khang ban rah ia ka Guru Grant Sahim shabar jong ka Gurudwara.
La ong shuh shuh, ba hadien katei ka jing ujor sha ka Akal Takht Jathedar, yn sa rah sha ki san ngut ki nongialam niam ba ha khlieh duh jong ki Sikh bad kitei ki sa shim ia ka rai kaba kut halor katei ka jingleh jong U Ranveer Singh bad ka tnga jongu, ka Deepika Padukone.
Nongpoh: Marsien ioh jingtip halor ka jingdon jong ki katto katne ngut ki briew kiba la thmu ban pynlong ia ka Tamasa Lehkmen kaba la tip kum ka (Hype Festival), na ka liang ka KSU, Umiam Unit, ha ryngkat ka Dorbar shnong Umiam lem bad ka Seng Longkmie Umiam, ki la rai ban pyrshah ia katei ka Tamasa ba kan long ha ka 6 bad 7 Tarik mynta u bnai, namar ha katei ka 7 Tarik ka dei ka Sngi u Blei.
Haba pyntip sha ki Nongthohkhubor, u Samla Stevenson Kharkrang, President ka KSU Umiam Circle, u la ong ba ha ka jingshisha ka seng kam don daw ne pyrshah ei ei ia kino kino ki kynhun ba kin wan ban pynlong ia ki Tamasa Lehkmen ha katei ka jaka, hynrei ka nongrim hi kaba la pynlong ia ki ba kin pyrshah ia katei ka ‘Hype Festival’, ka dei hadien ba ki la ioh jingtip ba ia katei ka Tamasa yn pynkut ha ka Sngi u Blei.
Kumba ngi la mad ha kine ki snem kiba la leit, ba ha man ba don kiba kum kitei ki Tamasa Lehkhmen, ki shait mih bun ki huri hura bad kiba ktah wat ia ka shongsuk shongsain ha shnong ha thaw bad ha kane ka kynti mynta lei ba ki pynkut ha ka Sngi u Blei, ngi don shisha kata ka jingsngew, namar ha katei ka Sngi U Blei, ki don ki shnong ba para marjan kiba don jingiaseng bad kan sa ktah na ka jingsawa ki tiar put tiar tem.
Haba iadei bad katei ka jingthmu ban pynlong ia katei ka Tamasa Lehmen, ngi na ka liang ka Seng, ka Dorbar Shnong lem bad ka Seng Longkmie, ngi pyrshah jur bad kyrpad ba kim dei ban pynlong tamasa ha ka sngi u Blei.
Nongstoiñ: Ka long kaei kaei kaba sngewtynnad bad kaba pynkmen shi katdei eh ia ki paidbah nongshong shnong jong ki shnong kiba don hapoh ka sor Nongstoiñ ban iohi ia ka jingshimkhia jong u MLA ka Nongstoiñ Konstitwensi u bah Macmillan Byrsat u ba la pynlut por baroh shi sngi na ka bynta ban leit jurip kyrpang ia ki surok jong baroh ki shnong kiba don hapoh jong ka sor Nongstoiñ.
U MLA ka Nongstoin ha ryngkat ki ophisar ka tnad PWD katba ki dang jurip ia ka surok hapoh ka shnong Nongpyndeng.
Ia katei ka jingleit jurip surok kaba la long myn hynnin ka sngi Palei, la iadon lang ruh ki Engineer jong ka tnad PWD, kiba kynthup ia u bah M.Dhar Superintending Engineer PWD (Roads), Western Circle, Nongstoiñ, u bah T.S Basan Executive Engineer PWD (Roads), Nongstoiñ Division, ki riew rangbah bad ki nongialam jong ki shnong bapher bapher kiba hap hapoh ka sor Nongstoiñ.
La sdang ia katei ka jingleit jurip surok napoh ka shnong Mawkhlam – Nongpyndeng bud sa ka shnong Nongstoiñ, Upper New Nongstoiñ, Mawkawah, Tiehsaw bad la pynkut ruh ia katei ka jingleit jurip hapoh ka shnong Pyndengrei.
Haba iakren bad ki nongthoh khubor hadien katei ka jingleit jurip ia baroh ki surok kiba don ha kitei ki shnong na ka liang jong u MLA u la ong “Hadien ka jingwan u Myntri Rangbah jong ka sorkar Jylla u Conrad K Sangma sha Nongstoiñ kata ha ka 7 tarik u Nailar u la iohi ruh ba shibun ki surok hapoh ka sor Nongstoiñ kiba la sniew palat bad u la kylli ia nga ba nga la phah ne em ia kano kano ka proposal bad na ka liang ka jong nga ruh nga la ong ba nga la dep ban phah ia ka proposal ha kaba iadei bad ka jingpynbit pynbiang ia ki surok jong kawei pa kawei ka shnong kaba hap hapoh ka sor Nongstoiñ".
Kumta na ka liang jong u MLA u la ong ba katei ka jingjurip ia baroh ki surok kiba don hapoh ki shnong kiba hap hapoh ka sor Nongstoiñ ka long na ka bynta ban ioh phah ia ka kaiphod (report) sha ka sorkar jylla khnang ban pynioh ia ka mang tyngka (Sanction) na ka bynta ban pynbit pynbiang bad ruh ban shna pynbha ia baroh kitei ki surok jong ki shnong hapoh ka sor Nongstoiñ.
Shuh shuh u MLA u la ong ruh ba ka sienjam kaba ha khmat eh kaba na ka liang jong u kum u MLA ha ryngkat ki ophisar ka tnad PWD kin shim ka long ban pynkhreh ia ka projek ia kaba yn ai kyrteng ruh kum ‘Improvement of Nongstoiñ Town Road’ ia kaba yn sa phah ruh sha ka sorkar jylla bad u la ong ruh ba kum u MLA un sa buddien khnang ba ka sorkar kan ai ia ka mang tyngka na ka bynta ban pynbha ia ki surok kiba la don lypa bad kumjuh ia ki surok shnong ki ban pyniasoh na kawei ka shnong sha kawei pat.
“Mynta la kumba 14 ne 15 snem ei ei hapoh ka thaiñ Nongstoiñ ym ju iohi shuh ia ka jingshna surok kaba thymmai lane ban siang rong thymmai bad katkum ka jingbuh thong jong ka sorkar India, lyngba ka jingwan jong u Myntri ba dei peit ia ka Ministry of Road Transport ha ka jylla ka jong ngi u la ong ba ia ka Meghalaya yn ai haduh 1000 KM ban pynbha surok hynrei haduh mynta kiba la dep ban phah (submit) ki dang don tang haduh kumba 500 KM" ong u MLA.Ha kaba kylli pat haduh katno katei ka projek kan shim por na ka liang jong u MLA u la ong ba ka shong ha jinglah ban phah kham kloi ia ki DPR lyngba ka tnad PWD bad u la ong shuh shuh ba da ka jingiatrei lang bad ki ophisar ka tnad PWD yn ialeh katlah kat iai ban pyndep khma kloi ia katei ka projek khnang ba la kumno kumno ha u snem u ban wan yn sa lah ban pyntrei noh katba ha kaba iadei pat bad kiwei ki shnong kiba don sha khap sor Nongstoiñ u MLA u la ong ba kila don haduh palat 10 tylli ki surok kiba la ioh ban rung hapoh ka skhim PMGSY na ka bynta ban pynbha bad ban siang rong.
Shillong: Ka BJP ha kane ka jylla ka kwah ban pynieng kyrtong ha ka elekshon MP ban wan, lada ka jingiathir jingmut ban sei tang uwei u kyrtong na ka kynhun Meghalaya Democratic Alliance (MDA) kam poi sha kaba thmu.
U nongialam ka BJP u Bah AL Hek u la ong myn hynnin ka sngi ba ka party ka kwah ban iakhun ia ka elekshon MP na baroh ar tylli ki jaka kata na Shillong bad na Tura Parliamentary konsitwensi kum ka seng heh ha ka ri hynrei kane kan shong eh ha ka rai jong ka seng kmie na Delhi.
“Kum ka party kaba heh ha ka ri, ngi sngew ba ka dei ban pyniakhun ia u kyrtong ha kane ka elekshon MP na kane ka jylla lada ka thong ban sei ia u kyrtong monlang na ka kynhun synrop MDA, kam poi sha kaba thmu", la ong u Bah Hek.
U Bah Hek uba long ruh u myntri sorkar ha kane ka sorkar synrop Meghalaya Democratic Alliance (MDA) ba ialam ka NPP, u la ong pat, ba watla ka dei ka jingsngew jong ki ban sei kyrtong lada ym poi ka thong na ka MDA, hynrei kane kan shong eh ha ka rai ka party kmie na Delhi.
“Ngi sngew ba dei ban iakhun na Tura bad na Shillong parliamentary konstitwensi ruh hynrei kane kan shong ha ka rai ka seng kmie", la ong u Bah Hek.
Lah ban kdew ba u Bah Hek u la ong ba ka jingtyrwa jingmut ka UDP ban don u kyrtong monlang ha ka elekshon MP na ka kynhun MDA, ka long kaba biang hynrei kan long kaba sepei lada jia kumba long ha ka elekshen shiteng samoi ha Ranikor ha kaba la mih bun ki kyrtong na ka MDA.Ka BJP ka don 2 ngut ki MLA ha kane ka jylla Meghalaya, kaba don lang ruh ha kane ka sorkar MDA ba ialam ka NPP ba don lang ka UDP, PDF, HSPDP, NCP, bad ki MLA shimet.
Nongstoiñ: Ka jingiakhun kaba khyndai jong ka lympung Rani Motor’s Knock out football Tournament 2018, bala pyniaid da ka Laitkseh Sport Club, kan long beit ha ka 6 tarik mynta u bnai ka ban dei ruh ka sngi Saitjain bad ka jingiakhun ha katei ka sngi kan long ha pdeng ka kynhun ialehkai jong ka Shillong Lajong FC pyrshah ia ka Marbisu FC.Na ka liang jong ka Tournament Committee jong katei ka lympung kala pynbna ba ka jingiakhun ka ban long ha katei ka sngi kan sdang noh naduh kapor 2:00 PM bad ha kajuh kapor na ka liang jong ka LSC ka khot ka wer ia ki paidbah riew ieid phutbol jong ka thaiñ ba kin wan ban sakhi dala ki jong ki khmat ia katei ka jingiakhun.
Shillong: Ka MLP FT ka la shah pynliem ha ka Malki da 0-1 kol ha ka jingiakhun jong ka lumpung ka Shillong Premiere League ka SSA kaba long myn hynnin ka sngi ha madan Polo, Shillong.
Ia kane kawei ka kol ka Malki, la thep da u Joseph Abiodun Suen ha ka 12 minit.
Ha kawei ka jingialehkai ka 2nd Division, ka Laitlyngkot ka la shah pylliem ha ka Mawryngkneng da 0-1 kol.
Ia kane ka kol ka Mawryngkneng la thep da u Franklin Lymphuid ha ka 12 minit.
Ha ka jingialehkai ka 3rd Division, ka Umpling ka la pylliem ia ka Lapang da 2-0.
Ia kine ki kol la thep da u Iaiwankhraw Wankhar ha ka 16 minit da ka shut bol bad u Aiban Wankhar ha ka 63 minit.
Shillong: Ka Hima Mylliem mynta ka sngi ka la pynbna ba la pynduh noh ia ka jingot kilo ia ki mar rep ba ki nongrep ki wanrah sha ïewduh bad ka la maham ruh lada don kiba dang ot kilo nangne shakhmat.
La leit ban pynbna ia katei ka hukum da u myntri ka tnad ïew u myntri K.Langstieh bad u myntri ka tnad pla tyngka u myntri M.B Kharlukhi ryngkat ka jingdonlang u President ki nongrep Hills Farmer Union u bah Commander Shangpliang, la pynbna ia kane ha ïewdielang kaba don ha basa sohsaw.
Shillong:Ka seng HSPDP mynta ka sngi ka la lum ia ka jingialang jong ka ha Dinam Hall, Jaiaw-Shillong bad katei ka jingialang ka dei na ka bynta ban pynkhlaiñ ia katei ka seng ha East Khasi Hills.
Ha katei ka sngi la pynskhem ruh ia ki nongkitkam ba thymmai jong katei ka seng ha kaba u bah Martle N Mukhim u dei u President , na ka tnad ki kynthei ne ka Women’s Wing ka kong Agnes Kharsahnoh ka dei ka President katba na ka tnad ki samla pat la pynskhem ia u samla Sandondor Ryntathiang.
La pyniaid ia katei ka jingialang da u MLA/MDC ka Sohiong u bah Samlin Malngiang uba dei ruh u myntri sorkar bad la kren pdiang sngewbha da ka President jong ka Women’s Wing Central Body ka kong Teilinia Thangkhiew.
La kyrkhu kyrdoh ia ki nongkitkam baroh da u President rangbah jong katei ka seng u bah K.P Pangniang MLA barim ka Rambrai.
Ha katei ka jingialang la don ryngkat ruh kiba bun ki nongialam HSPDP kiba kynthup ia u bah Witting Mawsor MLA barim, u bah Diosstar Jyndiang MLA barim,  ki MDC ba kynthup ia u bah L.G Nongsiej.
Manstudy Nongrem bad kiwei pat ki riew rangbah.
Shillong:Ka Consultative Committee jong ka KHADC kaba donlang ki MDC , ki nongiasaid aiñ kumjuh ki riew shemphang ka la pynlong ia ka jingialang ba khadduh jong ka mynta ka sngi ban shim ia ka rai kaba kut ha ka ban pynbeit thymmai ia ki kyndon jong ka Khasi Social custom Lineage Bill, 2018 bad ki la don haduh 14 tylli ki mat kiba la pynbeit thymmai ha katei ka bill bad ia kitei ki jingpynbeit ka komiti kan sa phah sha ka Executive Committee ban leh ia kaba donkam.
“Lada ka sorkar jylla ka dang iai pynbijai kai ia ka por ban buh ia ki Jaka rung bad Jaka mih, kan bha ba kan ai bor noh ha ngi ban pynieng hi ia ki.
Ngi la ap saw snem kynthih, sa katno pat ngin dang ap?", la ong u President ka Khasi Students Union (KSU) u Bah Lambokstarwell Marngar haba kren sha ki nongthoh khubor mynta ka sngi.
Kine ki 13 seng, ki la pyllong ia ka jingiashong kyrain ha phyllaw ka Additional Secretariat Shillong, ban dawa na ka sorkar ba dei ban pynsted ban pyntreikam noh ia kine ki jaka mih jaka rung ki briew.
Shillong: U nongialam ka Liangpyrshah u Dr.Mukul Sangma u la bitar ia ka jingleh kane ka sorkar mynta kaba ialam da u Conrad K Sangma namarba kane ka sorkar ka lapmiet ban pynkynriah kam ia ki heh pulit ha kane ka jylla.
U Dr.Mukul u la ong ba katei ka jingshah pynkynriah kam ki pulit kaba khah khah ka jia na ka daw ka jingtuklar bad ka jingmushlia palat ki politishian kiba don ha ka bor synshar.
U Dr.Mukul u la thoh sha u myntri rangbah ka jylla ban pynpaw ba katei ka jingpynkynriah kam ia ki pulit ka la ktah bha ia ka rukom pyniaid hapoh katei ka tnad.
U la ong ruh ba ka jingpynkynriah kam ka dei na ka daw jong ka Politik.
U la ong ba ka tnad pulit ka dei ka tnad kaba peit ia ka jingiaid beit iaid ryntih ha ka jingpyniaid kam katkum ba la teh da ka aiñ bad u la ong ba katei ka jingleh ka la ktah ruh ia ka Meghalaya Police Act 2010 bad ka wanrah ia ka jingdkoh ha ka rukom pyniaid.
U  Dr.Mukul u kwah ba u Conrad un khot ia kren halor katei ka bynta ban ia kren ia phylliew bha.
S.Ki nongialam jong ka seng BVKJWO bad ka KSU Barak Valley, ki la ia kynduh hynnin ka sngi, ia U Chief Secretary jong ka sorkar Assam bad kumjuh ia U Parimal Sukhladbaidya, u myntri khlaw bad kumjuh ia U Chief Conservator of Forest of South Assam Zone.
Ki nongialam jong kitei ki ar tylli ki seng, ki la ia kynduh ia U Deputy Commissioner of Police, Hailakandi ban iakren halor ka jingiadei bad ka jinglong trai ha ki khlaw ki btap da ki Khasi Pnar, kiba don ha ka Them Barak.
Ha katei ka jing ia kynduh la bthah da kitei ki ophisar heh ka sorkar Assam sha ki 4ngut ki Goan Panchayat jong ka sorkar Assam ia ka Joint Forest Management Committee, ba kin pyntrei kam pura ia ka hok bat khyndew ki rit paid Khasi, kaba la thaw naduh u snem 2006.
Na ka liang jong kitei ki ar seng, ki pynthikna ba kin buddien bad peit siar ba ki bor pyniaid jong ka Hailakandi, ba kin pyntrei kam pura ia ka hok tynrai jong ki Khasi ha kitei ki saw tylli ki jaka, ong ka kyrwoh na U Bah Markus Tariang, Public secretary-KSU Barak valley.
Ka sorkar jylla, ka la thung mynta ka sngi, ia U bah DD Lapang, kum U Chief Adviser jong ka sorkar Meghalaya.
Katei ka hukum, ka trei kam naduh mynta ka sngi, ka 4tarik Risaw 2018, ha kaba la soi da U Lat ia katei ka hukum jong ka sorkar.
U Bah Lapang, u hap ha ka A Category, na ka bynta ki jingioh bapher jongu ha ka jingsiew jingtda bad kiwei kiwei.
Shillong: Ka High Court jong ka Meghalaya, ka la pynkut noh ia ka mukotduma, kaba ialeh pyrshah ia ka jingjied CEM, ia U bah HS Shylla ha Khasi District Council bad ka la dain kuna ruh ia ka kong Grace Kharpuri, MDC, namar ba ka weng noh ia katei ka mukotduma.
Hynnin ka sngi, u riewsaid jong ka kong Kharpuri, ula weng noh ia katei ka mukotduma.
Na ka liang u nong bishar, U SR Sen, u la ong ba kham mynshwa ruh, la don ba ujor mukotduma bad hadien pat la weng noh bad katei ka long, halor ka jing mudui, kaba nyngkong, da U bah James Ban Basaiawmoit MDC, uba dei u nongialam ka PDF, ha kaba la weng noh ha ka 17tarik Nailar 2018.
U nongbishar, ula dain kuna T.20,000 ia ka kong Kharpuri bad ula bthah ba ia katei ka pisa, dei ban leit siew sha U   Director, Social Welfare Department, ban iarap ia kito ki khynnah kiba anna bad kiba dei ban ioh jingsumar.
Ka kotkhubor U Shillong Times, ha ka khubor, kaba pynmih mynta ka sngi, ka iathuh ba U Bah Shylla, ula shah jied kum U CEM ka KHADC, ha U Naitung 2018, hynrei U Bah James Ban Basaiawmoit lem bad ka kong Grace Kharpuri, ki la leit ban ujor sha High Court.
BM LanongKhun-ka-mare, ine i Sahitya Academy ila don ka jingleh tam, noh lyndui pat shawei, kaba paw tyngkrein ha kaba iadei bad ka bynta ban ithuh ia ki ktien ka ri India hapoh ka 8th Schedule (Bynrap 8).
To ngin ianujor khyndiat.
Ki jait briew Bodo ka Assam bad ki Santhal ka Jharkhand, kiba sapra ruh sha Assam, da kaba burom bad khlem jingbishni ei-ei ia ki, ki dang kham sah dien.
Ki Bodo kim pat ioh ka state lajong, ki dang ioh District (Territorial) Council dang ha u 2003.
Ki Santhal pat ki la ioh jylla ha u snem 2000.
Hynrei kine baroh ar ki la ioh rung hapoh ka thup Bynrap Baphra (ym dei khyrnit) ha u snem 2003.
Ym tang katta wat ki nong Goa (UT) ruh kiba kren ia ka ktien Konkani ki lah ioh lang.
Ngi pat ngi la ioh jylla naduh u 1972 tang hapoh 15 snem lyngba ka jingdawa ba jai-jai, katba halor ka ktien ‘Khasi’ haduh mynta sah lyngkrang ha kti kita ki stad ka Sahitya Academy, ia ka jingdawa kaba la sdang mar iaioh jylla hi, la kumba 46 snem ei-ei mynta.
Ka Gauhati University ka la ithuh ia ka ktien Khasi ha u 1948.
Ka Calcutta University ha u 1954.
Shano i Sahitya Academy i don ha kitei ki por? Tang kha ruh ym pat kha bha.
Ka Sahitya Academy ka pynlong pynban ia kane ka kam, kumba ka kham suk ban ioh ia u hati na lawbah ban ia i syiar shnong iba ri ha sem.
Wow ko Sahitya!Ban dei ha i Bah Heh S.J.Duncan, in jin da la ong ‘Phuit Ka Sabuit….
’ da kaba pyntam ia ki kyntien kiban jnang bad jngan lynter, kin thngad ngaw.
Ki Sahep Phareng ki la Nam-la Tang U Major P.R.T Gurdon uba la long DC ka Eastern Bengal bad sha kane ka thain ha ki snem 1900 ter-ter, uba dei ruh u nongsdang ia ka madan Polo ha Shillong, ha ka kot jong u ‘The Khasis’ ula kynthoh ‘ia ki riti ki dustur bad ia ka rukom synshar Dorbar.
Nangta ia ki Khanatang, ia ka jingsdang ka jaitbynriew, ka ktien, ka akor ka burom, ki longing-longsem, ki lum ki wah baitynnat, kiba pyniap biej ia kino-kino kiba bha nusip ban iakynduh ia ki (Khasi).
’Ha ka dulir Gazeteer of Bengal and NE India 1905, u B.C.Allen ICS pat, ula buh jingthoh ba ki Khasi ‘ki long ki briew kiba iapher bak-ly-bak na kiwei pat ki jait bynriew ba marjan, ha kiba bun ki rukom’.
U Sahep Kieth Cantlie ICS, uba la long DC ka UK Jaintia Hills ha ki snem 1930-34, uba dei ruh u nongwad bniah ia ki riti-dustur ki Khasi, ia kiba ki Kashari bad ki nongiasaid ain (Lawyers) ki ju pynshong nongrim (rely) halor ki jingthoh jong u, ula kynthoh ha ka kot, ‘Notes On Khasi Law’ ba ‘ki Khasi ki long kiba shemphang bad stad tam ha ka pule-puthi bad kiba riewspah bha ha ki thain rilum.
Ki la roi bha na ka liang ka thoh ka tar,ka liang ka khuid ka suba, ka rukom sumar dawai ia ki jait jingpang.
Kiba la poi ha ki kyrdan heh na ki skul bah University ki don wat sha ki nongkyndong ruh.
U Subhas Bose pat u ju iaroh ha kylleng ia ki dorbar Khasi ba ‘ki dei ki dorbar kiba khlain ka nongrim halor ka hok ki paidbah ban pynpaw ia la ki jingsngew (democracy)’Kiba pyndonkam bad Kren KhasiNgi la long shisha (mynshuwa) ka jaitbynriew kaba tip briew-tip Blei, tip akor-tip burom bad ba la nam-la tang da kiwei pat kiba la iohi bad iashem da lade.
Hynrei kawei kaba ka Sahitya ka dei ban tip, ba ia ka kam nguh kjat, bat kjat te, ngim ju leh tdot namar kam dei ka dustur Khasi.
Kumba long mynta, 15 lak ei-ei ki briew ki pyndonkam bad kren ia ka ktien Khasi, naduh ki kyrdan skul sdang (nursery A-B) haduh ka kyrdan ba hakhlieh tam, Ph.
D.doctor kot.
Ki khyllah jait ruh byllai kiba la kren Khasi, khamtam ki nongkhaii kiba kwah ban iaid iew ka kamai-kajih watla ki ju ong, ‘ai noh kato phan bad une tongtap’ tangba la ia pei.
Hynrei wat ha ki skul ruh, bun ki khynnah pule khyllah jait ki pule Khasi, don lei kiba ioh ‘distinction’ ba ki la kot ha kliar bad tam ruh ha ka jingtip-jingtbit ia ka ktien Khasi.
Ka SBUK lei ka da ai buskit ia ki khyllah jait kiba ioh ia kitei ki kyrdan bashalor.
Haka Miet Biria 2014 (Risaw), une SBUK la ai buskit ia u Dilus Sibedi, u nongthoh ia ka kot ‘Jadoh’ bad ia ka jingkylla sha ka Hindi ia ka kot ‘Jingsneng Tymmen’ jong u Nongthoh Radhon Singh Berry.
Kawei pat ka khynnah Bihari Bero Lila Rai, kaba la ioh ha khlieh ia ka Khasi ha ka HSLC bad BA, ka la ioh buskit lang.
Mynta ka SBUK ka ai jinghikai ei ia kito kiba kwah ban nang pule bad thoh Khasi, naduh 2015, ha kaba bun kiba iawan pule shipor wat nabar ka ri India ruh.
Shano ka Sahitya Academy ka don? Imat ki stad kane ka Sahitya kim bna ia kine kiei-kiei.
Ha ka jingshisha lei, ka dei ma ka kaba dei ban ai khusnam ha kum kine kiei-kiei.
Kita ki dei ki stad ka Sahitya, kiba la dei ban kynphuit teng halor ki jingleh shiliang jong ki.
Ka SBUK ruh, lada ka leit inbait (khot sngewbha) teng ia ki dkhot ka Sahitya ba kin wan mad ia ka ktien Khasi, kan biang te imat.
Namar ka ktien ka ong, ‘tang uta uba phong ia ka juti, u tip hangno u don u prek bathar.
Uba mad pat, u tip ka bang ne ka buid.
’Ki khraw pyrkhat bad ki riew shemphang ka Khasi Authors Society (KAS), kum u Bahduh R.S.Lyngdoh speaker barim ka Assembly, Bah H.W.Sten, Bah Webster Davis Jyrwa kiba la nang leit noh sha la shnong trai bad kiwei pat kiba dang ia khiah-krat, kum i Dr.B.R.Kharlukhi, Kong Dr.Helen Giri bad kiwei kiba la long ki nongmait lynti; la nang wan shan tyrpeng sa da kiba nang mih thymmai, kum ki jong i Dr.D.R.L.Nonglait bad ka kynhun KAS, tip sa katno kiban sa ialeit kham kloi bad katno kiban dang sah kham slem bad sa katno ka ktien Khasi kan dang sah ha suin, ka dei ka kam kaba donkam ban da pyrkhat khia da ka kAS, kaba la shimti ia kane ka lyngkor, kaba dei jong u paidbah ka jaitbynriew.
Ban shu dawa sah kumne kam long, ka dei ban don da u pud, namar paw beit pynban ban dawa sah ia kajuh-shi-kajuh ka kam, ia kaba i Sahitya i dang bat sah bad im treh pyllait la katta phew snem ruh.
Ki Ing Bishar (courts) ki da peit bad bniah bha ia ki nongrim bakongsan jong ka hok halor ka jing iaryngkat kyrdan hakhmat ka ain, (equality before law), bym dei ban leh shiliang khmat iano-iano (discrimination), ban kyntiew kyrdan shuwa ia u bathymmai halor u barim (supersession) bad kum ia kine ki rukom thew tarajur tuh, da kiba don ha kano-kano ka bor treikam, kum ia ki rephri ruh.
Kumta, ka don ka lynti ban leit noh sha ka ain, haba la biang ka nia ka jutang, ka nongrim ruh kaba biang.
Hangne te lada i Sahitya im thngad, im thngan shuh artad.
Ka Petrol bad ka Diesel, kan kham duna dor da T.5 ha ki jylla synshar da ka sorkar BJP, namar ba ki la ot noh ia ka khajna da T.2.5 na ka shi litar bad nangta sa ka sorkar India, ka la rai ban pynduna da T.2.5 shi litar.
Ka sorkar Maharashtra, ka la rai ban pynduna dor da T.2.5 shi litar na ka khajna jong ka sorkar Jylla bad kumjuh ka sorkar Gujarat bad nangta ka sorkar Jharkhand bad kumjuh ka sorkar Chattisgarh bad Tripura ruh.
U Arun Jaitley, myntri pla pisa ka sorkar India, u iathuh ba ka sorkar India, kan pynduna da T.1.5 shi litar na ka excise duty, katba ki kompeni die petrol, kin duhnong noh T.1 shi litar.
Katei ka jing pynduna dor, la shim ba ka dei namar ba kin don ki elekshon sha ki dorbar Jylla, ha  Rajasthan, Madhya Pradesh, Chhattisgarh, Telangana bad ha Mizoram bad katei kan ktah ia ka pla jong ka sorkar haduh T.10,500.
Shillong: Ka jing pynkhreh ia ka elekshon MDC 2019, la imat, kumba ka la sdang iaid mynta ka sngi, lyngba ka jing ia kynduh jong U James K Sangma, myntri ba peit ia ka tnat District Council, ia ki arngut ki CEM jong ka Garo Hills bad Jaintia Hills District Council.
Ha kawei ka liang, u James uba dei u myntri ka tnad District Council Affairs (DCA) ka jylla, u la iathuh ba ka jingialang mynta ka sngi ba la iadon lang u CEM ka Jaintia Hills Autonomous District Council (JHADC), bad Garo Hills Autonomous District (GHADC) ki la iamir jingmut halor ka jingpynkhreh ia ka elekshon MDC bad ki kyndon ba iadei ban pynlong ia ka elekshon ha ki district council ha ka jylla.
U James u la iathuh ba kane ka jingialang ka la iakren kum ka jingpynkiew ia ka jingthep pisa bai thep kyrteng ne security kiba iakhun ia ka MDC elekshon, ka jingpyndonkam da u budam NOTA (non of the above) ha ka mashin EVM, kaba lada donkam ban pynkylla ia ki rule ban wanrah ia ka jinglong ryntih ia baroh ki Autonomous District Council.
Ha kaba iadei bad ka jingpynkylla ia ka 6th scheduled, u la ong ba kane ka kam ka dang iaid mynta bad ka shong eh ha ka mon ka sorkar pdeng ban rah ia ka jingpynkylla ha ka parliament.
Ka elekshon MDC kan long kumba ka deii ban long bad ym lah ban ong ban pynslem ne ban pynkloi, namar ba ka jingpynkylla ia ka 6th scheduled ka long ka bym lah ban tip lypa.
“Ha ka jingpynkylla ia ka 6th Scheduled, ka ain khang kyntiap seng ia ki MDC ruh ka dei kawei kaba donkam ban bsuh", la ong u James.
Ha kaba iadei bad ka eleskhon MP 2019, U nongialam ka NPP u James K Sangma u la ong ba um pat lah ban kren eiei halor ka jingtyrwa kyrtong monlang ka UDP na ka bynta ka Shillong bad ka Tura ha ka MP elekshon ka ban sa long lashem snem.
Haba kren sha ki nongthoh khubor, u James u la ong, “Ia kane ka kam, ym pat iakren eiei ha ka party lane ha ka kynhun Meghalaya Democratic Alliance".
Mynshwa, ka UDP ka la dep rai ba kan tyrwa sha ki paralok ka MDA ban sei kyrtong monlang ha ka elekshon MP ban wan bad ka la tyrwa ba ia ka Shillong parliamentary konstitwensi dei ban kyrshan ia u kyrtong ka UDP katba ia ka Tura, dei ban kyrshan ia ka NPP.Ka UDP ka la ai ruh ka Rajya Sabha ia ka NPP na Shillong.
“Kane ka dei ka mat kaba ngim pat iakren ha ka jingialang ka MDA, bad kam bha ia nga kum u riew shimet ban kren eiei halor kane", la ong u James.
U la ong biang, “Ngin iashong jingialang ban iakren iapynbeit ia kane ka kam".
Ka kynhun Meghalaya Democratic Alliance (MDA) ba ialam ka NPP ka don ki paralok kynthup ka UDP, PDF, HSPDP, NCP bad ki MLA shimet.
Shillong: Ka seng ki nongkhaïi kaba la tip kum ka Association of Meghalaya Traders and Transporters ka la phah jingthoh sha u Myntri rangbah ka jylla u Conrad K Sangma ban pyntip ia ka jinglehmon ki karkhana dewbilat kiba don ha ri Lum Jaintia ha kane ka jylla.
Ha ka jingthoh kaba la soi da u President u bah Enrico D Pasi bad u General Secretary u bah Dalangki Suiam, ki nongkhaïi ki la pyntip ba ki karkhana dewbilat ha Jaintia kim pynmyntoi eiei ia ki trai muluk hynrei ka la wanrah pynban ka jingduhnong ia ka sorkar.
Ki nongkhaïi ki la pyntip ba ki karkhana dewbilat ki shim dewiong, mawshun na ki trai jylla hynrei kitei ki marpohkhyndew ki rung shapoh ki kompeni khlem da siew khajna sha ka sorkar bad katei ka dei namar ka jingbym don ka khyrdop khrong khajna jong ka sorkar ha ki lynti ban rung sha ki karkhana ki kompeni dewbilat.
Ki la iathuh ba nalor kata ki kompeni dewbilat ki khniot beiñ ia ki trai muluk da kaba kheiñ rem ia ka dor jong ka dewbilat katba ha Assam pat ki dei ha ka dor kaba jem, “Ka kham tad ka dewbilat ha Assam ban ia kaba ki die ha Khliehriat" ong katei ka jingthoh.
Nangta ki la ong ba kitei ki kompen dewbilat kim ju wan ban jngoh ia ka thaiñ Jaintia bad ym tang ia ka thaiñ Jaintia hynrei kim tip hi ruh shano ka Shillong ka don hynrei ki bang tang ban kjit ia ki jingmih kiba mih na kane ka jylla, ong biang katei ka jingthoh.
Ki nongkhaï ki la ong ba ka sorkar kam dei ban leh isynei ia kitei ki karkhana dewbilat hynrei ka dei ban lum ia ka khajna da kaba pynieng khyrdop hynrei ka sorkar kam shym leh kumta nalor ba ka ai ki subsidy kiba heh ia ki.
Shuh shuh katei ka jingthoh ka la ong ba kumba 800 trok u mawshun bad 130 trok u dewiong ki rung man ka sngi sha kitei ki karkhana dewbilat bad kitei ki trok ru ki dei kiba la kit palat pud kaba long haduh lai shah na kaba ka sorkar ka shah.
Lada kheiñ 25 MT u dewiong shi trok ha ka shisngi , u dewiong uba rung sha ki karkhana ha ka shisnem u long haduh 1,186,250 Metric Tonne kaba pyni ba ka sorkar ka la duh bun ka pisa nangtei.
Lada ia kheiñ pat ia u mawshun 30 MT shi trok ha ka shisngi , ha ka 365 sngi kan poi haduh 8,760,000 MT u mawshun uba rung ha ka shisnem, ong katei ka jingthoh.
Ki nongkhaï ki la ai jingkheiñ ha u myntri rangbah ba lada ka sorkar kan lum khajna na kitei ki marpoh khyndew kiba rung hapoh ki karkhana dewbilat, ka sorkar ka la lah ban shna haduh 100 Kilomitar ka surok kaba bha manla u snem ha East Jaintia Hills.
Hynrei nalor katei ka jingbym lum khajna ki la ong ba ka sorkar kam don ruh ia ka polisi ban iada ia ki nongkhaïi trai muluk kiba kit ba bah ha kane ka jylla ha kaba ki trai jylla kim ioh jingmyntoi eie iha ka kit ka bah ha kaba kitei ki kompeni dewbilat ki ai kam ban kit ban bah ha ki trok kiba na Punjab, Jammu and Kashmir bad na kiwei pat ki jylla ban kit ia ki mar jong ki.
Nangta ki la ong ba kam shym la don satia ka jingioh kam ioh jam jong ki trai muluk ha kitei ki karkhana lait noh tang khyndiat eh.
Ki la pynsngew ha u myntri rangbah ba u dei ban leh eiei noh halor kane.
Shillong: U myntri ka tnad kam pohiing ka jylla u James K Sangma u la pynphai kylla ia ka jingkren kynthah u Dr Mukul Sangma ia u Conrad K Sangma ba u dei tang kum u thlong ka BJP.Haba pynphai nia myn hynnin ka sngi halor kane ka jingkren u Dr Mukul, u James u la ong, “Katkum ka kyrdan u Dr Mukul Sangma, uba long u nongialam liangpyrshah, kam long kaba dei ban shu padiah pathar ia ka ktien".
Hynnin ka sngi, u Dr Mukul u la kynnoh ba u Conrad K Sangma u Myntri Rangbah ka jylla, um long eiei haba u bat ia kane ka shuki namar ba ia u, la thung da ka BJP tang kum u tyngshop.
“Lada u (Dr Mukul) kwah ban ong eiei u don ka hok ha ka synshar paidbah hynrei haba u kren u dei ban thew ia ki ktien", la ong u James.
U James uba long u nongialam ka NPP, bad u hynmen jong u Conrad u la ong, ba u Dr Mukul kum u rangbah briew u dei ban thew tarajur bha ia ki ktien ba un pyllait.
“U dei u nongialam liangpyrshah bad shwa ba un kren, u dei ban sngewthuh ban thew ia ki ktien, ban pynshong nongrim ia ki jingshisha, kam long ban shu kren pynshit, nga khmih lynti ban mih ki ktien ba khia thew na u", la ong u James.
Shillong: Bun ki mut dur ba ki kali saw (taksi) ki ieng shong thait hadien ba la kamai, hynrei kane kam dei; ha khrum ka jaka ieng kali ha syndah ka Nan Polok mar pyrshah ka State Bank of India (SBI), la iohi ba shlei ki kali saw kiba la khlem kjat khlem jaka shong, khlem ding, kum ka jaka die tiar jot.
Kine ki kali saw ka sorkar ne ki Maxi cab, kiba ju kamai ha sor Shillong, la shlei smam ha katei ka jaka kiba khlem lah shuh ban iaid ban ieng ban kit briew.
Ha ka jingshisha, ka sorkar jylla ka la kmen haba ka ioh ban pdiang ia kine ki kali na ka sorkar pdeng na ka skhim Jawahalal Nehru National Urban Renewal Mission (JNNURM) da ka jingthmu ban ai jingshakri ia ka leit ka wan jong ki paidbah ka sor Shillong, phewse kam long kumta.
U chairman ka Stata Planning Board u Bah Lambor Malngiang u la kam ba ki don tang 20 tylli ki kali saw sorkar kiba jot bad kane ka long katkum ka jingai jingtip ka tnad pynroi sor ka jylla.
Hynrei haba iohi da ki jong ki khmat, ki taksi saw ba la jot kiba buh ha katei ka jaka, ki la don da ki phew tylli.
U Bah Lambor u la hukum ia u Director ka tnad Urban Affairs ba hapoh shi taiew dei ban pynkhuid noh ne weng ia ki kali rit kiba jot khnang ban kylluid noh ka jaka pynieng ban ai lad ia kiwei pat ban ieng.
“Ka tnad Urban kan ai ia ki kyrteng ki kali kiba la jot, ban die noh ia ki bad ban kit noh ia ki ban rah ia ki hapoh shi taiew", la ong u Bah Lambor.
Ha kawei ka liang, u Bah Lambor u la jurip ia ka jaka kaba don ka ophis ka PWD ha Barik Shillong, da ka jingthmu ban pynkylla noh ia kane ka jaka kum ka jaka ieng kali da kaba shna bun mala.
U la ong ba kane ka jaka kaba don kumba 2 akar eiei yn sa pynlong kum ka jaka ban pynshong ia ki briew haba ki pyllong ia ka jingpynsngew sha ka sorkar.
Katkum ka jingong u Bah Lambor, la pynkhreh ia ka kaiphod halor kane ka jaka bad yn pyndep hapoh shi bnai shwa ban leh pat ia kaba donkam.
U Bah Lambor u la ong ba ki don ki jingtei kiba khlem ai jingmyntoi bad donkam ban pyndonkam ia ki paidbah.
U la ong ba ka tnad pule ka la iakren bad ki skul ban pyndonkam da ki bos ban leit on bad leit shwa ia ki khynnah ban lait na ka jingshakut bad kane ka kam, ka dang ap na ki bor pyniaid skul.
Shillong: Ka Khun Hynniew-trep National Awakening Movement (KHNAM) Youth Wing ka la iakynduh ia u myntri ka tnad sam um ka jylla u bah Samlin Malngiang myn hynnin ka sngi, halor ka jingkylla kum ka lati umphniang ka um bam um dih ba sam sha ki thliew iing ha sor Shillong.
Ha ka dorkhas ba la aiti ha u Myntri, ka KHNAM ka la ong ba ka um kaba la sam sha ki thliew iing ha sor Shillong ka long lati kum ka umphniang bad kane ka la wanrah ka jingsyier ia ki paidbah ka sor Shillong ba ka lah ban ktah ia ka jingkoit jingkhiah.
Ha ka jingiakynduh na ka liang u Myntri ka PHE Bah Samlin u la phah mardor ban thaw ia ka Committee ban peit bniah ia kane ka phang bad kane kala ai jingkyrmen ia ka seng ba lehse kane ka sorkar kaba mynta kan shimkhia noh mardor ia ka umbam umdih jong u paidbah, la ong u Bah Thomas Passah u president ka KHNAM Youth Wing.
Ka KHNAM ka la ong ka la ong ba ka sngew khia ia ka PHE Mawphlang ka bym don u Microbiologist ban pynthikna ia ka um kaba biang ban dih.
“Ka jinglong ki paip um na khlieh iewduh ka long kaba isangsot bha ha kaba sorkar ka dei ban leh eiei ban pynbha", la ong ka KHNAM.Shillong:Ka General Meeting jong ka HSPDP, East Khasi Hills Disrict (EKHD), kan long ha ka 4 tarik mynta u bnai ha Dinam Hall, Jaiaw naduh ka por 10.30 baje mynstep.
Ha kane ka jingialang yn iakren na ka bynta ban pynkhlain ia ka party bad kumjuh ruh na ka bynta ban pynkhreh ia ka elekshon MDC ka ban long ha u snem 2019.
Kumta na ka liang jong ka seng, ka khot ka wer ia ki nongtrei jong ka party ban wan iashim bynta ha katei ka jingialang kumba la pynbeit.
Shillong: U Chief Executive Member ka Khasi Hills Autonomous District Council u bah H.S Shylla, u la kren ia kiba bun bah ki phang ha ka jingiakynduh jong ka District Council bad ki Khlieh Nongsynshar kaba la long myn hynnin ka sngi ha Madan Student.
U bah Shylla u la ong ba la thaw ia katei ka seng ki Khlieh Nongsynshar khnang ba baroh kin don ha kawei ka shatri bad katei kan pynkhlaiñ ha kiba bun ki liang naba kam myntoi shuh ban shu ia kren tang ki 2 ngut, 3 ngut ha kano kano ka rynsan, hynrei hap ban pyni ia ka jingiatylli bad ka jingialong kawei.
U la ong ba ka phang pdeng ba la thaw ia katei ka seng ki nongsynshar dei halor ka nongrim ba kin peit kin khmih ia ka jinglong kyrpang jong ka jaitbynriew ban pynneh ia ka Riti ka dustur, ka kolshor bad ban nang kyntiew shuh shuh ban pynriew spah ia ka jinglong kyrpang jong ka jaitbynriew Khasi.
U bah Shylla u la pynpaw ka jingsngewlyngngoh, namar ba ka Executive Committee barim jong ka KHADC kaba la ialam da u bah Pynshngaiñ N Syiem kam shym la ai bhah eiei ruh ia ki Hima ne ki Elaka na ka pisa kaba ka District Council ka la ioh haduh T.133 klur tyngka na ka sorkar India, “Nga lyngngoh shisha balei ka EC kaba rim kam ai bhah ia ki Hima, ki Elaka na katei ka pisa kaba haduh T.133 klur tyngka, ki Hima ki Elaka ki don shibun ki jingdonkam jong ki ban pynbit pynbiang ha ka kam synshar khaddar kum ha ka ban thaw ia ka kashari ne ka ing bishar jong ki" ong u bah Shylla.
Ha katei ka jingialang u la ther ruh ia ka shongkha khleh jong ki kynthei Khasi bad kiwei pat ki jaitbynriew ha kaba u la ong ba katei ka shongkha khleh ka dei kaba buh jingma bha ia ka jaitbynriew kaba lah ban kylla lut ki riti Dustur bad kiwei.
U la ther ruh ia ka ai jait kpa ha kaba u la ong ba ba ai jait kpa kan ialam sha ka lynti kaba bakla, naba kan poi sha ka jingshong sang bad u la ong ba lada mih ka ai jait kpa kan poi ka por ba yn ym don Syiem yn ym don myntri shuh ha ki Hima Khasi.
Nangta u la kren ia ka ILP kaba u la ong ba ka dei ka aiñ ka ban iada na ka jingioh kyrthep ki mynder ha kane ka jylla bad u la ong ba katei ka aiñ kam khang ba kin wan hynrei kin hap ban wan da ka lynti bad kin hap ban shong ban sah katkum ki sngi kiba ki donkam ym ban shu long nongshong shnong be-aiñ.
U CEM u la kren ruh halor ka jingleit iasoh ki 25 tylli ki Hima Khasi lane ki Khasi State sha ka ri India ha kaba u la ong ba tang mar ia iasoh lah shah tuh noh ha ka Assam ia ka Block I bad Block II.Halor kane ka jingialang ka la shim ia ka rai ban thoh sha ka sorkar Assam, ka sorkar Meghalaya bad kumjuh sha ka sorkar India ba ka Assam ka dei ban pynphai noh ia ka Block I bad Block II sha ka Meghalaya.
Ki Khlieh Nongsynshar na ki Hima ki Elaka bapher ki la ioh ruh ia ka lad ban pynsngew ia ka jingmut jong ki ha katei ka jingialang.
Shillong:Myn hynnin ka sngi, ki nongialam ka Shillong Sports Association (SSA) ki la aiti ia ka dorkhas ha u myntri ialehkai ka jylla u Bah Banteidor Lyngdoh da kaba kyntu ia u ban shim khia ban thaw lad na ka sorkar ban siang phlang platsik noh ia ka madan 1st Ground, Polo.
Haba kren sha ki nongthoh khubor u Myntri u Bah Banteidor u la ong ba kum u myntri un shim khia ban pynthikna ba kane ka madan kan tap noh da u phlang plastik.
U Bah Banteidor uba dei ruh u Vice President ka SSA, u la ong ba la kumno kumno ka jinglut na ka bynta kane ka kam, kam duna ia ka 5 klur eiei bad lada biang, ka kam kan sdang noh shwa ban kut une u snem.
“Lada kam don da kumwei pat ka jingpyn-kylla, nga kyrmen ba shwa ban kut une u snem, ngin ioh ban sdang ia ka kam", la ong u Bah Banteidor.
Ula ong ba ka bynta ba sah ka jaka shong peitkai ruh ka donkam ban pyndep noh ia kane.
“Ngin iaid shakhmat ban siang plastik bad ruh ia ka jaka peitkai jong ka madan 1st ground", la ong u Bah Banteidor.
U la ong ba kane ka madan kan long ruh kawei ban pynialehkai ia ka national games kaban sa long ha u snem 2022.
Ha kawei ka liang, u Secretary ka SSA u Bah B Diengdoh u la ong ba ka jingkwah jongki ban tap noh da u phlang plastik ia kane ka madan, ka long ban pyllah ban pynialehkai bun tylli ha ka shi sngi namar ba kumba ka long mynta, ki phlang mariang kim lah ban shan ban pynialehkai bun tylli ha ka shi sngi.
U la ong ba lashem snem lei, ka SSA kan sdang sa ia ka jingialehkai ka 4th Division bad ka jingialehkai ruh kan nang kham bun bad lada ym biang ka madan, kan shem jingeh ban pyniaid ha ka rukom kaba kham biang.
U la iathuh ba mynta ruh ki snngewnguh ia ka Meghalaya Football Association (MFA) kaba la ailad ban pynialehkai ha madan jongka ha 3rd ground namar ba ka madan 2nd ground ka SSA, kam da long kaba bha ban ialehkai hynrei namar ba duna ka madan, la hap ban pynialehkai beit.
U la ong ba ia ka jingialehkai ka Shillong Premiere League ruh ym lah namar ka jinglong ka madan.
“Lada ym don jaka kaba biang, ngi shem jingeh bad lada don ka madan plastik, ngin lah ban pynialehkai wat ia ki 2nd division", la ong u Bah B Diengdoh.
U la ong ba watla ka pyrthei ka shna madan beit da ki phlang mariang hynrei balei ka SSA ka kwah ban siang phlang plastic ka long namar ki daw bym lah kiar ka la shim ia kane ka lynti.
Shillong: Ka Shillong Lajong ka la iakhaid bad ka Sawmer ha ka jingiakhun ha ka lympung Shillong Premiere League (SPL) kaba long myn hynnin ka sngi ha madan Polo.
Ia ka Lajong la thep da u Novin Gurung (14) bad u Parvaj Bhuiya (74) katba ia ka Sawmer la thep da u Gamelial Kharlyngdoh ha ka 67 bad 71 minit.
Ha ka jingiakhun ka 2nd Division, ka Lawsohtun ka la pylliem ia ka Lumshyiap da 4-0 kol bad ia kine ki kol la thep da u Riborlang Dkhar (9, 68), Fernando Nongkynrih (70) bad u Johny Manbha (89).
Ha ka 3rd Division, ka Mylliem ka la pylliem ia ka Mawtawar da 2-1.
Ia ka Mylliem la thep da u D Nongsteng (23) bad u K Marbaniang (26) bad ia ka Mawtawar la thep da u Pynskemlang Jana (35+1).
Ka Hospital NEIGHRIMS, ka donkam ia U CSSD Officer bad kumjuh ia U Dietician, U Sanitary Superintendent nalor kiwei pat.
Ki jingbatai jong ki kam, ki long kumne harum –:- North Eastern Indira Gandhi Regional Institute of Health and Medical Sciences, Shillong invites application from eligible candidates for filling up the following posts purely on short-term contract basis.
Eligible/suitable candidates are requested to submit their applications in the prescribed format along with attested copies of certificates & testimonials, two copies of recent passport size photograph.
Only shortlisted candidates will be called for the written test as the Institute deemed fit.
Only Indian citizens need to apply.
Complete applications may be sent in the prescribed proforma to the “SUPERSCRIBINGPrescribed proforma of the application form can be downloaded in PDF format from Institute’s website  more details, Please check officialNotification.
Shillong: Lashai ka sngi ka 4 tarik u risaw kan don ka jingialang hapdeng ki nongrep bad ka Hima Mylliem ha ïewduh ha ka por 9 baje mynstep  ban pynbna ia ka jingweng noh ia ka jingot kilo na ki nongrep.
Katei ka jingialang kan long ha basa sohsaw ne ka ïew die lang.
Ka jing ia kob dap klur jong U Amitabh, ka la ioh ha ka sien nyngkong mynta ka aiom, ia ka nonghikai kaba na Assam, ka Binita Jain, kaba la ioh ia ka buskit kaba T.1klur.
Ka Binita, ka im ka jingim kaba shitom shi katdei, namar ba u tnga jongka, ula shah rahbor ha ki ehrang bad um shym la wan phai satia sha iing, haduh ha kine ki sngi ruh.
Ka Binita, ka la ap shisnem kynthih, ba un wan phai u tnga jongka, hynrei haba um wan phai shuh, kumta ka la sdang ban kamai hi noh dalade bad ka shu pynkhreh kot khynnah ban ioh kamai.
Ka Binita, ka don arngut ki khun ka Kavya bad U Rohit.
Ha ka jingiakob kaba T.50lak, ka Binita, ka dei ban jubab ia ka nongbah kaba rim ha India bad kumta ka la pyndonkam ia ka lifeline, ha kaba ka la iakren bad U Rohin u khun jongka, ha kaba ula jubab kaba dei bad katei ka dei ka Varanasi.
Kawei pat ka jingkylli, ka dei kaba T.1klur, kaba dei halor ka kam mukotduma ha Supreme Court bad hangtei ruh ka la jubab kaba dei bad ka la jop ia ka T.1klur bad ka jubab jongka ka long ka  Kesavananda Bharati case.
Ha ka jingjop kaba T.1klur, ka Binita, ka ioh ruh ia ka kali Mahindra Marazzo.
Ka Binita, ka la ai sngewbha ia u slasha uba remdor tam na Assam ha U Big B bad kumta ia ka gomoso kaba dei ka jain jong ka Assam.
Ka Binita, ka la shim bynta ruh ha ka jingkylli kaba T.7klur, tangba haba ka la peit bha ia ka jingkylli, ka la kyntait ban ia khun, hynrei hangtei ruh ka la jubab ia ka jingkylli kaba dei, tangba kam shym la ioh shuh ia ka khusnam, namar ba ka la weng shwa ialade na ka jingiakhun.
Shillong: Ka seng ki nongkhaïi ka Association of Meghalaya Traders and Transporters ka la ujor sha u myntri rangbah ka jylla u Conrad K Sangma halor ka jingshah khniot beiñ ki nongkhaïi namar ka jingpynbun ka sorkar ia ki jaka thew ne ki Weight Bridges.
Katei ka seng ka la ong ba la lum pisa T.200 tyngka kawei ka trok shisien iaid lynti bad ha ka shisngi ki don kumba 2000 tylli ki trok kiba iaid bad kata ruh ha ka por bym iaid ki kali kit dewiong bad lada ia kheiñ ha ka por iaid ki kali kit dewiong ki don palat 4000 tylli ki trok kiba iaid ha ka shisngi.
Ki la ong ba ha shi lynter lynti tang hapoh kawei ka district ruh ki don haduh 2 tylli ki Weight Bridges ha kaba ki la kdew ba tang ha East Jaintia Hills naduh Ratacherra shaduh Khliehriat ki don 2 tylli ki WB kawei ha Umtyra bad kawei pat ha Ratacherra , nangta ha West Khasi hills na Mawpun sha Riangdo ki don ar tylli ki WB bad katei ka ktah bha ia ki trok kiba kit jingkit kum ki marbam.
Ki la ong ruh ba ha ka por bym iaid dewiong lada ia kheiñ tang ia ki 2000 tylli ki trok kiba kit mar ki Weight Bridges ki kamai T.14 klur tyngka ha ka shisnem bad lada kheiñ ha ka por iaid dewiong kan long ar shah ia katei, katba ka jinglut ka sorkar ban thaw WB pat ka long tang T.30 lak tyngka.
Ki la dawa ba ka sorkar kan pynhiar noh ia ka jinglum pisa sha ka T.10 tyngka kawei ka WB bad lada lum ha ka dor T.10 tyngka ki WB kin kamai T.73 lak tyngka shisnem bad lada iaid dewiong kan long ar shah ia katei.
Shillong: Lashai ka sngi ka 4 tarik u risaw ki 13 Sengbhalang kin shong ia khih da kaba shong kyllaiñ mongor ha Parking Lot ka Add.
Secretariat , katei ka jingiakhih kan sdang ha ka por 11 baje mynstep.
Katei ka jingialang ka dei ban pynpaw ia ka dak ka jingpyrshah ia ka sorkar namar ka jingpynslem ban thaw ia ki khyrdop jaka rung jaka mih ki bar jylla kiba rung ba mih ha kane ka jylla lane ki Entry -Exit Point.
Shillong: Ka seng ki nongkhaïi kaba la tip kum ka Association of Meghalaya Traders and Transporters ki la ujor sha u myntri rangbah ka jylla u Conrad K Sangma halor ka jingioh laitluid ki nongkhaïi dewiong bad mawshun ban pynkit mar sha ki karkhana dewbilat kiba don ha ri Lum Jaintia khlem kano kano ka jingai khajna sha ka sorkar.
Katei ka seng ka la ong ba ki nongkhaïi ki phah ia ki dewiong bad ki mawshun sha ki karkhana dewbilat khlem da siew khajna sha ka sorkar bad kam don jingkheiñ satia ha ka sorkar bad ki bor sorkar ruh kim tip eiei ia kane.
Nalor kata ki la ong ba ki karkhana dewbilat kiba pynmih dewbilat na ri Lum Jaintia ki die rem bha ia ka dewbilat ha kane ka jylla katba ha ka jylla Assam pat ki die tad ban ia kaba ki die ha Khliehriat.
Ki la kdew ba katei ka jia namarba ka sorkar kam buh khyrdop ha ki lynti ban leit sha kitei ki karkhana dewbilat.
Nalor kata ki la ong shuh shuh ba kitei ki karkhana dewbilat kim ai kit satia ia ki mar jong ki sha ki kali jong ki trai muluk hynrei la pynkit da ki kali kiba na Punjab, Jammu and Kashmir bad na kiwei pat ki jylla jong ka ri India.
Ki la ong ba ka jingdon ki karkhana dewbilat hangtei kam shym pynmyntoi eiei ia ki trai muluk bad kam shym don satia ka jingiohkam ioh jam jong ki trai muluk.
Shillong: Ka kynhun ki Khlieh Nongsynshar ha ka jingialang kaba la khot da ka KHADC mynta ka sngi kaba la tip kum ka Council of Traditional Chiefs and Headmen ka la jied ia ki nongkitkam jong ka kiba kynthup ia u Syiem ka Maharam u Pa’iem Niandro Syiemiong kum u Chairman , 2 ngut ki Vice Chairman ba kynthup ia u bah Kynsai Lyngdoh uba dei u Chairman jong ka Mawlai Town Dorbar bad u Babu Boldness Nongum myntri ka Hima Nongkhlaw.
Ia u Secretary pat la jied ia u Acting Syiem ka Hima Mylliem u Pa’iem Ainam Manik Syiem, Joint Secretary la jied ia u Lyngdoh ka Lyngiong bad Treasurer u Pa’iem Balajied Sing Syiem u Syiem ka Hima Khyrim ryngkat 8 ngut ki dkhot napdeng ki Syiem bad Sordar, 6 ngut na ki rangbah shnong bad 2 ngut ki dkhot kiba ka KHADC ka thung.
Kitei kin dei ki nongkitkam ba shipor haduh ban da pynlong da ka elekshon ban jied ia ki nongkitkam ba pura.
Shillong: Da ki hajar ngut ki Khlieh Nongsynshar na ki Hima bad ki Elaka bapher bapher jong ka Ri Khasi ki la poi sha ka jingialang ba la khot da ka KHADC kaba la long mynta ha Madan Student, Jaiaw.
La pyniaid ia katei ka jingialang da u bah James Sylliang EM  Elaka bad la kren maitphang ia ka jingmut jong katei  ka jingialang da u CEM bah H.S Shylla.
U Justice Ranjan Gogoi, mynta ka sngi, ula shimti kum U Chief Justice ba 46 jong ka India.
La pynbam smai ia U Gogoi, da U President ka Ri, U  Ram Nath Kovind.
U Gogoi, u dei U Chief Justice ba nyngkong eh na ka thain shatei lam mihngi bad ka por treikam jongu, kan kut ha U Naiwieng 2019.
U Gogoi, ula long u nongbishar ka Gauhati High Court, ha U Rymphang 2001 bad hadien kata, ula leit sha Punjab bad Haryana High Court ha u snem 2010 bad ula long kum U Chief Justice jong katei ka kashari, ha u snem 2011 bad ula rung ha Supreme Court, kum u nongbishar, ha ka 23tarik Iaiong 2012.
Da U Bah Philip MarweinKaei ka Education Policy? Ka Education Policy ka dei ka maitphang kaba ïar kaba prat lynti (a broad outline) kumno ka Education ha ka jylla lane ha ka Ri kaba dei ban ïaid lyngba khnang ban poi sha ka thong.
Ha ka jingshisha ka dei tang kaba kdew lynti siang lynti kumno ba ka jingpynnang pynstad ka pule puthi ka dei ban iaid ha ka jylla.
Ka Education Policy kam batai lut lane kdew lut ia ki jnit ki jnat ha kano ka rukom ka Education ka dei ban iaid ha ka jylla.
Ia ka Education Policy kaba thymmai (ha ka jingshisha dei tang kane kaba mynta hi kaba ngi lah ban khot ka Policy) la pynkhreh naduh ka snem 2008-2009 bad hadien ba la iaid lyngba bun ki lynti ia kane ka Policy la mynjur da kane ka sorkar Meghalaya Democratic Alliance kaba mynta ha ka 21 tarik u Nailur, 2018 bad mynta ka la long ka policy pura.
Tharai yn sa nang pynbha ia ka katba nang iaid ki por, katkum ka jingiaid ki por khnang ban nang pynjanai ia ka.
Nalor kane ka Policy ngi tharai ba ka sorkar kan sa buh sa ia ki kyndon bad ki rule kumno ban pyntyllun ia ka Education ha ka rukom kaba janai khnang ban iadei dur bad ka policy.
Kaba kham donkam kyrkieh mynta ka long ban shna ia ki Syllabus kiba iahap sur bad ka Education Policy.
Nangta, ban jied ia ki kot bad ki Course kiba iadei dur bad ka Policy thymmai ban poi sha ka thong.
La donkam ia ki Teaching Aids ne ki Teaching materials kiba biang bha.
La donkam da ki rukom bad ki buit thymmai ban ai jinghikai ha ki skul bad ki kolej bad na ka bynta kane, la donkam ban ai ki training kiba janai bha ia ki nonghikai, ba ba kin ioh ia ki buit jingstad kumno ban hikai ia ki khynnah pule, ba kin kem bad shemphang kloi.
Namar, katkum ki report ki dang don jin haduh 12 ne 13 hajar ngut ki nonghikai tang ha ki primary ki bym pat ioh training ei ei kumno ban hikai skul.
Kane ka long kaba shykhei bha.
Kumno kin hikai haba kim nang kumno ban hikai, kane ka long kaba ma bad kaba pyniap pynban ia ki khynnah skul.
Nalor ki training, la donkam sa ki Refresher Training Course shuh shuh ia ki nonghikai namarba ka jinghikai ka don la ka por, katba nang iaid ka por, ka jinghikai ruh ka donkam ia ka jingkylla (teaching has got its expiry date).
Kumba la kdew haneng, ki dang don kumba 12 ne 13 hajar ngut ki nonghikai skul kim pat ioh training tang ha ki Primary Level bad ngim tip katno ngut ki don ki nonghikai kiba khlem pat ioh training ha ki Upper Primary, Secondary bad Higher Secondary ruh, ngim tip.
Lehse ka sorkar kaba siew tulop ia ki, ka tip bha halor kane ka bynta.
Kumba long mynta ki dang don tang saw tylli ki B.Ed College ha ka jylla bad tang 7 tylli ki District Institute of Education & Training ha ka jylla.
Katno ngut eh kine ki jaka ai training nonghikai ki lah ban pdiang.
Ha ki B.Ed ki dang lah ban pdiang tang 200 ngut shisnem bad ha ki B.El.
Ed lehse tang kumba 350 ne 400 ngut shisnem bad lano kein ki lah ban pdiang lut ia kito kiba kwah ban long ki nonghikai skul? Kumba la kdew haphrang ki nonghikai skul hi ki dei ban ioh training shuwa ban hikai bad kine ki training ruh ki dei ban long kiba janai, ym tang malu mala.
Nangta, ki nonghikai ki dei ban ioh training na ka por sha ka por ban kham tbit ban hikai.
Sa kawei kaba kham sniew tam bad kaba kynrei ha kane ka jylla Meghalaya mynta ka dei ka jingbymleit hikai skul ki nonghikai ba la thung ban hikai.
Kane ka kham jur hapdeng ki nonghikai skul sorkar.
Hynrei la katta ruh, wat ki skul jong ki Mishon ne ki skul private ruh ki don shibun ki nonghikai kiba pep skul khah khah.
Ha ka shibnai dang don kiba pep wat haduh 15 ne 20 sngi ruh.
Ha ki skul sorkar lei lei ki nonghikai kim leit hikai ia la jong, ki phah hikai da kiwei ha ka tulop kaba tang 1500 lane 2000 shi bnai katba ialade pat ki sei tulop 50,000 lane 60,000 hajar tyngka shibnai.
Kane ka jingthung Proxy Teacher ka dang jur haduh kine ki sngi bad donkam ban pynsangeh shisyndon ia kane ka kam be-ain ha ki skul.
La thung ia ki nonghikai ban hikai skul ym ban trei ia kiwei ki kam bad phah hikai ha ki bymdei bad ym dei ban pep skul ruh lait noh tad lada jia ba pang ne bashitom.
Sa kawei ka jingpang kaba jia ha ki skul ka dei ka jingbym don ki Headmaster, ki Principal lane ki Head Teacher.
Bun bah ki skul la shu pyniaid lymmuh, ym don Managing Committee (MC) kiba thikna bad kiba treikam.
Ki M.C kim phikir iala ki nonghikai, ki Head Teacher ne ki Headmaster kim pyntreikam ia ka Discipline hapdeng ki skul bad ia ki skul la shu pyniaid katba mon da ki Secretary jong ki M.C.Ia ki Grants jong ki skul la shu pyniaid tang da iwei ne ar ngut bad bunsien la shu tip marwei bad lehmon tang da ki Secretary jong ki M.C, ym tip ioh katno ki sei bad kumno la pynlut.
U Secretary ka M.C u lehmon leh khla bad u bat lakam ia kawei ka skul lane bun tylli ki skul ruh, namarba ki don kiba kum kita.
Shuh shuh, ki DSEO bad SEO bad kito ki briew ba la thung ban peit ia ki skul kim leit jngoh skul bad kim leit khmih aiu ki skul ki pang!.
Ki don ruh ki skul rngai ne kita ki Ghost Schools.
Mano ban kitkhlieh halor kine, katba ki DSEO bad ki SEO kim don jingkitkhlieh.
Kane ka long kumta ha kane ka jylla jong ngi.
Kito kiba dei khmih ban leit audit ia ki skul ruh ym don ba leit satia bad lada don ba leit bishar ia ki jingkhein jingdiah ia kawei ar, ki leit tad hadien bun bun snem bad ym ia baroh ki skul.
Ki don ki skul kiba pyni ba ki don 120 lane 150 ngut ki khynnah skul hynrei ha ka jingshisha ki don tang 60 lane 70 ngut.
La leh kumne tang ban ioh bam ei ei ia ki Grants bad ki skhim kum ka Midday Meal bad ki Midday Grant bad kumta ter ter.
Mano ba leit khmih bad leh da ki kam ia kine ki jait skul? Ym don.
Oh, katba nang kdew katta nang ki bun syrtap ki jingtap eitmiaw bad bun jait ki jingpang bad yn sei madan tang kiei kein?.
Mano ban pynkhuid ia kane ka synrum rynjain ha ka Educdation Department?.
Nangta, hab ban kdew sa kane kawei ka bynta, wat lada dang don bun ki jingpang hapoh ka education Department.
Ki don ki skul kiba don tang 5 ngut ki khynnah skul bad 6 ngut ne 5 ngut ki nonghikai.
Ki don ki skul kiba don tang ar klas kum ka klas XI bad XII katba ki nonghikai pat ki don 6 ne 7 ngut.
Ki leh aiu kine ki nonghikai haba ki shim klas tang ar sien lane laisien duh ha ka shisngi lane don ki sngi ba ki shim klas tang shisien ruh.
Katno ka jingsep-ei ka bor bad ka sor jong ki nonghikai haba ki trei tang khyndiat hynrei ki sei ia ka tulop kaba heh.
La dei ban pyndonkam ia ki nonghikai kiba tam ha kiwei pat ki skul kiba dang duna palat ki nonghikai.
Hynrei, khlem don ba leh kumta.
Hooid, ki lah ban don jingeh hynrei, katba lah dei ban pynduna katlah katiai ia ka jingtam ei jong ki nonghikai.
Ia kine ki jingpang lane ki synrum rynjain ba bun jait hapoh ka Education Department mano ban weng lane ban pynkoit, ban loit ban law noh? Dei ban don mano mano.
Balei u Minister um shim khia ia kine bad lehse u don bun ki briew hapoh ka Education Department ki ba lah ban leh ia kata?.
Ai un sdang noh ban pynkhuid mar mar, sdang na neng ne narum, na kamon ne na kadiang ruh ka biang hi, hynrei dei ban weng noh kloi lan ia kine ki jingpang, lym kumta, kam don jingmut satia ban don ka Education kaba thymmai haba kine ki synrum ki dang rynjain katne katne.
Ai ba u Minister Education un leh ei ei noh da kaba lam lynti noh mar mar ia ka Department.
Haba don ka mon, don ka lad bad lah ban leh.
Shillong: U nongialam liangpyrshah uba dei ruh u myntri rangbah barim ka jylla, u Dr Mukul Sangma u la kynnoh ba u Conrad K Sangma uba long u myntri rangbah mynta, u dei tang u tyngshop ka BJP bad ia kane, lah ban pynthikna ha ka sngi pynsmai ia u ha ka 6 tarik Lber mynta u snem, ha kaba la synran da ki nongialam ka BJP na Delhi.
“U Myntri Rangbah ba mynta u dei tang u tyngshop ka BJP, ngi tip ba ia kane, ha ka por ba u (Conrad) u bam smai ha ka 6 tarik Lber, la wan synran ki heh ka BJP na Delhi", la ong u Dr Mukul haba iakren sha ki nongthoh khubor myn hynnin ka sngi ha ing sah jongu ha Shillong.
Haba kop ba lada ka don ka elekshon MLA mynta, ka Congress kan jop ym duna ia ka 36 ngut ha kane ka jylla, u la ong, “Phi tip, nga tip ia ka dohnud jong u paidbah, lada don ka elekshon mynta, ngin jop ym duna ia ka 36 ngut ki MLA".
U la bynrap, “Ki paidbah ki la ngeit ia ka jingiathuh thok ki briew ka BJP bad kine ki briew (BJP), ki thok shi thok hynrei mynta ki la sngewthuh ia ki jingthok jong ki", la ong u Dr Mukul.
U la ong ba ka BJP ka la wan phrung sha kine ki jylla ka dong mihngi na kyrpong iing lyngba kiwei ki party kiba shim da ka lynti ban ialeh pyrshah ia ka Congress hynrei ki sngewthuh ba ha India, ym don da kiwei pat ki party kiba lah ban mih bujli ha jaka ka Congress.
“Ym don shuh da kiwei ki party kiba lah ban mih bujli ha jaka ka Congress ha ka ri.
Kiwei ki party kin shu wanrah tang ia ka jingiapait iapra", la ong u Dr Mukul.
U la ong ba kane ka sorkar jong u Conrad tang namar ba ki dang sngew muja ban ialeh sngewbha ba dang dep kyntiew kurim (honeymoon), ki shu sngap katba leh ka BJP bad u la ong, kum ka ain khang shalan masi ruh ba la pynmih jingpynbna ka sorkar pdeng, ki sngap man man bad ki ailad ban treikam ha kane ka jylla.
Ha kaba iadei bad ka elekshon MLA ha Mizoram, u Dr Mukul u la ong ba ki paidbah katei ka jylla, kin kyntait shi syndon ia ka BJP.“Ki paidbah ki tip ia ka jingthok ka BJP, peit hangne ha Meghalaya ruh ki kut tang ar ngut bad kata ruh ki paidbah ki tip kiba jop kim dei na ka BJP, bad ym don ba jop thymmai", la ong u Dr Mukul.
Hynrei kaba sngew thamula, ka long ba ka BJP ka pyniaid ia ka sorkar na Delhi ia kane ka sorkar ha Meghalaya.
“Ka jingialehkai ha Mizoram kan long hapdeng ka Congress bad ki seng riewlum ha katei ka jylla", la ong u Dr Mukul.
Shillong:Ka Hill Farmer Union (HFU) ka la iawer ia ki nongrep ka jylla ba kin iawan paidbah ha Iewduh ka 4 tarik mynta u bnai ha ka por 9 baje mynstep na ka bynta ban ioh jingtip dalade halor ka jingpyntip paidbah ia ka hukum jong u Syiem ka Hima Mylliem bad ka Dorbar ha kaba iadei bad ka jingot kilo.
Katkum ka kyrwoh khubor na u Bah Commander Shangpliang President jong ka Hill Farmer’s Union (HFU), u la iathuh ba hadien ka jingkyrpad jong ka seng ban pynmih da ka hukum ha kaba iadei bad ka jingot kilo be-ain ia ki jhur ha Iewduh u Syiem bad ka Dorbar ki la mynjur bad pynmih ia ka hukum, kumta ka seng ka ai khublei halor kane.
U bah Commander Shangpliang u la iathuh ba, na ka liang jong u Syiem bad ka Dorbar kin pyntip paidbah ia kane ka hukum kaba la mana ban ot kilo ha ka 4 tarik mynta u bnai ha Iew Dielang (jhur) Iewduh, kumta ka seng ka kyrpad ia baroh ki nongrep kiba ju leit die jhur ha iew ba kin wan ha katei ka sngi khnang ba ki lah ban iohsngew dalade halor kane ka hukum bad khamtam ban ioh copy ia kane ka hukum ba la pynmih da u Syiem ka Hima Mylliem bad ka Dorbar.
Na ka liang jong u bah Commander Shangpliang u la kyntu ia ki nongkhaii ba kim dei shuh ban ot kilo ia ki mar rep namar ka long kaba be-ain.
U la ong ba dei ban thew biang ia ka khoh, shang lane ka byrni ba thep ia ki mar rep bad sa ot kilo katkum ka jingkhia jongki.
U la kyntu ia ki nongrep ban phone ha u number 8837287374/8974071503 na ka bynta kino kino ki jingeh ba ki nongrep ki iakynduh.
Shillong:Ka dorbar ka Elaka Umniuh-Tmar Sirdarship kaba long ha ka 29 tarik Nailur, 2018, ka la iatai sani bha hadien ba la ioh khubor ba ka la don kiba kwah dawa pynkiew kyrdan ia ka Sohra Civil Sub-division sha ka kyrdan district.
Hadien ba la iatai, ka dorbar ka la rai ban nym pdiang ban pynhap sha ka District Sohra namar ba ia ka elaka Umniuh-Tmar hadien ba la thaw ia ka Pynursla Civil Sub-Division, la pynhap sha kane ka sub-division.
Ha ka jingkren bad u sirdar ka Elaka u bah PS Khongbeh u la iathuh ba katkum ka khubor, la iohi ba ka la don ka jingthmu ban pynkiew kyrdan ia ka Civil Sub-Division Sohra sha ka kyrdan district kaban kynthup ia ka Shella bad ka Sohra konstitwensi.
U Bah PS Khongbeh u la ong ba ka konstitwensi ka dei ban iaid lajong ka bynta, bad ka Elaka ka kwah ba dei ban pynneh beit ha ka Pynursla civil sub-division katkum ka jingpynbna da ka sorkar ha u snem 2017.
Ka jingiadei kam bad ki ophis sorkar ka kham suk kham biang bad iahap ka lynti synkieng ha ka leit ka wan sha Pynursla bad sha Shillong ban ia kaba leit sha Sohra namar ba ka kyllain bad jngai.
Ha ka jingshisha, ka Elaka kam don eiei ban pyrshah ia ka jingpynkiew kyrdan ia ka Sohra sha ka district hynrei kam kwah pat ban kynthup ha ka.
U Sirdar ka Elaka u bah PS Khongbeh u la ong kin leit iakynduh ia ki bor sorkar ha kine ki sngi, ban pan jingshai ia u pud u sam bad ki shnong ban kynthup ha kane ka district Sohra.
La rai ruh ban iakynduh lang ia ki nongsynshar jong ka Elaka Tynriang bad ka Elaka Nongjri ban iakren ban pynbeit halor kane ka kam, namar ba kumba paw ha ka map kaba don ha ka website u SDO (civil) Sohra, la pynngat lang ia kine ki Elaka ha kane ka Sub-division Sohra.
“Ka Elaka da lei lei ruh kam kwah bad kam pdiang ban pynhap ne ban kdup ha ka Sohra Civil sub-division ne District ne kumba ki la ai kyrteng ka South East Khasi Hills District", la ong u sirdar ka Umniuh-Tmar.
Shillong: Ka Dorbar shnong Bakur, Dawki kynthup ia u Rangbah shnong u bah Daniel Khongsit, u secretary shnong u bah Donstan Khonglah ryngkat ki dkhot ka shnong ha ka sngi baar, ki la leit jngoh ia ka skul Khasi Pnar Secondary skul kaba don ha Bakur.
Ha kane ka jingjurip la lap ba ka skul, ka don shibun ki jingduna naduh ki ing skul bad ki lap ruh ba ki kamra skul, ki la don ka jingor pait, ki tnum skul ruh ki long kiba lah pei lut.
U principal ka skul u bah Denis Lamin, u la ong ba ka long kaba jynjar bha ban pyniaid iaki klas haba tang shu slap ki kamra klas ki dap um na ka jingjaw um na ki sad.
Kane ka skul ka don ha khappud bad ka Bangladesh bad ka dei ruh ka jaka pdeng jongka Khasi-Jaintia, bad lah don kam ruh ban kyntiew kyrdan noh ia kane ka skul sha ka 10+2, bad ka Dorbar shnong Bakur ka kyrpad ia u myntri jongka tnad pule puthi ka jylla u bah Lahkmen Rymbui u ba dei ruh u nongmihkhmat kane ka thain ba un phai khmat lem ban pynioh jingiarap ban pynbha iaki jingdon kam kane ka skul.
Ha kane ka juh ka sngi, la jurip ruh iaka PHC kaba don ha Bakur Dawki, u na ka liang ki nongthoh khubor ki la ioh ban ia kren bad u Dr Simon Khonglah ba peit ia kane ka jaka sumar, u la pynpaw ba don bun ki jingdon kam ban pynbiang ia kane ka PHC ban pynbun iaki jingthiah ki nongpang namar kumba ka long mynta, bun ki nongpang khamtam haki bnai lyiur kim ioh jingthiah ban thiah namar ba duna jingthiah.
U Rangbah shnong u ong ba ka bording ruh ka pyndik bha ha kane ka shnong, ka daw ka long ba ki sainar elektrik ki rung napoh khlaw na lad Darang sha Bakur- Dawki bad la kyrpad iaka tnad trei kam jongka MeECL Jowai ban pyniaid noh na rud surok iaki sainar elektrik khnang ba ka bording kan biang ha kane ka shnong.
Shillong: Ka Langsning ka la pynliem ia ka Nangkiew Irat da 4-1 kol ha ka jingiakhun jong ka lympung Shillong Premiere League kaba long myn hynnin ka sngi ha madan Polo, Shillong.
Ia ka Langsning la thep da u Kitboklang Pale (16), Ebormi Buam (43), Fullmoon Mukhim (56) bad u Donborlang Nongkynrih (81) katba ia ka Nangkiew Irat la thep da u Barmanroy Nongsiej (85).
Ha ka jingialehkai ka 1st Division, ka Marbisu ka la shah pylliem ha ka Imson da 0-3 kol.
Ia ka Imson la thep da u Meban Shylla (21), Welbok Iawphniaw (48) bad u Oversharp Iawphniaw(84).
Ha ka jingialehkai ka 2nd Division, ka Raitsamthiah ka la shah pylliem ia ka Nongthymmai da 1-2 kol.
Ia ka Riatsamthiah lah thep da u I Kshiar (80), bad ia ka Nongthymmai lah thep da u Mat Makri (16) bad Samborlang Nongbsap (26).
Ha ka 3rd Division, ka Mawreng ka la iakhaid bad ka umphyrnai da 1-1 kol.
Ia ka Mawreng la thep da u B D Sohlang (44) bad ia ka Umphyrnai la thep da u Nongseibok Rani (70+1) da ka kol bakla hi.
Shillong: Ka State Co-ordination Committee of Coal Owners, Miners and Dealers Forum (SCCCOMDF),kaba dei ka seng ki nongkhaïi bad ki trai par dewiong ha kane ka jylla ka la leit ban ujor sha ka ïng bishar ba hakhliehduh ka ri India ka Supreme Court da kaba phah da ka Special Leave Petition ( SLP).
Katei ka jingphah jingujor sha Supreme Court ka dei hadien ba ka NGT ka la pynmih biang ia ka hukum jong ka ha ka 31 tarik u nailar, 2018 ban dang bteng ban khang  dewiong ha kane ka jylla.
Shillong: Ka Thain Upper Shillong, ka la mad biang mynta ka sngi, ia ka jingdheng kali kaba tasam shi katdei bad kaba la sdang naduh ka por 8baje mynstep.
Ki nongleit on skul, ki nongleit iew, ki la ia kulmar hi thlim, haba ka jingdheng kali, ka la sdang naduh na 4mer, Upper Shillong.
Wat la ym shym la iohi, ia ka daw jong ka jingdheng kali bad ba kam don kano kano ka jingjia, ha shi lynter surok, hynrei ka jingdheng kali, ka dang iai bteng ia ki kali kiba kiew na ka surok Upper Shillong ban leit sha Iewduh bad sha ki thain Lumdiengjri bad Civil Hospital.
Kat haduh ba thoh ia kane ka khubor, ka jingdheng kali, ka dang skhem hi trait bad la iohi, ba mynta lei ka la jan poi sha Sanmer.
Nongstoiñ: Ka kynhun ialehkai jong ka Boca Juniors FC na Garo Hills, kala ioh ban khur ia ka jingjop hadien ba kala lah ban pynliem noh ia ka kynhun ialehkai jong ka Amigos FC kaba na ki thaiñ Mairang ha ka jingiakhun kaba phra jong ka lympung Rani Motors Knock Out Football Tournament 2018 ia kaba la pynlong da ka Laitkseh Sport Club.
Shi bynta ka jingiakhun ha pdeng ka boca Junior na Garo pyrshah ia ka Amigos na Mairang ha ka lympung kynjatbol ha Laitkseh.
Haba phai sha katei ka jingiakhun kaba la long hynne ka sngi ha ka Madan Mawkynjoiñ Laitkseh la sakhi ba na ka liang jong ka Boca Junior kala lah ban ialehkai kham bha ban ia ka Amigos FC ha kaba kala ioh ruh ban thep haduh 3 tylli ki kol katba na ka liang jong ka Amigos Fc kam shymla lah satia ban pynphai wat tang ia ka 1 kol ruh.
Ia kitei ki lai ki kol jong ka Boca Juniors FC la ioh ban thep da u Jacky Sangma ha ka 13 minit, u Budhar Marak ha ka minir kaba 53 minit bad u Artush Momin ha ka minit kaba 70 bad ha katei ka sngi ia ka nam man of the match la ioh ban khur da u Artush Momin.
Na ka liang ka LSC kala pyntip ba ka jingialehkai kaba khyndai jong ka wat kaba nyngkong jong katei ka lympung kan bteng biang sa ha ka 6 Tarik mynta u bnai ha kaba ka kynhun ialehkai jong ka Shillong Lajong FC kan iakynduh pyrshah ia ka Marbisu bad katei ka jingialehkai yn pynsdang noh ha kapor 2:00 Pm thik.
Shillong: U Nongialam ka liang pyrshah  u Dr.Mukul Sangma u la mih noh na ka ïng sorkar kaba dei na ka bynta u myntri rangbah ka jylla kaba don ha ki thaiñ Polo bad u la leit ban shong ban sah ha  Sherwood Bungalow   ka ïng kaba ju shong ju sah u bah D.D Lapang kaba don mar pyrshah ia ka ophis jong ka Shillong Municipal Board.
U Dr.Mukul u la kiew ïng thymmai mynta ka sngi bad ka la don ruh ka jingiadihsha syaid mynta ka sngi ha katei ka jaka sah thymmai jong u.
Ka dei ka jingjia kaba la pynlehraiñ ia ka Puducherry,  ka  Union  Territory  jong ka India  ha kaba mynta ka sngi katba dang iaid ka jingrakhe ia ka Swachh Bharat ka la mih  kynsan ka huri hura hapdeng ka Lat jong katei ka UT  ka Lt.
Kiran Bedi bad u MLA ka AIADMK u A.Anbalagan bad katei ka jingiania ka long kaba khluit bha ha kaba la beh noh ia utei u MLA na katei ka jingialang paidbah.
Ka dei ka jingialang kaba heh kaba la long mynta ka sngi ka dei ruh ka jingialang kaba kham kyrpang ha kaba la pynbna ia ka Puducherry kum ka UT kaba lait na ka jingleit bar pathar.
Ha katei ka jingialang la dei ban donlang u myntri rangbah u V.Narayanasamy hynrei um don satia bad la don ki myntri sorkar bad katei ka Lat.
U MLA ka AIADMK mar ia shong u la peit ia ka prokram jong katei ka jingialang bad u iohi ba ka kyrteng jong u kam don ha ka thup jong ki nongkren bad u la pynbor ia ki nongpyniaid ba ki dei ban ai prokram ia u ruh ban kren.
Ki nongpyniaid ki la kyrpad ia u ba ka por kan ym shah naba ka jingialang kan long kaba jrong bha ha kaba kin don ruh ki jingsam khusnam bad kim lah ban pynbun nongkren hynrei um ailad satia bad u ong ba dei ban buh beit ba un kren.
Ki nongpyniaid ki hap ban pynhun ia u bad ki la buh prokram ba un kren.
Haba la dei ka pali jong u ban kren , u Abalagan  u la kren jrong bha bad ki nongpyniaid ki la ai da i slip kaba la thoh ba u dei ban pynkut noh ia ka jingkren jong u ba la iaid ka por hynrei um sngap satia bad u kren la ka jong ka phang.
Kawei na ki jingkren jong u ka dei ba u la pynpaw ba kumno yn pynbna ia ka Puducherry kum kaba la lait na ka jingleit bar pathar haba ha ka konstitwensi jong u ki don kumba 1000 tam ki longing ki bym don tang ka jaka leit bar ruh.
Don ki ophisar kiba la kyrpad ia u ban pynkut noh hynre ium sngap bad ha katei ka por ka Kiran Bedi ka la hukum ia u nongpyniaid ban pynlip noh ia ka tynghung pynsawa  ba utei u MLA un shong noh.
Ki nongpyniaid ruh ki la leh kumta bad hangta u Abalagan  la bitar lep bad  la mih ka jingiania kaba jur hapdeng jong u bad ka Lat jong ka Puducherry , ka Kiran Bedi ka la hukum ba u dei ban mih noh na katei ka jingialang bad um dei ban pynsniew dur ia katei ka jingialang , u ruh u la hukum kylla ba ka dei ban mih ma ka ,kumta ka jingiania ka long kaba khluit bha  bad ki myntri sorkar kiba don hangtei ki la pyrshang ban pynjem ia u hynrei u la ong ia ki hato phi dei ki nongbud jong  ka Lat ne phi dei ki myntri sorkar, hato ka Lat ka dei ka mahadei jong ka Puducherry hynrei hadien ba la tuklar u la mih noh na katei ka jaka ryngkat ka jingdom jingbitar.
Hadien katei ka jingialang ka Kiran Bedi ka la ong ba utei u MLA u dei uba ju mlien ban thaw jingkulmar bad uba ju kren kulmar bha bad kane ka jingleh jong u mynta kam dei satia ka sien kaba nyngkong.
Katba utei u MLA pat u la ujor sha u Lamphang ka ïng Dorbar Thaw-aiñ halor katei ka jingjia bad u shim ba ka dei ka jingpynjah  burom ia u nongmihkhmat paidbah.
U myntri ka tnat  Public Works Department (PWD), U HD Revanna, ula kynriah kam ia 700ngut ki nongtrei PWD ha ka shisngi.
Kitei kiba shah kynriah kam ki long 191ngut ki  Assistant engineer, 150ngut ki  junior assistant, 200ngut ki  assistant executive engineer, 20ngut ki executive engineer, 10ngut ki  Superintending Engineer bad 130 ki nongtrei clerk.
Haba kynthoh halor katei ka jingjia, U  HD Kumaraswamy myntri rangbah ka Jylla, u ong ba katei ka dei ka jingthmu ban ai ka jingsynshar kaba khuid ia u paidlang ka Jylla, ha ka jingwan jong ka sorkar thymmai.
Shillong:Ka sorkar Jylla, ka la pyllait ia ka tulop ki nonghikai SSA kaba la sahteng mynta la san bnai kynthih, kata naduh Lber haduh Nailar 2018 bad ka jingsiew kan neh kumba ka ju long 19044/- ia ki nonghikai LP School bad 20493/- ia ki nonghikai UP School.
Na ka liang ka sorkar lyngba ka State Project Director (SPD) Shillong ka la pyntip ba la pyllait myn ha ka 1 tarik Risaw sha baroh ki District jong ka Jylla bad ka shong  sa ha ki District Mission Coordinator (DMC) ba kin pyllait pat sha ki SMC bad transfer pat sha ki Account jong ki nonghikai.
Shillong:U Lat ka jylla Shri Tathagata Roy u la ia shim bynta ha ka jingpynkhuid shnong ba la pynlong da ka  GORETO Socio-Cultural & Welfare Society, Shillong, Vivekananda Sangha, Oakland, Shillong  bad Greater Iew Polo Welfare Association, ha Polo Shillong.
Katei ka jingpynkhuid shnong ka long kum ka jingrakhe ia ka Swacch Bharat Abhiyan.
Ha katei ka jingpynkhuid shnong la wan ban ia shim bynta lang ruh da u myntri sorkar uba peit ia ka tnad ka koit ka khiah u bah A.L Hek, u Deputy Commissioner ka East Khasi Hills u bah P.S Dkhar, u President ka  GORETO Socio-Cultural & Welfare Society, Shillong, Shri P.N.Sharma, Commandant of CRPF, 67 BN, CRPF nalor kiwei pat.
Shillong: Mynta ka sngi, la pynbam smai ia U Bah Hamarson Thangkhiew, kum u nongbishar jong ka Meghalaya High Court.
U bah Thangkhiew, u dei u nongbishar ba nyngkong eh napdeng ki Khasi, ba un shah jied ha High Court.
La pynbam smai ia U bah Thangkhiew, mynta ka sngi, da U  Mohammad Yaqoob Mir, uba dei U Chief Justice, ha kaba la don ryngkat U  Justice Sudip Ranjan Sen bad nangta sa U Chief Secretary ka sorkar Meghalaya, U Yeshi Tsering.
U Bah Thangkhiew, ula dei uwei na ki riewsaid ba rangbah jong ka Gauhati High Court, naduh u snem 2010, ha kaba u ia said ia ki ain civil bad constitutional law.
U bah Thangkhiew, u la pyndep ia ka jingpule jongu ha St Edmunds School bd nangta, u leit College ruh ha St Edmunds, ha kaba u shim ia ka Economics kum ka honours subject jongu bad ula pyndep ia ka Graduate ha u snem 1987 bad hadien kata, u leit ban pyntbit ia ka kam ain na Delhi University ha u snem 1990.
Mynta ki don lai ngut ki nongbishar, ha Meghalaya High Court nalor U bah Thangkhiew, u don U Chief Justice Mir bad U Justice Sen.
Kumba 30hajar ngut ki nongrep, ki la shah khang lynti mynta ka sngi, ban rung sha ka nongbah Delhi.
Kitei ki dei ki nongrep kiba wan na Uttar Pradesh bad ki don jingthmu ban rah ha ka nongbah Delhi bad ban pynkut ia ka jingiaid pyrshah sorkar jongki ha Kisan Ghat, kaba dei ka jaka sah kynmaw ia U  Chaudhary Charan Singh.
Ki nongrep kiba shah synreit um pad shah siat lyer sat khmat ha ki pulit ha khappud ka nongbah Delhi.
Ki pulit jong ka Uttar Pradesh, ki la pakhang lynti ia kitei ki nongrep bad haba ki nongrep, ki la sdang ban ia pyni bor, ki la pynpra ia ki, da kaba siat da ka um bad ka lyer sat khmat bad don na kitei ki nongrep kiba la mynsaw ha katei ka jingshah hiar thma ha kitei ki pulit.
Kitei ki nongrep, ki dawa ban map noh ia ka ram nongrep, ban ai duna dor ia ka bai ilektrik bad ka bai petrol bad ban ai bai bam tymmen ia ki nongrep kiba la palat 60snem bad ban pyntrei kam noh ruh ia ki jingai jingmut jong ka  Swaminathan Commission.
Ka jingialang, ka sdang na Tikait Ghat ha  Haridwar ha ka 23tarik Nailur bad ki nongrep kiba bun bah kiba   Gonda, Basti bad Gorakhpur bad kynthup ruh ia ki bynta jong ka mihngi ka Uttar Pradesh, kiba dei ki jaka jong ki nongrep pai.
Ki nongialam jong ki nongrep, ki la ia kynduh mynta ka sngi, ia U Rajnath Singh, myntri kam poh iing bad la iathuh ba U Rajnath, ula mynjur ia kiba bun ki mat jingdawa jongki, ha kaba la sakhi lang da u myntri khynnah ka tnat rep jong ka sorkar India, U Gajendra Singh Shekhawat.
Ki nongialam jong ka  Bharatiya Kisan Union (BKU), kiba ialam ia katei ka jing iakhih, ki kam ba kim pat poi satia sha ka jing ia mynjur bad ka sorkar India, na ka bynta ban pyntrei kam ia ka  kaiphod jong ka Swaminathan bad ban buh ia ka dor die ia ki mar rep jong ki nongrep bad kumjuh ruh ban map beit shisien ia ka ram jong ki nongrep.
Na ka liang jong ki liang pyrshah sorkar, ki kynthah jur ia ka sorkar BJP, halor katei ka jingktah kti ia ki nongrep bad U Rahul Gandhi, uba dei u nongialam jong ka seng, ula ong ba ha ka sngi jong ka jingialeh pyrshah ia ki kam ia umsnam, hynrei ki nongrep ki shah bom, shah tied ha ki bor pulit.
Shillong: Mynta ka nohsngi, da ki spah ngut ki nong Sohiong, ki la leit tur kynsan sha ophis jong ka Khasi District Council, ha Lumdiengjri bad katei ka jingleit, ka long ban dawa ba dei ban pynhap noh ia U Bah Shemphang Lyngdoh Thabah, na ka kam Lyngdoh jong ka Sohiong.
Ia katei ka jingleit, la ialam da U bah Lembarkut Step War, President ka Synjuk Nongsynshar Krang Pyllun, ha kaba la don lang ki Rangbah Shnong lem bad ki riew paidbah jong ka Thain.
Kitei ki nongsynshar, ki la ai por shi taiew ia ka Khasi District Council, ba kan pynhap shuki ia U Bah Thabah bad lada jia ba katei kam urlong, ki byrngem ba kin shah jingit ha khmat jong ka ophis ka Khasi District Council.
Kitei ki nongsynshar shnong, ki kynnoh, ba katei ka kam ka iai sahteng haduh ha kine ki sngi, na ka jing lushia jong U MLA/MDC jong katei ka thain.
Ka NSCN-IM, hynnin ka sngi, ka la ther tyngeh ia ki shipai Assam Rifles, ba ki la pynkhein ia ka jingsangeh ia siat bad katei ka seng, da kaba ki kem ia u nongialam jong katei ka seng, ha Zeliang, ha ka 16tarik Naiwieng, khlem don daw eiei.
La iathuh da katei ka seng, ba U Ringnichang Khapur, uba dei uwei na ki nongialam jong katei ka seng, ula shah kem ha ka Sngi U Blei, ha ka por 5.30 janmiet ha ka shnong Riangpang, jong ka Nungba Sub Division ha Nagaland.
Hadien katei ka jingjia, ki la mih ki kynthei, kiba la khang lynti ia ka surok bah jong ka National Highway 39, ban dawa ban pyllait mardor ia U Khapur bad la iathuh ba ka don kawei ka longkmie, kaba la mynsaw jur, namar ka shah tied da ka suloi na ka khlieh jongka bad ki don ruh sa shibun kiwei pat kiba mynsaw,  namar ba ki leit ban dawa ban pyllait ia U Khapur.
Ka NSCN-IM, ka kynnoh ruh ba utei uba shah kem, ula shah shoh shah bom ha ki shipai hapoh ka kali jongki, wat haba ki kynthei, ki dang leit ban iakren, na ka bynta ban pyllait noh ia u.
Ka  NSCN-IM, ka kren shai ba kitei ki jingleh ki jia, wat haba katei ka seng, ka don ha ka jingiakren iasuk bad ka sorkar India.
Na ki 40lak ngut, kiba la shah kyntait ha ka  National Register of Citizens (NRC), ki don mynta tang 4.5lak ngut, kiba la ujor biang bad kiba dawa ba dei ban pynrung ia ki, ha ka bui jong ka NRC, namar ba ki kam, ba ki dei ki nong India ba pura.
Katei ka dei hadien ar bnai, ba la shah da ka Supreme Court, ia kito kiba don ka jinglong trai jongki, kum ki nong India, ba kin pynbiang ia ki kot ki sla jongki.
Ki lad khubor, ki iathuh ba kitei ki 4.5lak ngut ki don ia ki kot ki sla kiba biang, na bynta ban kam trai ia  ka jinglong nong India jongki.
La sngewthuh ba ka jingduna jong kitei kiba pynrung kyrteng biang, ka la poi sha ki shkor jong u myntri kam poh iing ka sorkar India, ha kaba U Sarbananda Sonowal, myntri rangbah ka Assam, ula leit ia kynduh ha ka Sngi Saitjain ba ladep.
Shillong: U bah John Kharshiing, uba dei uwei na ki General Secretary jong ka MPCC, hynnin ka miet, ula pynmih ia i jingthoh lyngkot, ha kaba ula pynsngew ba ka All India Congress Committee (AICC), ka dei ban leit sha ki shnat treikam bapher jongka, ha shwa ban jied ia ki kandidet MP sha ka elekshon Lok Sabbha, ka ban sa wan bad ka dei lyngba katei ka lynti, ba ka seng, kan ioh ia ki kandidet kiba jop, ong U Bah John Kharshiing.
U Bah John, ula dei uwei na ki riew ialeh ia ka elekshon MP bad lehse, lada kan don ka jingleit sha ki shnat treikam,  un lah ban long   uwei na kiba wan shakhmat, ban iaknieh tiket MP.Na ka liang ka Congress, ha ki khyndiat sngi ba ladep, ka la pynthikna, ba kan  jied biang ia U Ma  Vincent Pala, kum u kandidet jongka, na bynta ka elekshon Lok Sabbha 2019 bad la pynthikna ia katei da U Working President jong katei ka seng, U Bah James Lyngdoh.
Shillong: U Chairman barim ka GNLA u Champion R Sangma ha ka jingbteng ban ia kren badu la ong ba 5 snem kynthih u don hapoh phatok bad ha kine ki 5 snem ki por ki shu iaid la ka iaid khlem sngewthuh.
Haba kylli kumno u pynlut por hapoh phatok, u Champion u la ong ba hapoh phatok u don la ka jong ka Library bad ki don bunbah ki kot ha la ki jong ki jong ki sobjek, nalor kiba la don lypa u la ong don kiba wan ai ki nongtrei hapoh phatok, don ba wan ai ki paralok, don ki ophisar pulit kiba wan ai bad ki wanrah ruh kiba haing hasem.
“Nga don ka Library lajong ha phatok, ki don bunbah ki kot ha ki sobjek bapher bapher, nga pynlut 5 kynta shisngi ban pule kot" ong u Champion R Sangma.
Ha ka por mynstep pat u la ong ba u kham pynlut por ban kilan met, “Mynstep nga kilan met, nga lehkai Gym bad ha ka por 7:30 baje man ka step, nga dih sha step bad 11 baje pat nga bamja step" u la ong.
U la iathuh ba ha ka por 5 baje janmiet pat u ju ialehkai phutbol, Volley Ball, Cricket bad kiwei pat ki jait jingialehkai.
Nangta u la ong ba la shah ia ki briew ban wan kynduh ia u tang naduh ka por 12:30 haduh 3:00 baje janmiet, tang 2 kynta shiteng shisngi.
“5 snem ba nga don ha phatok, da ki spah ngut kiba wan bad wan ia kynduh ia nga, ki dei ki ophisar kiba kham rangbah ia nga, ki ophisar kiba kham hapoh jong nga bad ki shipai (ngam ju khot ia ki ki langrut bad ngam ju pyndonkam ia ka kyntien langrut, nga ong beit ia ki ki shipai)" ong biang u Champion.
U Champion u la pyni ruh ia ki Video u ring ialade ha ka por ba u ialehkai kilan met hadien ba u la lait na phatok bad u dei u briew uba la pyntbit ha ka Martial Arts.
“Naduh ba nga dang khynnah nga ialehkai Kungfu, u Master Kungfu jong nga u dei u Mizo, nga ialehkai Taekwondo bad nga la leit shah hikai 4 snem ha ka por ba nga dang leit skul, nga hikai NunChaku 15 snem, nga la leit shah hikai Chain Stick, nga leit hikai kawar dieng, nga hikai ruh ban ia talain wait" ong u Champion ha ka jingiakren bad u Rupang.
Nalor kitei ki sap kiba u don , u iathuh ba naduh dangrit u ju sngewtynnad ruh ban rwai kumta u la leit hikai ban tem kaitar, tem Piano bad ban tem Drum, “Kiwei pat ki jait tiar tem ruh, nga nang ban tem, ha phatok ruh nga ju thaw jingrwai bad hadien ba la mih phatok nga la pyllait paidbah ia ki jingrwai jong nga kiba nga rikod ha Studio, kiba nga rwai ha ka ktien Garo" iathuh u champion uba la pynsngew ruh ia ka jingrwai kaba u rwai kiba u iathuh ba dei ki jingrwai ieit ri bad ki jingrwai niam.
Ki don shibun kiei kiei ki jingiakren shaphang ka GNLA bad u Champion hynrei u la ong ba kiba bun ki bynta pat ki bym pat long ban pynmih ha ki kotkhubor naba ka don ka jingteh jong ka kashari.
Shillong: Uwei u briew uba na South Garo Hills, u la shah kem ha ki pulit na Malki, Shillong ha ka 15 tarik mynta u bnai halor ka jingkynnoh ba u la pyniap ia la ka lok ha u snem 2010.
U Amison M Sangma uba na shnong Rimrangpara ka South Garo Hills, u la shah kynnoh ba u la pyrshang ban rieh ialade hadien ba la suba jur ba u donkti ban pyniap ia ka lok jongu kaba dang ar met ha u snem 2010 ha shnong Bolchimdagre.
Ki pulit kiba la thwet ia une u briew ha kine ki 8 snem, ki la ioh ban kem ia u ha ka 15 tarik na Malki, Shillong namar ba ki la shem jingeh ha kine ki snem na ka jingkylla jaka sah man ka por ban lait na kti ka ain.
U Amison M Sangma u la shah kynnoh ba ula pyniap ia ka lok ka Melkuritha Sangma ha ka shnong Bolchimdagre ha u snem 2010.
La ioh ban kem ia u hadien ka jingiai buddien ki pulit.
Kham mynshwa, u la shah pynngat kyndon ain hapoh ka jingialam u Ravi K Sangma (MPS, SDPO – Chokpot) bad u 2nd OC ka Chokpot PS, u Sub Inspector, E Ch Momin halor kane ka kam runar.
Shillong: Ki shipai BSF kiba don ha Baghmara, South Garo Hills ki la ioh kem 7 ngut ki snar khaii masi ha ka 17 tarik mynta u bnai.
Ki BSF ki la iohi ba ki don ki kali kiba I suba sniew kiba iaid na Bagh mara ban leit sha Phanda kumta ki la kthong ia ki bad ki la ioh ban bat 4 tylli ki kali Bolero Max Pick up bad hapoh kitei ki kali la lap ba ki don 29 tylli ki masi kiba la thmu ban shalan tuh sha Bangladesh.
Ha katei ka jingjia ki briew kiba don hapoh ka kali ki la pyrshang ban phet krad bad ki shipai ki la kthong ia ki haduh ban da ioh bad la ioh kem 7 ngut.
Kitei ki 7 ngut ki dei kiba la tip kyrteng kum u Joynal Abedin (29 snem) uba na Goalpara, Assam, u Ajijul Haque (32 snem) uba na Kandara Dhubri-Assam, u Shohidul Islam (22) uba na Thepkai na goalpara district , Assam, Sanowar Hossain(24) uba na Sonahara Goalpara District-Assam, Mohiruddin Ali (23 snem) uba na Ashudubi Goalpara Assam, u Intaj Ali Fakir (48) na Nizkurakati, Distt.
-Goalpara bad u Fajal Haque (37snem) uba na Nizkurakati, Distt.
-Goalpara (Assam).
Kitei ki 4 tylli ki kali ba la ioh bat ki dei kiba don ia u nombar   AS 18 C 9037, AS 18 C 8791, AS 25 C 9531 bad AS 18 C 7926.
Ki shipai ki la kurup noh ia kitei ki 29 tylli ki masi kiba shongdor kumba T.4 lak tyngka.
Ia ki briew kiba la ioh kem la aiti sha ka tnad ba dei peit bad kumjuh ki mar ba la ioh kurup ban leh ia kaba donkam.
Na kitei ki 7 ngut la ioh ban kurup pisa India.
Ki shipai BSF ki la ong ba ba ki la thaw da ka kynhun kyrpang ka ban pynjur ia ka jingia khun pyrshah ia ka jingshalan masi tuh sha Bangladesh ha ki jaka khappud bapher bapher.
Jowai: Hynnin ka sngi Saitjain, palat 500 ngut eiei ki riew paidbah na kylleng ka thain Tuber Constituency ki la pyn iasoh ia lade sha ka Party NPP ha ka jingialang kaba kyrpang kaba la pynlong ha Khliehriat West Community Hall.
Ha kane ka jing ialang, u kyrtong uba don ka jingthrang ban ia khun biang ia ka MDC Election 2019, u ma Helping Phawa, uba dei ruh u MDC barim kata thain Tuber u la rung sha ka party NPP bad baroh kitei ki riew paidbah ki dei ki nongkyrshan jong u.
Ia ka jingialang, la pyniaid da u ma Rapbait Bareh, President ka NPP Khliehriat Block ha ryngkat ka jingiadonlang ki nongai-buit, u ma Joinriwel Pyrtuh MDC ka Bataw Lakadong bad u ma Phasmoon Dkhar MDC ka Musniang Rangad.
Na ka liang ka Party NPP Khliehriat Block ka la ai ka jingiaroh ia u ma Helping Phawa uba la lah ban ialam ia kitei ki riew paidbah ban pyniasoh ia lade sha ka party.
“Ngi don ka jingkyrmen ba ngin jop bun na East Jaintia Hills.
Ha East Jaintia Hills ngi don haduh 9 ngut ki MDC bad ngi kyrmen ban gin jop lut ha baroh 9 seat", la ong u ma Rapbait Bareh, President ka Party haba iakren bad une u Nonglum Khubor jong u Rupang.
“Ka jingwanrung dkhot mynta ka sngi palat 500 ngut ka paw shai ba ka NPP ka nang khlain nangkhlain ha East Jaintia Hills District"Ha kaba kylli halor ka Ticket na ka bynta u ma Phawa, u ma Mareh u la ong ba na ka liang jong ka NPP Khliehriat Block ngin pyrshang ban ai ia ka recommendation hynrei ka rai kaba khadduh kan long hi na ka District Unit bad na ka State Level.
Kumban shu pynkynmaw, u ma Wailad Shylla uwei na ki member ka Election Committee hapoh ka jingialam u ma Sniawbhalang Dkhar kum u Chairman, ha ka jingialang bad ki nongthoh khubor u la pynbna ba baroh kito kiba thmu ban pan ticket MDC na ka Party kan kut ha ka 30 tarik  mynta u bnai.
Hadien ba ngi la ioh ia ki Application, ngin sa bishar bniah bad ngi sa ai ka rai, la ong utei u dkhot ka Election Committee uba dei ruh u MLA ka Jowai.
Nongstoiñ: U Syiem ka Hima Nongmynsaw Syiemship u Paiem Phlowing Syiem Nongbak ha ka sngi Saitjain jong ka taiew ba la lah, u la ioh ban plie noh ia ka khyrdop khrong musur, ha kawei na ki jaka jong ka shnong Mawlan – B kaba hap ha ka surok Tiehthawiar – Langpih.
Ha katei ka sngi plie ia katei ka khyrdop khrong musur la ia don ryngkat lang da ki dkhot jong ka Executive Dorbar, ki Sordar shnong bapher bapher kiba hap hapoh katei ka Hima ki long kmie long kpa kiba long ki khun ki hajar katei ka Hima bad kiwei kiwei.
U paiem Phlowing Syiem Nongbak haba kren ha ki nongthoh khubor u la ong ba ka jingplie jong ka Hima ia katei ka khyrdop kam shymla dei satia bad ban kuna ia no ia no hynrei kan long tang kum ka bai nguh Syiem haba ki wan iaid lyngba katei ka Hima.
“Ka Hima ka ia wer ia baroh ki khun ki hajar jong ba kin ai ka jingiatrei lang na ka bynta ban wan rah ia ka bha ka miat ha ka It ka Hima khnang ban lait khamtam na ka jingshah thombor ha ki bor jong ka sorkar Assam" ong u Paiem.
Katba na ka liang jong u Secretary katei ka Hima Nongmynsaw u bah John Syiem Nongbak u la ong ba ka jingplie ia katei ka khyrdop ka dei hadien ba kum ka Hima kala dep ban ioh ia ka jingbit na ka KHADC bad u la iathuh ruh ba ka jingiaid lynti ban pynurlong ia katei ka khyrdop kala shimpor haduh 1 snem tam eiei.
Shuh shuh u la iathuh ruh ba ha shuwa ban sdang ia katei ka kam na ka liang jong ka Hima kala dep ruh ban pyntip sha u DC bad SP ka West Khasi Hills District bad ym tang katta na ka liang jong ka Hima kala dep ioh ruh ia ka jingbit (NOC) ban buh ia katei ka khyrdop na ka tnad PWD.Na ka liang jong ka Hima Nongmynsaw Syiemship ka ai ka jingkhublei kaba kyrpang ia ki bor pyniaid  District Jong ka West Khasi Hills District bad kumjuh ruh ia u CEM barim ka KHADC u bah P.N Syiem  ba kila ai ia ka jingtrei lang bad khamtam ia ka jingdonkam jong ka Hima bad kumjuh ka Hima ka khmih lynti ruh ba u CEM ba mynta u bah Humbug.
S Shylla ruh in ai ka jingiatreilang bad ka Hima.
Shillong: Ka Umshyrpi College, Shillong ka la plie ia ka jingpule ne Khasi Traditional Music Certificate Course ia ka tem ka put Khasi ha kane ka sngi Saitjain, kaba dei ruh ka jingdap 25 snem ka jingiaid lynti jongka.
Ia kane ka jinghikai la plie u president ka Governing Body ka college u Sayeedullah Nongrum ba la don lang ka Kong Helen Giri, kawei na ki nong saindur kaba iakhun ban pynrung ia ka put ka tem Khasi ha ki skul bad ki college.
Haba kren ha kane ka sngi, u Sayeedullah u la ong ba ka jinghikai ia ka put ka tem Khasi kam dei tang ia ki Khasi hynrei ka jinghikai kan long ruh ia ki bym dei Khasi.
U la ong ba ka put ka tem ka dei ka jingim jong u briew bad khlem ka rwai ka siaw u briew um long eiei.
U la kular ba ka bor pyniaid ka college kan sa bteng ban hikai haduh ka kyrdan ba kham shajrong ia ka put ka tem Khasi.
Shwa ia kane, ka Dr Helen Giri ka la pynithuh shwa ia u samla rangbah u Bah Rojet Buhphang uba la dei u stad ka put ka tem Khasi uba la ioh ruh ia ka khusnam national award ka Bismillah Khan Puraskar Award na ka Sangeet Natal Akademi kum u duhalia ha 2007.
U Bah Rojet mynta u dei u nonghikai ha ka put ka tem tynrai ha ka Sieng Riti Institute kaba don ha Wahkhen kaba ai ka jinghikai ia ka tem ka put tynrai.
Ka Kong Helen ka la ong ba ka la iaid lyngba ia ka put ka tem Khasi, bad kam dei kaba suk ban iasaid ban pynrung ha ki jaka pule bad hadien ba ka la iaksaid bun sien, ka la lah ban pynurlong ia kane ka jingthmu.
Ka la ong ba lada ym lah ban pynrung ha ki skul bad ki kolej ban hikai ia ka put ka tem, kam don jingmut ban pynroi ban kyntiew ia ka.
“Ka rwai ka siaw kam dei ban pyndonkam tang ha ka iap ka im hynrei dei ban hikai ia ka ha ki skul bad ki kolej ruh", ka la ong.
Ka la ong ba ia ka jinghikai ia ka put ka tem Khasi la pynrung ruh ha skulbah NEHU bad mynta la don ki college kum ka St Anthony College, ka Laday Kean College, ka Synod College, Sanker Dev college bad kiwei kiba la hikai ia ka put ka tem.
Ka la ong ba ka donkam ban pynshlur ia ki samla pule ban shim ia ka sobjek ka put ka tem kum kawei kaba kongsan ha ka ioh kam ioh jam.
Ha kane ka sngi, u Bah Rojet bad ka kynhun u bah Banniewkor  kila tem ruh katto katne ka sur tem kum ka jingplie ia kane ka jaka hikai.
Ha kane ka sngi, la ioh ruh ia ka jingkren na u Dr BK Laitphlang u principal barim ka Nongstoin College.
Shillong: U Chief Organiser jong ka FKJGP Central Body uba dei ruh u President jong ka FKJGP Mawlai Circle u bah Marbud Dkhar u la shong thait noh na ka seng FKJGP bad katei ka seng ka la pynlong ia ka jingialang ai khublei mynhynnin ka sngi ha ka jingialang ba la pyniaid da ka FKJGP-Mawlai kaba la long ha Auditorium Hall ka Polytechnic, Mawlai.
Ha katei ka sngi la don ryngkat lang u President rangbah ka FKJGP u bah Willbirth Rani, u General Secretary u bah Dundee C Khongsit, u President barim u bah Joe Marwei, ki dkhot CEC barim u bah John Thabah bad kiwei pat kiba kynthup ia ki Rangbah Shnong na ki dong bapher jong ka Mawlai.
Ki nongkren ha katei ka sngi ki la kyrkhu kyrdoh bad kitbok kitrwiang ia u ba ki jingthmu bad ki kam jong u kin iaid beit iaid ryntih.
U bah Marbud u la shim ia ka rai ban shongthait noh na ka FKJGP da ka jingthmu ban ia khun ia ka elekshon MDC 2019 na Mawlai konstitwensi bad un ia khun na ka seng Congress.
U la rung ha ka FKJGP naduh u snem 1998 bad u la shongthait noh mynta u 2018.
Haba kren ha katei ka sngi u la ong ba ka jingshongthait ka dei ban mih sha kawei pat ka rynsan ka ban shakri kham bha ia ka ri bad ka Jaitbynriew kata ban long u nongmihkhmat paidbah.
U la kren ia kiba bun ki mat kiba ka jaitbynriew ia ka iakynduh jingeh ha kine ki sngi bad u la ong ba ka district Council ka dei ka stiehbah ban iada ia ka jaitbynriew bad ha ka elekshon MDC ban wan un ia khun na ka bynta ban weng ia ki jingeh jong ki jaitbynriew.
Shillong: U myntri ba peit ia ka tnad Tribal Affairs ka sorkar India u Jual Oram u la ong ba katei ka tnad ka la pyllait pisa T.125 klur tyngka sha ka sorkar Meghalaya  katkum ka Article 275(1) na ka bynta ban pyntyllun ia kiba bun ki ka pynroi ha kane ka jylla.
Nalor kane u la ong ba naduh mynta u snem yn mang pisa kyrpang T.25 klur tyngka na ka bynta ban pyniar ia ka jingiarap kyrpang lane ka  Special Central Assistance sha ka Tribal Sub Scheme (SCA to TSS) sha ka sorkar Meghalaya na ka bynta ki kam pynroi.
U Oram u la kyrpad ia u myntri rangbah ka jylla ba u dei ban pyntikna ba ka pisa ba ka sorkar India ka pyllait ki dei ban pyndonkam hok bad ha ka rukom kaba khuid bad kaba shai, “Kane ka tnad kaba nga bat ka la mang ruh ban tei ar tylli ki Eklavya Residential Model Schools (EMRS), bad ki jingtei ki dang iaid, katkum ka mang tyngka jong ka sorkar India dei ban thaw ia ka  Eklavya Model Schools ha ki Sub-divisions ne ki block  kiba ki nongshong shnong ki dei ban long ki riewlum bad ba ka jingbun briew jong ki kan ym duna ia ka ia ka 50 na ka shispah jong ka jingdon briew lane kin ym duna ia ka 20 hajar ngut" ong u Jual Oram ha ka jingkren jong u, ha ka sngi ba u plie ia shi bynta ia ka jingtei kaba don hapoh St.Anthony’s  College kaba la ai kyrteng ha u Rev.Fr.D.J.Wollaston, ha katei ka jingialang la donlang ruh u myntri rangbah ka jylla u Conrad K Sangma bad u Chairman jong ka State Planning Board u bah Lambor Malngiang.
U Jual Oram u la ong ba ka sorkar India ka buh thong ban tei haduh 462 tylli ki EMRS ha kylleng ka ri India ha kine ki 5 snem ki ban sa wan bad na katei pat 36 tylli ki dei kiba la tyrwa ia ka jylla Meghalaya bad shen kan sa ioh jingmynjur na ka kynhun ki myntri sorkar pdeng.
“Ka dei ka jingsarong ia ka jylla kaba rit ku mka Meghalaya, yn tei ia kine ki EMRS na ka bynta ban ai ka jingpule kaba paka tam sha ki khynnah riewlum ba kin ia ryngkat kyrdan bad kiwei pat ki khynnah ha ka ri India" ong biang u Oram.
Utei u myntri sorkar pdeng u la ong ruh ba dei ban pynduh noh ia ka rukom rep kaba rim lane ka rep shyrtie  bad dei ban sdang da ka rukom rep kaba thymmai bad ka sorkar ka don ka thong ha ka rep ka riang ban kyntiew ia ka ioh ka kot ki nongrep.
U Conrad haba kren ha katei ka jingialang u la iaroh ia ka jinglah ki phadar ban pynsaphriang ia ka pule puthi ha kane ka jylla bad ka jingaiti lut jong ki met bad mynsiem na ka bynta ban ai ka jingshakri kaba paka ia ki paidbah.
U la pynkynmaw ba u kpa jong u, U Purno A Sangma uba buh hakhmat eh ia ka pule puthi ha kaba u la ong ba lada ngi kwah ban pynkylla ia ka lawei jong ka jylla ka shong ha ki khynnah rit ba kin ioh ia ka jingpule kaba biang.
U Narendra Modi, myntri rangbahduh, mynta ka sngi, ula ther tyngeh ia ka seng Congress, ba ka pynbiej ia ki paidbah, da kaba katei ka seng, ka mane blei ia ka masi ha Madhya Pradesh, katba ki nongialam jongka, ki bam doh masi bad pyniap ia ki masi ha Kerala.
“Phi wan rah ia ka masi ha ka mat ilekshon jongphi ha MP.Ngam sngew eiei bad nga shim ba kam dei kaba bakla.
Ka dei ka hok jongphi, hynrei kumno ka iapher hapdeng ki nongialam Congress ha MP bad ha Kerala.
Hato kim hap hapoh ka jing pyniaid kaba na Delhi? Ia ka Congress, la synshar da kawei ka long iig" ong u Modi, ha ka jingialang elekshon ha Chhindwara, kaba dei ka ktem bah jong U Kamal Nath, uba dei u nongialam jong ka seng Congress ha katei ka Jylla.
“Phi mane blei ia ka masi ha Madhya Pradesh, hynrei ki nongialam Congress ha Kerala, ki pyniap ia ki masi bad ki shondur ialade, ba ki bam doh masi bad ki ong ba ka jingbam doh masi, ka dei ka hok jongki" bad U Modi, u dawa ia ki nongialam ba kin kren shai, la ka mat doh masi, ka dei ka hok jong ki Congress ha Madhya Pradesh, ne ki Congress ha Kerala.
Ka jingthep vote, na ka bynta 230ngut ki dkhot ha ka dorbar Jylla ha Madhya Pradesh, kan long ha ka 28tarik Naiwieng, ha kaba ia ki result, yn pynbna ha ka 11tarik Nohprah 2018.
Katei ka Jylla, ka dei kaba la synshar da ka BJP, ha ki lai sien kynthih.
: Ka Khasi Jaintia Deficit School Teachers Association (KJDSTA), ka la jied ia u Babu Kular Khongjirem kum u President ba thymmai jongka ha ka jingialang jongka kaba long ha kane ka sngi Saitjain ha Shillong, hadien ba u bah ED Nongsiang uba la bat 11 snem kum u President  u la shong thait noh na ka kam nonghikai.
Haba kren sha ki nongthoh khubor hadien ba la wai ka jingialang, u Babu Kular u la ong ba ka sorkar ka dei ban pynlait ne siew ia ka tulop jong ki nonghikai man u bnai ym shuh ban pynlait shisien ha ka man ka lai ne saw bnai.
“Ka rukom siew tulop ka sorkar ia ki nonghikai bym dei sorkar shisien lai bnai, kam iahap shuh ha kane ka juk stad mynta.
Kane ka dei ka juk kaba rim namar ba mynta ka la wan ka juk thymmai digital age", la ong u Babu Kular.
U la ong ba lada ka sorkar naduh u myntri rangbah, u myntri ka pule puthi u sngew khia bha ban pynioh ia ka jinghikai kaba bha, u dei ban pyrkhat ruh ia ki nonghikai ban thaw ki lad ki lynti ban pyntreikam noh ia ka rukom siew tulop kaba man u bnai sha baroh ki nonghikai skul.
“La kyrpad ia u Myntri Rangbah, myntri tnad pule puthi ban pynlait tulop man u bnai", u la ong.
U Babu Kular u la ong ba kawei pat ka mat kaba kongsan kaba ki nonghikai ki dawa ka long ban pynlait noh ia ka arrear ia ki nonghikai skul deficit shwa ka aiom Khrismas.
“Ngim bishni ia ka sorkar ba ka la dep pynlait ia ka arrear ba nyngkong ia ki nongtrei sorkar hynrei ngi kyrpad ba kan pyrkhat lem ruh ia ki nonghikai deficit ban pynlait noh ia ka arrear namar ba kim pat ioh satia haduh kine ki sngi", la ong u president ka KJDSTA.U Babu Kular u la ong ba ka seng ki nonghikai ka la dawa ruh ba ka sorkar ka dei ban pyntreikam pura noh ia ka jingsiew tulop thymmai katkum ka 5th Pay Commission ia ki nonghikai skul deficit kumba ka leh lem iaki nongtrei sorkar.
Shwa ia kane, u president ba la shong thait noh u bah ED Nongsiang u la iathuh ba ka jingialang jong ki nonghikai ha kane ka sngi, ka la ai jingkyrshan Greater Phulbari Retired Teachers Association kaba la iakhun da ka mukotduma ha kashari High Court ban dawa baibam tymmen ia ki nonghikai skul bym dei sorkar.
“Ngim nym iadon bynta hynrei ngin shu ai ka jingkyrshan ba radbah ia ka jingiakhun ka Greater Phulbari Retired Teachers Association’, la ong u Bah Nongsiang.
U la aithuh ba kawei pat ka long ka jingiakren ban ai jingmut sha ka sorkar kaba dang pan jingmut ban shna ia ka Service Rules ia ki nonghikai bym dei sorkar.
La iakren ruh ban leit shah hikai kyrpang ki nonghikai  ha ki stad na ka Ireland lyngba ka Global School Room na ka bynta 3 snem kaba long 2 taiew shi snem bad kine ki nonghikai ba la dep kin ai jinghikai kylla sha ki nonghikai sha nongkyndong.
La iakren ruh ia ka Assured Career Progressive Scheme, bad kiwei ki jingeh jong ki nonghikai nalor ka jingai jingthoh sha ka Meghalaya Board of School Education (MBoSE) halor ka jingdkoh ki kot pule.
Ha kane ka sngi, nalor ka jingjied ia u president u Babu Kular Khongjirem, la jied ruh ia ka Kong Susan Syiem bad N Ahmed kum ki Vice Presidents, u Bah SL Rapthap kum u General Secretary, Joint secretary u Bah Lucas Sungoh bad Bah Fabian R Syiem,Treasurer Kong AM Lyngwa, Asst.Treasurer A Dey, Organising secretary Mandakini Hazarika bad Asst Organising secretary Debasis Chakraborty.
Shillong: Ka Mawlai Presbyterian College ka la rah ia ka nam lahduh NEHU Inter College Football (men) Tournament 2018 hadien ba ka la pynliem ia ka BBS College da 5-3 kol da ka shut bol ne tie-breaker hadien ba ki la iakhaid ha madan ha ka jingiakhun kaba long ha kane ka sngi Saitjain ha madan NEHU, Shillong.
Ha kane ka sngi la sakhi lang u  Prof.L.J.Singh na ka tnad ka Electronic & Communication Engineering, (SOT), NEHU kum u kongsan uba sam ruh ia ka khusnam sha ka lahduh ba la don lang u  Prof.S.Umdor, u Principal ka Mawlai Presbyterian College u Prof.C.Laloo bad kiwei.
Ka Arunachal Pradesh ka la knieh nam tam ia ka Meghalaya da 90 run ha ka jingiakhun ba nyngkong jong ka U-16 Vijay Merchant Trophy North East Zone ba long ha Mangaldai, Assam mynta ka sngi.
Kane ka dei ka jingialehkai ba khadduh ia ka Meghalaya, kaba la ioh bat lypa ia ka jaka ban iakhun ha ka kylla baar hadien ba ka la kamai 25 point na ki saw tylli ki jingialehkai.
Ka Meghalaya ka la kamai tang 47/6 lyngba ka jingialehkai bha ki nongialehkai ka Arunachal Pradesh u Prince Maurya bad u Sudhir Sahani ban kham pynduna ia ka jingkhein hadien ba u Sahani u la hap noh tang ha 31.
U Maurya u tied 50 hadien ba ka Meghalaya ka kamai tang 137.
Ka Arunachal ruh ka la iakhun ban tied bha hynrei ka la lah ban kamai tang ha 47/8.
U Nirdesh Baisoya u pynhap 3/6, katba u Maurya u pynhap 2/13.
U Sahani u pynhap (1/6), u Waldo Sangma (1/6) bad u Gavineal Marpna u kamai (1/7).
Ka jingiakop mareh kulai kaba nyngkong ka 1Shillong Horse Show & Regional Equestrian League 2018  ban pynlong da ka Equestrian Association of Meghalaya (EAM) kan sdang lashai ka sngi ka 19 tarik bad kan kut lashi sngi ka 20 tarik ha madan ba ar ha Polo, Shillong.
Ia kane ka jingialehkai ki kulai yn plie por 9 baje mynstep da u myntri sorkar jylla barim u Bah JM Pariat.
Ki ban wan iashim bynta ki long ki nongniah kulai na jylla Assam, Meghalaya, Nagaland, ki ban pyni ia ki sap jong ki kulai naduh ka jingkynthih, mareh bad kiwei.
Mynta ka sngi, ki kulai na kylleng ki jaka, ki la wan poi ha madan Polo shi bynta ban pynkhreh ia kane ka jingialehkai.
Nalor kine ki nongniah kulai na ki lai tylli ki jylla, kin wan ruh ki nongniah kulai na ki NCC, ki shipai Assam Rifles bad kiwei.
Ia ka jingialehkai kaba kum kane la pynlong ha kane ka nongbah Shillong ha u snem 2002.
Shillong:Ka jingtei ia ka ktem pulit, ka la nang iaid shakhmat ha Umru Khuti jong ka West Karbi Anglong.
Hynnin ka sngi, ki bor pyniaid jong ka West Karbi Anglong, ki la leit jngoh ia katei ka jingtrei kaba don ha khappud jong ka Assam bad ka Meghalaya, ha kaba la lamkhmat da U Dr Mansing Rongpi, uba dei U MLA jong katei ka thain, ha ryngkat U Rupsing Teron,  Executive Members ka Karbi Anglong Autonomous Council (KAAC), ha ryngkat U Deputy Commissioner jong ka West Karbi Anglong, U  Prodip Rongpi bad U  Superintendent of Police, U Mrinal Talukdar.
Kitei ki heh sorkar Assam, ki lap ba katei ka jingtrei ka iaid shakhmat bad ki la iakren ruh ia ki pulit Assam, kiba don ha katei ka jaka bad kiba pahara ia katei ka jaka.
La iathuh ba ki briew jong katei ka thain, ki don ha ka jingshong syier kaba khraw, kaba kynthup ia ka Sabuda  bad ka Umru-2, namar ka jing ia kynad hapdeng ki ar kynhun ki nongshong khappud jong ki ar Jylla.
Shillong: La ioh khubor, ba ki pulit ka East Jaintia, ki la kem sa ia U Ma Hamlen Rymbai (39), uba na ka shnong Wapungskur, uba dei uwei na kiba donkti ban shoh ia ka kong Agnes Kharshiing bad ka Amita Sangma.
Ka khubor, kaba la pynmih da ka news portal North East Now, ka kam ba U Bah Rymbai, u don lai sngi, ha ka jingtohkit jong ki pulit.
Ka dei ka jingpluh ding kaba shyrkhei tam ha ka Ri America, ha kaba 74ngut ki briew, ki la duh ei, ia la ka jingim, na katei ka jingbam duh ka ding ha California (Northen California).
Hynnin ka sngi, u President ka America, U Donald Trumph, ula leit hi dalade, ha kaba u peit na suin ia katei ka jingpluh ding, da kaba shong da ka helicopter, ha kaba ula iohi ia ka tdem, kaba dang lynguh sha suin ha katei ka jaka jong ka jingpluh ding.
Ki bor sorkar ha California, ki iathuh ba ki don 9hajar ngut ki pulit pynlip ding, kiba don sawdong jong ka khlaw bah jong katei ka jaka.
Ka jingkhein, kaba la ioh lum da ki bor sorkar ha katei ka Jylla, ka long ba ki don 1,011ngut ki briew kiba jah rngai haduh  ha ka sngi thohdieng, wat la kham mynshwa, ka jingkhein ka long 631ngut.
Ka jingpluh ding ha ki khlaw jong ka Paradise lane kaba ki la tip kum ki kjat lum Sierra, ka la sdang naduh ka 8tarik Naiwieng 2018 bad ka la bam duh ia baroh ka khlaw lem bad ki iing ki sem kiba don ha katei ka jaka.
Shillong: Ka Congress, ka la thikna,ba kan pynialeh biang da U Ma Vincent Pala, na bynta ka shuki Lok Sabbha na Shillong Constituency.
U Bah James Lyngdoh, Working President jong katei ka seng, u iathuh hynnin ka sngi ha ka kot khubor The Shillong Times, ba U Ma Vincent, un iakhun biang ia ka Shillong Seat, katba ha Tura, ki don 5ngut kiba iaknieh tiket, ha  kane ka kynti.
U Bah James, u iathuh ruh ba ka rai kut, na bynta ka Tura Seat, ka shong eh, ha ka jingai jingmut jong U Mukul Sangma, ia uno u kandidet, uba u sngew bit duh ban ai tiket.
Lah ban pyn kynmaw ba ka Tura Seat, kam don MP ia mynta,  hadien ka jinghiar shuki noh jong U Conrad Sangma.
U Conrad, u la jop ha ka elekshon shiteng samoi, hadien ka jingkhlad noh jong U PA Sangma, u kpa jong U Conrad, ha kaba ula iakhun pyrshah ia ka Dikanchi Shira, kaba dei ka kurim jong U Mukul Sangma.
Shillong: U Tathagata Roy, U Lat ka Jylla Meghalaya, ula leit jngoh hynnin ka sngi, ia ka kong Agnes Kharshiing, kaba don ha ka jingthiah pang ha NEIGHRIMS, Hospital, Shillong bad ula kular ruh ba un shim ia ki lad ki lynti ban phah tohkit ia ka tyllong jong kane ka jingshah ktah kti jong katei ka longkmie.
“Ngan leh ia kaei kaba dei ban leh, hynrei palat ia kata, ngan nym lah satia ban iathuh lut haphi" ong U Lat, uba iakren had ki nongthoh kotkhubor.
U Lat, u iathuh ba un iakren bad u myntri rangbah bad kumjuh bad U Director General of  Police ruh kumjuh halor kane ka kam.
Shillong: Ha ka jingialang  mynta ka sngi ha Nongpoh, U bah DD Lapang, ula rai ban leit pyniasoh noh ialade sha ka seng National Peoples Party (NPP).
Katei ka rai ka mih, ha ka jingialang, kaba la wan ia shim bynta da ki bun spah ngut ki nongkyrshan ba radbah jongu, kiba la ju ia don lang bad U bah DD Lapang, ha ki phew snem, ba ula don ha ka sain hima sima ha ka Nongpoh Constituency.
La khmih lynti, ba ha ki khyndiat taiew ban sa wan, ha kaba U bah DD Lapang, lem bad ki nongkyrshan ba radbah jongu, kin sa pyn urlong ia katei ka jingleit ban pyniasnoh jongki sha katei ka seng, kaba ialam mynta ia ka sorkar Jylla.
U bah DD Lapang, u bat mynta kum u nongai jingmut ba rangbah jong u myntri rangbah jong ka Jylla.
Ki pulit jong ka Cyber Cell jong ka Dwarka District bad ki pulit Meghalaya, ki la ioh kem ia ar ngut ki Negro bad sa uwei u Khasi, kiba don kti ban pynbieit ia kawei ka nong Shillong, ha kaba ki la ioh ban khung ei ia ka pisa jongka, kaba T.20lak.
Kitei ki arngut, ki long U Osei Prince na Ghana, nangta sa U Diarra Habib, na Ivory Coast lem bad uwei u Khasi, uba kyrteng Maxerick Syiemlieh (19).
La iathuh ba katei ka kynhun, ka ia long paralok bad katei ka thei Khasi, ha ka Facebook lyngba ka kyrteng jong U  Owen Galvin.
Hadien ka jing ia dei paralok, U Galvin, u tyrwa ban phah jingai sngewbha ia ka, kaba shongdor  $50,000 bad hadien katto katne sngi, ka ioh ia ka telephone, na ophis jong ki Custom, kiba iathuh ba ka la poi ka tiar jongka, kaba na UK bad ba ka die ban siew ia ka bai Custom.
Hadien ba ka la dep siew ia katei ka pisa, ki dawa pisa biang ia ka, ba kan hap ban siew sa ia ka bai GST, ka Income Tax bad kiwei de ki jinglut bad katei ka pisa baroh, kaba ka la siew ka la poi sha ka T.20,64,384.
Haba ka sngewthuh, ba ka la shah thok, kumta ka la leit ujor sha ki pulit bad ki pulit, hadien ba ki la shimti ia katei ka jingtohkit, ki la ia trei lang bad ki pulit jong ka  Cyber Cell of Dwarka District, ha kaba ki la ioh kem ia kitei ki lai ngut na  Shivam apartment ha Mandir Wali Gali ha Mahavir Enclave-I.La iathuh ba ki nongiakren bad ki nong ia ieid paralok, ki dei kitei ki arngut ki Negro, katba u nongleh Custom, u dei uba Syiemlieh, uba phone ia ki briew bad hadien ba ki briew, ki la dep siew ia ka pisa, kaba la buh hapoh account, kumta kin sei noh mardor khlem pynslem shuh.
La iathuh ba kitei ki briew, kim shym la pynbieit tang ia katei ka nong Shillong, hynrei ia shibun kiwei pat ruh, ki ju leh ha katei ka dur.
U ma Pheinshwa Langlein MDC, haba kren ha kane ka sngi u la pynpaw ia ka jingsngewnguh ia ka Dorbar shnong Mynsngat kaba la kyrshan met bad mynsiem ia u ha kane ka san snem kaba la dep bad ka nangpynkmen shuh shuh ia u haba u la ioh ia kane ka jingkyrshan jong ka shnong sa ha kane ka elekshon MDC ka ban wan 2019.
Ha ka juh ka por ha ka kyrwoh kaba la phah da u ma Lieh Sungoh la ong ba na ka liang u ma Langlein (MDC) u la ai ia ka Kaiphoit Treikam kyllum jong u kum u MDC ha kine ki san snem ha kaba kum u MDC, u la pyndonkam hok sha ki paidbah ia baroh ki Grant MDC kiba u la ioh na ka District Council bad kane ka jingpyndonkam hok jong u ia ki grant kiba u la ioh sha ki paidbah nongshong shnong jong ka Constituency, ka la pynkmen ia ki nong shong shnong jong ka Mynsngat bad ia ki nongshong shnong jong ka Constituency hi baroh kawei pynkut ka kyrwoh kaba la phah da u ma Lieh Sungoh na Mynsngat, West Jaintia Hills District.
Guwahati: U Munna Baruah, uba dei u khun ruit jong U Paresh Barua, uba dei u nongialam ba heh duh jong ka  ULFA (I), ula jah naduh ka Sngi Palei na Digboi, kaba don ha Tinsukia District jong ka Upper Assam.
U Munna, u dei u khun jong U Bimal Baruah, uba dei u hynmen jong U Paresh Barua, uba shong ba sah ha Chabua, ong ka khubor.
U Kpa jong U Munna, u don ka jingsuba, ba u khun jongu, lehse, ula leit pyniasoh ialade bad ka seng kaikhlaw.
Ha kine ki sngi, la iathuh ba ki ULFA, ki iaid bha ban pynrung shibun ki dkhot thymmai, ha ki bynta bapher jong ka Assam.
Shillong: U President ka Ri India, ula thung ia u bah Hamarson Thangkhiew, kum u nongbishar ba thymmai jong ka Meghalaya.
Katei ka hukum, kaba la pynmih da ka Ministry of Law and Justice, jong ka sorkar India, la pynmih mynta ka sngi.
Ka jingmynjur ia ka kyrteng jong U Bah Thangkhiew, ka dei katba kum ka jingai jingmut jong U Chief Justice barim jong ka Meghalaya, ia ka kyrteng jong U bah Thangkhiew.
Da ka jingshah jied jong U bah Thangkhiew, kumta mynta ka Meghalaya High Court, ka la kiew sha ka lai ngut ia ka jingdon jong ki nongbishar.
Shillong: Ki lad khubor, ba iajan bad ka dorbar Jylla, ba la ioh lum myn hynnin ka sngi, ki iathuh ba ka dorbar kyrpang, na ka bynta ban mynjur biang ia ka jing pynrung ia ka ktien Khasi, ha ka khyrnit kaba phra jong ka riti synshar ri, kan lah ban long ha kaba kut jong U Naiwieng lane ha ka taiew ba nyngkong U Nohprah 2018.
Kham mynshwa, lah ban pynkynmaw ba U Conrad Sangma, myntri rangbah ka Jylla, ula pynthikna ia ki nongialam ong ka Khasi Author’s Society (KAS), ba ia katei ka dorbar kaba kyrpang, yn pynlong hadien ka shuti diwali, hynrei na ka daw jong ka jingpynkhreh ia ka elekshon MLA ha Mizoram, la khmih lynti ba ka dorbar, kan lah banpoi sha ka taiew ba nyngkong U Nohprah 2018, namar ba kiba bun ki MLA, kin don sha Mizoram.
Lah ban pynkynmaw ba ka dorbar ka hap ban ia kynduh biang, namar ba ka don ka jing bym biang jong ka jingthoh, kaba dei halor ka rai kaba la dep shim ha ka dorbar ha U Nailur ba la dep bad kumta ka sorkar Jylla, kam shym pat la phah satia ia ka rai jong ka dorbar sha ka sorkar India.
Shillong: Kin don shibun ki nongialam sain pyrthei na ka Jylla, ki ban leit kanbas elekshon sha Mizoram, ha ki khyndiat sngi ban sa wan bad na kitei ki kynthup ia U Conrad Sangma, myntri rangbah, u ban leit ha ka 20tarik Naiwieng 2018, ha kaba un don lai sngi ha katei ka Jylla.
Ym tang katta, la sngewthuh ba U Bah AL Hek ruh un leit sha aktei ka Jylla, na ka bynta ban kanbas ia ka seng BJP.Ki nongialam Congress, ba kynthup ia ka kong Ampareen Lyngdoh, ki la nang iaid shakhmat ban leit sha Mizoram.
U Bah Prestone Tynsong, nongialam ka seng NPP, la sngewthuh ba un sa leit ha ki khyndiat sngi ban sa wan sha katei ka Jylla.
Ka elekshon ha Mizoram, na ka bynta 40ngut ki dkhot ka dorbar Jylla, kan long ha ka 28tarik Naiwieng 2018.
Da U Bah Philip MarweinBaroh ngi la dep tip ba ka National Green Tribunal (NGT) ka la khang ban tih dewiong ha ka 17 tarik u Iaiong, 2014 bad ka la shim por jan kumba shi bnai ei ei ban pyntreikam ia kane ka hukum haduh ban sangeh shisyndon.
Ngi tip ruh ia ka daw balei ka la khang.
Ka daw ba ka khang ka dei namarba ka jingtih dewiong ha Meghalaya ka pynjot pynjulor bad pynjaboh ia ka mariang haduh ba ka la ktah jur ia ka lum ka wah, ia ka um, ka ler, bad ki sawdong sawkun namar ka jingtih thurmur khlem da leh katkum ka plan kaba thikna bad katkum ka jingstad saians.
Ka hukum hi kam khang ban tih dewiong shi junom hynrei lah ban tih biang tad lada la iaid katkum ki rule bad ki ain kiba paka da kaba plan bha thik-pa-thik da kata ka Working plan bad Working scheme.
Hab ban pyndonkam da ki buit saians kiba thymmai ban ym pynjot bad pynjulor ne pynjaboh ia ka mariang.
Dei ban da don ruh da ka plan ban maramot bad pynbha pat ia ka mariang ba la jot bad kumta ter ter.
Oh hab ban bud katkum ki kyndon.
Kane ka jingkhang tih dewiong ka la ktah shisha ia ka ioh ka kot ym tang ia ki trai par dewiong hynrei ka la ktah jur ia ka ioh ka kot ruh jong ki nongkhaii dewiong, ia ki nongbylla tih dewiong, ia ki daju thep dewiong, ia ki dukan die jingdie bad ia baroh khoit kiba don jingiadei bad ka kamai kajih dewiong.
Ka la ktah jur ia ki business bapher bapher ym tang ha ki jaka kyndong hynrei ha sor ruh.
Ka la ktah jur ia ka shalan dewiong shabar ri, ka la ktah ia ka khaii dewiong hapoh ka Ri bad, wat ka jingioh khajna jong ka sorkar ruh ka la ktah tyngeh jin haduh kumba T.700 ne T800 klur shisem shisnem.
Mynta kane ka jingkhang tih dewiong ka la neh 5 snem bad ym tip sa katno snem shuh yn dang khang.
Nagta, ia kane ka khang tih dewiong ka NGT ka la aiti ha ka Supreme Court ba kan khmih bad ban bishar bha la yn leh kumno.
Ka Supreme Court ruh ka dang khmih bad bishar bha ia kane ka kam.
Ki mokutduma ban law ban loit noh ia kane ka jingkhang tih dewiong ki dang don hapoh kane ka Kashari ba hakhliehduh jong ka Ri.
Oh dang bun bah ki sohkyrdot.
Ka Sorkar MDA ka ialeh ban wad ki lad ki lynti lyngba ki ain kumno ban law ia kane, hynrei haduh mynta kam pat lah.
Ka hukum jong ka NGT ka don ar bynta, shibynta ka long ban khang shisyndon ban ym tih dewing shuh bad shibynta pat de ka ailad ia ki trai dewiong ban kit bad ban pyniaid iew ia u dewiong ba la dep tih bad kane ka jingailad ban kit ia u dewiong ba la dep tih ka la iaibteng bun snem.
Wat la ki trai dewiong ki la dep kit ia u dewiong ba la dep tih mynshuwa hynrei namarba dang pynjlan ia ka por kit bad pyniaid iew ia u dewiong, ki trai dewiong lane ki malik dewiong ki ioh lad ban tih tuh ia u dewiong ban pyniaid- shi- pyniaid iew ia u, khlem ka jingtip jong ka ain.
Dei kane kaba la wanrah ia ka jingeh.
Shabar te la khang kein ban tih dewiong hynrei napoh napoh pat ka jingtih ka dang bteng be-ain bad la sei puk shi puk ia u dewiong.
Ynda la poi ka por ba la khang wat ban pyniaid iew ia u dewiong ruh ka jingtih bad ka jingpyniaid be-ain ka dang bteng sak- shi- sak bad ki bor jong ka ain bor sorkar kim lah ban leh ei ei.
Hooid, la kem kein katto katne ki trok hynrei kiba bun pat ki lait ban bteng ia ka business jong ki.
Ka daw baroh jong kane ka jingbteng ban tih bad ban pyniaid iew ka dei ka jingiasylla jong ki bor jong ka ain bad ki malik dewiong naduh natrai ba tih haduh ha lynti kit bad shaduh jaka leit pynhap ia u dewiong.
Hakhmat ka ain shu pyni kein ba la kem kawei ar tylli ki trok kit dewiong hynrei sha lyndet pat ki trok kiba lait ban pyniaid iew ki long da ki spah bad ki hajar tylli.
Ki bor pulit bad ka ain ki sngap jar hakhmat ka jingkawang peisa puk puk, kim lah shan hakhmat ka peisa.
Kane ka dei ka jingshisha bad haba don kiba ujor lane don kiba pynwit ia kane ka kam jong ki, kumba la leh da ki katto katne ki seng kum ka CSWO bad kiwei, ki bor bakhlain shalyndet lane kita ki coal baron lane coal mafia ki thom naphang bad kim salia ban pynleit ia ka jingim jong ki shysyndon.
Ngi pynrem jur ia kane ka jingleh donbor ktah kti jong kine ki mafia ia ki briew kiba iatreilang bad ka ain.
Oh, kane ka long kaba shyrkhei.
Kine ki Coal mafia ne coal gangsters ki ioh lad katne namar la pynshlur bad la iasylla wat ki bor jong ka ain, kum ki Magisrate, ki Pulit bad lehse, la ai jingkyrkhu ia ki wat da ki heh na jrong,kum ki Politishain,Minister lane kiwei ki heh, kiba lehse ma ki ruh ki ioh ia la ka jong ka bhah ne bynta.
Ha kaba iadei bad kane ka bynta, sa tang ka Kashari kaba ha khliehduh ka lah ban leh ei ei, lane ka Supreme Court ka la dei ban leh da kaba tyngeh ban pynsangeh noh ia kane ka kam tih bad kit dewiong be-ain; hynrei lada ieh tang ha ka sorkar jylla kam lah leh ei ei namarba, ba iasylla lang ter ter kum u kynjri nar bad kito kiba pynkhein ia ka ain.
Oh, ki trok ki kit dewiong khlem sangeh wat lada ka ain ka khang ruh.
Ka jingjia, Ki kyrteng briew, ki jaka puta bad ka por ka dei kaba shu ringdur u Nongthoh.
Kam don jingiadei bad no bad no.
"Nongthoh Bah S.K.N.Lynnong- 1“Ha ka Synrai u snem ban wan ngan sa kiew kyrdan noh " la iathuh ka Daplin ha ka Lanosha kaba dei ka paralok bajan eh“Lah katno snem phi don Kongthei" la kylli pat ka Lanosha“Ngan sa kot 25 snem te ei…" La iathuh ka Daplin“Ban hanga te ngam pat sngew dei …" La phai ktien ka Lanosha“Kata te ka shong eh ha ka jingsngew thuh shimet shimet…" La ong pat ka DaplinKumne baroh arngut Ki ia bun ktien katba ki dang saitjain ha kawei ka wah duid kaba don hajan shnong jong ki.
“Ngi shane te mo… " La kren kynthoh ka Lanosha“Balei …" La buh jingkylli ka Daplin“Kumta kein Kongthei sha kine ki thain West jongngi ki briew kj ia ioh lok khynnah palat…" Ong ka Lanosha“Sha wei ruh kumjuh hi…" La pynrem nia ka Daplin“Nga ba la sah ha sor Shillong nga iohi bha ia kata.
Ki nong Sor ruh kumta hi tangba kim da paw than …" Bynrap ktien biang ka DaplinKa jingiakren bad ka jingia batai jong ki shaphang ka jingim ka la neh hi thiaw haduh ban Da dep sait jain baroh.
Hadien ba la dep ki ia mih noh nangta ban leit sha la ki ing ki sem.
Ha lynti katba ki dang iaid ki iakynduh ia uwei u nongwei uba kylli lynti ia ki.
“Kong ban leit sha Pyndengrei hap iaid na kano ka lad…" U ap ba kin jubab“Phi mut ban leit sha Pyndengrei Bah….
" La kylli biang kine ki arngut“Hooid kein….
" La jubab u ta u Bah“Leit na katei ka lad ka diang ynda phin poi hangtei hakhmat…" La batai ka Daplin“To khublei Kong…" La ong u BahKham shiphang haba ki la poi hajan iing ki iohi biang ia u juh u briew ba u wan hakhmat jong ki.
“Kong kato ka lad ba phi ong kam dei…La iathuh kiwei pat….
" U wan ong ha kiKi arngut Ki la shu ieng kum kiba biej.
“Kumno kumta Bah.
Kato kein ka lad Pyndengrei…" La ban ktien ki arngut“Em nga mut ban leit sha NanBah.
" la ong u Bah“Kumno kumta mynne pat phi ong Pyndengrei….
" La lyngngoh ki arngut“Phim pat ju wan Nongstoin ne…"la kylli noh ki ar ngut“Nga dei uba trei shane kein… Tangba nga dang wan joint thymmai.
" la iathuh u Bah“O dei na kata ka daw…" La phai ktien ka DaplinKi arngut Ki la kem sheptieng kumta ki la shu ong noh ia uta u Bah “To ngi te la kyrkieh ngin ia leit noh.
Lada phi mut ban leit sha NanBah , ia leit noh bad ngi namar ngi te ngi sah hangthie hajan ka D.C Ophis.
"Uta u Bah u la bud sia ia ki.
Lynter lynti bad ka kitjain ha ka khoh ki ia kylli ia pyrthew mar kylliang.
Dei hangta ki tip ba u dei uba sah ha Malki.
Haba la poi ha lad NanBah ki shu kdew da ka kti“Ka thie ka dei ka ta ka NanBah.
"Kumta hi ki iakhlad noh.
U Bah u iaid marwei bad u poi tiap ha iing sahwai u paralok.
Kumjuh ruh ki jong ka Lanosha bad Daplin ki poi ha la iing.
Kata ka jingjia ka la ktik shibun ia ka jingmut jingpyrkhat ka Lanosha.
“U briew aiu uto uba leh biria ia ngi kumto …" Ka la kylli marwei marwei.
Ha ka step ka ba bud ka la leit khnang sha iing ka Kongthei Daplin.
Ka jingmut jong Ka ka long ban iathuh khana biria shaphang kaei ka ba jia ia ka jingiaid lynti jong Ki ha ka sngi ba la dep.
“Ni mynnin te mo… Ngi iakynduh kumno kumto ia u biej.
" la sei nia ka Lano“Hooid kein ei… Tip shuh imat uba leh khnang ban ioh iaid bad ngi…" La ban nia ka Kongthei Daplin“Tip shuh mynta ym Lah shaniah ia ki briew…" La ong ka Lano“Imat don eiei sha lyndet…" La ong pat ka KongtheiDaplin.
Shillong: U Chairman barim ka GNLA, u Champion R Sangma ha ka jingiakren bad u Rupang u la ong ba ka jingim jong u ha ka kam pulit ka dei kaba sohsat na kaba sohsat tam bad la pynsohsat bad pynkhim jingmut jingpyrkhat ia u da ki heh sorkar bad ki heh pulit.
Dei namar katei ka daw u la ong ba u sat sia hapoh mynsiem bad u duh thiah duh dem bad ka la poi ka jingmut jingpyrkhat ban pynhiar kput ia ki bad kumta u la thaw da ka kynhun lehnoh kaba la tip kum ka GNLA.“Ka jingim jong nga ha ka kam pulit ka dei ka jingim kaba sohsat tam, la pynsohsat ia nga da ki heh sorkar bad ki heh pulit, nga la khim ka jingmut jingpyrkhat, nga la shah pynshitom ha ka bor pyrkhat da ki ophisar heh bad don na ki, kiba la shongthait noh mynta" ong u Champion R Sangma uba ia thuh ba dei na katei ka daw ba u phet noh na ka kam pulit ban thaw da ka kynhun lehnoh GNLA.Ha ka jingiakren kaba tang bad u Rupang, u Champion u la ong ba u la rung sha ka kam pulit ha u snem 2004 bad marsien rung u la bat ia ka kyrdan Deputy Superitendent of Police ( DSP).
“Nga la ia khun ia ka eksamin MPS bad hadien ba la pass nga la rung kam pulit kum u DSP ha u 2004, la pynkynriah kam khadduh ia nga kum u Asstn.
Commandant ha MLP Bn ha Goeragre bad nga don hangtei haduh u 2009" iathuh u Champion R Sangma.
U Champion u la iathuh ba ha ka por ba u phet na ka kam pulit ban thaw ia ka GNLA u la don 3 ngut ki khun (um kwah ban pynpaw ia ka kyrteng ka lok ki khun jong u bad u ong ba um sngew iahap ban pynpaw kyrteng ia ki).
U dei na ka Balang Christian Revival Church, Hq.
Shillong.
Hadien ba u la thaw ia ka GNLA u Champion u la iathuh ba ka jingim jong u ka la kylla bad u la sangeh ka dih sikret bad ula sangeh ruh ka dih kyiad.
Shillong: Ha kine ki khyndiat u Chief Executive Member ka KHADC u bah H.S Shylla u la ong ba ka aiñ ka sorkar kaba la tip kum ka Meghalaya Residents Safety and Security Act (MRSSA) 2016 ka dei ka aiñ kaba tlot ka ban plie lad pynban ia ka jingwan rung ki briew kiba nabar naba ha katei ka aiñ la batai ba dei ban pynsuk ym ban pyndik ia ki nong India ba kin ioh iaid laitluid hapoh ka ri India.
Haba kren halor kane u Myntri rangbah ka jylla u Conrad K Sangma u la ong ba kata ka shong ha ka jingsngewthuh bad ka jingbatai jong u bah Shylla hynrei kam dei satia kumta.
“Ka dei ka jingbatai bad ka jingsngewthuh jong u hynrei kam dei satia kumta, ka dei kaba la pyrkhat janai, kaba la plan janai bad un hap ban batai balei u ong kumta hynrei ka jingthmu jong ka sorkar hi ka long ban iada ia ki briew lajong" ong u Conrad haba kren sha ki nongthohkhubor.
U Conrad u la kynthoh ruh halor ka rai ba ka dorbar kyrpang ka KHADC ka la shim ia ka ILP bad u la ong ba ka ILP kam dei satia kaba hap hapoh ka jingpeit jong ka District Council lane ka sorkar jylla, “Ka ILP kam hap hapoh ka jingpeit jong ka District Council ne ka sorkar jylla hynrei ka dei ka bynta jong ka Ing Dorbar bah ka Ri ka Parliament, ki lah ban ia kren ia ka hynrei ka dei pat ka kamram jong ka Parliament ban pynlong aiñ" ong u Conrad.
U Conrad u la ong ba kam dei tang ka ILP ban pynleit jingmut halor ka jingwan rung kiba nabar sha kane ka jylla hynrei ki don bunbah kiwei pat ki lad kiba khlaiñ.
U Conrad u la ong ba ka ILP ruh ka dei ka mat kaba donkam ban ia kren hynrei ia mynta u ong ba ka sorkar ka pynleit jingmut shuwa ia ka khyrdop rung khyrdop mih.
Shillong: Ka Khasi Students’ Union Shnongpdeng Unit kum shi bynta ban kyntiew ia ka pule puthi hapoh ka shnong Shnongpdeng, West Jaintia hills District, ha ka 14tarik Naiwieng, 2018 ka la noh synniang da ka kor Computer ia ka Shnongpdeng Upper Primary School.
La pynlong ruh ka jingialang ba kyrpang ha kane ka sngi bad la pyniaid bad pdiang sngewbha da u President ka unit Samla Kindly Khyriem, la ioh ka jingkren na U Dapbor Syngkrem ba long u Joint Secretary jong ka Dorbar Shnong Shnongpdeng iba la ai ka jingkitbok kitrwiang ia ka seng ba kan nang lah ban trei shuh shuh ki kam babha hapoh shnong, la ioh ruh ka jingkren na U Samla Laitphar Syngkrem President jong ka War Jaintia Circle, Samla Leningrad Tariang Organising Secretary Jaintia hills District, Samla Dakishanlang Malngiang uba long Assistant Office Secretary Seng Kmie.
Ka Headmistress jong ka skul ka Kong Radiancy Talang, ka la ai ka jingkhublei ia ka Seng baroh kawei naduh na Central Body, District, Circle bad Unit kiba dei ki tnad treikam bapher bapher jong ka seng KSU.La kren kyntu kynpham ruh ia ki khynnah skul da U Samla Ohibait Dkhar President jong ka Jaintia Hills District bad la ai ia ka jingkren khatduh na u Kongsan Samla Manly J.Nongpluh Finance Secretary Seng Kmie halor ki kam synniang jong ka seng khamtam ha kaba iadei bad ka kam pule puthi katba ka lah synei bad u la kitbok kitrwiang ia ka skul ba kan nang lah ban jam sha khmat khamtam kaba iadei bad pule puthi kum ka juk ba mynta.
Shillong: Ka BJP Meghalaya kam pat shim kano kano ka rai ha kaba iadei bad ka kam elekshon MP bad MDC ha kane ka jylla kaban sa long lashem snem.
Haba kren bad u General Secretary ka BJP myn hynnin ka sngi u Bah Bashailang Khongwir u la ong ba haduh mynta kam pat don kano kano ka rai kaba la shim hynrei ka la don ka jingiakren ha kine ki sngi ba la dep.
“Kum ka party ngim pat shim kano kano ka rai ha kaba iadei bad ka elekshon MP ne MDC, watla ngi don ka jingiakren ha ka party", la ong u Bah Bashailang.
U la ong ba ha kaba iadei bad ka elekshon ha Selsella ruh kaban sa long hapoh kine ki bnai, ka party kam pat don kano kano ka jingiakren ban shim rai haduh mynta.
Katkum ka jingiathuh u Bah Bashailang, kum shi bynta ban pynkhreh ia ka elekshon, ka la shu bthah shwa ia ki tnad naduh ki mandal bapher ba kin trei bad ban ai jingtip pat sha ka party ban iapyrkhat.
Lah ban kdew ba u nongialam ka BJP kham mynshwa, u bah AL Hek uba long ruh u myntri sorkar, u la ong ba kum ka party heh ka ri, ka dei ban sei kyrtong beit ha kane ka elekshon MP hynrei kata kan shong ha ka rai ka seng kmie na Delhi.
U Bah Hek ula kren artatien ia ka jingthmu jong ki paralok Meghalaya Democratic Alliance (MDA) ban sei u kyrtong monlang da kaba pynksan nia ba ha ka elekshon ha Ranikor ruh, baroh ki party kiba don ha ka MDA ki la iasei kyrtong lut khlem don ka jingiasngewthuh jingmut.
Shillong:Haduh mynta ki don kiba kiar bha ia u number 666, namar ba la shim, ba u dei u number uba pyni, ia ka shap jong u mrad khlaw, hynrei ka tnat jong ka kit ka bah, ka don ia ka dor kaba T.15,000 ia kito kiba kwah ban shim number kyrpang ia utei u number.
Ha ka kyrwoh mynta ka sngi, kaba la soi da U Bah MR Synrem, Commissioner & Secretary jong ka sorkar Meghalaya, la pynmih ia ka hukum ha ka 2tarik Naiwieng 2018, ha kaba la ai bor ia ki bor pyniaid kali, ba kin ai number, katba kum ka jingkwah jong u trai kali, da kaba u siew ia ka dor, kaba la buh da ka sorkar Jylla.
Na ka bynta ki number 0001-0009, ka dor kaba la buh ban ia khlieh dor, kan sdang naduh ka T.30,000, na ka bynta ki number 0010-0020, kan sdang naduh ka dor T.25,000, ki number 0022, 0033, 0044, 0055, 0066, 0777, 0888,0100,0786,0123 ka dor kan sdang naduh T.
