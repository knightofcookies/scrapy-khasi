Ka jingïalehkai mynta ka sngi ba ar kan long hapdeng ka Malki SC pyrshah ïa ka Nangkiew Irat SC ha ka por 4 baje janmiet.
Ka sha jyrngam ne ka green tea ka long kawei napdeng ki jait jingdih kiba tei ha ka liang ka koit ka khiah, hynrei ka long kaba ma bad kaba ktah lada dih palat pud.
Ka dei sha kaba aijingmyntoi ha ka liang ka koit ka khiah.
Kham bunsien ki briew ki dih ka green tea na ka bynta ka jinglah ban pynduna jingkhia.
Ka Green tea ka dei kaba dap da ka nam ba bha suda.
Ka green tea ka dei kaba dap da ka jingdon ki antioxidant kaba lah ban ai jingmyntoi shibun ha ka liang ka koit ka khiah.
Ha kajuh ka por ruh ka dei kaba lah ban ïaleh pyrshah halor ka jingkiew ka jinglong tyrha.
Ki don bunjait ki compound ha ka green tea.
Ka dei kaba lah aibor halor ka jingtreikam ka bor jabieng.
Ka sha green tea ka dei kaba lah ruh ban pynduna ka jingma na kiba bun jait ki jingpang bampong.
Ka jingmyntoi ba ngi lah ban ïoh na ka green tea ka dei kaba janai shisha.
Ha kajuh ka por ka ïarap ruh na ka bynta ban pynduna ka jingma na ka jingpang klongsnam.
Ka jinghiar ka jingkhia ka long kawei napdeng ki jingmyntoi kiba paw ba ngi lah ban ïoh lyngba ka jingdih ïa ka green tea.
Ka dei kaba aibor ruh halor ka jingtreikam hapoh ka met kaba pynduna halor ka jingdon ka fat.
Kum shibynta bal ah ban pynhiar ka jingkhia, ki don bun ki briew kiba dih da ka green tea palat ban ïa kaba dei ban dih.
Hynrei kane kam long satia kaba bha.
Ka sha jyrngam ne ka green tea ka dei kaba lah ban ai jingmyntoi shibun ha ka liang ka koit ka khiah hynrei lada dih palat ka dei kaba lah ban wallam kiba bun ki jingshah ktah ha ka liang ka koit ka khiah.
Ki don shibun ki jingshah ktah ha ka liang ka koit ka khiah na ka jingdih palat ka green tea bad lada kane ka jingdih ka neh slem.
Napdeng ki katto katne ki jingshah ktah ki kynthup.
Ki jingktah na ka jingdih palat ka Green Tea: Ka jingkiew ka acid.
Ka jingdih palat ka green tea khamtam ha ka por ba dang thylli kpoh ka lah ban ktah kylla ïa ka koit ka khiah ïa ka kpoh namar wallam ka jingdap lyerbad kiwei de ki jingshitom.
Kumta, ka Green Tea kam long kaba bha ban dih ha kapor ba dang thylli ka kpoh.
Sa kiwei pat ki jingshah ktah ba mih na ka green tea ka dei kaba lah ban ktah ka long ka jingduna ban kjit ïa ka iron.
Ka jingdon ka Catechin ha ka green tea ka pynduna ka bor kjit ka met ïa ka iron na ki jingbam.
Kumta ka long kaba donkam ban kiar ban dih palat ka green tea.
Ka jingbun palat ka caffeine: Ka jingpynrung bun palat ka caffeine na jigdih Green Tea ka lah ban ktah ïa ka koit ka khiah ha kiba bun ki liang.
Ka lah ban pynthut ïa ka jingïohthiah bad jingthlia kpoh.
Namarkata, ka jingpynrung bad ban biang ka caffeine lyngba ka green tea ym dei ban dih palat ka sha jyrngam.
Ka jingktha khlieh: Ka jingdih palat ka green tea ka kyntiew ia ka jingbun ka caffeine bad kane ka don jingïadei bad ka jingktha khlieh bad jingtlot bad prie.
Hadien ba la kut ka jingïakhih bad thiah miet surok ki Nonghikai Adhoc bapoh ka shatri jong ka Federation of All School Teachers of Meghalaya (FASToM) kumba artaïew ei ei, da kaba pdiang ïa ka jingpynkiew tulop ka sorkar, mynta la mih bad thiah surok da ki nonghikai skul SSA.Ki nonghikai skul SSA ki la mih paidbah ha ka 18 tarik mynta u bnai ha kajuh ka jaka kaba la shong ïakhih ka FASToM ha ki bynta kiba kham shadien jong ka jingïakhih.
Kane ka jingïakhih jong ki ka long ban dawa ban siew noh ïa ka tulop kaba la san bnai lynter.
Nangta sa ki nonghikai Contractual kiba la hikai ha ki skul sorkar, hynrei kiba la shah weng noh hadien, ki la byrngem ban pynlong da ka jingshah thngan ban dawa na ka sorkar ba dei ban thungkam biang ïa ki.
Kane ka jingmih ki Nonghikai ban ïakhih ha ki surok, sa shisien pat ka la pynpw ba ka lynti ïaid jong ki nonghikai skul ha ka jylla ka long ka lynti ïaid kaba eh.
Ha kajuh ka por ka buh ruh ïa u dak jingkylli uba heh kumno kan long ka pule dangle ha ka jylla, lada ki nonghikai ki ïai bteng ka jingïakhih kumne shi kumne.
Kaba kham sngewkhia eh ka long, Shano ka lawei ki Khynnah Skul kan poi?.
Kane ka jingmih jong ki Nonghikai ha Footpath bad khamtam eh ka jingthiah miet jong ki ha surok, ka pynkynmaw ïa ki sngi badum ha ka por ba ki nonghikai skul Lower Primary ha ka por ba dang bat ka District Council ha kaba ki nonghikai ki hap ban mih man la u bnai sha surok na ka bynta ban ïoh ïa ka tulop jong ki.
Haba ka sorkar jylla ha kitei ki snem phraphew ka la ïohi ïa ka jingeh ba ki nonghikai Primary ki la ïakynduh, ka la shimti noh hi halade ïa ka jingpynïaid ïa ki skul Primary bad ka jingïakhih kala kut noh.
Hynrei wat hadien ba la shimti ka sorkar jylla ruh, ha ki snem kiba hadien, la mih biang ka jingeh ki nonghikai Primary na ka jingsiew tulop hi kumba ju long mynta.
Hynrei hadien ka jingtrei ba radbah ka All Primary School Teachers Association (APSTA) ka jingeh ki nonghikai skul Primary mynta ka kynjah jar.
Ha kaba ïadei bad ki Nonghikai skul, ha ki snem kiba kham mynshuwa la tip beit ïa kita ki nonghikai skul Private, ki nonghikai skul sorkar bad ki nonghikai Deficit ne ki nonghikai ba ïarap siew tulop ka sorkar.
Hynrei mynta pat la mih sa kita ki nonghikai SSA, ki nonghikai Adhoc, nangta ki Fourth Teacher haduh ba ym sngewthuh sngewthaw.
Ha kano ka rukom kine ki nonghikai ki mih bad ka ei ka daw ba ki don kine ki nonghikai, khlem pep kan dei hi ka jingpynbeit ka sorkar ha kaba ïadei bad ka jingithuh ïa ki nonghikai lane ka jingithuh ïa ki ha kaba ïadei bad ka jingsiew tulop ne ka jingïarap ai grant na ka sorkar na ka bynta ki tulop jong ki.
Hapdeng kine ki jingïapher ka rukom siew ïa ka tulop, la ïohi ba ka don ka jingnoh shiliang kaba jur sha ki nonghikai, namar kitei ki jait nonghikai haneng kidei kiba ïoh la ka jong ka jong ka rukom siew, katba ka jinghikai pat ka ïa long kumjuh.
Wat ha kajuh ka skul ruh, ki para ki nonghikai ki ïapher ka rukom siew ïa ka tulop.
Te kiei ki lad ki lynti kiba ka sorkar kan leh ban weng ïa kane ka jingeh jong ki nonghikai, kaba la pynlehraiñ wat ïa ka jylla khamtam ha ka sngi Balang, haba u nongïalam jong ka All India Trinamool Congress haba u la lap ba ki nonghikai ki shong bad thiah miet ha surok kata ruh hakhmat jong ka Secretariat.
Ka sorkar ka la donkam ban pyrkhat janai bha ïa kane ka kam ha kaba ïadei bad ka jingïarap ne ka rukom ai grant sha ki skul na ka bynta ka tulop jong ki nonghikai.
Kaei ka jingeh ba ki skul Adhoc ki ïakynduh, ka pynlyngngoh ïa ki paidbah, namar ki don kiba kylli, kumno seng skul mano hap siew tulop mano.
Kadei kata ruh ka jingkylli.
Hynrei kadei pat ka kamram jong ka sorkar ban peit ban ïarap ïa ki skul kiba ïarap ïa ka sorkar ban pynphriang ïa ka pule puthi.
Kaba kongsan ka long ba ka sorkar kadei ban don ka bor treikam kaba khlaiñ lyngba ka tnad pule puthi ba ym dei ban shu ai deficit system lut kat ïa kiba dawa halor ka nongrim ba kidei ki skul kiba la slem, katba ka enrollment pat katba nang slem nang duna.
Nangta ka result ruh hap ban peit.
Kumjuh ruh ki skul kiba ka ai adhoc grant, hap ban da peit ym dei ban shu ai tang ba kidei ki skul kiba la shakri arphew ne arphew san snem katba ka jingdon ki khynnah skul pat ka don tang khyndiat.
Lada ka sorkar AAP ha Delhi, tang hapdeng khyndiat snem ka la lah ban khring ïa ki khynnah skul na ki skul Private sha ki skul Sorkar, balei pat hangne ka long da khongpong ba ki khynnah skul ki ïa beh sha ki skul Private ban kyntait ïa ki skul sorkar.
Kane ka pynpaw ba ka don kaei kaei ka bym biang ha ka jingtreikam ne ka rukom pynïaid ïa ka pule puthi ha ka jylla.
Jowai, Naitung 18: Ka Jaiñtia Student Union (JSU) Syndai Unit hapoh ka jingïalam u President u samla Pynshailang Suliang lem bad ki Dkhot mynta ka sngi ka la ïoh ban kem ïa uwei u nong Bangladesh uba rung beaiñ shapoh u pud u sam ka Ri India bad uba la wan poi haduh ka Shnong Syndai.
Ka seng mar sien ïoh jingtip ïa kane mar mar ki la leit ban bat noh ïa une u nong Bangladesh bad ka seng ka lap ba une u briew um don ki kot ki sla bad biang bad hadien kane la aiti noh ha Muktapur Petroling Post.
Na ka liang ka seng ka kyrpad jur ïa ka sorkar India bad ïa ka sorkar jylla ban pyndep noh ïa jingker sainar siah ‘International Fencing’ khnang ba ki briew ba wan rung na Bangla kin nym ïoh lad shuh ban wan rung beaiñ sha poh India.
Khliehriat, Naitung 18: Ka ophis jong ka District Legal and Services Authority, East Jaiñtia Hills District mynta ka sngi ka la rakhe ïa ka sngi kyrpang ba la tip kum ka ‘Internationla Day of Justice’, shi bynta kum ka jingrakhe, ka tnat DLSA ha ka jingiatreilang bad ka Jaiñtia Eastern College Khliehriat, ka la pynlong da ka drama ne ka skit ba lyngkot ha phyllaw jong ka WIKA Guest House ha Khliehriat bad ka phang pdeng jong ka skit ka long ‘Ka bishar hok ba dei ban ïoh rung hapoh ka imlang sahlang’Ka skit, ka phalang jingmut halor ka jingthmu ba kongsan jong ka Distric Legal and Services Authority, EJHD kaba don ka thong ban pynbha shuh shuh ïa ka jingbishar ba ki paidbah solonsar ki dei ban ïoh ïa ka jingbishar kaba hok kaba khlem noh shiliang shano shano ruh, kaba khlem ñiew shilang ha kaba ïadei ha ka jingngeit niam, ha ka jingiapher jaitbynriew, kaba khlem peit shiliang la uba heh ne uba khraw, hynrei ban pyndep beit ïala ka kamram kumba dei, kata ban ai ïa ka jingbishar kaba hok ha ka imlang ka sahlang baroh kawei.
Jowai, Naitung 18: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun kaba la long hapdeng ka Khliehmynkrem pyrshah ïa ka Mookyndur, kala poi noh sha kaba kut da ka jingïakhaid da mar 1-1 kol.
Ïa ka kol ba nyngkong la thep shwa da ka Mookyndur ha ka minit ba 15 da u rangïalehkai jong ka u Jomsing Pariat.
Katba ïa katei ka shikol la lah ban pynphai kylla da ka Khliehmynkrem lyngba u Damang Pyrtuh ha ka minit kaba 34.
Haba wan ban bteng ïa ka jingïakhun jong ka kylla miet ka long kaba ïakhait namar baroh ar kynhun kila pyrshang ban ïalehkai bha kiba la sei lut ïa ki sap ki phong ïalekai jong ki hapoh madan, hynrei haduh ba kut jong ka jingïakhun kala neh da 1-1 kol.
Ka jingïalehkai lashai ka sngi kan long hapdeng ka Panaliar pyrshah ïa ka Iawmulong Nartiang ha ka por 3 baje nohphai sngi.
Nongpoh, Naitung 18: Ka Rep Sohtrun ha Ri Bhoi ka dei kawei na ka jingrep ba bun ki nongrep ki ioh jingmyntoi bad teng teng pat lada ym don ka dor ha ïew ha hat ka wan rah ka jingduhnong kaba khraw ïa ki nongrep Sohtrun ha Ri Bhoi.
Haba kren halor ka rep Sohtrun kiba bun hi ki shnong ba rep Sohtrun ki dei ki shnong ba hap ha ka thaiñ Nongpoh bad don ruh ki nongrep kiba la rep bun bha ba ki shim ba kane ka rep sohtrun ruh ka dei kawei na ka kam rep kaba ki lah ban kyrshan ïa ka ïing ka sem.
Halor kane ka rep Sohtrun kiba bun ki nongrep Sohtrun ha Ri Bhoi ki la kham phuh mut bad ki da kmen ruh ba mynta u snem ka dor jong u Sohtrun ka kami aid iew ha ki iew ki hat.
Haba la ioh ban ïa kren bad katto katne ki nongrep Sohtrun ha ka thaiñ Nongpoh, ki la pynpaw ba mynta u snem ki nongrep Sohtrun ki kam don jingkyrmen, namar tang shu mih u Sohtrun lyiur ki la lah ruh ban ioh ïa ka dor kaba kham biang ha ïew ha hat.
Ki la pynpaw ruh ïa u Sohtrun ba ki rep ym dei tang ba ki shalan ban die tang hapoh ka jylla Meghalaya sha ki thaiñ ba ym don kiba rep Sohtrun, hynrei ïa une u Sohtrun Lyiur ki lah ruh ban die ne shalan wat sha Assam.
Ka long ruh ka jingkmen ïa ki nongrep na ka bynta jong une u snem ba ki ioh ïa ka dor kaba kham biang ha ïew ha hat bad lada ym don hi ka dor jong u Sohtrun bunsien ki duhnong bad kim ioh jingmyntoi wat la ki la sumar ne pynheh pynsan ïa u Sohtrun ha ki jaka rep.
Shuh shuh, ki nongrep ki la pynpaw ruh ba ka sorkar ka la dei ban phai khmat ruh sha ki nongrep Sotrun ha Ri Bhoi da kaba thaw ki lad ki lynti ym tang ban shu die ïa ki Sohtrun ha iew na ka bynta ka jingbam jong ki paidbah, hynrei lada ka sorkar ka lah ban wan rah ïa ki kynja Food Processing Unit kane kan ïarap ruh shibun ïa ki nongrep ba ïa u Sohtrun ym tang ba ki shu die ha iew ha hat ban bam ki briew, hynrei ba kin lah ruh ban pynmih da ki Umsoh kaba long ka jingmyntoi ïa ki nongrep.
Jowai, Naitung 18: Ka seng jong ki trai bad nongñiah trok na Ri-Lum Jaiñtia kaba la tip kum ka ‘Jaiñtia Hills Truck Owner Association’ (JHTOA) kaba ju peit ïaki eh ka shon jong ki, mynta ka sngi ka la ïoh ban jied ïa u ma Biangshwa Shylla kum u President ba thymmai.
Ïa kane ka jingjied President la leh hadien ba u President ba rim jong ka seng u ma Nidamon Chullet uba la shah rai pynrem da kaba shah set patok shi jingim da ka ïingbishar badon burom ka District Sessions Court, Jowai ha ka 19 tarik u Kyllalyngkot 2022.
Baroh kiba poi sha kane ka jingjied President kila don haduh 195 vote na ka liang u ma Biangshwa Shylla ula shah jied kum u President ba thymmai da kaba ïoh haduh 108 vote, u ma Balen Thubru ula ïoh 63 vote, u ma Kyrshan Dkhar ula ïoh 20 vote bad 4 tylli ki vote kiba long invalid.
Kum ban shu hynkynmaw ba haka 11 tarik u Naitung ka jingthmu ban jied President thymmai kala pulom noh naka daw jong ka jingkulmar bad ka Election Committee, kumta la rai biang ban jied mynta ka sngi 18 tarik u Naitung bad kala long ka ba ïaidbeit ïaidryntih hapoh ka jingpynïaid ka Hynñiewtrep Integrated Territorial Organisation (HITO) bad ka Dorbar Shnong Phramer haka jingïadon u President rangbah ka HITO u samla Donbok Dkhar kumjuh ki dkhot ka seng na East bad West Jaiñtia Hills.
Hadien kane ka jingjop jong u ma Biangshwa Shylla kum u President ba thymmai ka JHTOA, na ka liang ka Seng ka ai ka jingkit bok kit rwiang ïa u ma Shylla ba un lah ban pynïaid shakhmat ïa ki kam ba bha jong kane ka seng ki trai bad nongñiah trok hapoh ka Ri-Lum Jaiñtia.
Mawthadraishan, Naitung 18: Ka UHM West Khasi Hills lyngba ka Mawthadraishan circle Eastern West Khasi Hills, katkum ka kyrwoh na u Samla Bishar Rekon Thabah General Secretary ka UHM West Khasi Hills, u ba dei peit ruh ïa ka Mawthadraishan Circle, ka la pynrem jur ïa ka kmie bad kpa jong iwei i khunlung ba dang shu kha, kiba la wan bret ïa ine i khunlung ba dang lui lui hapoh u pud shnong Umkrem-Wahliewlong, kaba hap ha ka Mawthadraishan, ha ka 15 tarik u bnai Naitung, ha kaba la lap da u wei u nongñiah kali na thaiñ Marngor ha ka por 8 baje eiei mynmiet.
“Ka seng ka pynrem jur ïa kine ba leh ïa kane ka kam, ba kiba wan bret ïa ine i khunlung bad ki dei kiba don palat ban ïa ka mynsiem ksuid.
Ki lah don da ka mynsiem aiu re aiu namar ki ksuid ki dang don hi tharai ka mynsiem pyrkhat ne sngew lem para ksuid.
Hynrei kine te kim shym la don shuh ïa kata ka mynsiem isynei ne sngewlem ïa la i khun ba kha.
Ban ïa ong ka mynsiem briew ka ban tip lem ne isynei lei te ka la eh, namar ba ki la nud ban bret ïa la i khun kiba la pun hi dalade".
“Ka dei ka doh ka snam jong ki hi bad ka dei ka kam ba ki la leh, hynrei ki dang nud ban dang leit bret kaba long kumba pynïap ïa i bapli.
Hynrei kiba dang hok dang lui lui u Blei u tip bad ïohi.
Kane kan dei ruh ka sien nyngkong ka ban jia hapoh ka thaiñ, kaba la pynher syrngiew bad pynsuh jer hi ïa ka shnong ka thaiñ hi baroh kawei".
“Ka seng ka la kyrpad jur ïa ka child line bad ïa ki bor jong ka aiñ, ba kin thwet jur ïa ka kmie bad u kpa kiba la nud ban wan bret ïa ine i khunlung bad ka child line ka dei ban ai da ka jingpynsaja kaba tyngeh khlem da shah shilliang lada dei mano mano ruh, khnang ba kum kine ki jingjia kin ym jia shuh hapoh ka bri u Hynñiewtrep".
“Ka seng ka kyrmen lyngba ka jingtrei shitom ki briew jong ka Aiñ, kin lap noh shen ïa ki kmie ki kpa jong ine i khunlung.
Ka Seng ka maham ruh ba kum kine ki jingjia kim dei shuh ban jia hapoh ka thaiñ bad hapoh ka Bri U Hynñiew Trep bad lada ka dang jia bad lada ka seng ka lap ïa kum kita ki briew, kan leh ïa kaba donkam khlem jingmap, namar kane ka kam ka kham palat wat ïa ki Nongpynïap briew, namar ki khunlung ba dang lui lui bapli kim pat tip kaei kaei ruh.
Ka Seng ka kyntu ïa ki paradoh para snam ba kin pyrkhat arsien shwa ba kin leh ïa kino kino ki kam, namar bunsien ka jingbam ja khluit ka poi sha ka jingjot bad kiar na ka shongkha khynnah".
“Ka seng ka la ai khublei ruh ïa u nonglap ïa ne i khunlung wat ha ka jingdum ka miet ruh khlem jingsheptieng, u la len lade ban leit shim ïa ine i khunlung hadien ba i la lap.
Ka seng ka ai ka jing kitbok kit rwiang ïa i nonglap ba in dang ïoh ka met kaba koit kaba khiah bad in dang bha kamai kajih.
Kumjuh ruh i dang lah ban ïai bteng ban leh ïa ki kam ba bha bad sngew synei hapoh la ka dong ka thaiñ baroh kawei".
“Ka seng ka ai ka jingkitbok ruh ïa ine i khunlung ba dang lui lui, ba in dang ïai heh ïai san ïai plung ryngkat ka jingtip briew tip Blei bad kumjuh ïa ki nongshimti ban sumar ïa ine i khunlung, ba kin lah ban pynheh pynsan ïa i ryngkat ka burom ka akor ba in kit ha ka longrynieng jong I", ong ka kyrwoh na ka seng UHM.Ka National People’ Party Youth Front (NPPYF) jong ka Langrin Warsynlyngdoh Area ka la ïoh ïa ki nongkitkam ba thymmai ha kaba u bah Kitborlang Nongrem, Youth President jong ka National People’ Party Youth Front (NPPYF) u la ïoh ban pynskhem ïa ki.
U bah Kitborlang Nongrem, Youth President jong ka National People’ Party Youth Front (NPPYF) haba kren ha ka jingïalang u la ai mynsiem na ka bynta ki nongkitkam kiba la shah jied thymmai ba haba ki trei ïa ka kam ban pyntyllun ïa ka saiñ hima sima khamtam eh ban pynkhlaiñ ïa ka prty lyngba ki samla kaba ïa dei bad ka kam ban jied ïa u nongmihkhmat na ka bynta u snem 2023 ki dei ban trei da ka jingstad bad jingshemphang ha ki bynta baroh khnang ba kan nym don kano kano ka jingshah peit khmat ne shah kynthoh.
“Ha ka kam saiñ hima sima ha ki jingtreikam bunsien kin sa shah kynthoh bad shah kren beiñ, wat sngap ïa kita ki ktien hynrei dei ban trei bad pyntyllun ïa ki kam shakhmat", ong u bah Kit.
Ki nongkitkam jong ka National People’ Party Youth Front (NPPYF) jong ka Langrin Warsynlyngdoh Area kiba la shah pynskhem ki long u Thrangbor Wanniang kum u President, u Seibor Thongni kum u General Secretary, u Bestarlin Lyngdoh kum u Working President, u Peter Wanniang kum u Vice President, u Ones Marshra kum u Assistant Secretary, Treasurer i kong Nisbabell Marthong, Advisers u bah B.N.Lyngkor bad u Ready Marthong bad ha ryngkat ki 5 ngut ki dkhot.
Ha kane ka sngi la ïadonlang ruh u bah Bajop Pyngrope, Spokesperson jong ka National People’ Party Youth Front (NPPYF) ha ryngkat ki ‘riew rangbah jong ka dong ka thaiñ.
Khliehriat, Naitung 18: Hapoh une u snem 2022 ar tylli ki jingkieng kiba kongsan kiba don ha ki thaiñ khappud ha East Jaiñtia Hills District ki la julor bad pra ha ka jingwan lynshop ki bor ka mariang bad ka um kaba heh ka ka kit lut ploiñ ïa ki tei ki jingkieng, kawei ka dei ka jingkieng hajan ka shnong Shymplong bad kawei pat ka dei ka jingkieng ha Lahaleiñ, ki nongshongshnong jong ki thaiñ khappud ki la ïathuh ba mynta ki ïakynduh jingeh hauh katta katta ha ka leit ka wan, ha ka kit ka bah bad khamtam eh haba wan lap ka pang ka shnitom.
Ki nongshongshong ki la pynpaw ka jingsngew diaw halor ka jingbym shim khia kloi ka tnat C.P.W.D ban maramot lane ban shna noh da kiwei ki jingkieng ha kitei ki ar tylli ki jaka “Hooid na ka liang ki bor synshar district jong ka East Jaiñtia Hills District, lyngba u Deputy Commissioner, u Abhilash Banarwal, IAS mar mar u la shim khia ban phah jingthoh bad bthah ïa ka tnat CPWD ban maramot noh ïa kitei ki ar tylli ki jingkieng kiba ha Shymplong bad ha Lahaleiñ, hynrei ngim lah pat ban tip na kaei ka daw ba ka sorkar bad ka tnat kim treh ban shim khia ban maramot bad leh bym salia ïa ngi ki nongshong shnong kiba ha ki thaiñ khappud bad ka ri Bangladesh, ngi ïakynduh jingeh haduh katta katta ha ka kit ka bah bad haba wan ka pang ka shitom namar ka jingbym lait shuh ki kali ban ïaid na kitei ki jingkieng kiba la julor" pynpaw ki nongshnongshnong ka thaiñ.
Ki la kynthoh ruh ba kane ka jingleh bym salia ka sorkar bad ka tnat C.P.W.D ka long kumba ki ibeiñ bad iehnoh beiñ ïa ka thaiñ, kaba ha ka jingshisha ki paidbah jong ka thaiñ khappud ka donkam haduh katta katta ïa ka jingïarap, ka jingkyrshan ba radbah jong ka sorkar bad ka tnat CPWD, la ong ba ka jingleh mynti jong ka sorkar bad ka tnat ka wanrah ïa ka jingduh jingkyrmen bad jingsah dien ka thaiñ, namar ka surok ka dei u budlum jong ka roi ka par bad kyntiew shuh shuh ïa ka ioh ka kot jong ki paidbah.
Kum ban shu pynkynmaw, ka jingkieng kaba 16.5 mitar ka jingjrong kaba ju iaid ki paidbah ha thaiñ khappud kaba don hajan ka shnong Shymplong, hajan Sonapyrdi ( RCC Bridge No 54/1), myn ha ka 17 tarik u iaiong 2022 ka la dkhut ar liang bad ka um kaba lat-lat ka la rong noh ploiñ ïa ka jingkieng, ka jingdkhut noh kane ka jingkieng kala buh jingeh haduh katta katta ïa ki paidbah ha ki thaiñ khappud, namar na kane ka jingkieng ki paidbah jong ka shnong Shymplong, Huroi, Hingaria, Lejri, Lahaleiñ bad kiwei kiwei ki shnong ba khappud ki ju ïaid lyngba.
Kumjuh ruh myn ha ka 7 tarik u naitung 2022 ka jingkieng kaba don ha ka wah Ïakang ha shnong Lahaleiñ ka la dkut bad pra bad ka um ka la kit lut ploiñ ïa ka jingkieng baroh kawei, mynta ki briew ki la shu ïaid da ka kjat na kawei ka jingkieng ba ki shu shna hi da ki dieng tylli tang ba kin lait ban jam sha shiliang.
Ha kaba iakren bad ki paidbah jong ka thaiñ khappud, la sngewthuh ba ki ïakynduh jingeh haduh katta katta ha ka leit ka wan bad khamtam eh ki la ïakynduh mawsiang ha kaba pynpoi ïa ki mar rep jong ki sha ki jaka ïew, kumba baroh ngi tip ba ka tei ka thaiñ ka dei kaba ju pynmih ïa ki mar rep kum u kwai, u tympew, ki soh, u synsar bad kiwei kiwei ki jait mar rep, na kata ka daw lehse ka jingbym biang ki lynti ki syngkieng (jingkieng) ka ktah ruh ïa ka ioh ka kot jong ki paidbah ka thaiñ.
Nongstoiñ, Naitung 18: Ïa iwei I khunlung kynthei I ba la shu bret da ki briew bym lah ban tip ha kawei ka jaka kaba la tip kum ka Keiñlangsaw, na ka liang ka ophis jong u District Child Protection Officer Nongstoiñ, pyntip ba I ne I khunlung I don hapoh ka jingpeit, jingkhmih bad ka jingsumar jong ka Specialized Adoption Agency ha Tiehsaw Nongstoiñ.
Kumta na ka liang ka District Child Protection Unit, ka la kyntu ba lada don kiba haїing hasem jong ka kmie kaba bret, kin sngewbha ban wan shim noh їa itei I khunlung  hapoh hynriewphew sngi da kaba phone u number 8258076014 kaba dei ha ka District Child Protection Unit  Nongstoiñ.
Nangta Child Welfare Committee Nongstoiñ ha Special Adoption Agency u number 8787475664 lane ha Specialized Adoption Agency Number 6009678142/9862634887.
Lada ym don ba wan shim hapoh katei ka por ba la buh, їa itei I khunlung yn pynbna katkum ka aiñ ba kino kino ki briew ki lah ban ting khun їa I.Nongstoiñ, Naitung 18: Katba nang ïaid ki sngi ki por ki snem ki tyllun bad ki la nang ïaid na uwei u snem sha uwei pat, ka jingkylla ruh ka nang wan ha ka imlang sahlang, naduh ka pule puthi ka wad kam wad jam, khamtam eh ha ka kam Saiñpyrthei ne kam hima sima jong ka jylla Meghalaya.
Haba ïadei bad kane ka phang u bah witting mawsor MLA barim ka Mawshynrut konstitwensi, ha ka jingïakren bad u nongthoh khubor u la ong, “Mynta ka kynti nga ïohi ba ka kam hima sima ka la kylla bak la bak, kam ïadei shuh kumba ha ki por kiba mynshuwa, namar nga ïohi ba ka jingtreikam ka bor jong ka pisa, ka la nang rung ha man la ki konstitwensi bad wat sha ki thaiñ nongkyndong ruh lait noh katto katne".
“Ki paidbah mynta kim sngap shuh ïa ki mat jingdonkam lane ki ishu jong ka jaidbynriew.
Hynrei ki ap dngong tang ïa uno u ba lah ban ai ei ei, ïa uta hi ki jied ban long nongmihkhmat bad kane ka la pynkhlumar ïa ki paidbah", bad bynrap, “Uno uno uba nang ba stad bad u ba don ïa ki jingtip kaba kham bha, um nud shuh ban rung ha ka jylli ka kam saiñ pyrthei, namar ba um don pisa bad kane kan pynjot ïa ka jaidbynriew.
Ka shong satang ha ka jingstad jong ki paidbah ban pynkylla biang ïa kane ka jinglong jingman".
“Ha u snem 2023 ruh kan ym don kano kano ka sorkar ka ban lah ban synshar marwei, hynrei kan wan biang ka sorkar synrop bad nga tip shai ba ka seng HSPDP ruh kan ïoh ban ïadon bynta lang ha ka sorkar, namar ngi ïohi ba ki kyrtong jong ngi kin don bun ngut ki ban sa jop".
Shuh shuh u la ong ruh, “Ym don uno uno u lok ne nongshun u ba neh junom ha ka Saiñ pyrthei.
Ngim lah ban len ba ka kam Saiñpyrthei ka la kylla shisha ha kane ka jylla baieid jong ngi.
Katba nang ïaid ki sngi ki por, ki snem ki la tyllun bad ki la nang ïaid na uwei u snem sha uwei, ngi ïohi ruh ïa ki briew ka Saiñ pyrthei ki khih phaloh bad ki kynrup ruma kat shaba lap, ki kdup ruh kat ïa uba mon bad ka jingthmu hi ka long beit tang ban jop bad ban kput ïano re ïano ym ban shakri ïa u paidbah".
“Ka jingshaniah ha la ka ïing kam don shuh bad ki ryngkoh na kawei sha kawei pat ka seng, da ka jingmutdur ban ïoh ïa ka jingjop da kaba kyntiap seng, hynrei haba ngi puson bha, ngi lah ruh ban buh jingkylli da kaba ong lada ka seng Congress kaba dei kawei na ki seng kaba heh tam ha ka jylla, ka kylla ka seng kaba rit tam, hawto kam jia mo ïa kiwei pat?.
Ngeit ba ka por hi kan batai bad ai ki paidbah hi kin khmih bniah ïa u masi lur bad u masi tur mano ban kham lah napdeng kine".
Haba kylli kumno ka seng Congress naduh ki por u maieid Hopingstone, ka dei kawei na ki seng kaba ïashun bha pynban mynta pat da u briew ka Congress ka pynïeng na Mawshynrut konstitwensi, u Bah Mawsor u la ong.
“Ha ka Saiñpyrthei ym don uno uno u lok u ba neh junom bad uno uno u Nongshun ruh u ba neh junom.
Ngi don ruh ka jingkyrmen skhem ba u Sing un jop beit mynta ha Mawshynrut".
Shillong, Naitung 18: U Nongïalam ka Liang Pyrshah ka Ïing Dorbar Thaw aiñ ka jyla u Dr Mukul Sangma ha ka sngi Nyngkong jong ka 18 tarik u la ong ba lada ka AITC kan wan ha ka bor synshar kan pyndam noh ïa MoU kaba la ïa soi da ki ar myntri Rangbah ka jylla Meghalaya bad Assam.
U Dr Mukul u la ong ruh ka ba ka dei ba u Myntri Rangbah ka jyla u Conrad K Sangma ba un pdiang ba u la bakla ban aiti noh ïa ki jaka riewlum sa ka jylla Assam.
“U Myntri Rangbah u dei ban kyrtiang dien ban peit ïa ki kot ki sla bad ba ka donkam ba un pdiang ba u la bakla bad ban pynpaw pyrthei ruh ïa kane.
Ïa ka jingleit ai ïa ki jaka riewlum sha ka jylla Assam um lah satia ban ïada ïa ka hok bad ka jinglong trai jong ki briew jong ngi da kaba u aiei pynban ïa ka jaka sha ka Assam," ong u Dr Mukul haba kren bad ki nongthoh khubor.
“Namarkata, nga kwah ban ïasnoh kti lem ha kane ka jingïakhun nga kwah ban pyndam ïa ka bad tang kata hi nga don ban ong" u la bynrapHaba kdew pat ïa ki kot ki sla kiba la pynkhreh da ka sorkar jylla ha u snem 2011, u Dr Mukul u la ong ba ki revenue record kiba ka sorkar ka pynkhreh ha u snem 2011 ka long ban kam trai ïa ki jaka riewlum kiba dei shi bynta bad ka jylla Meghalaya.
U Dr Mukul u la bynrap ruh ba kine ki 6 jaka kiba don ka ka jingïakajia pud kiba la kam da u Conrad ba la lah ban ïa pynbeit hynrei hsa ka jingshisha ka sorkar ba mynta lei ka pharia pynban ïa ka jaka ba heh kumba 36.79 sq km“Hato u Myntrri Rangbah u kam ba ka jylla ka long trai ïa kine ki jaka ba heh kumba 36.79 sq kms? Hato u ïoh ïa kane ka jaka ba heh kumba 36.79 sq kms? Ka jubab kaba shai ka long EM, dei na kane ka daw ba ngi ong ba ka sorkar ka la aiei ïa kine ki jaka sha ka sorkar Assam.
Hato u ïakhun mo ban ïoh ïa kane ka jaka kaba dei ka hok nongkynti ki raid bad ki hima? Mano ba ai bor ba un aiei ïa ka jaka ba heh kumba 18.51 sq km sha ka Assam" ong u Dr Mukul.
“Namarkata, mano ba pyrshang da rapjot ïa kaei kaei kaba la paw pylleiñ-pylleiñt? U Myntri Rangbah u la shu pyrshang da rapjot jubor ïa la ka jingbakla.
Balei um ong beit ba nga la bakla ym ban ïalam bakla ïa u paidbah da ki buit thok" ong u Dr Mukul.
Haba la kylli pat ha kano ka dur ka AITC kan pyndam ïa ka MoU kaba la ïasoi u Dr Mukul u la ïathuh ba ki don ki khep kiba ka Supreme Court ka leh ha ka jingbishar ïa ka Babri Masjid.
“Kaba mut donkam ban peit bniah naduh ka history ban peit ïa ka hok longtrai ïa ka khyndew ka shyiap kat kum ki jinghiar pateng kiba la ioh na ki kpa tymmen" ong u Dr Mukul.
Shilong, Naitung 18: Ka nongailam ka Thma U Rangli Juki ka Kong Angela Rangad ha ryngkat ki nongkamai leit on bad leit shaw briew da ki ar shaka ha ka sngi Nyngkong jong ka 18 tarik ki la leit ban ait ia ka dorkhas sha u Commissioner& Secretary jong ka tnad ka leit ka wan ka sorkar jylla ban dawa na u ba ka sorkar ka dei ban ban ai jingbit ïa ki ar shaka ba kin kamai biang ha Shillong bad ba ka sorkar ka dei ruh ban ai Permit kamai ïa ki bad ba ka sorkar ka dei ban pynshna ïa ki aiñ bad ki hukum ban treikam shipor(interim order) tad haduh ba ka sorkar kan lah ban wanrah da ki aiñ kiba pakaHaba kren sha ki lad pathai khuor ka Kong Angela ka la pynpaw ïa ka jingpyrshah kaba jur ïa ka jingkhang syndet ka sorkar ïa ki ar shaka ban kamai ha ka jylla bad ka la ong kane ka jingleh ka sorkar kan pynïap thngan ïa kiba bun ki khun samla kiba im ja na kane ka kam.
Ka Kong Angela ka ong ruh ba ka sorkar ka dei ban wanrah da ki lad ki lynti ban ai lad biang ba kin kamai da kaba kan ai permit bad wanrah ïa ki kyndon ban pynbeit pynryntih ïa ki ar shaka kiba kamai.
Ka kong Angela ka la ïathuh ba ka la leit ryngkat ki samla kiba kamai thuk thuk ban pan jingshai ruh na une u sahep sorkar halor ki aiñ ki rul kiba ka sorkar ka la shna ha kaba ïadei bad ki thuk thuk kamai.
“Ka sorkar ka kam man ka por ka kam ba ka kyrshan bad pynshlur ïa ki samla kiba ieng ha a ki kjat lajong bad ynda ki la ïeng balei pat ki khang pynban" buh jingkylli ka kong Angela.
Shuh ka kyntu ruh ïa ka sorkar ba ka dei ban peit ïa ki kompeni kiba wan na shabar namar ka jingkamai be-aiñ jong ki khlem pat ioh jingbit satia ban treikam ha Shillong.
Ka kong Angea ka la buh jingkylli ruh ïa ka sorkar namar ka jingailad ïa ki kompeni kiba na bar kum ka Rapido ba kin kamai khlem pat ioh jingbit bad khlem da siew kano kano ka khajna sha ka sorkar.
“Ka sorkar ka dei ban pyrkhat ïa kine ki samla namar kane ka jingkhang kamai ka sorkar kan pynïapthngan ïa ka iing ka sem jong ki" ong shuh shuh ka kong Angela.
Nongpoh, Naitung 18: Ka Dorbar Shnong Pyllun ha ICAR, Umiam ha ka sngi Saitjaiñ ka la pynlong da ka jingpynkhuid paidbah ïa ka Jingkieng Flyover ha Umiam, kaba dei hadien ka jingisaitmet bad ka jingjaboh ba ki paidbah nongleit nongwan khlem da burom shuh ïa ka khuid ka suba ki la shu bret pathar ïa ki jaboh ha katei ka Jingkieng Flyover kaba la ktah ym tang ïa ka khuid ka suba jong katei ka Jingkieng bad ka pung Umiam, hynrei kane ka jingbret pathar ïa ki jaboh ka la ktah ruh ïa ka mariang.
Namar ka jingsngewkhia halor ki kam leh khlem akor ki nongleit nongwan, ka Dorbar Shnong Pyllun, ICAR, Umiam ha ka Sngi Saitjaiñ ha ka jingïalam u Rangbah Shnong, u Bah M.War bad u Secretary Shnong, u Bah M.Biam lem bad ka jingïasnoh kti lang ki seng longkmie ba la lamkhmat da ka Kong M.Kharsahnoh ryngkat ki VDP ki la mih ban pynkhuid ïa katei ka jingkieng Flyover kaba don ha Umiam.
Kaei kaba pynpangmet bad sngewkhia ïa ka bor shnong, ka dei ka jingleh khlem akor ki paidbah nongleit nongwan ha katei ka jaka, ha kaba ki la bret pathar naduh ki bitor kyiad, ki plastic, ki sop jingbam bad kiwei kiwei ki jaboh, kiba la ktah shisha ïa ka khuid ka suba bad ka jinglehraiñ ruh ïa ka Shnong ka thaw la kumba ym don kiba peit ba khmih ïa katei ka jaka ba dang hap ha u pud u sam ka Shnong Pyllun ha Umiam.
Kaba kham sngewkhia shuh shuh ïa ka bor shnong ka dei namar ba ki paidbah ki la pynlong ruh ïa katei ka jaka ha ka Jingkieng Flyover kum ka jaka dih kyiad bad ban leh ïa ki kam sniew bad ïa kane la sakhi na ka por sha ka por ba ki don kiba buaid tanglang bad ki la leh khlem akor ïa katei ka jaka kaba long ruh ka jingma ïa ka shongsuk shongsain ki paidbah.
Na ka liang u Rangbha Shnong, u Bah M.War ryngkat kitei kiwei ki nongïalam ki la pynpaw ka jingsngewkhia halor ka jingleh khlemakor ki paidbah ban pynjaboh ïa katei ka Jingkieng Flyover bad ki la madan tyngeh ruh nangne shakhmat ba lada lap ïa kino kino kiba leh khlem akor bad kiba bret jaboh ha katei ka jaka kin dain da ka kuna kaba T.5000 bad lada ki pyneh ne ïaleh pyrshah kin aiti ruh wat sha ki bor ka aiñ.
Na ka liang ka Dorbar Shnong ka la buh ruh ka jingmana kaba tyngeh ïa ki paidbah nongleit nongwan bad wat ki trai shnong ruh ba kim dei ban leh khlem akor ha katei ka jaka bad ha kajuh ka por ruh ba kim dei ban bret jakhliah, bret bitor kyiad bad bret plastic, namar kane ka ktah shisha ym tang ïa ka khuid ka suba jong ka pung umiam bad ka ktah ruh wat ïa ka mei maring, ong kitei ki nongïalam Shnong.
Shuh shuh, na ka liang ka Dorbar shnong ka kyrpad ruh ïa ki bor Pulit ka Umiam ba kin pynlong ïa ka jingpeitngor na ka por sha ka por ha katei ka jaka bad kumjuh ruh ïa ka bor District ba kin phai khmat lem ban teh pyrkhing ïa kito kiba leh khlem akor, namar lada ym don ka jingmana ne ka jingpyrkhing da ka bor District kiba bun ki wan ban shim kabu ban leh jakhlia bad ban bret ruh ïa ki jaboh kaba long ka jingisaitment ïa ka pung Umiam kaba dei kawei na ka jaka jongohkai pyrthie ba paw jong ka jylla, ong kitei ki nongïalam Shnong ka Shnong Pyllun, Umiam.
Shillong, Naitung 18 : Ka kynhun ki sengbhalang na rilum Garo ba kynthup naduh ka GSU, FAF, FKJGP bad AIGU, ki la pynlong da ka jingpyrshah ïa ka tnad MeECL ha East Garo Hills hadien ba katei ka tnad kam shym la lah ban jubab ha ki 15 sngi ba ki seng ki ai por haba ïadei bad ka jinglip bording khah khah ha katei ka thaiñ.
Ki jingdawa ba kitei ki seng ki pynkynmaw biang ka long ba ki kwah ïa ka bording kaba ym don jingthut ha rilum Garo, nangta ba kan ym don shuh ka jingthungkam da kaba shah liang ha ka tnad, ban pynbiang ïa ka jingdon ki nongtrei bad ruh pynsangeh ïa ki nongtrei na rilum Garo sha rilum Khasi khlem da thung bujli da kiwei.
Shuh shuh la kdew ruh ba ym don uwei ruh u nongtrei Garo ba shah thung ha Head Office Shillong ha katei ka tnad.
La kdew ruh ba ha u 2020 2021 wat la ki don bun ki jingthung kam ha rilum khasi hynrei kam shym la don pat ka jingthungkam iwei ruh ha rilum Garo.
La ai por ruh ba lada kam don kano kano ka jingjubab na ka tnad, kitei ki seng ki la byrngem ruh ban shim da kiwei pat ki sienjam kiba kham tyngeh.
Kane ka long katkum ka kyrwoh ba la phah da u Saljrang Tenggrik R Marak, President ka Garo Students’ Union, Eastern Zone, Williamnagar.
Katba nang tyllun ka por,katta ki paidbah ba bun ki la sdang ngiah bad jlep hi shoin kumba ki la ngiah bad jlep mynta ïa ka khlam Covid-19.
Namar ka shah thok shah shukor ha ki kam pynbeij, pynkhleiñ bad shukor ha kita ki riewstad ka koit ka khiah shaphang ka khlam Corona ha kito ki snem,mynta pat bun ki paidbah kim shaniah shuh hadien ba ki la ïohi, ïoh mad bad shem hi da lade ba bun pleng bun ki jingbatai stad la shu antad ne mutdur ban ïa kaba long shisha.
Ka kam election ruh ka long kumjuh.
Kam long shuh kumba long mynshwa ba ki paidbah ki da kmen bad shong shit naduh ka mynsiem jongki.
Mynta, bun ki brew ki la salia bad ngiah ban ïalap ne ïathuh khana election lait noh sa tang katto katne ki nongïalam ba kham hakhmat ki party kiba im bad kamai suk na kato ka kam paidbah ne politics jongki.
Ki don bun bah ki daw balei mynta ki paidbah ki la ngiah bad jlep ban ïakren ia ka election.
Kawei na ki daw kalong ba,lada ki leh shongshit bad trei shitom katto katno ruh ,khatduh khadwai ka jingmyntoi kan leit beit tang sha ki katto katne ngut ki nongïalam party bad kiba kham ïajan eh bad ki MLA/MDC.Ki paidbah bapli te, ki sah hi ki paidbah.
Ki hap leit trei leit bylla hi da kajuh hi ka kam ba ki ju trei wat lada ki jop ki kandidiet jongki ruh.
Ki riew paidbah ki ïa shongshit tang ha ka por election bad tang mar ïa dep election hi,ki la sdang ban babe kylla ïa la kajong ka jingleh shongshit namar ym don ba ithuh ne khein briew shuh ïa ki.
Ki long thik tang kum u brut shut iing jong ki political party.
Ki kandidiet ki nang bha ban pynshong shit shwa ka por election kumba pyndonkam ïa u brut tang ha ka por ba shut ing ne phyllaw.
Ynda la dep shut ing ne phyllaw pat,ki bret noh ïa u sha nala haduh ban da poi biang ka por san snem ba ki sngew donkam biang ïa u brut ban shut biang ïa u.
Kawei pat ka jingngiah ki paidbah ka long ba kim i myntoi shuh mynta ban jied party namar tang mar ïa kut ka elekshon,ki regional party ki la kylla national party bad ki national party pat ki act regional party.
Ki nongïalam rangbah ki party ki la dep plan ne la thaw buit lypa(making) da ki buit ne formula bapher bapher kumno ban ïa thaw sorkar.
Ha shwa ka elekshon ki ong da kumwei bad ynda jop pat ki leh katba mon.
Lada don kiba nud ban saham ne pyrshah ïa ka mon jong kiba jop,phin shu shah taid ei sha kyndong kynshrot.
Ki MLA ynda ki jop ki ïaid bad leh katba mon.
Lada phi leit kanbas shwa ka elekshon,phin sa shah pynkhlemraiñ ei bad kylla long riewkai ei kha ma kha namar mar ïa thaw sorkar kylla khingpong lut baroh bad ktien bad kam.
Kano kano kaba biang ïa ki kandidiet ba jop (phi sngew ïahap ne phim sngew ïahap kam pher), kata ka dei ka rai kaba phi hap pdiang beit maphi ki paidbah.
Ki MLA/MDC ki la laitlan palat mar ïa jop ïa ka election.
Kat kino kino kiba jop,ki long hi kumjuh wat na kano kano ka party ruh.
Ka jingkular thok ha ka por election ruh ka la pyngiah bad kdang ïa ki paidbah.
Ki mat treikam ne manifesto ka thoh da kumwei,ki rukom treikam pat da khongpong.
Mynta te, ki lah sian ki paidbah ban ia ki kandidiet namar ba ki la ïoh mad bad ïoh jinghikai man la ki elekshon la bun bun snem mynta.
Phi lah ban thok shisien ar sien ïa ki paidbah hynrei ym dei bun sien.
Ynda la kyrni ka kular thok,wat u biej ruh u la kylla long uba stad tam.
Kynmaw,ynda la stad u biej, kylla biej pynban sa kiba stad.
Lada ki paidbah ki la ngiah bad jlep ban ïakren ne ïalap khana ïa ki kam politic mynta,ka elekshon 2023 ruh kan sa pynkylla dur bak-ly-bak ha ki kam synshar paidbah.
Ka jingmut jingpyrkhat (mindset) jong ki paidbah ruh ka dei ban pynkylla khongpong pyrshah ïa ka buit sianti jong ki nongsynshar jongngi.
Donkam shisha ïa ka jingpynkylla thymmai noh (reformation/transformation) ïa ka rukom jied nongmihkhmat khnang ban pynkylla ïa ka synshar paidbah ha ka ri jongngi lym kumta ka jingma, jingsniew bad ka jingshyrkhei kan wan jia shen ha ka ri jongngi khlem pep.
Shillong, Naitung 18: Ka Hynñiewtrep national Youth Front (HNYF) Women Wing(WW)ha ka sngi Nyngkong jong ka 18 tarik ka la leit ban khang tala ïa kawei ka dukan ha Ïewduh kaba la shong wai da u bar jylla bad kaba u la pynïaid be-aiï khlem don satia wat tang ka trading licence bad um ju siew bai wai satia naduh u snem 2019.
Ïa kane ka jingleit khang tala la ïalam da ka Kong Bety Jyrwa ha ryngkat ka jingsynran lang ka trai jong kane ka dukan ka Kong Rani Jyrwa.
Haba kren bad ki lad pathai khubor ka Kong Bety Jyrwa ka la ïathuh ba kane ka jingleit khang jong ka ïa kane ka sdukan kaba u Susanta Choudry u la shim wai na i kong Rani Marbaniang ka long hadien ba ka Ïing Bishar Khasi Hills Autnomous District Council ka la pynksan ba ka kong Rani ka dei ban ioh bai wai bad ba lada une u bar jylla uba shim wai um lah ban ka don hok ban leh kum ka trai.
Shuh shuh ka Kong Bety ka la ïathuh ruh ba hadien ba ki la ioh jingpynksan na ka Ïing Bishar na ka liang ki trai ki la leit ban ai da ka jingujor sha Lumdiengjri PS bad dei hadien ba ka thanat kam leh eiei ba ka HNYF Women Wing ka shim da kane ka sienjam.
Shuh shuh ka kong Bety ka la buh jingkylli ruh ïa ka KHADC bad ïa ka ophis u Syiem ka Hima Mylliem namar ka jingai lad jong ki ban plie ïa kane ka dukan khlem da ioh licence la lai snem kynthih bad wat hadien ba na ka liang ka Kong Rani ka la dep ai jingtip sha ka ophis la bun bun sien.
Ka Kong Bety Jyrwa ka la ïathuh ba hadien ba ka la dep thied ïa kane ka dukan na ka liang jong ka ka la leit ban ïakren bad une uba shim wai na ka laing pat jonhg u um kohnguh hynrei u pynibor pynban.
Shuh shuh ka la ïathuh ba une u bar jylla ha ka por ba ka leit pan bai wai u kren heh pynban bad u la leit ujor ruh sha Ïing Bishar.
“Dei hadien ba ka Ïing Bishar ka la pynksan bad ba ka ophis u Syiem Mylliem ka la ithuh ïa nga kum ka trai ba nga leit ban pan jingïarap na ka HNYF" ïathuh ka ong Rani.
Shillong, Naitung 18: Ka Shiilong Cantonment Board (SCB) ha ka sngi Nyngkong jong ka 18 tarik ka la kyndang bad pynpra naphang da ka puh shilum ban pynpra noh ïa ki ïing bad ki dukan ba tei be-aiñ ha ha Kat Building kaba don ha Mawbah (Jhalupara).
Ha kane ka jingleit kyndang ki nongtrei ka SCB ka don ruh ka jingpyrshah na ki briew kiba shong basah ha katei ka jaka.
Hynrei ki nongtrei jong ka SCB kim shem la pynsngap satia bad ki hukum ba kito kiba shong ba sah ha kane ka jaka ban sei lut ki tiar ki tar ha surok bad mar mar tang hadien katto katne por ki puh shilum kin la jynratna phang ïa ki jingtei ha kane ka jaka.
Ha kane ka jingleit pynpra ka SCB ka don ruh ka jingïam kthang na kito kiba shong ba sah ha kane ka jaka hadien ba ka Puh Shilum ka pynpra ïa ka ïa ka iing ka la tei be-aiï.
Kane ka jingkyndang ka la long ha ka bor kumba 10 baje mynstep ha ka jingdon lang u majistor, ki Pulit bad ki CRPF.Katkum ka jingïoh lum jingtip, ki don kumba 30-35 tylli ki ïing sah kiba la shah pynpra bad 10 tylli ki dukan kiba don ha kane kane ka jaka.
U Bah Vicky Lyngwa uwei na kiba shong ba sah ha katei ka jaka u la kynnoh ba ka SCB kam shym lah phah jingpyntip eiei sha ki bad ka lah shu wan leh donbor bad u la ong ba kane ka long ruh ka jingpynkheiñ ïa ka hok long briew man briew.
“Ngi sngewthuh ba kane kadei ka jaka jong ka sorkar hynrei lada kheiñ ïa ka longbriew manbriew, ka board ka lah dei ban sngewthuh lem ïa ngi bad ban ai por ba ngin rah ïa ki tum ki tam" ong Vicky Lyngwa.
Shillong, Naitung 18 : Da ki spah ngut ki nonghikai SSA hapoh ka lama jong ka Meghalaya Sarva Shiksha Abhiyan Schools Association ki la rai ban sahmiet ha parking lot jong ka Additional Secretariat hadien ba ka jingïakren bad u Additional Chief Secretary ka jylla na ka bynta ban pyllait noh ïa ka tulop ba sahkut la 5 bnai kam shym la seisoh.
“Kam myntoi ba ngin leit phai sha iing ruh namar ym don ei ei shuh ban bam, kumta ngin shong beit hangne," ong u President jong ka Meghalaya Sarva Shiksha Abhiyan Schools Association, Babu Aristotle Rymbai haba kren hadien ka jingwan kynduh ïa u Additional CS, Bah DP Wahlang hynne ka sngi.
U la ong ruh ba katei ka rai ba ki shim ban shong kyllaiñ myngor beit hangtei ka long ban ap beit haduh ban da wanphai u Commissioner Secretary ka tnad Pla Tyngka ka jylla khnang ban ïoh kynduh biang bad u bad ban sngewthuh ïa ka daw kaba ki bat sah ïa ka 44 klur tyngka.
Katei ka rai ba ki nonghikai SSA kiba la don baroh haduh kumba 12,400 tam kadei namar naduh u Rymphang haduh mynta kim pat ïoh satia ïa ka tulop, kaba ki ap khmih lynti ban ïoh pyndap pynbiang ïa ki jingdonkam baroh ha iing.
Tad haduh ka por 8:00 baje janmiet, u President u la ïathuh ruh ba na ka liang ka sorkar kam pat ai jubab ei ei halor katei ka jingdawa kaba kum ki nonghikai ki pynsngew.
Lah ban kdew hangne, ki nonghikai Adhoc jong ka jylla ki la sahmiet haduh shi taiew pura ha katei kajuh ka jaka ban dawa kyntiew noh ïa ka tulop kaba na ka liang ka sorkar mardor ka la pyntreikam.
Shillong, Naitung 18 : Hadien ba u MLA ka North Shillong Constituency u bah Adelbert Nongrum u la rai ban ym ïaleh shuh ïa ka election MLA 2023 na ka KHNAM hynrei un ïaleh noh na kiwei pat ki party, ka jingkylli kaba mih na kiba bun ba lang ka long sha kano ka party un pynïasoh, hato un pynïasoh sha ka Congress, HSPDP ne VPP namar kiwei kiwei ki party kum ka UDP, NPP, TMC, BJP ki la don lypa ki kyrtong jongki.
La ïoh jingtip ba u bah Adelbert u dang pyrshang ban twad jingmut na ki nongïalam ka HSPDP, VPP bad wat bad ka Congress ruh ha kine ki khyndiat por ba la dep shwa ba un shim ïa ka rai hynrei shano un pynïasoh ym pat don ba tip.
Haba ïakren bad ki nongthoh khubor mynta ka sngi ula ong “ Nga kloi ban pynïasoh sha ka BJP lada ka sorkar pdeng ka pyntreikam ïa ka Inner Line Permit (ILP) bad weng syndon pura ïa ka Citizenship Amendment Act (CAA) na kane ka jylla Meghalaya".
“ Lada ka BJP ka kular ban pyntreikam ïa kine ar ki mat kiba kongsan ha ka jylla nga kloi ban leit pynïasoh sha ka BJP" ong u bah Adelbert.
U la ong kawei na ki mat ba kongsan tam ba ki paidbah ki ap khmih lynti naka sorkar pdeng ka dei ka ILP.“ Ka BJP ka dei ban leh kumjuh ïa ka Meghalaya kumba ka la leh ïa ka Manipur ban ai ïa ka ILP.Kaba ar ka long ba ka BJP ka dei ban pynbeit mardor ïa u pud u sam ka Meghalaya bad Assam namar ka Assam ha ka kyrteng jong ki kam pynroi pynpar ka la nang kyntur bad knieh ïaki jaka puta na ki trai shnong ka Meghalaya ha khappud.
Nga kyntu ruh ïa kito ki MLA kiba don ha ki bynta khappud ba kin theh ki kam pynroi sha ki shnong ha khappud" ong u bah Adelbert.
“Lada ka BJP ka kwah ban khot ïa nga ka dei ban pyntreikam shwa ïa kine ki mat kiba nga la kdew “Haba la kylli kaei ka daw ba u la rai ban mih noh na ka KHNAM u la ong “ Ka jingïakynad bad jingbym ïasngewthuh jingmut hapoh ka KHNAM kala pynlong ïa nga ban ym banse shuh ban shim noh da kane ka rai ban mih noh na ka party khnang ba kito kiba thrang ban ïalam ïaka party kin ïoh ban leh katba ki mon.
Nga la ïai shah baroh shikatta, nalor ba nga long MLA tang marwei, ki la dei ban burom lem ïa nga.
Ngam ju ïaid pyrshah ïa ki nongrim treikam jongka Party ban ïakhun ha ki nongrim na ka bynta ki paid nongshong shnong ka jylla.
Kumta haba ngam i don jingmyntoi shuh ban ïadon ha kaba kum kata ka party nga la rai ban mih noh khnang ba kiwei kin ïoh ïa lam ïa ka KHNAM katba ki kwah".
“ Kumjuh ruh nga la tyrwa ïa lade sha kino kino ki party kiba kwah ban khot ia nga namar lada ki pdiang ïa nga kin hap ban pdiang ïa ki nongrim treikam kiba nga ïeng na ka bynta ki paidbah.
Nga sngew ka la dei ruh ka por ban bishar bniah biang ïa ka Reservation Policy jongka jylla namar ka la rim palat.
Kane ka Reservation Policy ka la rim palat bad donkam ban pynthymmai noh ïa ka" ong u bah Adelbert.
“ Ngi donkam ban weng, ban pynthymmai, ban pyndam ïa ki kyndon kiba ktah tang ïa kawei ka jaidbynriew bad kawei pat ym dei ban pyntreikam da kane ka policy ha ka bhah pule puthi namar kane ka dei ka policy thung kam jongka sorkar" pynkut u bah Adelbert.
Shillong, Naitung 18 : Ka jingbym seisoh ka jingïakren bad u Mission Director jong ka ka National Health Mission ka la pynlong ïa ki nongtrei jong ka EMRI-108 kiba don hapoh ka shatri jong ka Meghalaya EMRI Workers’ Union (MEMRIWU) ban pynbna ba kin ïaid beit shakhmat ïa ka jingïakhih kaba khlem pud sngi.
Na ka liang ka MEMRIWU ha ka step sngi Nyngkong ki la kynduh ïa u Mission Director na ka bynta ban dawa ba dei ban pynkut noh ïa ka soskular hapdeng ka GVK bad ka sorkar kumjuh ruh ban dawa na ka sorkar ba kadei bna pynïaid hi noh ïa ka EMRI.Halor kane, ka President ka MEMRIWU Kong Microlina Syiemlieh ka la ïathuh ba katei ka rai ba ki shim ban ïaid shakhmat kadei namar ka jingïakren bad utei u heh ka tnad, kam shym la long kaba seisoh.
Ka jingdawa ba ka Union ka pynsngew ka long ban kyndang noh ïa ka GVK da kaba kynnoh ba ka jingdkoh treikam ka la nang jur bad ka jingdon jong kane ka kompeni mynta ka long tang kum ka shynrong.
Lah ban kdew hangne ba katei ka rai ban sangeh treikam ka la sdang naduh ka step sngi Nyngkong badna ka liang ka Union ki la byrngem ba kin ïai bteng ïa kane katba kim pat ïoh ïa kano kano ka jingkular kaban pynhun ïa ka jingdawa jong ki.
Shillong, Naitung 18 : Ka Meghalaya Government LP School Contractual Teacher’s Association, kaba dei ka kynhun ki nonghikai ba la shah weng kam noh dang shen, ki la byrngem ba kin leit ban pynlong da ka jingshah thngan ha iing u Myntri Rangbah ka jylla lada ka sorkar jylla kam thungkam biang ïa ki mardor.
“Ngi ai por artaiew bad lada phim ai ïa ka result hapoh artatiew ngim banse shuh ban shong shah thngan biang sa shisien ym dei shuh ha madan Malki hynrei ha iing sah jong u Myntri Rangbah," ong u President ka Association, Bah B Riangtem haba kren bad ki lad pathai khubor.
Utei u nonghikai u la ïathuh ba ki la don haduh shi hajar tam ki nonghikai kiba la shah weng kam kum ki nonghikai kontrak ha ki skul LP jong ka sorkar.
“Don napdeng kitei kiba la khlad noh na ka daw ka jingkhuslai mynsiem," u la ong.
La ïathuh ruh ba na kitei ki 1000 tam ki nonghikai tang kumba 400 ngut ki la pyndep ïa ka Meghalaya Teacher Eligibility Test hynrei kiba bun hi ki khlem lah shuh ban pyndep ïa ka namar kiba bun ki la heh ka rta.
U Bah Riangtem u ong ruh ba mynta kin ap shwa ïa ka jubab jong ka sorkar halor katei ka jingkyrpad ba ki buh bad lada ka sorkar kam patiaw kim banse ban shim ïa sienjam kumba la pynbna.
Shillong, Naitung 19 : Ka Meghalaya Arm wrestling Assocïation (MAWA) ha kane ka sngi Ba-ar ka la leit ban ai ka jingkitbok ïa ki nongïalehkai kiban mih leit aireng na ka Team Meghalaya Armwrestlers sha Gwalior, Madya Pradesh ha ka lympung All Indïa Ranking Tournament , Pro Panja League 2022 kaban long naduh 22tarik haduh 24tarik Naitung, 2022.
Ki nongïalehkai kiban leit aireng ha kane ka lympung ki kynthup ïa i Ribasuk Lyngdoh Mawphlang, Banbatjuban Khongwir, Banïaikyrsoi Khongwir, Mickey Khyriem, Angel Mary Mylliem Umlong Khun Syiem, Everson Thangkiew, Alexion Roy Mylliem Umlong, Alan Sun Marbañïang bad u Kishore Chettri.
Shillong, Naitung 18 : Sngang da u ‘nembah khyrwit u bah Paul Lyngdoh, MDC ka Jaiaw Constituency bad MLA ba rim ka Shillong West Constituency ïa u MLA ba mynta u bah Mohendro Rapsang namar u la dep kular ïa ki paidbah ban wanrah ïa ka Medical College ka ban sei ïa ki doktor ha ka jylla hynrei ha katei kajuh ka jaka ba 3 acre ula wanrah pynban mynta da ki Kharmetor.
“ Kumno un pyrshah ïa ka rai ka sorkar haba ma u ruh u ïatrei lang bad kane ka sorkar MDA hadien ba la phet na ka Congress bad bat ruh ïa ka kam Co Chairman ka Meghalaya New Renewable Energy Development Agency (MNREDA) ha ka kyrdan Grade A kaba mut ha ka kyrdan Myntri sorkar hi.
Kane ka dei tang ka buit sianti ban da rapjot ne tep eitmiaw hakhmat ki paidbah ïa kaei kaba u la leh na lyndet bad ïa sngewthuh jingmut lang bad ka sorkar kaba u ïadon lang.
Namar lada ym dei ba u ïa tip lang ka sorkar kam lah ban shim rai namar ka hap beit ban twad jingmut bad ïoh ka jingmynjur na u MLA jong ka Constituency namar ka ju long ka rukom ba ka sorkar kan hap ban ïamir jingmut beit bad ki MLA shwa ba kan leh ne shim kano kano ka rai kaba hap ha kano kano ka constituency khamtam ki projek ne skhim ba heh ne kiba lah ban ktah ïa ka imlang ka sahlang" ong u bah Paul Lyngdoh.
Nalor kane u bah Paul ula ong, u bah Rapsang u la kular ha ka por shwa ba un mih madan kum u kyrtong jongka seng Congress ha u 2017 ban wanrah ïa ka Medical College ha kaba la ïadon lang u Dr Mukul Sangma kum u Myntri Rangbah ka jylla bad bah A.L Hek kumu Myntri ka tnad ka koit ka khiah ha ka sngi ba plie ïa u maw nongrim ban tei ïa ka Medical College ha phyllaw ka TB Hospital bad ban pynkynriah noh iaka TB Hospital sha Umsawli hynrei ka long thik kum uto u lum uba la suh khun la arsien bad kha pat da u dkhan.
Kaei kaba u bah Paul u mut ban ong ka long ba arsien la dep plie maw nongrim ban wanrah ïa ka Medical College ha katei ka jaka ba 3 acre hynrei mynta wanrah pynban da ki Harijan.
Shuh shuh u bah Paul u la ong une ujuh u MLA uba la pyrta shla bad kular ban pynlong ïa ka West Shillong Constituency kum ka Smart Constituency hynrei u pynlong pynban ïa ka da ka Sma Constituency namar ba u la wanrah da kitei ki kharmetor na Them ïew Mawlong ïa kaba ym donkam ban batai, ki paidbah kiba ïaid ba ïeng ki ïohi hi da la ki jong ki khmat kumno ka Them ïew Mawlong ka long kaba dap tang ka jingsma iwtung suda bad ka bym bit bym biang ban sah ki briew khamtam ki khyllung khynnah namar ka dap da ki jaboh bad kaba ktah ïa ka jingkoit jingkhiah jong ki briew naduh ki khynnah haduh ki rangbah.
Kumta u bah Paul u la ong ba “Ki paidbah ka Constituency ki dei ban peitmat bad kyndit bynriew noh namar ki la ïohi ki ïoh uba kum uno u nongmihkhmat ne u MLA uba ïadon lang hapoh ka sorkar MDA bad pyrshang pat ban pyrshah ïa ka rai hi jong ka sorkar kaba u ïoh ban shong shuki Co Chairman".
New Delhi/ Shillong, Naitung 18: Ka jingïajied ïa u President ba 15 jong ka ri India ka la long mynta ka sngi, ha Parliament bad kumjuh ruh ha ki Assembly jong ki jylla ka ri India.
Ha kane ka jingïajied ïa u khlieh duh jong ka ri, ha Parliament la ïohi ïa ka jingpep thep vote ki 8 ngut ki MP, kynthup ïa ki MP ka BJP, Shiv Sena, Congrss, Samajwadi Party, Bahujan Samaj Party bad ka AIMIM.Nangta don bun ngut ruh ki MLA kiba la ryngkang dieng kper, ha kaba don ki MLA jong ka Congress bad NCP kiba la kam ba ki la kyrshan ïa ka kyrtong jong ka NDA, ka Droupadi Murmu.
Ha ka elekshon jied President ym ju shah ïa ki Party ba kin hukum ne ai shabuk (whip) ïa ki MP ne MLA ba kidei ban jied beit ïa u kyrtong ba ka Party ka kyrshan, hynrei la shah ba kin jied ba kin jied katkum ka jingsngew bit jong ki.
Ka jingïañiew vote kan long ha ka 21 tarik mynta u bnai bad ïa u President ba thymmai yn pynsmai ha ka 25 tarik.
Katkum ka kywroh ba la pyllait da ka Press Information Bureau (PIB) la ïathuh ba ka jingthep vote ka long 99%, ha kaba 4796 ngut ki nongthep vote kiba dei na ki MP bad ki MLA ki la ïashim bynta.
Shuh shuh la ïathuh ba 11 tylli ki jylla bad ka jylla rit Puducherry ki la wan thep vote 100 %.
Ha Meghalaya ruh 4 ngut ki MLA ki la pep ban wan thep vote.
Kine ki long ki 2 ngut ki Myntri, u James Sangma bad u Sngiwbhalang Dhar bad 2 ngut na ka All India Trinamool Congress, u Bah Shitlang Pale bad u Marthon Sangma.
ki MLA ki la wan ïashim bynta ha kane ka elekshon ba la pynïaid da ka bor elekshon jong ka jylla.
Ïa ka jaka thep vote la pynitynnad da ki kup bad ym shym la pyndonkam plastik satia ha kata kaba ki ong ka Green Polling Booth.
Shillong, Naitung 19 : Ka Nangkiew Irat SC ka la ïoh ban khur suk ïa ki lai point hadien ba ka la ïoh ban pynliem haduh 3-1 kol ha ka jingïakhun kaba 22 jong ka Shillong Premier League kaba long ha ka janmiet sngi Ba-ar ha madan Third Ground, Polo, Shillong.
Ïa ki kol jop jong ka Nangkiew ha kane ka sngi la ïoh ban thep ar kol da u Damehun Syih ha ka minit kaba 45+2 bad bad 57 bda ïa ka shi kol pat la ïoh ban thep da u Shaibor Nongrum ha ka minit kaba 69.
Ïa ka shi kol na bynta ka Malki pat la ïoh ban thep da u Khrawkupar Tamu ha ka minit kaba 90+2.
Shwa jong ka jingïakhun ha katei ka sngi, ka Malki ka don ha ka kyrdan kaba hynñiew da ki 4 point katba ka Nangkiew Irat pat ka don ha ka kyrdan kaba san da ki 5 point.
Hynrei wat hadien katei ka jingïalehkai ruh kam shym la don kano kano ka jingkylla ha ka miej ïa khein point watla ka Nangkiew ka la nang jan sha ka Ryntih kaba don ha ka kyrdan kaba saw da ki 9 point.
Ka jingïoh jong ka Nangkiew ban lamkhmat shi kol ha ka kylla step ka dei lyngba ka jingphalang jong ka bol na ka kjat jong u rangïalehkai ka Malki kaba la poi beit beit ha kjat jong u Syih bad khyrwit suk ïa ka sha kol.
Haba la poi pat ka kylla miet, ka Malki ka la sdang ban ïakhun tyngeh bad ïoh ruh bun tylli ki kabu ksïar ban thep kol hynrei kam shym la lah satïa.
Pynban ka jingbïang ka por jong u Syih ka la plie lad ïa u ban ïoh thep bïang sa shi kol hadien ba u rangap kol ka Malki u la mih tam sha bar kol kaba la plie lad ïa u tei u rangthep kol ban shu pynkïar tok ïa ka bol bad pynkhih bïang ïa ka jar jong ka Malki.
U Syih ha ka jingshisha u la dei ban ïoh thep hat-trick kaba la jan dei ruh kaba nyngkong eh ban ïoh da uno uno u rangthep kol mynta ka samoi, hynrei ka bol kaba u khyrwit jam bha ka la poi sha u Nongrum uba shu pyndei suk sha kol ban pynlong ïa ka Nangkiew ban ïoh tam da 3-0 kol haduh ka minit kaba 69 jong ka kylla miet.
Ka Malki kaba khlem ïoh ban thep kol ha ki lai tylli ki jingïakhun, khatduh ka la ïoh ban pynkhih jar lang lyngba u Tamu ha ka minit kaba khatduh shwa ban kut artad ka por ïalehkai.
Na ka lïang ka Mawkhar SC kaba don mynta ha kyrdan kaba phra da ki shi point kan hap pat ban aireng pyrshah ïa ka Mawlai SC kaba don hakhlieh duh jong ka miej ïa khein point, ha ka janmiet sngi Balang ha ka por 4baje janmiet.
Shillong, Naitung 19 : Hadien khyndai sngi ka jingleit wad ïa ki nongïalehkai ba tbit ha ki san tylli ki distrik jong ka rilum Garo, ka State Talent Identification Testing program kaba la sdang da ka Meghalaya State Olympic Assocïation (MSOA) ryngkat ka jingkyrshan jong ka Department of Sports and Youth Affairs, bad pyntyllun ïa ka kam pat da ka Edge10 Group hapoh ka jingïalam jong u Ïan Campbell, Olympïan(Triple Jumper -Australïa 1980 Moscow Olympics), ka kynhun ka la lah ban sei pyrthei ïa ka jingtbit bad ka jinglah ba kyrpang jong ki katto katne ki nongïalehkai kiba kynsai jong ka jylla.
Haba kheiñ kyllum lang ki don baroh 10 ngut ki khynnah shynrang bad 6 ngut ki khynnah kynthei naduh ka rta ba 13 haduh 17 snem ka rta kiba ka jingstet bad ka jinglah jongki ka long kaba palat ha ki saw tylli ki jingïalehkai la ka long ha ka 20M sprint, 10m sprint, 10m ladder run, compass drill (agility) bad ruh ha ka vertical jump, kata ruh tang ha ki san tylli ki distrik jong ka rilum Garo.
Ka kyrwoh na ka MSOA ka ong ruh ba ki don ki khynnah kiba pyni ïa ka jinglah jong ki, kiba u Ïan Campbell u la ai jingmut ba lada ki biang ka jingkilan met bad ka jinghikai kaba ym duna ïa ka saw taïew kin lah ban tbit shuh shuh.
Shwa kane, ka MSOA, ka Edge 10 bad ruh ka kynhun na ka DSYA ha ka 09tarik u Naitung ki la pynlong ïa kum katei ka juh ka prokram ha Mawkyrwat, South West Khasi Hills.
Ha kane ka jingleit, ka kynhun ka lap ruh ba katto katne ki nongïalehkai ba kynthup ïa u Lamboklang Tongwah, Jeyson Dkhar bad ka Fairly Syiemlieh ki la pyni ïa ka jingtbit bad pynhun ruh ïa ka kynhun halor ka jinglah jong ki.
Mynta ka kynhun kan leit ruh ha kiwei ki distrik kynthup ha ka 20tarik ha Mairang, 21tarik ha Nongstoiñ, 22 ha Nongpoh, 23tarik ha Jowai, 25tarik ha Khliehrïat bad 26, 27, 28 bad 29 ha Indoor Basketball Stadium, St Anthony’s HSS, Laitumkhrah, Shillong).
Hadien ba la pyndep ïa ka jingwad sap, ka kynhun kan sa phah pat ïa ka kaiphod ryngkat ka jingai jingmut haba ïadei bad kitei ki nongïalehkai kiba kynsai ba ki lap.
Kane ka long katkum ka kyrwoh ba la phah da u Working President ka MSOA, Bah John F Kharshiing.
Ka mynsiem ka pang bad ka dohnud ka mong bym lah shuh ban syrdep, haba ki ïing ki sem ki mad ia ka jingiap ba khlem dei por ki baieit ba thoiñ, khamtam lei lei haba ki ngat ne ïa tyngkhuh kum ha ki akisden kali.
Ha kane ka jylla, kiba bun naki jingïap mynta ki wan ba kin mihpaw bha ha kum ki aksiden kali, kaba teng teng ka dei namar ka jingñiah thurmur da lade, ne don pat ruh na ka rukom niah thurmur ki nongniah.
Ka taïew mynta ka hap hapoh katta ka jingrakhe ia ka ‘road safety week’ kaba tnat pulit kaba dei khmih ïa ka kam ban pynïaid ïa ki kali, ka shim ïala ka sien jam ka jong ka ba kan ïaid kylleng sawdong ka sor ban phriang ïa ka khubor sha la ki paidbah da kumno ba kin nang ba kin sumar ïalade ha ka por ba ki ñiah ïaki kali.
Haba kren shaphang ka rukom ban ñiah ïa ki kali, ym lah ban khlem da buh ïa ka jingkylli, kiba bun na ki nongñiah ïa ki kali, nagno bad kumno sha ki la ioh ban bat haki ïa ka driving licence, namar wat hapdeng kiba la ïoh ban bat ïaka, hynrei ka rukom ñiah kali ka jong ki, kam kdew pat sha katta ka phang ba kidei kiba la ïoh hok shisha ïa ka licence ñiah kali ka jong ki.
Toi man la ka step don kiba bun ki briew ki bym pat ban nang ñiah ia ki kali, ki pynlut ïala ka por ka jong ki ban hikai, hynrei ngi tip ba kum kine ki briew kiba da ïaid da ka lynti ban shah hikai, suki pa suki ki nang bad ki kham tip ïa ki aiñ ki kanun ban ñiah iaka.
Hynrei, ha kiba bun ki aksiden, lehse don ruh ki nongñiah ba shu nang malum mala, pynban khlem jingtieng ne smiej ki shu kurup ruma la kum kiba nang eh, hynrei haba la bang lei lei sa ka rukom ban pynher sted, tang katta ki thung khohmoh ne ba kin thung bajli bad ki syllad shisha kat shaba shah, bad ha kaba kut, poi pat sha ka jingjia ba sngewsih wat haduh u pud sha ka lynti jong ka jingïap.
Kaba kham ima eh ïa ka rukom ñiah kali dei na ki khun samla kiba dang shu sdang ban khie, kaba haki, ka snam kumba ong ki riew tymmen ka dang khluit bha, katno tam lei lei haba ïoh ban rah ïa ki kali ba kham remdor, pynher jong ngi la kum ki bym lap lieng shuh, hynrei kaba kut, haba ym lah shuh ban teh lakam, poi beit beit sha ka aksiden.
Nalor ba pynher sted, trei ruh sa ka dih ka bam, ka leh shongshit tem pynheh bha ïa ki sur jingrwai, kaba da shisha ym tang ba ka wanrah ïa ka jingma ïa kiba shong ne ïa u nongñiah, hynrei wat ia ki briew kiba ïaid ha ki lynti ki syngkien, kaba teng teng shu shah syllad ei bad kylla dkoh ka kti ka kjat tang namar ka jingleh shongshit kaba shi khyllipmat ka wanrah pat ïa ka jynjar trah kaba shi rta ïa ki briew ba ïaid ba ïeng.
Hangne la donkam shisha ba ki bor ba dei khmih kin hap ban thaw noh ïa ki aiñ ki kanun, ba ka rukom ban ai ïa ka licence niah kali, kam dei shuh ban shu ai klumar ïaka, hynrei donkam shisha ban pyrkhing, ne haba ai ruh donkam ban da ïoh ïa ki kot ki sla naki skul ai jinghikai ñiah kali ba la ithuh daka bor ba dei khmih.
Pynban lada shu ai kumba ai ha kine ki sngi kumba ai mynta, da lei lei yn nym lah satia ban tem ïa ki jingjia aksiden kiba sngewsih, bad kaba kut ka shu sah khana ei pateng ïa kaei kaba la jia baroh.
Shi ban ki lad jingpyrkhing ba la shim khia da ka tnat Pulit ka la lah ba kan kham teh lakam bha ïa ki briew shoh khawiang kiba mlien ban shang kylleng sawdong ka sor man la ka miet.
Ka jinglah ban talasi bha ki bor pulit ryngkat bad ka kuna ba ki shaiñ, ka la teh bha ïa u lakam ïa kito ki riew shang miet ñiah kali pat ha ka por ba ki la shoh bha u khawiang, namar kiba bun na ki jingjia ha ki por mynmiet, lada wad bniah bha ïaka daw, dei namar ba ka jabieng kam treikam shuh, katba ka kali pat ka la her sted shaba palat u pud tad haduh bym lah shuh ban tehlakam ïaka, ha kaba kut, tynrah beit kat shaba poi.
Shuh shuh, ka aksiden ka kham jia ruh haba ïa beh ïa ka por, haba ong beh por, ka kynthup naduh ka beh kam beh jam, leit jingleit sha jngai, hangne ruh, kum ki briew, ban lait na ka jingma, kan kham bha ban mih kham kylluid ka por, khampher wat lada dei ban poi kham kloi, hynrei ha kaba kut, ka mynsiem ka ïoh ba kan shong palei bad ym don jingeh ban ïoh ban pyndep ïa ki kam ha ka por kaba la buh.
Kumta, ban lah ban kham tyngkan ïa ki aksiden kali, kaba nyngkong eh, donkam shwa ban ïa sdang nalade, da kaba long adkar bha ha ka rukom ban ñiah kali, kiar naka bam ka dih, kiar ruh na ka kren mobile bad kaba kham kongsan lei lei ka long ba wei haba la kiew ha ka kali haba thmu lei lei ban iah hi dalade, ka mynseim kan hap ban ïai long kaba palei, kaba pynleit jingmut shwa ban niah tikna ïaka tad haduh bña la poi ha ka jaka ba la dei ban ïeng, hadien kane la lah pat ha kaban phrang pat ïala ka jong ka bor jabieng sha ki kam kiba dei ban leh.
Ha kaba kut donkam ruh ban kohnguh, spel lyndet ruh ïa ki dak ki shin kiba juh kdew ha ka por ba ñiah ïa ki kali, namar teng teng kum ki briew, klet ïa kaei kaba la thoh ha shi lynter lynti, hynrei haba long adkar, kiei kiei kiba sñiew kham niar ba kin jia thala, toi kampher ba ha ka jinglong briew da shisha ym lah ban ïai biang, hynrei haba phikir, ki jingsñiew da lei lei kim juh kham wan thala ha ka jingim jong u briew.
Ïa ka jingktah ka Hypertenshion lane ka jingkiew ka Blood Pressure lah ban tehlakam ïa kane tang lyngba ki jingjied bad phikir dalade ïa ki jingbam ha ka rukom im jong ki.
Lada phi don hapdeng ka jingktah ka hypertension phi donkam ban tehlakam mardor.
Lada la shu ieh khlem da sumar ka kyntiew shuh shuh ka jingkiew ka blood pressure bad ka lah ban buh jingma ïa ka koit ka khiah.
Ka High blood pressure ka dei kaba kynrei ha ka jingim briew bad kaba pynthut khah khah ia ka koit ka khiah.
Kane ka lah ban wanjia na ka daw ka jingduna ban jied ki jingbam batei, ka rukom im bym don jingshongsuk ha ka bor pyrkhat bad ym don jingtei ha ka liang ka koit ka khiah, ka jingtynrah ka jingmut jingpyrkhat bad bun kiwei de ki long ka daw jongka jingktah ka hypertension lane ka jingkiew ka blood pressure.
Lada kiew palat ka blood pressure phi don ka jingshah ktah ha ka liang ka bor ring bad pynhiar mynsiem, ka jingmih snam na khmut, ktha khlieh, ka jingthut ka rukom ring mynsiem, ka jingpang shadem, ka jingthait palat.
Haba phi ngat ha kane ka jingpang hypertension, ki don katto katne ki lynti ba phi donkam ban bud.
Ki lynti ba donkam hapdeng ba kiew ka jingdon ka blood pressure :Ka jingpynkylla khyndiat ka rukom bam: Ki jingbam baphi bam ki don ka bynta kaba khraw halor ka jinglah ban pynbiang ka jingdon ka blood pressure.
Ka jingkynthup bun ka fibre ha ki jingbam ba phi bam, pynduna ka mluh bad ka shini.
Kiar ban bam ki jingbam ba la pynkhreh lypa.
Phi donkam ruh ban pynduna ka caffeine.
Phim dei ban klet ban kynthup bun ka potassium ha ki jingbam ba phi bam.
ka potassium ka dei kaba lah ban pynduna ka jingkiew ka blood pressure.
Ki katto katne ki jingbam ba riewspah ban don ka potassium ki kynthup ka kait, palong, motor, sohkhia bad kiwei de ki jingbam.
Ka jingtehlakam ka jingkhuslai : Ka jingkhuslai ka dei kaba lah ban ktah ha kiba bun ki liang ïa ka koit ka khiah.
Ka dei kaba lah ban ktah ïa ka bor pyrkhat bad jingtreikam ka jabieng.
Ka jingkiew ka blood pressure ka wallam ruh ka jingkiew ka jingkhuslai.
Ka jingtehlakam ka jingkhuslai ka dei kaba lah ruh ban tehlakam halor ka jingpang klongsnam.
Ka long kaba donkam ban pynbiang ka jingkhia: Phi donkam ban pynbiang ka jingkhia lada kwah ban pynbiang ka jingdon ka blood pressure.
Ka jingbiang ka jingkhia.
Ka jingbiang ka jingkhia ka dei kaba kongsan ha ka jingmyntoi ha baroh kiliang ka koit ka khiah.
Phi lah ban pyrshang ha kiba bn ki liang na ka bynta ban pynbiang ka jingkhia kaba lah ban kyntiew ka koit ka khiah u klongsnam.
Dih shibun ka um, bam ki jingbam batei, kiar ban dih ki jingdih kiba thiang bad kilan met manla ka sngi.
Ka jingkilan met manla ka sngi ka long kaba kongsan halor ka jinglah ban pynbiang ka jingdon ka blood pressure.
Ka jingjied kumo ban ïada: Phi lah ban long ka daw halor ka jingthut ka jingpaw ban don ka blood pressure da ki jingmlien kiba ym don jingtei, kum ka jingshong slem palat hajuh, ka jingjied ki jingbam ba ym don jingtei, ki jingdih ba jur ka shini napdeng kiwei de.
Phi donkam ban pynkhih ka met ka phad man ka sngi.
Ka jigjied ki jingbam ba bun ka fibre.
Kine ki jingpynkylla kiba rit ki dei kiba lah ban ïada ka jingkiew ka blood pressure.
Nongstoiñ, Naitung 19: U Deputy Commissioner ka West Khasi Hills u la pyntip sha baroh ki trai thup dewiong ka District, ba ïa ki thup dewiong la dep ban wan thew biang (Re-assessed) ha u snem 2018, ba kan don ka jingwan jurip markhmat ïa ki thup dewiong.
Ïa kane yn leh ha khmat ka jingïadon lang bad ki trai thup dewiong ryngkat bad ka kynhun kaba yn kynthup ïa ka District Administration, DMR bad SPCB.Namarkata, la bthah ïa baroh ki trai jong ki thup dewiong kiba don kyrteng katkum ka inventory list jong ki thup dewiong ba la dep ban thew hapoh West Khasi Hills District, ba kin wan mih hapoh ka ophis jong u DC Nongstoiñ ha ka por long trei naduh ka 25 tarik u bnai Naitung haduh ka 25 tarik u bnai Nailar 2022 khlem pep, ban ioh ia pynbeit ïa ki sngi bad tarik na ka bynta ban pyndep ïa ka jingleit jurip lang.
Mawkyrwat, ‘Naitung 19: Ka Kynhun Leh Isynei Lem (KLIL) kawei na ki kynhun kaba la ju don bynta ha kiba bun ki kam leh bha na ka bynta ki briew kiba donkam ki lad jingïarap mynta ka kynti ki la leit ban ai mynsiem ryngkat ka jingnoh synñiang ïa kawei ka longïing ha kaba iwei na i khun jong ki i la shah bat ha ka bording electrik ha shnong Mawkohphet, South West Khasi Hills District.
Lah ban pynpaw ba tang hadien shitaïew ba i heprit Ibapynhun Iawphniaw i la wan phai na ka jingphah sumar hapoh North Eastern Indira Gandhi Regional Institute of Health and Medical Sciences (NEIGRIHMS), Shillong namar ka jingshah bat ha ka bording electrik ha ka machine uba don ha Mawkohphet, South West Khasi Hills District i ba la duh noh ïa baroh ar tylli ki kti bad lah ban ong ba ka jingduh jong i ïa baroh ar tylli ki ka la long ka jingduh noh kaba khraw ha kiba bun bah ki liang.
Namarkata, halor kane ka bynta ka Kynhun Leh Isynei Lem na ka shnong Mawten, South West Khasi Hills District kaba ki dkhot jong kane ka kynhun kiba don baroh kumba 25 ngut ei ei bad kaba dei kawei na ki kynhun ba ju ïarap bad noh jingïarap na ka bynta ki longïing jong ki ‘riew kynthei kiba shem lanot bad ki khunswet, mynta ka sngi ka 19 tarik u ‘Naitung, 2022 hapoh ka jingïalam jong u President, bah K.L.Lyngdoh ki la leit ban ai mynsiem ïa kane ka longïing bad ban ïasnohkti lem bad kane ka longïing kum shibynta ban kin nym duh jingkyrmen wat la i khun ki jong ki i la duh ïa ki kti jong ka.
Haba kren ha kane ka sngi, u bah K.L.Lyngdoh, President ka Kynhun Leh Isynei Lem u la pynpaw ka jingsngewkmen ban ïoh ïa don lem bad ki kum ka ïing ka sem ha kum kane ka por bad u la ai khublei ruh na ka bynta baroh ki para dkhot kiba la ïapoi lang ban ïa synrang lem kum ka dak jong ka jingsngewlem halor kane ka jingjia.
“Ngi wan hangne mynta da ka mynsiem jong ka jingieit bad sngewlem ïa kane ka ïing ka sem bad kyrpang na ka bynta i hep iba rit iba la duh noh ïa baroh ar tylli ki kti na ka daw jong ka jingshah bat ha ka bording", ong u bah Lyngdoh.
U la ong ruh ba ki wan ha kane ka sngi tang kum ka dak jong ka jingïadon bynta lem ban ai ïa u synñiang uba rit eh, hynrei to pdiang ïa kane da ka mynsiem jong ka jingieit bad jingkmen namar watla i long i jingai iba rit hynrei in long i jingkyrkhu.
Namarkata, u la ai ka jingkyrkhuh kyrdoh bad kitbok kitrwiang na ka bynta ka ïing ka sem baroh kawei bad na ka bynta i hep rit ba in nang ïoh ïa ki met kiba koit ba khiah ha ki sngi ki ban dang wan.
Ban shu pynkynmaw kane ka Kynhun Leh Isynei Lem ka dei ka kynhun kaba la noh shibun ki jingïarap sha ki longïing kiba duk ba kyrduh khamtam ïa ki longïing jong ki ‘riew kynthei kiba jynjar bad ki khunswet bad dang ha kine ki khyndiat bnai kane ka kynhun ka la pynshna ïing ïa kawei ka ‘riew kynthei kaba la shu thiah pang ha jingthiah bad kane ka kynhun kam don pat ka jingïohi ïa kano kano ka nongkylliang na kiwei hynrei ha kaba ki leh ïa ki kam na ka bynta kiwei da kaba ïa synñiang para dkhot.
Nongkasen, ‘Naitung, 19: Ka Federation of Khasi Jaiñtia & Garo People (FKJGP) jong ka Nongkasen Unit hapoh ka jingialam u President, samla Firstborn John Marngar ryngkat ki para dkhot mynta ka sngi ka 19 tarik u ‘Naitung, 2022 ki la leit ban ïakynduh ïa u Sub Divisional Officer jong ka PWD (R) halor ka jingsniew jong ka surok Nongkseh sha Mawkhohngui.
Ha ka kyrwoh khubor ba la phah da u President ka FKJGP, u samla Firstborn John Marngar u la ong ba kane ka jingleit ïa kynduh ïa u SDO ka long hadien ba ka seng ka la sakhi da la ki jong ki khmat bad ka jingud jingnam na ka liang ki paidbah nongshong shnong bad ki marjan shnong ki la leit ban ïa kynduh ïa u bad ruh namar ba kane ka surok ka la wanrah ka jingeh shibun khamtam ïa ki kali kamai bad ki kali kit mar kum ïa u biskot namar kane ka aïom mynta ka dei ka aïom biskot bad ki paidbah ki ïa kamai ja kpoh na une u mar rep.
Ym tang kata, ka seng ka la pynsngew ruh ba ka wanrah jingeh ruh ïa ki khynnah skul bad khamtam ïa kiba pang ba shitom bad don ruh ki kali heh kiba la sahkut teng ha kane ka surok tang namr ka jingtlor noh bad julor noh kane ka Surok.
U la pynpaw ruh ba hadien ba ka seng ka la dep ïa kynduh ïa u Sub Divisional Officer ka la ïoh ïa ka jubab na u bad na ka liang jong u um dei ba u khlem leh ei ei ne sngap mynthi hynrei u la dep ban phah ïa ka jingthoh ne proposal napoh ophis halor kane ka surok bad haduh mynta u dang ap ïa ka jingmynjur ne approval na ka sorkar la kan mang pisa ne em ïa kane ka surok namar ma u ruh u sngewthuh ïa kata ka jingeh ba ki paidbah ki la ïa kynduh.
Namarkata, na ka liang jong ka seng ka ai khublei ia u bah D.Lamare ba dei u Sub Divisional Officer jong ka office PWD (R) halor ka jingtrei shitom ka jong u bad kyrmen ba kane ka surok kan sa ïoh ïa kata ka mang pisa khnang ba yn ïoh ban sdang noh ban pyntrei ïa kane ka surok kaba la sniew shaba palat.
Nongstoiñ, Naitung19: Ka West Khasi Hills ka dei ka District kaba heh duh na baroh ki district ha ka jylla, ka dei ruh ka district kaba ki kam pynroi ki duna haduh katta katta la ka long ha ki surok, ka umbam umdih bad ka bording.
Napdeng ki lai tylli ki Constituency, ki shnong ka Rambrai Jyrngam bad ka Mawshynrut ki dei ki Constituency kiba dang bun ki shnong ki bym pat don surok kum ki shnong kiba don ha ka thaiñ Mawkhiat kata naduh Maw-shad, Umshem, Rynñiaw, Domkyrkoh, Um-ïong, Darephang, Nong-spung, Umbah, Nong-mawleiñ, Mawkhap, Maw-sngi, Umyiap, Miang-byrkong, Mawdiangsnam bad kiwei kiwei.
Hynrei ki la ïoh pat ïa ka bording elektrik na ka skhim RGVVY, kaba dei ka skhim jong ka sorkar pdeng.
Ki shnong kiba hap ha ka Mawshynrut Constiuency ki bym pat don surok ki dei naduh Nongshyrkon, Nonglyer, Phodjalei, Nongkrong, Unshynrut Mawkhar, Nongsleh, bad kiwei kiwei.
Ha kaba ïadei bad ka jingbym pat don surok, ki paitbah ka Nongshyrkon, Umshynrut, Nongkrong bad kiwei kiwei, ki la ong ba la slem bah ki la kwah ban ïoh surok.
Nalor kata ki la ong ruh ba lada dei ha ka por tlang te kam da jynjar than, namar ki Mahindra pickup ki lait wut wut.
Hynrei ha ka por lyiur te wat ki kynthei ruh ki hap ban hiar bad ñiat kham bun kaba sah kut ban ïa kaba ïaid beit.
Ki nongshong shnong ka Phodjalei, ki la ong ba mynta ka la don ka jingkieng lyngba ka wah Rwiang kaba la dep pyntrei.
Hynrei namar ba ym pat plie kim pat shah ban ïaid kali, kumta na ka bynta ban kit ïa ki mar ki mata, ki hap ban don kawei ka Mahindra pickup kaba ap sha shilliang ban pynpoi ïa ki mar ki mata sha poh shnong, katba kawei pat ka dei kaba mih na Nongstoiñ ban pynpoi ïa ki mar ki mata ha katei ka jaka.
Ha kajuh ka por ki la ong ba naduh ba u kontraktor u la dep ban pyntrei ïa katei ka jingkieng, ki la don ka jingkyrmen kaba khraw ba ha u snem ban wan ki kali ki la lah ban ïaid, namar ym slem shuh ba yn sa plie noh ïa katei ka jingkieng.
Nongstoiñ, Naitung 19: Ka jingjurip jong ki Regional Committee on Border Dispute kiba dei na ka liang jong ka sorkar Meghalaya, ba la khlieh da u bah Renikton Lyngdoh Tongkhar bad na ka liang jong ka sorkar kaba la khlieh da u Atul Bora, ki la pyndep ïa ka phase I katba ïa ka phase II pat kim pat sdang haduh mynta.
Ha kaba ïadei bad katei ka mat la ïoh ban ïakren bad ki riew rangbah na ka thaiñ Langpih ba kynthup ïa u bah u bad T.Nonglang na Mawsikar bad u bah P.Nongshlong na Mawïamsyiem, kiba la ong ba lada ki Regional Committee on Border Dispute ki la dei ban shimkhia bad ban pynkloi katba lah ban sdang noh ïa ka jingjurip ïa ka phase II khamtam eh ïa ka Langpih sector, namar ba ka dei ka jaka kaba ki jingïakajia ki mih man ka por hapdeng ki Nepali bad ki Khasi.
Ki la ong ruh ba dang ha u bnai Kyllalyngkot ba la dep, ka la don ka jingleit mushlia jong uwei u Nepali ha ka shnong Noapara kaba dei ka shnong Garo, kat haduh ba ka la pynmih ïa ka kynrum kynram hapdeng jong ki para nongshong shnong bad ka la poi haduh u pud ba ki la leit mudui da ka ejahar sha ki pulit ïa ki para nongshong shnong.
Ki la ong ruh ba ka dei ka sien ba nyngkong, ba u Nepali un leit mushlia ha ki shnong Garo, namar da ki phew snem haduh mynta ym pat ju don ki Nepali kiba leit mushlia ïa ki shnong Garo.
Kitei ki rangbah ki la ong ruh ba mynta ka la dei ka por ba ki Khasi bad Garo kiba shong shnong ha katei ka thaiñ, ki la sdang ban ïatylli lang kawei bad shisien ba ki Khasi bad Garo ha katei ka thaiñ ki la ïa tylli, lada ki Nepali ki pyrshang ban wan mushlia ki kynrum kynram kiba jur kin mih bad kan wanrah ïa ka jing bym shngaiñ ha ka imlang sah lang.
Ki la ong ba baroh ki Garo naduh Bangjeng, Noapara, Dronpara, Mawïamsyiem haduh Kamphaduli, mynta ki la ïeng skhem triang ban sah beit ha West Khasi Hills bad da lei lei kin ym leit bad ka Assam.
Dei halor katei ka nongrim ba lada ki Nepali ki leit mushlia kan buh ïa ki ha ka jingeh.
Kumta, lada ka sorkar ka kwah ba ki paidbah kiba shong ba sah ha ki jaka bad ki shnong kiba hap ha ka Langpih sector, kin shong suk haduh ban da pynbeit ïa u pud u sam uba thikna, ka la dei ban bthah ïa kitei ki Regional Committee on Border Dispute ba kin jurip noh kham kloi.
Jowai, Naitung 19: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi iñ ha madan Kiang Nangbah Stadium Jowai.
Haba phai sha ka jingïakhun kaba la long hapdeng ka Panaliar pyrshah ïa ka Iawmulong Nartiang, kala poi noh sha ka jingïakhaid da mar 1-1 kol.
Ïa ka kol ba nyngkong la thep shwa da ka Iawmulong Nartiang ha ka minit ba 39 da u rangïalehkai jong ka u Dawyoo Shadap.
Katba ïa katei ka shikol la lah ban pynphai kylla da ka Panaliar lyngba u Obram Sumer ha ka minit kaba 61 jong ka kylla miet, haduh ba kut jong ka jingïakhun kala neh da mar shikol.
Ka jingïalehkai lashai ka sngi 20 tarik kan long hapdeng ka Caroline Colony pyrshah ïa ka Pynthorlangteiñ ha ka por 3 baje nohphai sngi.
Jowai, Naitung 19: Ka West Jaiñtia District Sports Association Jowai mynta ka sngi kala sdang ïa ka lympung ïalehkai phutbol ba la tip kum ka Independence Day Cup Under-17 Football Tournament 2022 ha madan Kiang Nangbah Stadium, Jowai.
Haba phai sha ka jingïakhun kaba la long hapdeng ka Royal Pole Mihmyntdu pyrshah ïa ka Iawmulong Nartiang ha ka por 1 baje nohphai sngi, na ka liang ka kynhun ïalehkai jong ka Iawmulong Nartiang kala jop da 1-0 kol ïa ka Royal Pole Mihmyntdu.
Ïa katei ka shikol la kum thep bakla da u Anthony Toi sha ka kol la jong (Own Goal) ha ka minit ba 20, ka jingïakhun hapdeng kine ki ar kynhun kala long kaba ïakhaid bha naduh kaba sdang tad haduh kaba kut ka jingïalehkai.
Nongstoiñ, Naitung 19: Ka hok wad jingtip kaba ki paitbah ba bun ba lang ki ju tip kum ka Right To Information Act (2005), ka dei kawei na ki kyndon kiba ka sorkar pdeng, ka la pynlong aiñ na ka bynta ba ki paitbah nongshong shnong ha ka ri baroh kawei.
Kat kiba la kynjoh khatphra snem shaneng, ki don ka hok ban wad jingtip ïa ka jingpyntrei kam ïa ki skhim sorkar da ki tnad treikam bapher bapher kiba ka sorkar ka la mang na ka bynta ki paitbah.
Ha kaba ïadei bad ka jingpynlong aiñ jong ka sorkar pdeng ïa ka hok wad jingtip, u bah Syrpailin Sohlang sordar barim ka shnong Markasa, u la ïathuh ba naduh ba ka sorkar pdeng ka la mynjur ban pynlong aiñ ïa ka hok wad jingtip ha u snem 2005, ha u 2006 u la sdang ban pyndonkam ïa katei ka aiñ, da kaba u la leit ban pan jingshai na u Information Commissioner bad hadien ba u la ïoh jingshai kumno ban aplai bad ban wad jingtip kat kum ki kyndon jong katei ka aiñ, u la pyrshang bad katei ka jingpyrshang jong u ka la sei soh.
Nalor kata u la ïathuh ruh ba naduh ba u la sdang ban pyndonkam ïa katei ka aiñ haduh mynta, haduh sawphewphra tylli ki alikeshon u la dep applai lyngba ka hok wad jingtip na ki tnad treikam bapher bapher kiei ki skhim, katno jait ki don bad u la ïoh ïa ki jubab kiba shai bha ba ki Public Information Officer jong ki tnad treikam jong ka sorkar.
U bah Sohlang u la ong ruh ba ban ïoh ïa ki jingtip kiba shai bad kiba thikna ha kaba ïadei bad ka jingdon jong ki skhim sorkar bad ka jingpyntrei kam ïa ki, kam shym mut ba ynda u la ïoh un ai da ka mokotduma halor ka jingbym pyntreikam hok ïa ki skhim sha ki paitbah, hynrei ka jingkwah jong u ka long tang ba un tip bad lada ki paitbah ki kylli un lah ban jubab da kaba pynshisha lyngba ki jingthoh ba u la ïoh na ki ophisar.
Ha kajuh ka por u la ong ba ka jingkwah jong u ka long ba lada don kiba kwah ban wad jingtip, un pynshai ïa ki kumno ba kin leh, namar lada shu leit pan RTI khlem da bud ryntih ïa ki kyndon ba la buh da ka sorkar, ki ophisar kin ym ai jubab satia.
Nalor kata u la ong ruh ba ha kine ki sngi ki don shibun bah ki samla kiba la nang la stad, hynrei kim tip satia kiei ki jait skhim kiba ka sorkar ka la mang kyrpang na ka bynta ki paitbah.
Kumta lada ki kwah ban tip kan ym don jingeh ba kin ïoh lada ki aplai lyngba ka hok wad jingtip bad kan long ruh ka jingmyntoi kaba khraw ïa ki ba kin pynshai sha ki paitbah kat kum ki jingshisha.
Nalor kata lada baroh ki samla kiba la nang la stad ki sngewkhia ha kaba ïadei bad ka jingsahdien jong ka jylla, khamtam eh ka jingbym pyntrei kam hok jong ka sorkar ïa ki skhim ha ki nongkyndong, kan pynsngewthuh ïa ki paitbah kumno ba kin leit pynsgew ïa ka jingdon kam jong ki sha ki heh sorkar.
U la ong ruh ba wat la u dang pule tang klass 1, hynrei ka jingpynlong aiñ jong ka sorkar ïa katei ka hok wad jingtip, ka dei ka kabu kaba khraw ïa kiba kwah ban tip ïa ki jingshisha.
Khliehriat naitung 19: Ka jinglehniam Behdeiñkhlam jong ka Sieñ Raij Tuber kaba saw sngi lynter ka la sdang mynta ka sngi ba ar bad yn pynkut ha ka 22 tarik mynta u bnai, sa shien pat la sakhi bad iohsngew biang ïa ka jingsawa ba thiang jong ki ksing, ki nakra, ki sur tynrai ba bang ha baroh ki shnong ki thaw kiba hap hapoh ka Sieñ Raij Tuber, kata hadien kito snem ba la wan lynshop ka khlam covid-19 ïa ka ri bad ïa ka pyrthei baroh kawei.
Katkum ka jingiathuh ki rangbah jong ka niam tre kiba hap hapoh ka Seiñ Raij Tuber, la ong ba ha kane ka sngi ba sdang ka jingleh niam, ki shnong kiba hap ha ka phang wah ki la leit kiew sha ka phang neng bad pyndep ïa ka jingleh niam ha ka iïng u Lyngdoh ha Tuber bad kumjuh ruh ha ka sngi kaba bud, ki phang wah kin hiar sha ka phang neng bad kine ruh kin hap ban pyndep shwa ïa ka jingleh niam ha iïng u Lyngdoh ha Tuber.
Kum ban shu pashat jingtip, ha ri lum Jaiñtia ki don haduh hynñiew tylli ki jingleh niam Behdieñkhlam kiba dei jong ki hynñiew tylli ki Seiñ Raij bad ka Behdeiñkhlam jong ka Sieñ Raij Tuber kaba haka lympung ha Ait-nar ha shnong Tuber Kmaishnong, East Jaiñtia Hills District ka dei ka lympung kaba heh tam.
Kat kum ka jinglum jingtip jong u Mawphor shaphang ka jingleh niam Behdeiñkhlam jongkitei ki hynñiew tylli ki Sieñ Raij kiba leh ïa kane ka jinglehniam Behdeiñkhlam mynta u snem ki kynthup, ka Behdeiñkhlam jong ka Sieñ Raij Shyrmang kaba la pynkut myn ha ka 1 tarik u jymmang 2022, bud sa ka Seiñ Raij Jowai, kaba la pynkut ha ka 14 tarik u naitung, nangta pat ka Seiñ Raij Tuber ka ban sdang naduh ka 19 tarik bad kan kut ha ka 22 tarik, ka Behdeiñkhlam jong ka Seiñ Raij Ïalong ka ban kut ha ka 7 tarik u nailar, ka Seiñ Raij Muthlong ka ban kut ha ka 8 tarik u nailar bad bud sa ka Behdeiñkhlam jong ka Seiñ Raij Sohkymphor ka ba yn pynlong ha ka 16 tarik u nailar, bud pat sa ka Seiñ Raij Mukhla ka ba yn pynkut ha ka 23 tarik u nailar.
Ka Behdienkhlam jong ki saw tylli ki Seiñ Raij ba ju tip ruh kum ki Saw Lyngdoh ba kynthup ka Seiñ Raij Jowai, ka Seiñ Raij Ïalong, ka Seiñ Raij Tuber bad ka Seiñ Raij Shyrmang, kine ki dei kiba ju leh ïa ka jingleh niam haduh saw sngi lynter, ha kaba ha ka sngi kaba nyngkong lane ka sngi ba sdang ïa ka Behdeiñkhlam, u Lyngdoh u pyndep ïa ka jingleh niam ha kaba ha ka sngi kaba yn sdang ïa ka jingleh niam kin kiew ki phang wah sha ka phang neng bad ha ka sngi kaba bud pat kin hiar noh ki phang neng sha phang wah, ha ka sngi kaba lai sngi ki phang wah ki leit rah ïa ka bhang sha khlaw bad ki phang neng ruh ki rah ïa ka bhang sha khlaw kñia (ha Jowai ki rah da u khnong ym dei u bhang) bad ha ka sngi ba lai ha shwa ban leit rah ïa ki bhang, ki Lyngdoh ki leit kñia shwa sha ki khlaw kyntang bad ïa ki bhang ym pat ioh ban rah na khlaw kat ba kim pat dep ïa ka kñia ka khriam bad ynda la dep ka jingleh niam kñia kin sa ïa shim ïa ki bhang bad ki Lyngdoh ki ju ai ruh uwei u klong ïa ka phang wah bad uwei u klong ïa ka phang neng bad lyngba u Pyrnah, kata ha shwa ba kin ktah ïa u dieng Bhang dei ban da ai ka nguh ka dem, ha ka sngi ba saw u Lyngdoh, ki wasan kin pyndep ïa ka jingleh niam ha ka por dang step, la kumno kumno ki dei ban pyndep ha ka por 7-8 baje mynstep bad nangta pat ki paidbah na ki shnong bapher bapher jong ki Seiñ Raij bapher bapher kin sa ïa sdang ban ïa mih nala ki shnong ki thaw ban leit pynpoi ïa ki rong sha ka lympung kaba ju khot ka Aitnar kaba don ha Tuber KmaishnongHa kaba ïadei bad ka jingrah ïa ki Bhang la ong ba mynta u snem ka phang neng kan rah ïa u Bhang na shnong Cham Cham bad ka phang wah kan rah ïa u bhang na shnong Kyndong Tuber.
Ki don haduh 35 tylli ki shnong kiba hap hapoh ka lympung Behdeiñkhlam jong ka Seiñ Raij Tuber bad ha kane ka lympung ki ju wan pynpoi ruh shibun bha ki rong na ki shnong bapher bapher ha ka lympung jong ka Biar ha Aitnar.
Khliehriat naitung 19: Ka East Jaiñtia National Council-Central Executive Council, lyngba u kyrwoh na u Finance Secretary, u samla Training Phawa bad ka Khasi Students Union East Jaiñtia Hills District, lyngba u Publicity Secretary, u samla Hamewapynhun Ryngkhlem, ki ai ka jingkhublei Behdeiñkhlam ba suk ba kmen ïa baroh ki khun ki hajar jong ka Seiñ Raij Tuber bad phah ruh ka jingkitbok kitrwiang ïa ka Seiñ Raij ba kan nang ïaid shaphrang shuh shuh ha kaba pynneh pynsah ïa ka riti ka dustur bad ïa ka niam ka rukom kumba la maitphang da ki longshwa man shwa na men barim.
“To ai ba kane ka Behdieñkhlam kan long kaba ïaid beit ïaid ryntih bad kan beh noh sha jngai bah ïa ki jingpang kiba bapher bapher bad ïa ka khlam kaba har rukom kaba la wan ban lyngshop ïa u bynriew ha kane ka sla pyrthei.
Ngi ngeit skhem ruh lyngba kane ka Behdieñkhlam kan tehsong ruh ïaka jaidbynriew ban don ïa ka mynsiem jingïaieid jingïatylli kum ka jaidbynriew rit pait hapoh ka Bri u Hynñiewtrep Hynñiewskum.
To ai ba U Blei, u Trai kynrad Nongbuh Nongthaw un dang ïai theh ïa ki jingkyrkhu khyrdoh ha baroh ba ngin dang ïoh ïa ka koit ka khiah krat, ba ngin nang kiew irat ha ka bha ka miat bad ha ka kamai kajih" pynkut u kyrwoh na kitei ki ar tylli ki seng na East Jaiñtia Hills District.
Jowai, Naitung 19: Ka Sengkhihlang ka ai khublei lehñiam Behdeinkhlam basuk ba kmen ïa baroh ki khun jong ka Seiñ Raij Tuber kiba shong ba sah ha kylleng ka bri u hynñiewtrep hynñiew skum to ai ba kane ka jingleh Niam ïa ka Behdeiñkhlam ka ban sdang naduh ka 19/07/2022 bad kut ha ka 22/07/2022 ha ka syiem aitnar jong ka Seiñ Raij Tuber kan long ka jingleh Niam kaba phuh ba phieng bad kaba shongkun shong Blei.
Ka Behdeiñkhlam jong ka Seiñ Raij Tuber kadei ka Behdeiñkhlam kaba heh tam hapoh ka Ri lum Jaiñtia bad kumjuh ha ka State Meghalaya ha kane ka Lehniam Behdeiñkhlam ki khun jong ka Seiñ Raij Tuber naduh na West Jaiñtia bad East Jaiñtia Hills kin wan ban ïashim bynta ha kane ka jingleh Niam kaba shi sien shi snem.
Ka Sengkhihlang ka khmih lynti ba kane ka jingleh Niam ïa ka Behdeiñkhlam kan long kaba heh bad kaba phuh ba phieng namar ha kine ki ar snem ba la dep ka jingleh Niam ïa ka Behdeiñkhlam ka long kaba kynjah namar ka jingdon jong ka Khlam COVID 19.
Hynrei mynta u snem kane ka khlam COVID-19 ka la jah shi syndon te lyngba kane kane ka jingleh Niam ïa ka Behdeiñkhlam ba u Blei Trai kynrad un theh shuh shuh ia ki jingkyrkhu kyrdoh ïa baroh ki khun jong ka Sein Raij Tuber ba u Blei un beh krat ia ka khlam ka ngoh ka pang ka shitom khnang ba ha kine ki ‘Saw Sngi Lai Miet’ ba ki Blei kin wan peit wan sylli ïa ka ïing ka sem jong iwei pa iwei ki khun jong ka Seiñ Raij Tuber ha ryngkat bad ki jingkyrkhu kyrdoh.
Kane ka long katkum ka jingpyllait khubor na u Rgh, S.Sari Publicity Secretary Sengkhihlang.
Jowai, Naitung 19: U samla pule jong ka Jowai Public School u Russel P Siangshai ula wan shakhmat bha haka result ba la pynbna da ka Council for the Indian School Certificate Examinations, New Delhi.
Utei u samla pule ula poi haduh 96% ha ka jingïakhun ïa ka Indian Certificate of Secondary Education (ICSE) bad ula ïoh 100 marks haka subject Chemistry.
La ïathuh baroh ki khynnah pule jong ka skul kiba ïakhun ïa kane ka exam manta ka snem 2022 ki don 32 ngut bad kila pass lut ha ka kyrdan 1st Division, kane ka jingpass bha utei u samla bad baroh ki khynnah skul ka JPS kala wanrah nam bad burom ym tang ïa ka skul, kumjuh ruh ïa ka ïing ka seng jong ki bad ka shnong ka thaw hi baroh kawei.
Shillong, Naitung, 19: Ka seng Hynniewtrep Youth Council (HYC) ha ka 19 tarik Naitung ka la phah da ka sha u Cabinet Secretary ka sorkar pdeng ban dawa phah ban aiti ha ka Crime Bureau Investigation (CBI) halor ka jingtorti ban pyntrei ïa ka skhim Saubhagya Scheme hapoh Meghalaya.
Ka HYC lyngba ka shithi sha u Cabinet Secretary ka sorkar India ka kynnoh ba ka jingpyntrei ïa kane ka skhim Saubhagya hapoh jylla ka la long kaba torti khamtam haba ïadei bad ka jingbhah kam sha ki contractor bapher bapher.
Ha kane ka shithi ka pynpynmaw ba ka sorkar jylla lyngba ka Meghalaya Power Distribution Corporation Limited (MePDCL) kala pynkhreh da ka DPR naka bynta ka rilum Khasi–Jaintia bad Garo ha kaba la antad ba ka jinglut kan poi kumba 508.48 klur.
“Ka MePDCL kala ïaid lait ïa ka jingbthah ka ophis Cabinet Secretary ka sorkar India namar ki artylli ki kompeni ba ïoh pyntrei ïa kane ka skhim ki ïoh haka dor 50 bad 54 persen kham heh ïa ka dor bala buh haka por khot tender haka ba ka kompeni M/s Satnam Global Infraprojects Ltd kala ïoh ïa ka kam haka dor T.173.60 klur bad ka M/s Onycon Enterprises haka dor T.179 klur" ong ka ka shithi ka HYC.Ka seng ka la kam ruh ba kat kum ka kaiphot jong ka CAG ka pyni ba ka jingpyntrei ïa ka skhim Saubhagya Scheme hapoh Meghalaya kam ïahap katkum ka jingpynlut ïa ka pisa bad dei namar kane ka seng ka dawa baka sorkar pdeng kadei ban phah daka CBI ban tih bniah shuh shuh ïa ki kynrum kynram khamtam haba ïadei bad ki kam bamsap haba pyntrei ïa kane ka skhim.
“Watla ka sorkar Meghalaya haka 30 tarik Jylliew 2021 kala thung daka kynhun tohkit laitluid halor ka kynrum kynram ka MeECL hynrei kane ka kynhun tohkit kam shym la don bynta ban tohkit halor ki kam bamsap haba ïadei bad ka jingpyn trei ïaka skhim Saubhagya" la ong ka shithi ka HYC.Ka HYC ka kyntu ïa ka ophis u Cabinet Secretary ka sorkar India ban bthah ïa ka sorkar Meghalaya ban ai ka jingmynjur ïa ka sorkar jylla ban wan tohkit daka CBI namar kane ka Saubhagya Scheme kadei ka skhim bala bei tyngka da ka sorkar pdeng na ka bynta ka jingmyntoi ki paidbah ka jylla Meghalaya bad hapoh ka ri India baroh kawei.
Shillong, Naitung 19: U President ka People’s Democratic Front (PDF) u Bah Banteidor Lyngdoh u la ong ba ka jingkyntiap seng ha shwa ka election kan long thik kumba leit noh ïap hi da lade bad lame ka jingkren jongu ka long ïa kito ki MLA ka seng kiban ïakhun na kiwei pat ki seng ha ka ilekshon MLA ha u snem 2023.
Kane ka jingkren jong u Bah Banteidor ka long hadien ba ka la mih ka khubor hamsaia ba ki laingut ki MLA na ka seng PDF ba kynthup ïa u Bah Hamletson Dohling MLA nka Mylliem, Jason S Mawlong, MLA Umsning bad u Bah Gavin Miquel Mylliem, MLA Sohra ba ki thmu ban ïakhun na kiwei pat ki seng ha ka ilekshon kaba wan.
U Bah Banteidor u la ong ba kane ka khubor ka don tangba kam pat shai la kine ki MLA kin phet shisha ne em kumba la kam.
Shuh shuh u la pynkynmaw ruh ba baroh kine ki MLA kiba jop ki dei ruh kiba dang shu jop nyngkong ha ka ilekshon ha u snem 2018 na ka tiket jong ka seng PDF.“Lada kine ki MLA ki phet ka pyni shai ba kim long satia kiba don ka mynsiem sngewnguh lada ki phet na ka seng, ka shong ruh ha ki ban rai tangba lada dok da bishar janai nga i tieng ïoh kane kan dei pynban kumba noh ïap da lade" ong u Bah Banteidor.
“Lada phi ong ba donkam ban phet seng bad ïa ka shap, nga sngew syier ïoh ba kan ktah lawei ha saiñ hima jong ngi bad kan long kum ka jingnoh ïap ïa lade" bynrap u Bah Banteidor.
Shuh shuh u la ïathuh ba na ka liang ka party ka dang pyrshang ban ïakren bad kine ki MLA ha kaba ïadei bad kine ki MLA u la pynpaw.
U Bah Banteidor u la kam ruh ba kat haduh mynta kam pat don satia kano kano ka jingkynnoh bamsap ïa uwei ruh u MLA ka PDF bad ruh ba ka party kam ju shong kli kti hynrei ka pyrshang ban ïakren ïa kino kino ki mat kiba ktah ïa ka jylla.
Haba pynpaw ïa ka jingsngew diaw halor ka jingpyrshang ki seng ba la khlaiñ ban pynduh pyndam ïa ki seng saiñ pyrthei kiba kham rit u Bah Banteidor u la kdew ba ba ki seng saiñ pyrthei kiba rit makna ki don ki mat kiba ki ïeng kiba ki seng heh ki hap ban burom.
Shuh shuh u Bah Banteidor u la pdiang ba ka National People’s Party (NPP) ka wan khroh ïa u ba un pynïasoh bad ka hynrei u ïathuh ba na ka liang jong u u la kyntait beit war ïa ka jingwan khroh jong ki.
“Nga la kren da kaba shai ha u Myntri Rangbah bad u Symbud Myntri Rangbah ba ngan ym treh rung satia bad ka NPP hynrei ngan neh triang bad ka PDF" ong u Bah Banteidor.
Haba ïadei pat bad ka jingpynkreh ka PDF ïa ka ilekshon u Bah Banteidor u la ong “ha u bnai Nailar ngin pynbna ïa ki kyrtong kiban ïakhun na ka seng PDF kiba kynthup ïa nga ruh"Shuh shuh u Bah Banteidor u la ong ba kam donkam satia ban pynïakhun kyrtong na baroh ki constituency hynrei ka party ka peit ïa ka jinglong ba kynsai ki kyrtong kiban ïakhun na ka PDF.not necessarily the party will field from all 60 seats as it believes in the need to ensure quality candidates who have the heart to serve the people and the state.
“Kum ka party ngin pyrshang ban pynkhlaiñ ïa ka ka seng khnang ba ngin lah ban pynjop kham bun ki MLA ha u snem 2023″ u la bynrap.
Shillong, Naitung 19 : U Myntri ka tnad Transport u ma Dasakhiat Lamare u la ong ba ka tnad ka dang pynbit pynbiang ïa ki kyndon bad jingkdew lynti ïa kito ki samla kiba pynïaid bad kamai ïa ki thuk thuk bad scooty lyngba ka Rapido.
“ Ngi dang pynkhreh ïa ki kyndon khnang ba kan ym ktah ïano ïano ruh" ong u ma Dasakhiat.
U la ong shuh shuh ba kane ka jingkhang kamai ïaki thuk thuk bad scooty ka la ktah jur ïa ki samla hynrei kane kala jia hadien ba la ïoh ka jingujor na ki nongñiah taxi ba kine kiba kamai da ki thuk thuk bad scooty ki la knieh palat ïa ki passenger namar ki la sdang sa ka ïeng laiñ ruh.
Katba ki paidbah pat ki pynpaw ka jingkmen na ka jingdon kine ki thuk thuk bad scooty ba kamai namar ki lah ban poi kloi sha ki kam ki jam ne sha kino kino ki jaka ba ki kwah ban leit donkam namar kham duna ka jingsahkut ha ka dheng kali.
Shillong, Naitung 19 : U Chief Executive Officer (CEO) Shillong Municipal Board (SMB) ula pyntip sha baroh ki nongshong shnong hapoh u pud u sam jongka SMB ba ka sorkar kat kum ka jingpynbna na ki kyndon jongka Plastic Waste Management (Amendment) Rules 2021 ka la khang ban pyndonkam, ban die ïa ki plastic kiba don jingbat ne ki bym don ruh kiba ka jingrben ka long 40 microns.
Kiba la khang ban pyndonkam ki long naduh ki jingpynkhuid shkor ba don jingbat plastik, ki jingbat balloon da ki plastik, ki lama plastik, ki jingbat ice creame da ki plastik, ki polystyrene kiba pynriam pynbeit, ki pela plastik, pliang plastik, ki klass plastik, ki proh, shamoit, tari, tray, ki invitation card, sikret paket, banners, straw, bad ter ter.
Kino kino kiba leh pyrshah bad dang ïai bteng ban die bad pyndonkam kin shah daiñ kuna bad ïa ki tiar yn kurup lut da ki bor ka aiñ.
Shillong, Naitung, 19:Ka Joint Action Committee Border of Meghalaya (JACBOM) ha ka sngi Baar ka la mih shakhmat ban pynrem jur halor ka jingshah shoh pynmynsaw u Co-Chairman jong kane ka kynhun u Bah Charlie J.Rani uba long ruh ha kajuh ka por u President jong ka United Hynñiewtrep Movement (UHM).
U Bah Charlie Rani u la shah tangon pynmynsaw ha ka kynhun ki runar bym lah ithuh durkhmat kiba don kumba 30 haduh 40 ngut eiei ha ingsah jong u ha Pata, Mawlai Mawdatbaki ha ka 15tarik mynta u bnai ha ka por 10:30 baje eiei mynstep.
“Ngi pynrem jur ïa ka jingshoh pynmynsaw ka kynhun ki runar kiba don kumba 30 haduh 40 ngut ïa u Bah Charlie Rani, u President ka UHM bad u Co-Chairman jong ka JACBOM ha ka 15 tarik mynta u bnai hakhmat ka ingsah jong u ha Pata,Mawlai Mawdatbaki, Shillong.
Kane ka la jia ha ka por kumba 10.30 baje mynstep ïa kaba la sakhi da kiba bun bad kynthup ruh ki pyrsa jong u kiba dang rit," ong ka JACBOM ha u kyrwoh ba la phah da u Chairman u Bah Erwin K.Sutnga bad u Secretary u Bah Rastingwell Thabah.
“Ka long ka jingjia kaba shyrkhei haba ki briew ki shim ïa ka aiñ ha ki kti ban shoh pynmynsaw bad ban pyntieng pynsmiej wat ïa ki bahaing hasem jong u (Bah Charlie Rani) bad ïa ki nongïaid lynti.
U Bah Charlie haduh mynta u dang don hapdeng ka jingshah sumar ha hospital haduh mynta," ong u kyrwoh na ka JACBOM.“Ka aiñ ka dei ban shimkhia ban pynneh pynsah ïa ka shongsuk shongsaiñ khnang ban weng ïa ka jingtieng jingsmiej jong ki nongshong shnong," bynrap u kyrwoh.
Shillong, Naitung 19 : Lano ka sorkar kan lah ban pynbeit ïa ki jingeh ba ki nonghikai ha ki kyrdan jinghikai bapher bapher ki ïa kynduh bad mad jingeh na ka daw jong ka tulop ka long ka sur kaba la kren bynñiaw da u MLA jongka Mawlai Constituency u bah P.T Sawkmie haba u la ïohi biang ba ki nonghikai SSA ki la hap ban ïakhih bad sahmiet biang hajan Addl.Secretariat na ka bynta ban dawa ïaka tulop ba hynriew bnai.
Haba ïakren bad u Mawphor u bah Sawkmie ula ong “ Dang ha kine ki khyndiat por ba la dep ki nonghikai Adhoc ki la hap ban ïakhih na ka bynta ban kyntiew ïa ka tulop jongki, mynta sa ki nonghikai SSA ki ïakhih ban ïoh ïa ka tulop ba 6 bnai jongki, kiba la maham ban ïakhih pat ki long sa ki nonghikai kontrak kumta lada hap ïakhih shi hap ïakhih ban ïoh ïa ka tulop kumno keiñ ka jingpule dangle kan kiew haka jylla nalor mynta la hiar lypa sha trai duh.
Kumta ka sorkar ka la dei ban wanrah da ka polisi ha ka tnad pule puthi ban peit bad pynbeit bad pynkut syndon ïakine ki jingïakhih ki nonghikai da kaba peit bad thaw lad kumno ban ïoh siew beit ïa ka tulop jongki nonghikai bapher bapher man la u bnai ym shuh ba kin hap ïakhih shi ïakhih".
U la ong shuh shuh “ Kane ka jingeh kaba ki nonghikai ki ïakynduh ka pynpaw shai kdar ba ki bor pynïaid ka tnad pule puthi kim shym la shim khia ne lehse ba kim don ki proh jabieng ne ki riew shemphang ki ban peit kumno ban pynkut syndon ïa kane ka jingeh.
Hooid ngi sngewthuh ba ïa ka tulop SSA la siew 90% da ka sorkar pdeng bad 10 % da ka sorkar jylla, lada ka long 300 klur, 268 klur la siew da kas sorkar bad tang 32 klur da ka sorkar jylla.
Ngi sngewthuh ruh ba ka jingpynslem ka dei na ka sorkar pdeng hynrei kane kam mut tang ïa ka jylla Meghalaya hynrei ïa baroh ki jylla.
Ka jingkylli ka long balei ha kiwei ki jylla ki nonghikai kim hap ban ïakhih bad mih surok balei ka jia tang ha Meghalaya.
Hato ym dei ha kiwei ki la thaw lad ban shim shwa na kiwei kiwei ki tnad ban siew tulop bad sa thep pat tang shu ïoh na Delhi.
Balei hangne ha jylla ruh ym leh kumta khamtam dang shen u myntri rangbah ula pynbna ba la mang 1800 klur tyngka ban pynbha ïa ki skul, la dei ban pynlut shwa na kane ban siew tulop hynrei kan myntoi aiu ban bha ki skul khlem ki nonghikai hynrei kan myntoi aiu ban don ki nonghikai khlem ki skul kiba biang.
Kine ki ïaïaid ryngkat ryngkat kumta shwa ban pynbha ïaki skul pynbiang shwa ïa ki nonghikai khnang ba ynda la biang lut nadong shadong ka pule puthi ruh kan kiew ha ka jylla kumba la tip ïa ka jylla haki por ba mynshwa ka jylla kaba biang bha ka jingnang jingstad".
Kumta khatduh eh u bah Sawkmie u la kyntu jur ïa ka sorkar khamtam ïa ka tnad pule puthi ba kan shim khia ban wanrah da ka polisi ka ban pynbeit bad pynkut noh syndon ïa kine ki jingeh ki nonghikai khnang ba kin lait na ka ïakhih ne thiah surok tang ban ïoh tulop.
Kam dei ka sien kaba nyngkong ba ki Nonghikai skul SSA kin mih sha surok ban dawa na ka Sorkar ban pynlait ïa ka tulop jong ki kaba la sahteng da ki bun bnai.
Marwei nga bitar bad dukkha mynsiem ban ïohi pylleiñ pyllieïñ ïa ka jingleh bym salia jong ki nongsynshar halor ki jingeh jong ki nonghikai.
Hoid ki don ki jingeh ha ka jingpynreikam ïa ka skhim SSA ha ka Jylla Meghalaya hapoh kiwei ki Sorkar ne Nongsynshar ha ki snem kiba la lah, pynban ki jingeh ki la nang khraw kat nang mih ki snem.
Hato ka jingeh kaba mih mynta ka dei kaba la lang lypa ne kaba jia ryngkhat myntaï Long katba long bad katkum ki nongrim tynrai ka treikam treijam ha ka Sorkar bad rukom synshar paidbah kawei ka Sorkar ka bteng ïa ki kam jong kawei pat ka Sorkar kaba la leit, kumta kane ka Sorkar kaba mynta ka dei ban shim ïa ka jingkitkhlieh.
Kumjuh ruh ha ka Sorkar synrop MDA ka United Democratic Party (UDP) kaba bat ïa ka tnat pule puthi ka hap ban jubab sha ki paidbah balei ba ki nonghikai skul ha ka Jylla ki hap ban mih surok ban ïakhih ban ïoh ïa ki hok jong ki kum ka jingsiew thikna bad jingpynheh ïa ka tulop?ñiuma, ka rukom pynïaid skul ha ka Jylla ka long kaba pher, namar ha kawei ka skul yn shem bun jait ki nonghikai, kum ki nonghikai sorkar, ki nonghikai deficit, ki nonghikai Ad-hoc, ki nonghikai SSA bad RSMA bad kiwei pat ki nonghikai private.
Kine ki syrtap treikam ki long ruh ka daw kaba wanrah ïa ka jinglah shilliang hapdeng ki nonghikai bad kaba ktah ïa ki nonghikai.
Ar snem ha shuwa ban wanrah ïa ka jingpynkylla ïa ka Riti Synshar ka Ri India kaba phra phew hynriew (86) ha ka snem 2002 bad ka jingthaw ïa ka Aiñ Right to Education ha ka snem 2009, ka Sorkar India ka la pynbna bad pyntreikam ïa ka skhim ai jingnang jingstad kaba la tip kum ka Sarva Shiksha Abhiyan (SSA) ha ka snem 2000-01.
Ha ka jingpynkylla ïa ka Riti Synshar ka Ri India kaba phra phew hynriew la bsuh ïa ka Article 21 A ha ka Riti kaba ong, “Ka Jylla ne Ri kan ai ka jinghikai skul ei bad pynlong ïa ka jingshong skul ka kamram kaba kongsan na ka bynta baroh ki khynnah naduh 6 haduh 14 snem ka rta" Shuh shuh la pynkylla ïa ki katto katne ki kyndon ha ka skhim SSA hadien ba la wanrah ïa ka aiñ Right To Education.
ïa ka skhim SSA la pyntreikam ryngkat bad ki Sorkar Jylla khnang ba yn lah ban pytreikam ha baroh ki Jylla jong ka Ri bad ban lah ban pynbiang pura ïa ki jingdonkam jong ka pule puthi ha ka Ri.
La shna ruh ïa ka skhim ha kata ka rukom ba yn lah ban pynïaid bad pyntreikam ïa ka da ki shnong ki thaw, ki dorbar shnong bad kiwei de ki tnat treikam kiba ha trai duh jong ka synshar khadar.
Katkum ki bui jong ka Sorkar kine harum ki long ki mat ba kongsan jong ka skhim SSA:Ka skhim ka dei na ka bynta ka jingpyntreikam ïa ka jingai hikai skul bad jingnang jingstad sha baroh ki khynnah bad ka skhim kan treikam hapoh ka por ba la buh.
Ka skhim ka dei ruh na ka bynta ban ai ki jinghikai skul tynrai sha ki khynnah.
Ka skhim kan ïarap ban wanrah ïa ka hok ha ka imlang sahlang da kaba ai jinghikai bad jingnang jingstad ïa ki khynnah.
Ka jingpyntreikam ïa ka skhim kan long da ka jingïashim bynta lang jong ki Managing Committee, ki Dorbar Panchayati Raj, Village Education Committee, ki Seng jong ki nonghikai bad ki kmie ki kpa bad ki Tribal Autonomous Councils ha ka jingpynïaid ïa ki skul.
Kane ka skhim kan wanrah ïa jingïadei kaba jan hapdeng ka Jylla, ka Sorkar India bad ki tnat synshar, kum ka synshar shnong ha kaba ïadei bad ka jingai jinghikai skul bad jingnang jingstad.
Ka skhim kan ai ruh ka kabu ïa ki Jylla ban thaw ne shna ïa ki buit ne ki thup jingtip ban hikai ïa ki khynnah ha ki skul.
Naduh ba la pyntreikam ïa ka skhim SSA hapoh ka Jylla, ki skul kiba la don lypa jong ki riewshimet, ki skul ba pynïaid da ki Balang ne Niam ki ïoh jingkyrshan ne jingmyntoi na kane ka skhim bad kane ka dei ka jingsdang jong ki jingeh kiba mih mynta.
Kumta donkam ban shim khia bad ban jurip bniah khnang ban lah ban weng ïa kita ki jingeh.
Ha u ïaïong mynta ka snem, u President jong ka Meghalaya SSA Teachers Association u la kdew ïa kane ka jingdkoh ha ka jingpyntreikam ïa ka skhim SSA ha ka Jylla.
Une u Nongïalam u la kdew, “katkum ki kyndon jong ka Skhim ïa ki nonghikai dei ban thung hapoh ki skul Sorkar kum ki nonghikai ba neh bad ym dei ban thung ha kiwei pat ki skul jong ki riewshimet ne ki skul mission.
Hynrei kaei kaba jia ha Meghalaya ka long ba ïa ka SSA skhim la pyntreikam pynban ha ki skul jong ki riewshimet, ki skul Balang ne Niam bad ki don ruh katto katne ki skul SSA ba thaw da ka Sorkar.
" Une u nongïalam u pynpaw ruh ïa ka jinglong san jingmut jong u da kaba ong ba ki nonghikai SSA kiba ïakhih kim shym la mih sha surok ban wad daw, wad dong, hynrei ki kwah bad thrang ban weng ïa ki jingeh ba ki ïakynduh.
Mynta sa shisien pat, ki nonghikai ki la mih biang sha surok da ka jingkut jingmut kaba skhem triang bad ki la pynkhreh ban ïakhun haduh kaba kut tat haduh ba ki jingdawa jong ki la pynurlong.
Ban shu kdew biang hangne ki jindawa jong ki nonghikai SSA ki long, ban pynlait noh mardor ïa ka tulop kaba la sahkut da ki bnai, ban shna da ka rukom kaba paka ïa ka rukom siew tulop bad ruh ban kyntiew ïa ka tulop jong baroh ki nionghikai SSA ha ki lower primary bad upper primary bad kiwei kiwei.
Ha,oid, ka jingeh jong ki nonghikai SSA ka long kaba kongsan ban ïakren, hynrei to ngin ïatai ruh katto katne ki mat kiba la long ka daw jong ka kynrum kynram ha ka jingpyntreikam ïa ki skhim bapher kum ka SSA ha ka Jylla.
Ka jingïai mih surok ban ïakhih da ki nongtrei nongbylla, kum ki nonghikai ka pynpaw shai kdar ïa ka jingdkoh bad jingduna ba shyrkhei ha ka jingtreikam treijam jong ka Sorkar Jylla.
Man la ka por ka Sorkar ka ai daw ba duna ka pla tyngka.
Hynrei ngim dei ban ngeit satia ïa kane ka jingkren khlem nongrim jong ka Sorkar namar ka kaiphot jong ka Sorkar hi, kum ka CAG report, ka kdew shai kdar ba ka jingbymlah jong ka Sorkar ban pynbiang ïa ki Utilization Certificate sha ka Sorkar Pdeng ka dei ka daw ba kongsan ba ka Jylla kam ïoh pisa ha kaba ïadei bad ka jingpyntreikam ïa ki skhim kaba kynthup ïa ka SSA.Sa kawei pat ka mat kaba ngi hap ban pyrkhat bad shim khia ka long ka jingïashim bynta lang jong ki Shnong ne Dorbar Shnong ha ka jingpynïaid ïa ki skhim kum ka SSA.Ka skhim SSA ka kren shai ba ki Tribal Autonomous Council lane lah ban ong ki Dorbar Shnong lane kiwei pat ki kynhun, kiba la thaw katkum ki Aiñ bad kiba ïashim bynta lang da ki nongshong shnong katkum ka riti synshar paidbah ki don ka bynta kaba khraw ban pynïaid ïa ki skul SSA.Sngrewsih ban kdew ba haduh mynta ka Jylla Meghalaya, khamtam hapoh ka Khasi Autonomous District Council, ngim don satia ïa ki aiñ treikam treijam na ka bynta ki Dorbar Shnong ki ban pynlah ïa ngi ban ïashim bynta pura.
Ka jingmynthi jong ngi kan buh jingeh ïa ki khun ki kti jong ngi ha ka lawei.
Khatduh eh, nga kwah ban buh kane ka jingkylli, nangne shakhmat hato ki nonghikai kin hap ban thiah surok man ka lai ne san bnai ban ïoh ïa ka hok ne ka tulop jong ki? Ngi dei ban pynkut noh shi syndon ïa kane.
Ka Jylla kan hap ban sei bor bad mang pisa 29 klur tyngka shibnai na ka bynta ka tulop jong ki nonghikai SSA.Khlem pep lah ban sei bor bad mang ïa kata ka pisa da kaba weng kam noh ïa baroh ki consultant kiba ka sorkar ka la thung ha ki tnat bapher bapher, nangta ban wengkam noh ïa baroh ki nongtrei Sorkar kiba la shongthait na ka kam kiba dang bteng jingtrei kum ki nongtrei Contractual, ban pynduh noh ïa ki Commission khlem kam, ban weng noh mardor ïa ki Chief/Political Advisor jong ka Sorkar bad ban tehlakam ïa ka jingleit jingwan jong ki Myntri bad Ophisar Sorkar hapoh lane shabar ka Ri khnang ban pynduna ïa ka jingpynlut phut bad pynsyrwa kai ïa ka pisa paidbah.
Nga ïeng ryngkat bad phi ki nonghikai SSA.Shillong, Naitung 19: Ka Dorbar Shnong Mawbah ha ka sngi Baar jong ka 19 tarik ka la leit ban ïakynduh ïa u Bah Prestone Tynsong uba dei u Chairman jong ka High Level Committe ban pynpaw ïa ka jingpyrshah jur ïa ka jingthmu jong ka sorkar ban pynkynriah ïa ki Harijan kiba shong ba sah ha Them Ïewmawlong sha ka jaka kaba don ka jan ka RP Chest, Hospital kaba don ha ka jylli synshar jong ka Dorbar Shnong Mawbah.
Haba kren sha ki lad pathai khubor u Bah David Syiemlieh u la ïathuh ba kane ka jingpyrshah jong ka dorbar shnong ka dei beit namar ka jingkhap ngiah lupa jong ki nongshong shnong kiba la poi kumba 14 hajar bad ka jingbym lah ban shaniah ïa ki Harijan ioh kan mih ka kynrum kynram hadien habud“Tang ki nong shong shnong kiba la don lupa ngi la kynjoh kumba 14 hajar mut dur lada wan sa kine khlem pep kan buh jingeh ïa ka shnong bad ki bor synshar" ong U Bah David.
Shuh shuh u Bah David u la ong ba ka jingpyrshah jong ka Dorbar Shnong ka dei ba kam kwah satia ba kan mih ka Colony hapoh u pud nbad ka jylli synshar jong ka.
Shuh shuh u la ïathuh ruh ba ka Dorbar Shnong ka la ai jingmut ba ka sorkar kan pynsah ïa ki Harijan ha ki Quater jong ki tnad bapher bapher ba ki trei ym ban ai da ka jaka ba kin shna ïing bad kam trai syndon.
Haba la kylli pat kaei ka jingkular jong u Bah Prestone u Bah David u la ïathuh ba u la kular ba un sa peit bniah biang ïa kane bad un sa ai ktien ha u MLA ka constituency ïa kaei ka rai ka sorkar.
Shuh shuh haba pynrap lang u Secretary jong ka Dorbar Shnong u Bah Aris Thabah u la ïathuh ba ha ka jingilang kaba ka Dorbar Shnong ka la lum ïa ki trai ïing kiba don ha ka shnong ki9 la pynpaw da kawei ka sur ba ki pyrshah triang ïa kane ka rai jong ka sorkar.
U Bah Aris u la ïathuh ruh ba ka jingpyrshah ïa kane ka jingthmu kasorkar ba kum ka dorbar shnong kam kwah ban wan shah tyllep shuh shuh da ki briew kiba na bar namar ki Khasi kiba sah ha kane ka shong ki la rit paid shaba palat.
“Ïoh ba kan jia ka apot ba ka ka Dorbar Shnong Mawbah kan jah noh bad mih da ki Panchayat Comittee jong ki bad lada ngi donkam kino kino ki kot ki sla na ka Dorbar Shnong ngin hap leit nguh leit dem na ki Panchayat Committee jong ki namar ki la heh paid lupa bad namar ngi la tip lupa ki dei ki jaidbriew kiba kumno" ong u Bah ArisU Bah Aris u la ïathuh ruh ba u Bah Preston u la ïathuh ba ka sorkar ka thmu ban pynsah ïa kine ki Harijan ha ki jaka bapher bapher ym tang shi jaka ïa baroh.
Haba bynrap lang ïa kane u Bah Mohnedro Rapsang u la ïathuh ba u Bah Prestone u la ïathuh ba ka sorkar kam pat shim ïa ka rai kaba khatduh hynrei kane ka jaka kaba ha Mawbah ka dei tang kawei na ki jaka kiba ka ithuh ba ka lah ban pynkynriah.
Shillong, Naitung 19 : Ka ishu pynkynriah ïa ki briew ba sah ha Iew Themmawlong sha Mawbah, Mawprem ka la wanrah pynban ïa ka thma ktien kaba jur bha hapdeng u MDC ka Jaïaw Mawprem, Bah Paul Lyngdoh bad ki nongïalam jong u MLA ka Shillong West, Bah Mohendro Rapsang.
Katei ka jingkawang ktieh ka la mih shisngi hadien ba u MDC ka thaiñ Bah Paul Lyngdoh u la kynnoh ba une u MLA ha ki por ba mynshwa u la kular ban wanrah da ka jaka pule ki doktor ha katei ka thaiñ hynrei mynta pat u thmu ban wanrah da ki briew kiba sah ha Iew Themmawlong.
Haba kren bad ki lad pathai khubor, u Bah Mike Pakyntein, uwei na ki nongïalam ba hakhmat eh jong u MLA ka Shillong West u la ong ba kitei ki jingkren ki long tang ban ïalam bakla ïa ki paidbah namar ba la jan ka elekshon.
“Nga kwah ban kylli shwa ïa u Bah Paul Lyngdoh kaei kaba u la leh ha ka por ba u bat kum u Myntri ka tnad Urban Affairs ka sorkar jylla ïa katei ka jaka ha Iew Themmawlong.
Bad kum u Myntri jong ka tnad Urban u la kular ban wanrah ïa ka flyover bad kular ruh ban wanrah ïa ki jingtei kiba heh ha katei ka jaka kaban don ka jaka pynieng kali ban pynkylluid ïa ka sor hynrei ki khlem urlong satia.
Kumta ban kynthoh ïa u MLA jongngi ba u kwah ban wanrah ïa kitei ki briew ha Mawbah, ka long kaei kaei kaba bakla," u la ong.
Shuh shuh u la ong ba ha ka sngi Ba-ar ma u, ki nongïalam shnong kumjuh u MLA Bah Mohendro Rapsang ki la leit ban kynduh ïa u Symbud Myntri Rangbah ka jylla ban pynpaw ba ki ieng pyrshah jur ïa ka jingthmu jong ka sorkar ban wanrah ïa kitei ki briew na Iew Themmawlong ha Mawbah.
“Ha katei ka sngi, ngi la rai ban pyrshah beit bad na ka liang u Symbud Rangbah ruh u la pynshai ba katei kam pat dei ka rai kaba khatduh namar ki dang bun kiban ïaid shakhmat.
Na ka liang ka sorkar kumba ïathuh u Symbud Myntri Rangbah, ki thmu ban phiah khyndiat khyndiat la ka jong ïa kitei ki briew ym ban wanrah baroh 342 iing hapoh Mawbah.
Ngi sngewkmen shi katdei ba u Symbud Myntri Rangbah u la ong ba nangne shakhmat kin dang don bun ki jingkynduh ban pynbeit halor kitei ki ishu," bynrap biang u Bah Mike.
Utei u rangbah u la ong ruh ba watla kattei ki shah kynthoh hynrei ki paidbah ki dei ban tip ba utei u MLA watla u shong saw snem ha ka Liang Pyrshah hynrei ki kam pynroi ki la bun bad kot da ki klur tyngka.
U ong ruh ba ki paidbah ki dei ban kylli na u MDC kiei ki jingtei lane ki jingshna kiba u la pynsah kynmaw na ka bynta ki nongshong shnong jong ka constituency ha ki 15 snem ba u long kum u nongmihkhmat.
U ong ruh ba ka iing ba duk ba don ha Kyrbom ki paidbah kidei ban tip ba wat ka iing ba duk ba don ha katei ka thaiñ kadei ba wanrah da i Kong Ampareen Lyngdoh ha ka por ba i bat kum ka Myntri Urban Affairs.
“Hynrei une u MLA jongngi watla u khlem don ha ka sorkar nalor ba wan lyngshop ka khlam COVID pynban u la wanrah haduh 2klur tam ka projek na ka bynta ban pynitynnad ïa ka shnong Mawprem khamtam ïa ka Kyrbom Point bad mynta ka Shillong West kan dei ka constituency kaba nyngkong eh ha Meghalaya ba ïa ki jingshai ha ka constituency la pyndait da ki LED ha kaba ka kam ka dang ïaid hadien ba ki tubelight, ki CFL ki la jah lut," u la bynrap shuh shuh.
U ong ruh ba katkum ka jingïakut lada u duh utei u LED Light, ki kompeni ba pyntrei mardor kin wan pyndait noh da kiwei pat ha ki arsnem.
Shillong, Naitung, 19: Ka Convenor jong ka Thma u Rangli Juki (TUR) ka Kong Angela Rngad ha ka sngi Baar ka la sangah tyngeh ïa ka Sorkar Meghalaya Democratic Alliance (MDA) halor ka jingbym siew tulop jin san bnai kynthih ïa ki nonghikai skul SSA, kata, naduh u bnai Rymphang haduh u bnai Jylliew, 2022.
Da ki spah ngut ki nonghikai skul SSA kiba la ïashim bynta ha ka jingïakhih kaba khlem pud sngi ki la sahmiet ha Parking Lot kaba don markhap bad ka ophis Additional Secretariat, Shillong kum ka jingpyrshah ïa ka jingset tulop ka Sorkar haduh san bnai kynthih.
Ha ka lah sngi u Blei mynta ka taiew, u Additional Chief Secretary ka Sorkar Jylla u Bah Donald P.Wahlang uba peit ïa ka tnat Pule Puthi u la khot ïakren ïa ki nongïalam jong ka Meghalaya SSA School Association (MSSASA) bad ïa ki nongïalam jong ka All Meghalaya SSA School Teachers Association (AMSSASTA) ban pyntip ba ka jingtip bym pat lah ka Sorkar Jylla ban siew ïa ka tulop ka dei na ka daw ka jingbym pat pyllait ka Sorkar Pdeng ïa ka bhah pisa sha ka Jylla Meghalaya.
“Ka jingwanrah ïa ka skhim SSA ka long ban kyntiew ïa ka pule puthi sha ki shnong nongkyndong hynrei ka long kaba sngewsih ha ka jylla jong ngi ka pulom lut tang na ka daw ba ki (Sorkar) theh umpjah ïa kito kiba la theh umsyep ban kyntiew ïa u budlum jong ka pule puthi, kita ki dei ki nonghikai," ong ka Angela Rngad haba ïakren bad u Mawphor ha ka jingleit jngoh ïa ki nonghikai SSA kiba sah miet ha Parking Lot.
Ka la pynkynmaw ruh ba dang shen ki nonghikai skul Adhoc kiba don hapoh ka shatri jong ka Federation of All School Teachers of Meghalaya (FASToM) ki la pynlong ïa ka jingïakhih da kaba sahmiet ha kane kajuh ka Parking Lot ha kaba ki la hap ban shu pynkut noh ïa ka jingïakhih namarba ki don ka jingsngewkhia ïa ki khynnah skul watla ka Sorkar kam shym la lah ban pynurlong katkum ka jingdawa jong ki.
“Mynta pat sa ïa ki nonghikai SSA ki shah set tulop katne phew bnai phi mutdur kumno kin pynim ïa la ki khun ki kti bad ïa ka ing ka sem.
Kane ka jingset tulop ym tangba ka long kaba be-aiñ hynrei ka dei ruh ka jingleh bym hok namarba ka Sorkar hi ka bym lah ban peit ïa ka bha ka miat jong ki nongtrei nongbylla ha la ka jylla lajong ka dei ka Sorkar kaba la phiel lypa," la kynthoh ka Kong Angela Rngad.
“Kane ka jingbym lah pynbiang (ïa ka tulop sha ki nonghikai) ka don ka jingpyndonkam bakla da ki klur ka pisa ha kane ka Sorkar.
Ki shu leh myn ong ba kam wan ka pisa na Delhi.
Ngi hap ban buh jingkylli balei, hato lehse ka dei ba kim lah ban pynbiang ïa ki kot ki sla ne ki Utilization Certificate nangne?" la buh buh jingkylli kane ka Convenor jong ka TUR bad bynrap, “kam don ka jingai jingkheiñ kaba shai hangne.
Namarkata, ïa ka jingbahkhlieh dei ban shim naduh u Myntri ka Tnat Pule Puthi haduh ki heh Ophisar shaduh kiba dei ban khmih ha ka tnat Pule Puthi baroh kawei.
“Ka jingeh mynta ka wan hap ha ki nonghikai namarba ka Sorkar kam lah ban treikam.
Ngi kum ki nongshong shnong ngim lah ban pdang ïa kata.
Ka jingdawa jong kine ki nonghikai ka long kaba shongnia.
Haba phi (Sorkar) set ïa ka bhah jong ki briew kiba ladep trei ïa ka kam ka dei ka hok jong ki ban dawa.
Lada ki ki set tulop leilei kumne nga sngew ban ong ba dei ban siew wat ïa ka sut namarbar haba phi set ïa ka tulop jong ki briew, ki hap ban leit shim da ka ram nangne nangtai bad ki hap ban wadlad kumno ban im," ka la ong.
Shuh shuh ka la ong ba ka jingdawa jong ki nonghikai skul SSA ban pynkiew tulop bad ka jingdawa ban siew ïa ka Arrear jong u snem 2016 ka long kaba shongnia.
“Ka jingbym lah ban pynurlong ïa kine ki jingdawa ka kdew kim (Sorkar) don ka mon ban peit bad ban pynbeit ïa ka jingeh jong ki paidbah bad khamtam ïa kane ka jingeh ki nonghkai," la bynrap ka Kong Angela.
Haba kynthoh ïa ka jinghiar arsut ka pule ka puthi ha Meghalaya, ka la ong, “mynta ka kynti leilei ngi ïohi ba ka Meghalaya katkum ka Performance, Infrastructure and Equity (PIE) Index 2020-21 ka la wan sha trai bad ka daw ka long ba ka Sorkar kam lah ban kyrshan ïa ki nonghikai.
Bunsien haba ki wan ki bhah jingïarap ki (Sorkar) kham theh sha ki jingtei.
Ha,oid, ngi donkam ïa ki jingtei, hynrei bunsien ki (Sorkar) kloi ban trei ïa kata namar lehse hangta kaba suk bha ban ïoh bam klop.
"“Lada ngi kwah ban kyntiew ïa ka pule ka puthi, nyngkong eh ban pynbiang ïa ka bha ka miat jong ki nonghkai bad nangta kin sa lah ban ai ïa kaba bha tam sha ki khynnah skul," ka la ong.
“Kum kine ki jingïakhih kin dang ïai mih shi ïai mih lada phi (Sorkar) knieh noh ïa ki hok bad phi (Sorkar) khñiot beiñ ïa ki nongtrei nongbylla," la bynrap.
Kane ka nongïalam jong ka TUR ka la ai mynsiem ruh ïa ki nonghikai SSA ba kin ym kynran dien katba ka jingdawa jong ki kam pat urlong.
ïam Pangnud u Nonghikai: Napdeng ki nongmihkhmat paidbah kiba la leit jngoh ïa ki nonghikai mynta ka sngi, ki kynthup ruh ïa u Bah George B.Lyngdoh, MLA jong ka Umroi.
Ha kane ka jingleit jngoh u Bah George u la ïakren bad ki nonghikai bad dei ha kane ka jingleit ïakren bad ki, ba uwei u nonghikai u la ïam pangnud hakhmat u MLA da kaba dem ruh ha ka shadem jong u.
Na ka liang u MLA, u la kdup kylla ïa u ban pyntngen bad ai mynsiem ïa u ha kaba kum kane ka por ba ki nonghikai ki ïakynduh ïa ki jingeh bad mad ruh ïa ka jingshah ban beiñ ha ki bor sorkar.
Shillong, Naitung 19: U Myntri ba peit ïa ka tnad Poh Ïing jong ka sorkar jylla u Bah Lahkmen Rymbui ha ka sngi 19 tarik Naitung u la kam ba ka kaiphot tohkit kaba la aiti da u Justice T Vaiphei hadien ba u la dep pynlong ïa ka jingtohkit ka dang don bad ka tnad Personnel jong ka sorkar jylla ïathuh u Bah Samuel Biam President ka Seng Samla Mawlai Pyllun(SSMP) hadien ka jingïakynduh bad u Myntri.
U Bah Samuel u la ïathuh ba ka seng ka la leit ban buh ha khmat jong u ba ka sorkar kan pynlait paidbah noh ïa ka jingtohkit halor ka jingshah siat ïap u Bah Cheristerfield Thangkhiew ha ka ïing sah jong u ha ka 13 tarik Nailar 2021 ha Mawlai Kynton Massar.
“Na ka liang u Myntri u la ïathuh ba ka kaiphot ka dang don bad ka tnad Personnel jong ka sorkar bad na ka liang jong nga ruh ngan leit kyndeuh bad u Myntri Rangbah ban pynsted ba un pynlait noh ïa ka kaiphot jong ka kynhun tohkit" ong u Bah Samuel.
Lah ban kdew hangne ba ka sorkar jylla ka la aiti tohkit ha u Nongbishar ba la shongthait, u T Vaiphei halor kane ka jingshah siat u nongïalam barim ka HNLC ha ka 13 tarik u Nailar 2021.
Na ka liang u Nongbishar u ladep aiti ïa kane ka kaiphod naduh kine ki bnai baladep.
Jowai, Naitung 20 : Ka lympung ïalehkai phutbol ‘Independence Day Cup’ Under-17 Football Tournament 2022 ba la pynïaid da ka West Jaiñtia District Sports Association Jowai kaba la long mynta ka sngi ha madan Kiang Nangbah Stadium, Jowai.
Ki ar tylli ki kynhun ïalehkai kita ka Sabahmuswang bad Ladthadlaboh kila long kum ki nongjop ha kane ka sngi.
Haba phai sha ka jingïakhun kaba nyngkong kaba la wan ban aireng hapdeng ka Sabahmuswang pyrshah ïa ka Nangbah Sports Association (NSA) na ka liang ka kynhun ïalehkai jong ka Sabahmuswang kala jop da 2-0 kol bad ïa kitei baroh ar kol la thep da u M.Shylla ha ka minit ba 54 bad 60.
Katba ha ka jingïakhun kaba ar ka Ladthadlaboh kala lah ban pynliem ïa ka Mookynphad Mihmyntdu da 2-0 kol, ïa kitei ki kol la thep da u Shanki Amryngsong ha ka minit ba 18 bad u Samson Swer ha ka minit ba 25.
Shillong, Naitung 19: U Bah Sadon K.Blah, u rangbah ba la thung da ka HNLC ban long kum u ksiang ha ka jingïakren ïasuk bad ka Sorkar, u la ïathuh ba ka Sorkar ka la mynjur ban shah ïa ki nongïalam ka HNLC ban wanphai sha ïing (safe passage) na ka bynta ban ïashim bynta ha ka jingïakren ïasuk bad ka sorkar pdeng bad sorkar jylla.
Haba ïakren bad ki nongthoh khubor ha ka sngi Baar ha Shillong Press Club, u Bah Sadon, uba long ruh u President ka Seng Hynñiewtrep National Youth Front (HNYF) u la ïathuh ba ki nongïalam ka HNLC ryngkat bad u Ksiang na ka liang ka Sorkar, u Bah Peter Dkhar, u ophisar ba la shongthait jong ka sorkar, ki la ïakynduh lai sien ban ïakren ïapynbeit ïa kane ka jingïakren ïasuk.
“Ha kane ka jingïakynduh, kaba kongsan ka long ba ngi la lah ban ïamynjur na ka bynta ka jingwanphai ïing jong ki nongïalam ka HNLC ban ïashim bynta ha ka jingïakren ïasuk", u la ong.
Haba pynpaw ka jingsngewkmen halor kane, u Bah Sadon, u la ai khubleiu ruh ïa u Bah Peter uba la ïatreilang na ka bynta kane ka kam.
Haba la kylli la kan don shuwa ka jingpynbna ban sangeh ïasiat(cease fire) shuwa ban sdang ka jingïakren ïasuk, u Ksiang ka HNLC, ula ong ba ka rukom treikam mynta ka lah kylla bad kan sdang shuwa da ka jingïashong ha ka miej jingïakren ban ïapynbeit ïa ki jingdonkam.
Haba kylli mano ki ban mihkhmat na ka liang ka HNLC ha ka jingïakren ïasuk, u Bah Sadon u la ong ba kiba la wan ban ïakynduh ïa ki briew sorkar ki long u Foreign Secretary bad u Political Secretary bad lehse ynda la sdang ka jingïakren ïasuk ki lah ban wan sa ki nongïalam kiba kham halor kum u Secretary bad kiwei kiwei.
U Bah Sadon um shym la pynpaw halor kiei ki mar kiba kongsan ba kane ka jingïakren kan sdang, namar u la ong ba kane ka jingïakren kan long shuwa halor ka jingïasuk bad kumno yn pynïaid shaphrang ïa kane ka jingïakren.
Halor kiwei kiwei ki jingdonkam kum ka jaka sah ki nongïalam ka HNLC haba ki wan ban ïakren ïasuk, u Bah Sadon u la ong ba kane kan shong ha ka jingpynbeit ka sorkar.
U la ong ruh ba ym baroh ki dkhot ka HNLC ki ban wan phai ïing noh, hynrei kin wan shuwa tang ki nongïalam ki ban ïadon bynta ha ka jingïakren ïasuk.
Haba kylli halor ka jingsngew jing u halor kane ka jingwan ïakren ïasuk ka HNLC, u Bah Sadon u la ong ba ym lah ban len ba ka HNLC ka don bun ki nongkyrshan bad lada ym lah ban wanrah ha ka miej jong ka jingïakren ïa ka jingpisa jingmut, ïa ka jingbitar jong ki Samla, ym lah ban mutdur kaei kaban mih ha ki snem ki ban wan.
U la ong ruh ba lada la lah ban ïatai bad ïathir ïa ki jingeh jong ka jaidbynriew, ïa ki jingeh jong ka jylla lyngba kane ka jingwan ïakren ka HNLC, ka shongsuk shongsaiñ kan wan ha ka jylla bad kane kadei ka bynta kaba konsgan.
“Lada lah ban ïapynbeit ïa ki jingeh kiba bun lyngba kane ka jingïasuk, nga ïohi ba ka jingshongsuk kan wan ha ka jylla," la ong u Bah Sadon.
Shillong, Naitung 20 : Ka Mawlai SC ka dang ïai bat ha ka kyrdan ba nyngkong ha ka miej kheiñ point jong ka lympung ïalehkai OC Blue Shillong Premier League (SPL) 2021-22 hadien ba ka la ïakhaid bad ka Mawkhar SC kaba dang neh ha ka kyrdan ba sha trai duh ha ka jingïalehkai ha ka sngi Balang ha madan Third Ground, Polo, Shillong.
Haba phai sha kine ki ar tylli ki team, ka Mawkhar ka la khur point ha ka jingïalehkai ba nyngkong hynrei ha ki sawsien ïakhun kiba bud ka la mad nam rem, katba ka Mawlai kadei ka kynhun kaba khlem pat mad nam rem da kaba jop baroh sansien khlem ka jingshah pynphai kol.
Baroh ar tylli ki club (Mawkhar bad Mawlai) kidei kiba dang shu kiew kyrdan na ka First Division ha u 2019, ha kaba ka Mawkhar ka long ka kynhun lahduh.
Lyngba kane ka jingïakhaid ka pynlong ïa ka Mawlai ban kut noh ka jingjop lynter, hynrei ka dang bteng kum ka kynhun ba khlem pat shah thep kol.
Kumjuh ruh ka pynlong ïa ka Mawkhar ban ym mad nam rem hynrei kadei ka kynhun kaba dang neh ha trai duh jong ka miej kheiñ point.
Ha kane ka jingïalehkai, ka Mawlai kam shym la kheiñ sting ïa ka Mawkhar ha kaba ka la pynkhlaiñ ïa ka kynhun, hynrei ka khlem lah ban pyndep ha ka liang ka thep kol.
Ka Mawlai ha ka jingïalehkai ba dang ïaid shi minit ka la ïoh ïa ka jingshut corner hynrei ka khlem ïoh pat ban pynkhih jar.
Ka Mawkhar ruh ka la ïoh ban pynsmiej lyngba u Restorewell Marbaniang uba la khyrwit na jngai hynrei u rangap kol ka Mawlai u Neithovilie Chalieu hynrei utei u rangap kol u la ïoh ban pyndei ïa ka bol sharud.
Ha ka minit ba 36, u Aibiangmame Nongneng u la ïoh rah ïa ka bol hapoh box jong ka Mawlai da kaba pynshat ha ka rukom kaba itynnad bha, bad u Charles Lyngdoh u la ïoh ban khyrwit ïa ka bol ha kaba ki paralok ba shong ben ki dang mut ba ka bol ka la rung hynrei ka bol ka la lait sali ban rung shapoh ka jar.
Nalor ba ka la duh kawei ka kabu kaba biang bha, ka Mawlai ka khlem lah ban da ïoh lad ha ka jingïalehkai jong ka kylla step hynrei ka la sdang pat ban pynkhlaiñ ha ka jingïalehkai jong ka kylla miet.
Ha ka kylla miet, u Samuel Lyngdoh Kynshi u la rah marwei ïa ka bol hynrei ki rangïalehkai dien ka Mawkhar ki la kerkut bad kyrda ïa ki jingpyrshang thep kol.
u Widenstar Kharsati rangap kol u la ïoh ban kem ïa ka bol ba la pyndei da u Wanboklang Lyngkhoi da ka khlieh.
Ka jingïalehkai hapdeng kine ki ar tylli ki team ka la long kaba mar ïabam ha kaba baroh arliang ki la ïakhun tyngeh ban thep kol hynrei haduh kaba kut jong ka jingïalehkai ki la hap ban hun ban ïasam mar shi pointMynta ka sngi Palei ka jingïalehkai kan long hapdeng ka Langsning FC pyrshah ïa ka Ryntih SC ha ka por 4 baje janmiet.
Shillong, Naitung 20 : U Shemladbha Khongwir (60kg) jong ka Seng Khasi Collece bad ka samla Angelis Kharumnuid (50kg) jong ka Shillong College ki la ïoh rah ïa ka nam lahduh ha ka rynsan ïakhun kti (Arm Wrestling) ba la pynïaid da ka Sankardev College.
Ka Sankardev College ha ka sngi Balang (20-07-2022) ka la pynlong ka jingïakop ïakhun kti ne ka Arm Wrestling kum shi bynta ban rakhe ïa ka jingdap 60 snem (Diamond Jubilee) ka jingïaid lynti jong ka College ban shakri ha ka liang ka pule puthi.
Ïa katei ka rynsan ïakhun kti la plie pyrda da ka Dr.Eureka F.P Lyngdoh kaba dei ka Principal jong ka Sankardev College ha ka jingdon ryngkat i Dr.Sukjai Swer Convener jong ka Sports Committee, ki dkhot jong ka Sports Committee bad kiwei kiwei.
Ha katei ka rynsan la ïashim bynta da 9 tylli ki College kiba don ha Nongbah Shillong.
Nalor ka Sankardev College kiwei pat kiba la ïashim bynta ha katei ka rynsan ïakhun kti ki kynthup ïa ka Seng Khasi College, Shillong College, St Anthony’s College, St Mary’s College, Synod College, Shillong Commerce College, St Edmund’s College bad ka Lady Keane College.
Ha ka liang ki kynthei kiwei pat kiba la jop ha ki kyrdan bapher bapher ki kynthup ïa ka samla Medariphylla L.Nongbri (55kg) jong ka St.Edmund’s College, Bandarika Kharkongor (60kg) jong ka St.Edmund’s College, ka salam Zarienia Rapsang (65kg) jong ka Synod College, Ladapbiang Malieh (75kg) jong ka Seng Khasi College bad ka Hathoithiem Gangte (80kg) jong ka St.Edmunds College.
Katba ha ka liang ki shynrang ki kynthup ïa u Bankerlang Nongkhlaw (55kg0 jong ka St.Anthony’s College, Enistone R.Marak (65kg) jong ka Shillong Commerce College, u Marthaniel Tariang (70kg) ka St.Edmunds College, Nangapjingbha Nongrum (80kg) ka Shillong Commerce College bad u Vishal Dey (85kg) jong ka St.Edmund’s College.
Mairang, Naitung, 20: Ka Talent Identification Programme kaba long ka prokram ïit sap ïalehkai ba la pynlong da ka Meghalaya State Olympic Association (MSOA), ha ryngkat ka jingïatreilang ka tnat Sports & Youth Affairs jong ka sorkar jylla bad ka EDGE 10 Group, ka la sakhi ïa ka jingwan ïashimbynta jong kiba bun ki khynnah pule ka thaiñ, ha ka prokram ba la pynlong mynta ka sngi ha Madan Mot Tirot Mairang Mission, Mairang.
Ha ka jingïalang plie ïa kane ka prokram, la wan ban sakhi da u Working President ka Meghalaya State Olympic Association (MSOA), u Bah John F Kharshiïing, u Deputy Superintendent of Police (Headquarters) ka Eastern West Khasi Hills District, u Bah H.Kharkongor, u Syiem ka Hima Nongkhlaw, u Pa’iem P.M Syiemlieh, u rangïalehkai na ri Australia u ba la ju ïashimbynta ha ka lympung Olympics u Ian Campbell, ki nonghikai, ki khynnah pule ka thaiñ bad kiwei kiwei.
Kane ka prokram ïit sap ïalehkai, ïa kaba la pynlong da ka jingthmu ban lap ïa ki riew donsap ha ka kam ïalehkai na baroh khat ar tylli ki distrik ka jylla Meghalaya, ka la sakhi ïa ka jingïashimbynta ba shitrhem jong ki khynnah pule ka thaiñ, kiba la ïakhun ha ki jingïalehkai kum ka Compass Drill, Vertical Jump, 20 Meter Sprint, 10 Metre Ladder Run bad kiwei de.
Ka lyer elekshon sha ka Ingdorbar Thawaiñ ka Jylla ha u snem 2023 ka la beh sngewtynnat hir hir ha kaba ki nongïalam jong ki Seng Saiñpyrthei bapher bapher ka Jylla ki la ïabunkam ban leit pynskhem nongkitkam, thaw Unit, thaw Circle bad leit khroh leit kjor ïa ki padibah da ki thong treikam ba ki Party ki ieng ban trei na ka bynta ka bha ka miat jong ki paidbah nongshong shnong ha ka jylla ynda la ïoh thaw Sorkar hadien ka elekshon.
Nalorkata, ki la mih ruh sa ki kynhun ban sdang pynlong ïa ki rynsan ïalap elekshon ha kylleng ki bynta bapher bapher jong ki District ha ka jylla da kaba khroh ïa ki paidbah ban wan jingïalang hana ban ïa jied ïa uta u kyrtong sha ka elekshon 2023.
Katkum ba la sakhi ha kylleng ki Constituency bapher bapher, ka jingïaphet na kawei ka seng sha kawei ka seng, ka jingïaphet na kawei ka party sha kawei ka party ka jur bha haba la wan tied jingkhang ka lyer elekshon.
Hangne la sngewthuh shai ïa ka jingïasdang khohreh politik ki paidbah kiba ju shongshit shisien san snem haba la poi ka samoi jied syiem (Nongmihkhmat sha ka Ingdorbar Thawaiñ).
Haba phai sha kane ka elekshon ba mynta lehse kan long kaba kham pher haba ïanujor bad ki snem kiba la leit noh, namar ka dei ka juk jong ka jingkylla bad ki paidbah ruh ki la kham stad bad kham shemphang namar la palat sanphew tylli ki snem ki la ïaid ka jylla kam pat i don than kata ka jingkylla.
Kiba ryngkang na ka party A sha ka party B, ki pynpaw ba ki kwah ban ïohi ïa ka jingkylla bad ki la kwah noh da ka dur u Nongmihkhmat bathymmai uba don bun ki jingkular bad uba la leh bha leh sbun haduh katta katta ïa ki nongkyrshan baieid naduh ka sngi ba u la pynbna ban aireng kum u kyrtong ha ka elekshon.
Ka jingïaphet seng bad ryngkang diengkper kan sa jia shen ruh wat ha ki MLA kumba la paw na ki khubor hamsaïa.
Lehse ïa ka jingkylla ka saiñ hima sima hapoh ka jylla kan sa paw pyrthei ynda la kut ka Dorbar Synrai jong ka Iingdorbar Thawaiñ ka Jylla mynta u snem.
Haba phai sha ka BJP, ha kane ka kynti kan jwat bha namar ka jingïakynad hapdeng u BahAL Hek bad u Bah Sanbor Shullai ki arngut ki MLA hapoh ka Party bad la sngewthuh ba u Bah Alexander L.Hek naduh ba u la shah pynduh ïa ka shuki Minister um da kham sngewmon shuh ban don hapoh ka Party bad la bna wur wur wer wer ba un leit ïasnoh bad ka All India Trinamool Congress.
Ka NPP hapoh ka jingïalam u Conrad K.Sangma kum u National President ka Party ka sdang suhthied bha wat ha rilum Khasi bad Jaiñtia.
Tang ha kine ki khyndiat bnai la ïohi ba ka jingpynïasoh jong ki MDC sha kane ka party kaba bat ïa u lakam synshar hapoh ka jylla ka la thnem bha.
Ban phai sha ka Congress ki la duh jingkyrmen namar ka jinghiar arsut jong kane ka Party bad mynta lei lei kane ka party kam shym don shuh wat tang uwei u MLA hapoh ka Ingdorbar Thawain ka Jylla hadien ba 12ngut ki la phet sha ka Trinamool Congress bad 5 ngut kiwei pat ki la shah beh seng shipor hadien ba ki la ai jingkyrshan ïa ka Sorkar MDA hapoh ka jingïalam jong ka NPP ba la kyrshan da ka BJP.Wat ïa ka Peoples Democratic Front (PDF) la ima ha u snem 2023 wat lada u President jong kane ka party u Bah Banteidor Lyngdoh Mawphlang u la tap eitmiaw ba kam don kano kano ka jingïathud hapoh ka party bad ba ki lai ngut ki MLA kin dang ïakhun na ka tiket jong ka PDF ha u snem 2023.
Katba nang mih ki sngi, ka jingïakop ban pyni ïa ka jingbunpaid ka la nang itynnat shuh shuh namar u kyrtong uba kham bunpaid u kham don jingkyrmen.
Hynrei ki don ki khep ba wat u kyrtong u bym ju kop ban pyni ïa ka jingbunpaid pynban u jop ei khamakha na ki nongthep vote ba jar jar (silent voters) kiba bishar bad thew ïa u dieng kot thik pa thik uno u kyrtong uba kham shemphang bad uba don ïa ka maiñ ban long u Nongmihkhmat bad uno pat uba kham stad tang ban pynbiej paidbah da kaba plie lai siew saw sien ïa ujuh u mawnongrim bad uba lapmiet tang ban shu put ronsing ïa ki kam sam work order bad sam syntex, sam shatri, sam kymbor, sam pliang, sam khiew bad kiwei kiwei ki kam khutia mutia tang ban ïoh pynpaw pyrthei ba u dei u kyrtong uba smat uba sting kum u thyllah.
Nongstoiñ, Naitung 20: Ki nongïalam jong ka WKSU Nongstoiñ Circle ha ka sngi balang jong ka taiew, ki la leit ban ïakynduh kyrpang ïa u E.E ka tnad MePDCL bad ïa u SDO Nongstoiñ, halor kumno ban pynbha shuh shuh ha ki rukom treikam na ka bynta ki jingmyntoi ki paidbah ka thaiñ.
Ha katei ka jingïakynduh, la ai jingmut ïa ki heh katei ka tnad ban pynlong da ka awereness program, halor ka jingpyntreikam ïa ki smart meter ba thymmai, kata naduh ïa ki rangbah shnong, ki sengbhalang, ki seng longkmie bad kiwei kiwei ki kynhun treimon sngewbha, khnang ba ha shuwa ka jingpyndait ïa ki smart meter kin long kiba shai bad khlem jingartatien, hakhmat ki paidbah nongthang lait.
Ka seng ka dawa na katei ka tnad ba ha khlieh duh ka jylla ka MeCL, ba ka dei ban siew noh kloi ïa ki bill ba dang sah teng jong ki contractor kiba pyntrei ïa ki laiñ bording bad kiwei kiwei ki kam hapoh ka thaiñ.
Ka tnad bording ba ha khlieh duh ka dei ban mang tyngka kham kylluid mynsiem ha kaba ïadei bad ka jingshim wai ïa ki kali paidbah kali pickup lane Bolero camper, namar katkum ka jingshem jong ka seng na ki jingsngew ki trai kali kiba ai wai sha katei ka tnad ka long ka bym ïahap satia.
Ka dor bad ka kamram ban kit ban bah ka ïa pher bak ly bak na ka jingsiew bnai ïa ki trai kali.
Bun na ki trai kali bunsien ki hap kynran dien noh, namar ka long thik kumba leit pyntrei ei pynkit ei na ka bynta katei ka tnad kaba don ha Nongstoiñ.
Kane ka jingbuh dor ka long thik kumba shu pyndonkam ïa ki trai kali.
Ka dor bai wai kali ïa mynta ka long 22,500 shi bnai kumba la pynpaw da ki heh jong katei ka tnad jong ka thaiñ.
Ha kaba ïadei bad kane, ka seng ka dawa na ka MeCL ba ha khlieh duh ka jylla, ban phaidien biang ha kaba ïa dei bad ka dor ka mur ban shim wai kali na ki paidbah, khnang ban ïoh jingmyntoi lang.
Ka seng ka ai jingmut ïa ka shlem treikam ba ha khlieh duh, ba la kumno kumno ka dor ban ïa myntoi lang, dei ban pynkiew noh na ka 22,500 sha ka 30,000 haduh 35,000, na ka bynta kawei ka kali ban ai jingshakri ïa ki paidbah ha ka thaiñ West Khasi Hills.
Ki nongïalam jong ka seng hapoh ka ka jingïalam u samla Banshanlang Syiemlieh secretary jong ka WKSU Nongstoiñ Circle, ki la pynpaw bad ai jingmut shibun bah ïa ki heh jong katei ka tnad jong ka thaiñ, kumba ki la pynpaw ïa ki juh ki jingeh kaba ki ïakynduh.
Na ka liang ka seng kan sa buddien na ka bynta ka bha ka miat jong katei ka tnad bording na ka bynta ki jingdonkam ki paidbah ka thaiñ, ong ka kyrwoh khubor.
Mawthadraishan, Naitung, 20: Na ka bynta ban pynkharoi biang ïa ki dohkha ha ka pung kaba don sha phang mihngi jong u kliar lum Mawthad-raishan, kaba dang hap hapoh u pud u sam jong ka shnong Lawdisai, ki trai jong katei ka jaka bad ka pung ba kynthup ïa u bah Aiborlang Syiem Shangoi bad u bah Beldingstone Lyngdoh Nonglait ryngkat kiwei pat ki para nongshong shnong, ki la leit ban pyllait symbai dohkha biang ha katei ka pung.
U bah Beldingstone Lyngdoh Nonglait haba ïakren bad u nongthoh khubor, hadien ba ki la dep pyllait ïa ki symbai dohkha, u la ong ba ka jingpyllait ïa kitei ki dohkha ka long ban pynthikna la katei ka um ka dang long bih ne kam long bih shuh, namar hadien katto katne sngi kin sa wan peit biang bad lada lap ba ki dohkha ki dang ïap kata ka mut ba katei ka um kam pat long ban dih.
U la ong ruh ba ka jingdon jong katei ka pung ha katei ka ka kylla long ka tyllong um ïa ki bun phew tylli ki shnong naduh Mawkhmahrang, Domkseh, Mawkyllei, Mawroh, Tieh-nongbah, Lawbyrtun, Nongshilong, Maw-kohngei, Umkrem, Umdum bad kiwei kiwei.
Nalor kata u la ong ruh ba ka jingleit buh symbai dohkha ka dei hadien ba u slap u ba jur u la ther ha kine ki taïew ba la dep bad ka um ka la shlei ha baroh arliang jong ka pung.
Lehse ka dawai bih ba leit bret da ki runar, kam don shuh kumta kin sa pyntip sha baroh ki shnong kiba ring um bam um dih na katei ka jaka ba kin pyndonkam.
U bah Nonglait u la ong ruh ba sawdong katei ka pung, ki don ki khlaw bad na ka liang jong u bad ki para ba ïadon bynta lang ha kaba peit bad sumar ïa katei ka jaka, ki la khang pyrshah ruh ban pynïap pathar ïa ki mrad lada ki don bad ban siat ïa ki sim ki doh kiba don ha kitei ki khlaw.
Ki la maham ruh ba ym bit ban pynjot pathar ïa ki jingitynnad jong ka mariang ha ki sawdong sawkun jong katei ka jaka.
Mawkyrwat, Naitung, 20: Ka United Hynñiewtrep Movement (UHM) jong ka South West Khasi Hills District ka sngewban pynrem jur halor ka jingshah thombor u nongïalam Rangbah ka seng u bah Charlie J Rani ha ki ‘riew thrang snam kiba kam ïa lade ba ki dei ki dkhot ka FKJGP kiba la thmu ban shim syndon ïa ka jingim jong u ryngkat ïa u Sports Secretary, u samla Michael B.Dkhar bad kumjuh ruh ban kit jubor ïa u Assistant Organising Secretary, bah George Iawphniaw kata ruh ha ka por mynstep 11 baje kata ha ka 15 tarik u ‘Naitung, 2022 ha Mawlai, Mawdatbaki.
Katkum ka jingshong jingialang ba kyrkieh jong ki dkhot jong ki Unit bad ki Circle bapher bapher jong ka South West Khasi Hills District mynta ka sngi kata 19 tatik u ‘Naitung, 2022 ki lah shim beit kawei ka rai ba lada ka FKJGP kan don bynta shisha ha ka jingthombor ïa u President Rangbah jong ngi, ngi kum ka seng baroh kawei na ka South West Khasi Hills District ngin nym ithuh shuh ïa ka FKJGP bad ka jingïadei bad kan dkut noh naduh mynta hi naduh ba pyllait ïa une u kyrwoh katba ka FKJGP kam pat lah ban ai ïa ka jingpynshai.
Ha kawei ka liang ka seng UHM ka buh jingkylli ïa kine ki ‘riew thrang snam ba ha kano ka rukom ki nud ban wan thombor kat ïa u President Rangbah jong ngi kata ruh mynsngi mynshai? Lada don kano kano kaba u nongïalam jong ngi u lah leh bakla ne kren ne kynthoh bakla ïa kane ka seng, ka jingïakren ka dei ban don lane ka aiñ ka don ban bishar ym pat ban shu leit thombor ïa u na ïing sah.
Kyntang ïa wai ka seng hi ka sngewban kyntu ïa ki bor ka aiñ ba kin shimkhia bad ban pynsted ban kem ïa kine ki ‘riew thrang snam bad ban pynshitom ïa ki katkum ki kyndon aiñ.
Ka seng hi baroh kawei ka sngewban ai ruh ka khubor sngewlem sha ka ïing ka sem jong u nongïalam Rangbah jong ngi bad ba un ïoh noh ïa ka met ba shait ba khlaiñ watla mynta u dang don hapoh jingsumar.
Kane ka long katkum ka kyrwoh lyngba u Publicity Secretary ka UHM, u bah Kitbok Wanniang.
Kynshi, Naitung, 20: Kum ka jingïaleh ban pyllait ïa ki longkmie na jingduk jingkyrduh bad ban kyntiew ïa ka kamai kajih jong ki, ka NRLM Mawthadraishan C&D Block, Liveihood Promotion, ka la pynlong ïa ka jingai jinghikai ïa ki dkhot jong ka SHG kiba hap ha ki thaiñ Kynshi bad ki Shnong ba marjan.
Ïa kane ka jingai jinghikai ba ar sngi kata ha ka 11 bad 12 tarik mynta u bnai, la pynlong ha Ïing dorbar Shnong Kynshi Mawria ha kaba kumba 40 ngut ki dkhot jong ki SHG ki la wan ïashim bynta da ka jingshit rhem bad ha kine ki ar sngi ki la nang ban shna bad pynmih umsoh ruh.
Ïa kane ka jingai jinghikai la ai da u Bah Basil Tympuiñ, Cluster Coordinator Livelihood Promotion bad u Bah Kyrpang Jyndiang, Trainer Food Processing (Fruits and Bakery).
Ka jingai jinghikai ka kynthup ïa ka jingbatai lyngba ki jingthoh ne theory bad kumjuh ruh ka jinghikai da kaba ïa khoh snep, pynlwet ïa ki soh, pynmih um bad kiwei kiwei de ki rukom.
La hikai ruh kumno ban nang ban shna ïa ki jingsop kiba biang hadien ba ladep ban thep ïa u soh ha bilor.
Ki jait soh ba la pyndonkam ha kaba hikai ki long u soh trun, soh plum, soh jew, ka shini bad kiwei kiwei.
Ha shuwa jong kane ka jingai jinghikai, la pynlong ïa ka jingïalang ba la pynïaid da u Bah Basil Tympuiñ bad la ïoh jingkren ruh na u Bah Kyrpang bad na u Sordar Kynshi Mawria, Bah Powell Sohkhlet.
Jowai, Naitung 20: Ka Seiñraij Jowai lyngba kane ka kyrwoh khubor ka kwah ban ai ïa ka jingkhublei ba kyrpang ïa baroh kiba ïa don bynta lem ha ka ban pynlong ïa ka jingpyndep ïa ka leh niam Behdie?khlam 2022 kaba jop bad kaba phuh ba phieng.
Ka Seng ka phah ïa u kyrwoh sngewnguh ba kyrpang ïa u Arjun Ram Meghwal uba dei u Myntri khynnah ba dei peit ïa ka tnad Kolshor ka Sorkar kmie ryngkat bad ka kynhun jong u kiba la wan sakhi ïa ka jingrakhie ïa ka Behdieñkhlam.
Ka jingai khublei ba kyrpang jong ngi ka leit ruh sha U Satya Pal Malik uba long u Governor ba don burom jong ka jylla bad kumjuh ruh ïa u Conrad K.Sangma, uba dei u Myntri Rangbah jong ka sorkar jylla na ka bynta ki kyntien kitbok kit rwinag jong ki.
Ka jingsngewnguh ba kyrpang jong ngi ka leit ruh sha U Sanjib Banerjee, uba dei u Chief Justice jong ka ïing bishar High Court of Meghalaya ïa ka jingdon ryngkat lem ka jong u ha ka sngi pynkut ïa ka Behdieñkhlam.
Khlem da klet ïa u Metbah Lyngdoh uba dei u Shongknor ba dondurom jong ka ïing dorbar thaw aiñ jong ka Jylla kumjuh ruh ïa U Sanbor Shullai, Myntri ka tnad Kolshor bad U Kyrmen Shylla, myntri ka tnad Social Welfare jong ka jylla na ka bynta ka jingïadonlang.
Ka jingsngewnguh ba kyrpang ka leit ruh sha ka kong R.V Suchiang, IAS Chief Secretary ka sorkar jylla bad ïa U Dr.Lajja Ram Bishnoi, IPS, Director General of Police, Meghalaya na ka bynta ka jingïadon lang bad ai mynsien ka jong ki.
Khlem da klet ruh ïa ki tnad treikam sorkar kum ka Arts & Culture Departments, Planning Departments, Tourism Department bad North Eastern Council kiba da ai ïa ki lad jingïarap bad kyrshan radbah ha ka ban lah ban pyndep shitrhemïa ka lehñiam Behdieñkhlam.
Kumjuh ruh ka SRJ ka ai khublei halor ka jingtrei shitom jong U Deputy Commissioner, West Jaiñtia Hills District bad U Superintendent of Police, West Jaiñtia Hills District ha ka ban pynlong ïa ka jingrakhie ïa ka lehniam Behdieñkhlam kaba phuh ba phieng bad ba jop.
Kyrpang ruh ïa ka Jowai Municipal Board, PHE Department, PWD Department, MeECL bad kiwei ki tnad treikam sorkar kiba trei borbah ha ka ban pynbiang ïa ki jingdonkam haka ba ïadei bad ka jingpyndep ïa ka leh niam Behdieñkhlam kaba jop bad ba shongkun.
Ka Jingsngewnguh ka leit ruh sha lad pathai khubor kiba ïarap ban pynsapriang ïa ka Behdieñkhlam mynta ka snem.
Ka Seiñraij Jowai ka ai ruh ïa ka jingsngewnguh ba kyrpang ïa ki saw Lyngdoh jong ka Elaka Jowai, ka Seng Khasi Seng Kmie kiwei kiwei ki tnad Seiñraij kumjuh ruh ïa baroh ki Dorbar Shnong kiba ïa don bynta ryngkat ryngkat ha ka ban pyndep bad pynlong ïa ka lehniam Behdieñkhlam 2022 kaba ïaid beit ïaid ryntih bad ba phuh ba phieng ha baroh ki liang.
Khlem da lah ban klet ïa ki paralok nong jngoh kai pyrthei ba wan na kylleng satlak ka pyrthei bad na ka ri ruh kumjuh kiba ïa donbynta lang lem bad ngi bad ban sakhi ruh da laki jong ki khmat ïa ka Behdieñkhlam 2022.
To ai ba ka Behdie?khlam 2022 kan wanrah ïa ka jingshong suk, ka jinglong kawei bad ka roi ka par ïa baroh lang ha baroh ki liang.
Pynkut ka kyrwoh ba la phah da ka Seiñ Raij Jowai.
Khliehriat, Naitung 20 : U Deputy Commissioner ka East Jaiñtia Hills District, u Abhilash Banarwal, IAS mynta ka sngi u la pynbna paidbah ïa kawei ka project kaba la tip kum ka Lost to Follow Up (LFU), kaba halor ka jingthmu ban wad bniah ïa ki 241 ngut kiba dei ki nongshong shnong jong ka East Jaiñtia Hills District, kiba don ïa u khñiang jingpang HIV khnang ban dup lah ban pynwan ïa ki sha ki jaka ai jingsumar, ka Antiretroviral Theraphy Treatmeny, khnang ban dup lah ban tehlakam ïa ka jingsaphriang u khñiang HIV, ïa kane ka project yn pyntrei da ka Meghalaya State Network of Positive People (MSNPP).
Katkum ka jinglum jingtip ka Meghalaya Aids Control Society (MACS), la ong ba ki don haduh kumba 1500 ngut ki briew ha East Jaiñtia Hills District kiba don ïa u khñiang jingpang HIV, kiba wan ban shah sumar ki don tang 1000 ngut, katba 500 ngut pat, don nadeng jong ki kiba la khlad noh bad don ruh kiba khlem wan shah sumar shuh, nalor kitei ki 1500 ngut la ong ba la lap ba ki dang don shuh shuh sa 241 ngut kiba don ïa ka jingpang HIV kiba yn dang wad bniah ïa ki lyngba katei ka project ban pynwan ïa ki sha ki jaka ai jingsumar.
Ha ka jingïalang ba la pynlong ha conference hall ha ophis u Deputy Commissioner ha Khliehriat, u Abhilash Banarwal, IAS u la ïathuh ba ki don haduh 241 ngut ki briew kynthup ruh ki khynnah bad ki khyllung kiba don ïa u khñiang jingpang HIV ki ba khlem wan mih sha ki jaka ai jingsumar, kumta lyngba katei ka project yn pynlong da ka jingwad bniah kaba da ki Tracking/Tracing Drive ka ban neh haduh lai bnai bad ha kane ka jingwad bniah yn test HIV ruh ïa ki ba haiïng ha sem bad ïa kito kiba don ka jingïadei kaba jan bad kito kiba don ïa u khñiang HIV.“Kane ka drive ne ka jingwad bniah kan long ruh ha kajuh ka por kum ka lad ban ai jingpynshai ne awareness ïa ki paidbah bad kumjuh ruh ïa kito kiba don ïaka jingpang HIV ba kin wanphai biang pat sha ka longbriew man briew kaba kumba long lang kiwei pat ha ka imlang ka sahlang, ban weng noh ïa ka jingshah peit ibeiñ ha ka imlang ka sahlang" ong u Deputy Commissioner.
Ha kajuh ka por, u Abhilash Banarwal, IAS u ai ka jingkhublei kyrpang ïa ka Project Assistant, AHANA, ka Assistant Director, Meghalaya Aids Control Society (MACS) bad ïa ka tnat Meghalaya State Network of Positive People (MSNP+) kaba ka wanrah ïa kane ka project kaba donkam kaba yn pynlut haduh T 4 lak tyngka hapoh ka lai bnai, kaba yn pynbit pynbiang lyngba ka Corporate Social Responsibility (CSR) bad ha kajuh ka por u pynbna ruh ba ka jing sumar ka ART ruh mynta ka la don ha Khliehriat CHC.U Project Assistant, AHANA, u bah Barry.
L.Kharmalki u la batai shai halor ka project ban wad ïa kiba pang HIV, ka Lost to Follow Up (LFU), kaba la tip kum ka Tracking/ Tracing Drive (Finding the Missing Links Project) ba kane kan ïarap shibun ban tehlakam ïa ka jingsaphriang u khñiang HIV, la ong ba yn don ruh 3 ngut kiba yn ai jinghikai ïa ki da ka MSNP+ bad la pyntikna ba kane ka long jar jar bad kin nym pynbna ïa ki kyrteng jong kito kiba pang HIV.La ong ruh ba lada don kino kino kiba khlem wan sumar shuh bad kiba dang kwah ban wan bteng ïa ka jingshah sumar ïa ka jingpag HIV ki lah ban phone ïa Project Coordinator, u bah Barry.
L.Kharmalki ha u number 8732015954 bad kane kan long jar jar yn nym don ba tip.
Kiba la ïa don ryngkat ha ka jingïalang ha conference hall ki kynthup ruh, ka Assistant Director jong ka Care Support & Treatment jong ka MACS, ka kong Iada Wriah, ka Co-Founder jong ka MSNP+ ka Agui Daimai, ka kong F.Wann, MCS, kaba dei ka EAC ha East Jaiñtia Hills District.
Jowai, Naitung 20: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun hapdeng ka Caroline Colony pyrshah ïa ka Pynthorlangteiñ, kala poi noh sha ka jingïakhaid da mar 1-1 kol.
Ïa ka kol ba nyngkong la thep shwa da ka Caroline Colony ha ka minit ba 33 da u rangïalehkai jong ka u Banang Dkhar.
Katba na ka liang ka Pynthorlangteiñ kala lah ban pynphai kylla ïa katei ka shikol lyngba u Belson Lipon ha ka minit kaba 78 jong ka kylla miet bad haduh ba kut jong ka jingïakhun kala neh da mar shikol.
Ka jingïalehkai lashai ka sngi 21 tarik kan long hapdeng ka Khliehïongriang pyrshah ïa ka Dongmihsngi ha ka por 3 baje nohphai sngi.
Nongpoh, Naitung 20 : Ka seng HNYF Northern Region ka la byrngem syndon ban khang tala ïa ka ophis treikam jong ka tnad MeECL ha Nongpoh, lada katei ka tnad treikam kam lah ban pynbiang thikna ïa ka bording ilektrik sha ki paidbah ka thaisha ki paidbah ka thaiñ Nongpoh ha Ri Bhoi District.
Kane ka jingbyrngem ka seng ban khang tala noh ïa katei ka ophis treikam, ka dei hadien ba ka tnad MeECL kam shym la lah satia ban pynbiang thikna ïa ka bording ilektrik kumba donkam ki paidbadh bad bun ruh ki paidbah ki la wan ud wan nam sha ka seng halor ka jingshah ktah na ka jingthud palat ka bording ilektrik.
Halor kine ki jingeh ki paidbah, ka seng HNYF Northern Region ha ka jingïalam u Assistant Secretary, u Bah Donroy Kshiar, bad da ka jingdon lang u Bah Shiningstar Suting President HNYF Arphew-mer circle, u Bah Vincent Sylliang, Secretary HNYF Arphew-mer circle, u Bah Paul Wahlang dkhot ka HNYF Northern Region bad u bah Presious Manner dkhot jong ka HNYF Umling Unit ki la leit ban ïa kynduh mynta ka sngi ïa u SDO bad kumjuh ruh ïa u EE katei ka tnad treikam ban ïa kren halor kane kajingshah ktah ki paidbah.
Haba kren hadien ka jingwan kynduh ïa kitei ki ophisar, u Bah Donroy Kshiar, Assistant Secretary ka HNYF Northern Region, u la ong ba ka seng ka la dawa ba ki dei ban shim khia ban pynthikna ba ka bording kam dei ban dang thud sha ki shnong ba hap ha ka thaiñ Nongpoh bad lada kane ka jingthud ka bording ka dang bteng kum ka seng kam banse wat ban leit khang tala noh ïa ka ophis treikam, namar kam don jingmut ba ki paidbah kin siew tang ïa ka bai bording bad katba ïa ka bording ilektrik pat kim ju ioh thikna ba la shah ktah ki paidbah ha baroh ki liang, bynrap u Bah Donroy Kshiar.
Khliehriat, Naitung 20: Kum ba ju long man la u snem, u Deputy Commissioner ka East Jaiñtia Hills District, u pynbna sngi shuti ha ka 22 tari u naitung kaba dei ka sngi lehniam Behdieñkhlam ka Seiñ Raij Tuber.
La ong ba ha katei ka sngi baroh ki ophis, ki skul, ki jaka pule kiba dei jong ka sorkar, ka ïingbishar district magistrial court kiba don hapoh ka district kin khang lut kum shibynta ban pyndonburom ïa ka jingleh niam Behdeiñkhlam ka ban long ha ka 22 tarik u naitung.
Kane ka long katkum ka hukum jong u Deputy Commissioner ka East Jaiñtia Hills District.
Nongpoh, Naitung 20: U MLA ka Nongpoh u Bah Mayral Born Syiem u la pynthikna ba shen yn sa lah ban weng noh ïaka jingkyrduh um haka thaiñ Nongpoh hadien ba ki shnong ba hap haka Census Town kin sa ioh pdiang ïaka skhim JJM lyngba ka Ministry of Jal Shakti jong ka sorkar pdeng, ban pynpoi um ha man la ki thliew iing, namar kumba long baroh shi katta bun ki shnong ba hap haka Census Town kim ioh ïaka umbam umdih kaba biang namar ba ym lah ban pynrung ïa katei ka skhim.
U la ong ruh ba Nongpoh Combine Water Supply Scheme kaba ka don kam lah shuh ban pyndap ïaka um sha kumba 18 tylli ki shnong ba hap haka thaiñ Nongpoh, kaba don tang kawei ka Treatment Plant (TP) haka shnong Iewmawlong bad lyngba katei ka skhim ba thymmai yn sa lah ban shna biang sa kawei ka Treatment Plant haka shnong Mawdiang um ha kaba katei kaba rim kan pynbiang um haki shnong ba sha kamon jong u surok National Highway bad katei ka TP ba thymmai yn sa yn pynbiang um sha ki shnong ba sha ka diang jong u surok National Highway.
U la ong ruh ba naka liang ka tnad PHE mynta ka dang don haka lynti ban pynbiang ïaki DPR ba yn lah ban pyntreikam noh shen ïa katei ka skhim naka bynta ka jingmyntoi jong ki paidbah, bad u la kyrpad ruh sha ki paidbah ka thaiñ Nongpoh ba kin ïaishah shipor katba dang pynbiang ïaki jingdonkam baroh naka liang jong u kum u MLA un nym shongkli kti ban buddien ïa katei ka skhim ba kan urlong noh shen naka bynta ka jingmyntoi jong ki paidbah haka liang ka umbam umdih.
Nongpoh, Naitung 20: Da ka jingangnud ban dang ai mynsiem ïa ki samla pule ka Constituency ban jam shaphrang ha ki jingpule ba kham shaneng bad kumjuh ruh ban pynpaw ïa ka jingkmen halor ka jingpas bha ha ka SSLC examination, u MLA ka Jirang Constituency hadien ba dang shen la dep ban pynkup burom ïa ki samla pule na ka thaiñ Jirang bad ha ka sngi Saitjaiñ pat u la pynkup burom sa ïa ki samla pule ha ka thaiñ Byrnihat kiba hap ha ka Jirang Constituency.
Ïa kane ka jingpynkup burom la pynlong ha Auditorium Hall, CTI, Umpher Byrnihat, ha kaba u MLA ka Jowai Constituency bad u ba dei ruh u Chairman ka MCCL, u Bah Wailadki Shylla u la wan ban shim bynta kum u kongsan ban pynkup burom ïa kitei ki samla pule ha ka jingdon ryngkat u MLA ka Jirang, u Bah Sosthenes Sohtun, u MDC ka Jirang, u Bah Victor Rani bad kynthup kiwei kiwei ki nongïalam ka NPP party bad ki Principal bad ki nonghikai na ki skul bapher bapher ba hap ha ka thaiñ Byrnihat.
Nalor kitei ki kynrem ki lyndan, ha kane ka sngi la sakhi lang ruh da ka jingdon lang ki kmie ki kpa bad kynthup ki 140 ngut ki samla ba la pass bha ha ka SSLC examination naduh u snem 2020 haduh u snem 2022, ba ym shym la ioh ban pynkup burom ha ki snem ba la dep na ka jingdon ka khlam COVID-19 bad mynta u snem pat la pynkup burom ïa ki samla pule kiba la pas bha ïa ka SSLC examination naduh u snem 2020 haduh u snem 2022.
Ha kane ka sngi, nalor ki 140 ngut ki samla ba la pas bha ha ka SSLC examination ba la pynkup burom bad na ka liang ka Felicitation Committee ka la pynkup burom kyrpang ruh ïa u Samla Sohan Thapa, uba dei u samla pule na ka New Era Secondary School, Mawsmai, kaba dei hadien ba u la rung sha ka thup ba 15 ha ka kyrdan top-20 ka SSLC examination 2022 bad na ka liang u MLA ka Jirang, u Bah Sosthenes Sohtun u la ai sngewbha kyrpang ruh da ka pisa bad ka Laptop kaba long shi bynta ka jingpynshlur ïa ki samla pule ba kin wan shakhmat ha ka SSLC examination kumba u la dep ban kular paidbah hapoh ka Constituency.
Haba kren ha kane ka jingïalang pynkup burom, naduh u MLA ka Jowai, u Bah Wailadki Shylla kum u kongsan bad u Bah Sosthenes Sohtun kum u MLA ba shim ïa kane ka bynta ban pynkup burom, ki la pynpaw ka jingkmen ba ki samla pule ka Jirang Constituency ruh ki la dang paw shakhmat ha ka pule ka puthi bad ki kyrmen skhem ruh da kaba pynlong ïa kum kane ka jingpynkup burom kan ai mynsiem ïa kine ki samla bad kumjuh ruh ïa kiwei ki samla pule ka Constituency bad ka District hi baroh kawei ba kin dang lah ban leh bha ha ki jingpule jongki.
Na ka liang kitei ki nongmihkhmat paidbah, ki la kyntu ruh ïa kine ki samla pule ba kin dang shim ïa ka jingkitkhlieh ban kiew sha ki kyradan kiba kham shaneng bad ka jingkhmih lynti jongki kum ki noingmihkhmat ka long ba ki samla kin don ïa kata ka mynsiem ban trei shitom ha ki jingpule bad lada ki la kiew ha ki kyrdan pule kan long ka jingmyntoi ym tang ïa lade shimet bad kan ai ruh ka jingmyntoi ïa ka ing ka sem bad ka imlang ka sahlang, ki la bynrap.
La jingwad bniah ki stad nongtohkit mynta ki la lap ba ka jingdih kyiad ka don bynta ha kaba wanrah ïa ka jingma na ka jingshitom kaba ktah ïa u dohnud bad ba ka jingdih kyiad ba man la ka sngi ka nang kyntiew shuh shuh ïa kane ka jingma haba nujor bad ka jingdih duma.
“Ha ka sien kaba nyngkong, ka jingpule bniah jong ngi ka kdew ïa kita ki jingïapher ha ka jingma hapdeng ka jingdih kyiad ba man la ka sngi bad ka jingdih kyiad ba san lane hynnriew sngi ha ka shi taïew hapdeng ki paid nongshong shnong shynrang", la ong u nongtohkit ba lamkhmat, u Gro Askgaard, na ka University of Southern Denmark, Copenhagen.
“Naba ïa ki jingtip ba bniah ha kaba ka kyiad ka wanrah ïa ka jingthut jong u dohnud ym shym la tip satia, ngi lah ban shu antad ba ka daw ka lah ban long ba ka jingïoh tan ïa ka kyiad man la ka sngi ka lah ban nang pynjur shuh shuh ïa ka jingthut ne jingsniew jong u dohnud lane khanglad ïa ka jing ïoh bor biang jong u dohnud", u la batai.
Ban bishar bniah ïa ka jingdih kyiad ba ka don jingïadei bad ka jingïoh pang kyiad u dohnud, na ka liang jong ki stad pule bniah hapoh Denmark ki la tohkit ïa ka jingma jong ka jingpang kyiad hapdeng jan 56,000 ngut ki nongiashim bynta kiba ha ka rta hapdeng 50 bad 64 snem hapoh ka Danish Cancer, Diet and Health study (1993-2011).
Ka jingbun jong ka kyiad ba dih la niew kum ka jingkheiñ kyllum ïa ka jingbun ha ka shi taïew kita ki jait kyiad: beer, wine bad kyiad.
Napdeng ki 55,917 ngut ki nongïashim bynta, 257 ngut ki shynrang bad 85 ngut ki kynthei ki la ïoh ïa ka alcoholic cirrhosis ne kata ka jingpang dohnud na ka jingdih kyiad, kaba ïa ryngkat bad ka jingjia jong ki 66 hapdeng ki shynrang bad 19 ha ki kynthei na man ki 100,000 ngut ki briew ha ka shi snem.
Ym shym la don kano kano ka jingpang alcoholic cirrhosis hapdeng kito kiba kiar na jingkyrni dih kyiad.
Ha ki shynrang, ki jingshem ki la pyni ba ka jingdih kiad ba man ka sngi ka kyntiew ïa ka jingma ka alcoholic cirrhosis haba nujor bad kito kiba dih duna man ka por.
Ki jingshem ki ai jingmut ruh ba ka jingdih kyiad ba dang shen bad ym ka jingdih kyiad ba shirta jingim, ka dei ka nongïathuh lypa kaba khlaiñ halor ka alcoholic cirrhosis.
Haba la nujor bad ka beer bad kyiad, ka waiñ la ïohi kumba ka don jingïadei bad ka jingduna ka jingma na ka alcoholic cirrhosis ne ka jingpang dohnud na ka jingdih kyiad.
Hapdeng ki kynthei ne longkmie, na ka liang jong ki stad pule bniah kim shym la lah ban ai ïa ka rai kaba thikna ne khlaiñ na ka daw jong kata ka jingduna ka jinglum jingkheiñ, wat la haba kheiñ kyllum ki la shem ïa ka juh ka jingjia.
Ia kine ki jingshem jong kane ka jingwad bniah la pynmih ha ka Journal of Hepatology.
Ïa u Mahendra Singh Dhoni la kha Ranchi, Bihar ïa kaba la tip mynta kum ka Jharkhand) ha ka ka 7 tarik u Naitung u snem 1981 bad u dei u Rajput.
U don ïa ka rynïeng rynïot kaba 5 phut 9 inshi bad ka kyrteng sien jong u ka dei Mahi bad u dei na ka jait Rajput.
Ka shnong trai ki kmie ki kpa jong u ka dei na nongrit Lvali kaba hap ha Lamgarha block ka Almora District ka Uttarakhand.
U Dhoni u dei u rangïalehkai barim ka kynhun ïalehkai kriket ka India uba la long captain naduh u snem 2007 haduh 2016 bad u captain ha ka ïalehkai Test naduh u snem 2008 haduh 2014.
Hapoh ka jingïalam jong u kum u captain, ka India ka la ïohrah ïa ka namlahduh ka 2007 ICC World Twenty20, 2010 bad 2016 Asia Cup, 2011 ICC Cricket World Cup bad 2013 ICC Champions Trophy.
U dei ruh u rangtied bad nongap wicket uba kamai bun ron tam ha ka One Day Internationals (ODIs) da palat 10,000 ron bad la ñiew ba u dei u rangtied pynkut (finisher) uba tbit tam ha ka ïalehkai ODI bad uwei na ki captain bad rangap-wicket ba tbit tam ha ka ïalehkai international.
Ki kmie ki kpa jong u ki mih noh na Uttarakhand bad leit shong leit sah sha nongbah Ranchi namar u kpa jong u, u Pan Singh u la kiew sha ka kyrdan junior management ha ka MECON.U Dhoni u don ka para kynthei ka Jayanti bad u para u Narendra.
U Dhoni u dei ruh u nongkyrshan baradbah u Adam Gilchrist, bad u Sachin Tendulkar bad u itynnad eh ïa u aktor Amitabh Bachchan bad ka nongrwai, ka Lata Mangeshkar.
Ka Shreya Ghoshal ka dei ka nongrwai kaba u ieit eh.
U Dhoni u mih madan 90 sien ha ka ïalehkai Test bad 350 sien ha ka ODI bad mih madan khatduh ha ka ODI ha ka 9 tarik Naitung pyrshah ïa ka New Zealand katba ha ka Test u mih madan khatduh ha ka 26 tarik Nohprah 2014 pyrshah ïa ka Australia.
Ka T20I kaba khatduh ba u mih madan ïa ka India ka dei ha ka 27 tarik Rymphang 2019 pyrshah ïa ka Australia.
Ha ka ïalehkai Test u kamai 4,876 ron katba ha ka ODI u kamai 10,773 ron.
U Dhoni u leit skul nyngkong eh ha DAV Jawahar Vidya Mandir, Shyamali, kaba la tip mynta kum k a JVM, Shyamli, Ranchi) Ranchi, Jharkhand bad dei hangne u la sdang nyngkong eh ban ïalehkai phutbl bad badminton.
Naduh dangrit u Dhoni u dei u nongap kol hynrei la phah ïalehkai kriket noh ïa u da u coach ka klob ba u ju ïalehkai naduh dangrit.
watla um ju ïalehkai kriket mynno mynno ruh hynrei u coach jong u u pynbor ïa u ba un ap wicket namar u ïohi ba u don sap bad naduh kane ka por u la kylla long u nongap wicket ba pura na ka Commando cricket club (1995–1998).
Namar u don ka jingnangkiew ha kane ka jingïalehkai, u la shah jied ban mih madan ha ka samoi ïalehkai u snem 1997/98 ha ka Vinoo Mankad Trophy Under-16 Championship bad ha kane ka lympung u la lah ban ïalehkai bha.
U Dhoni u la shimkhïa bha ïa ka jingïalehkai kriket ha ka por ba u pule ha ka Class-X.U dei ruh u Train Ticket Examiner (TTE) ha Kharagpur railway station naduh u snem 2001 haduh u 2003, bad kane ka hap hapoh ka South Eastern Railway in Midnapore (W),ka district ha jylla West Bengal.
Ki paralok ba ïatreilang ki sngewtynnad bha ïa u namar u dei u briew uba shida bad uba trei hok ïa ka kam ha ka Indian Railways.
Nalor kane u dei u briew uba jop ha ka jingim shimet.
La ïathuh ha ka por mynsiem u Dhoni u ju leit shang kylleng ki quarter jong ka steshon rel ha ryngkat ki paralok jong u bad tengteng ki paralok ba ïatreilang ki ju mutdur ba ki dei ki ksuid namar ki la tap ïalade da ka jaiñlieh bad shangkylleng kylleng ka complex.
Hynrei kane ka khana ka la pawnam ha ka sngi kaba bud.
U Dhoni u mih madan nyngkong ïa ka India ha ka ODI ha u Nohprah 2004 pyrshah ïa ka Bangladesh, bad mih madan nyngkong ïa ka Test ha u snem 2015 pyrshahïa ka Sri Lanka.
U Dhoni u la ïohpdiang ruh bun tylli ki khusnam, kynthup ka ICC ODI Player of the Year award ha u snem 2008 bad 2009 (u rangïalehkai nyngkong ban khur arsien ïa kane ka khusnam), Rajiv Gandhi Khel Ratna award ha u snem 2007, Padma Shri, kaba dei ka khusnam ba saw na kiba heh tam na ka bynta ki riewpaidbah kaba u khur ha u snem 2009 bad Padma Bhushan, kaba dei ka khusnam ba lai ha ka jingpawnam ïa ki riewpaidbah kaba u khur ha u snem 2018.
U la long ruh u captain ka ICC World Test XI ha u snem 2009, 2010 bad 2013.
U la shah jied ruh haduh phra sien ha ka ICC World ODI XI team, san sien kum u captain.
Ka Indian Territorial Army ka la ai ïa u da ka kyrdan Lieutenant Colonel ïa u Dhoni ha ka 1 tarik Naiwieng 2011.
U dei u rangïalehkai kriket ba-ar ka India ban ïohpdiang ïa kane ka kyrdan hadien u Kapil Dev.
U Dhoni kum u captain u la khur bun ki recrod kum u captain ka India ba jop tam ha ka ODI bad T20I, bad uba jop bun tam kum u captain ha ka ïalehkai ODI ka India.
U la shimti ïa ka kam captain ka India ha ka ODI na ka kti u Rahul Dravid ha u snem 2007 bad ïalam ïa ka India ban khur ïa ka namjop ODI series kaba nyngkong ha Sri Lanka bad New Zealand.
Ha u Jylliew 2013, ha ka por ba ka India ka pynliem ïa ka England ha ka final ka Champions Trophy ha England, u Dhoni u la kylla long u captain ba nyngkong ka India ban jop ha baroh lai tylli ki format ïalehkai ka ICC (World Cup, Champions Trophy bad World Twenty20).
Hadien ba shimti kum u captain Test ha u 2008, u Dhoni u ïalam ïa ka India ban jop series ha New Zealand bad West Indies, bad Border-Gavaskar Trophy ha u snem 2008, 2010 bad 2013.
Ha u snem 2009, u la ïalam ïa ka India ban bat kyrdan nyngkong ha ka sien nyngkong ha ka ICC Test rankings.
Ha u snem In 2013, kum u captain, ka India ka la kylla long ka team kaba nyngkong ha pyrthei hadien 40 snem ban pynïaid thylli ïa ka Australia ha ka Test series.
Ha ka Indian Premier League, kum u captain u la ïalam ïa ka Chennai Super Kings ban rah ïa ka namlahduh ha u snem 2010, 2011 bad 2018 kumjuh ban pynjop ïa ka Champions League Twenty20 ha u snem 2010 bad 2014.
Ha u snem 2011, ka Time magazine ka la pynrung ïa ka kyrteng u Dhoni ha ka Time 100 list kum uwei ‘na ki briew ba la lah ban pynïap beij ïa ki briew ha shityllup pyrthei.
"U Dhoni u la bat ruh ïa ka kam Vice-President ka India Cements Ltd.
, hadien ba u la iehnoh kam na ka Air India.
Ka India Cements ka long trai ruh ïa ka Chennai Super Kings, bad u Dhoni u la long u captain naduh ba sdang nyngkong ka IPL.U la pynbna shongthait na ka ïalehkai Test ha ka 30 tarik Nohprah 2014.
Ha u snem 2012, ka SportsPro ka la ñiew ïa u Dhoni kum u nongïalehkai sport ba 16 ba ïaid ïew tam ha ka pyrthei.
U Dhoni u dei ruh uwei na ki trai ka club Indian Super League, ka Chennaiyin FC.Ha u Jylliew 2015, ka Forbes ka la kyntiew kyrdan 23 ïa u Dhoni kum u rangïalehkai sport ba heh jingsiew ha pyrthei, da kaba kamai US$31 million.
Ha u snem 2016, la pynmih ïa kawei ka phlim M.S.
