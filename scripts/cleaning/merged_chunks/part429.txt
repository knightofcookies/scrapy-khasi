La pynrung mukotduma ruh ha ka U.D case ha Pynursla Police Station.
Nongpoh: Mynhynnin ka sngi, ki pulit ka Nongpoh Police Station, ki la ioh ban kem ia u wei u briew, uba la tip kum u Aramos Pasam na Puthijuri, Amjok Karbi Anglong bad u la shongwai la katto katne por ha ka shnong Umling.
La kem ia utei u briew, hadien ba ba u la shah kynnoh ba u la don ha ki kam thok kam shukor bad ruh u ba pan da ka pisa na ki katto katne ngut ki briew da kaba shu kular pynioh kam sorkar bad kiwei kiwei, ha kaba la ioh ban kem ia utei utei u briew na kawei ka iing shongwai kaba don ha shnong Umling, Ri Bhoi District.
Ka tyllong khubor na ki pulit, ki la leit ban kem ia u ne u briew hadien ka jing ioh jingujor na ki katto katne ngut ki samla kiba la kynnoh ba u ne u briew u la thok ia ki da kaba kular ban pynioh kam sorkar ia ki ha ki katto katne ki tnat treikam sorkar bad u la shim ruh da ka pisa na ki kaba la kot da ki phew hajar tyngka.
Shuh shuh, la ioh jingtip ruh, ba utei u briew u la kam ruh ba u don ka jingiadei kaba jan bha bad ki heh ki hain na ki seng sain pyrthei ka jylla, kumta bun ki samla ki la shah pynngop ha ki ktien jali jaum jong u da ai ruh da ka pisa tangban ioh ia ka kam kaba tikna.
Ki pulit ki la pyntip ruh, ba u Aramos Pasam, u la shah kem teng ha ki pulit halor kane hi kajuh ka case ha kaba u la thok ban ai kam ia ki samla bad shim ruh da ka pisa kaba la kot da ki phew hajar tyngka.
Haba iadei bad katei ka jingshah thok ki samla na ka shnong Umling, na ka liang ka Dorbar Shnong Umling ka la ujor da ka ejehar pyrshah ia u tei u briew bad ki pulit ka Nongpoh PS ki dang pynlong ia ka jingtohkit.
Nongpoh:Ka Synjuk ki Rangbah Shnong Ri Bhoi District (SRSRBD) ha ka jingialang kaba la long mynta ka sngi ha Iing Dorbar Iewmaw long, ki la shim ia ka rai ba kin ujor noh da ka Public Interest Litiga tion (PIL) pyrshah ia ka sorkar jylla, kata ka dei namar ba ka sorkar ka khlem lah ban siew biang por ia ka pisa, kaba dei jong ki mar ki mata (Materials) ha ka jingpyntrei ia ka skim Mahatma Gandhi Natio nal Rural Employment Guarantee Act, MGNREGA, kiba la pyntrei ha ki shnong bapher bapher kiba don ha Ri Bhoi.
Ia katei ka rai ban ujor da ka PIL pyrshah ia ka sorkar jylla, ka dei hadien ka jingialang kaba la wan ban iashimbynta da ki VEC na ki shnong bapher bapher, kiba hap hapoh ka Umling bad Jirang Block.
U Bah P.B Sylliang, Secretary ka SRSRBD, haba kren sha ki lad pathaikhubor, u la ong ba ka daw kaba la pynlong ia ka Synjuk ba kin shim ia katei ka sienjam ban ujor PIL pyrshah ia ka sorkar jylla, ka dei namar ba kim pyllait ia ka pisa ha ka bai mar bai mata bad kaba la wanrah ia ka jingdkoh eh ha ka rukom pyntrei ia ka shim MGNREGA ha ki shnong bapher bapher kiba don hapoh ka Distrik.
Shuh shuh, u la ong ruh, ba ki la don shibun ki shnong ha Ri Bhoi, kiba la shem jingeh palat haba ki pyntrei ia ka skim MGNREGA, namar kat haduh mynta ki dang don shibun ki shnong ba kim pat ioh ia ka pisa kaba iadei bad ban siew ia ka bai tiar bai tar ha kine ki 2 snem, kaba la wanrah jingeh ia ki nongialam ka VEC bad ki nongialam shnong ruh kumjuh.
Shillong:Ka Hynniewtrep Integrated Territorial Organization East bad West Jaintia Hills District hapoh ka jingialam u President ka East, u Deibormi Rymbai bad u General Secretary ka West Jaintia Hills mynta ka sngi ki la leit ai da ka dorkhas, ha u Chief Executive Member ka Jaintia Hills Autonomous District Council, hadien ba la ioh jing ujor, na ki paidbah ka thain East Jaintia ba la wan ki company dewbilat thymmai kiba la tip kyrteng kum ka MegaBond Cement, kaba la pynkhreh, ia ka jingtei ia ka karkhana ha ka shnong Wahiajer Elaka Narpuh East Jaintia Hills District.
Ha ka jing iakynduh bad u CEM ka JHADC, u ma Thombor Shiwat, u la kubur baka don ka company kaba thymmai kaba la wan mih sha ka JHADC ban pan mynjur, hynrei na ka liang jong ka council, ka la kyntait bad ka la bthah ba kan pynbiang shwa ia baroh ki jingdon kam bad ki kot ki sla bad hadien, yn sa bishar bad yn rai la yn pdiang ne kyntait ia ka jingpan jong katei ka company bad haduh mynta ka JHADC kam shym la ai NOC ne kino kino ki dulir ha kaba iadei bad ki karkhana dewbilat ba wan thymmai ha rilum Jaintia.
Hakaba iadei bad ka jingthmu ka sorkar pdeng bad ka sorkar jylla ban pynpoi lynti rel haduh East Jaintia Hills District, na ka liang u CEM, ula ong ba kumba ka long mynta ka JHADC, hi kan nym pdiang iaka lynti rel bad ka la don ka committee kaba khmih iakane ka kam bad na ka liang ka council hi kam pat don kano kano ka jingiakren ha kaba iadei bad ka lynti Rel bad na ka liang u CEM, ula kren shai ba ka council kan nym lah ban pdiang ia ka lynti rel kumba ka long mynta.
Na ka liang ka seng, ka la dawa ba ia ki karkhana dewbilat kiba thymmai ym dei ban shu ai mynjur pathar, khlem da bishar bniah iaki dulir kiba biang bad na ka liang ka seng, ka la buh jingkylli ia ka sorkar, ba kumno ka ai jingbit ia ka MegaBond Cement ban sdang ia ka jingtei jong ka khlem pat ioh mynjur, na ka JHADC, namar katkum ki kyndon ba la buh, da ka single window agency, kino kino ki company kiba wan seng karkhana, ha ka jylla, ki dei ban ioh shwa ia ka mynjur, na ka shnong, ne Elaka, na ka District Council bad sa leit pan ia ka Single window clearance, hynrei ha kane ka sorkar kaba mynta ka long mar khongpong, ba ki company kiba wan pan mynjur, na ki shnong, na ka Elaka, na ka District Council, ki la ioh lypa ia ka single window.
ka district kaba bun sngew synei haki nongmihkhmat u paidbah u shu duh ei ka ngap bad ka dud.
lah jied bakla iaki nongmihkhmat ka jaidbynriew ruh ka duh ka development namar ki nongmihkhmat ki shna tang ka jing duk bad kita ki poverty manufacturing unit dei  hi u paidbah.
kylla noh bad jied daka sngewthuh iaka future.
Ka Sherlyn Chopra, ka la thaw khubor biang ha kine ki sngi bad ha kane ka sien, ka la pynpaw, ba ka kwah ban ia poikha bad U Rahul Gandhi.
Haba iakren bad ki nongshondur ha Bandra, ha Mumbai, ka Chopra, ka la mynjur ban ia poikha bad u Rahul, tangba ka kwah ban buh ia kawei ka kyndon bad kata ka long, ba kam kwah satia, ban shim jait na u lok.
(Katei te, imat, ka kwah ban bud da ka dustur shim jait kmie).
Ki nongthoh khubor, ki la kylli ia ka, la ka treh ne em ban iapoikha bad U Rahul Gandhi bad ka la jubab stet bha “Hoid, balei ngan nym treh.
Tangba nga kwah ban pynneh, ia la ka jong ka jingai jait sha lade, wat ynda ngan da ia poikha ruh".
da ki kynta ka jingblock ha KongOng East jaintia, ym don traffic police ba wan pynbeit Kali, ki bun kam tang ka khrong Pisa.
Shillong:Ka khusnam ban ainam ia ka jingtbit ha ka shet jingbam jingdih bad ka akor sam bam sam dih ba tip kum ka India’s Most Prominent Food & Hospitality Awards-2023 la sam sha palat sawphew ngut ki riewtbit ha ka shet ka tiew bad ka jingnang ban burom ia ki para briew ha la ki shlem aibam aidih.
Ia kane ka khusnam la ainam da ka Merit Awards Market Research Pvt Ltd sha baroh ki riewtbit ba la shah jied kyrpang ha ka kam shet kam tiew, kam pynbiang bam pynbiang dih bad ka ba nang ban burom ia ki nongbam nongdih.
Na ka thaiñ Shatei Lammihngi ka Ri India la ioh tang artylli ki jylla, Assam bad Meghalaya ki ba kynthup ia ka Aiti Belti Trattoria na Shillong bad ka Khorikaa Restaurant na Guwahati.
U kongsan ha kane ka rong ka taw u dei u nongshet ba pawnam tam ha Ri India u Sanjeev Kapoor, ba la don ryngkat ruh ki kynrem lyndan na ki shlem shna jingbam jingdih ba kongsan ha Ri India.
Ia kine ki khusnam la jied kyrpang halor ka jingtbit ban shet ban tiew, ba bang ba shngiam ka bam ka dih, ba khuid suba, ba pnah ban khring ia ki briew da ka akor burom bad kiwei kiwei ki jingtbit kyrpang ha ka liang ka jingiadei bad ka die jingbam jingdih.
Ka khusnam kum ka basa bam ba biang tam na jylla la ioh pdiang da u Bah Balawanpynskhem Suting, ba ju sin kum u Bah Richie na ka bynta ka basa Aiti Belti Trattoria na Khyndailad, Shillong ha ka 1tarik Nailur, 2023 ha nongbah Delhi.
Nga sngew sarong ia la ka jait bynriew namar kane bad nga kyrmen kane kan nang ai mynsiem ban dang mih shuh shuh hadien habud ki dukan bam ki ban pynhun ia ngi baroh.
Shillong: Ka kynhun ki runar, ba la tap dur khmat, ha ka step phyrngap jong ka sngi Nyngkong, ki la leit ban wiangding ki artylli ki trok Dumper jong ka kompani ba shna ia ka surok Nongstoin-Wahkaji ha West Khasi Hills District.
Kane ka jingjia kala jia ha ka step phyrngap ha ka por 1:30 baje eiei, ha ka jaka sah jong kane ka kompani kaba don ha ka shnong Mawthungkper, la ïathuh u projek manager.
Ha ka por kumba 1.30 baje, ki briew bymlah satia ban ithuh ki la rung sha katei ka jaka ba sah ki nongtrei ka kompeni, ha kaba ki la wiang ding ia kawei ka Trok Dumper bad ka Transit mixer, u nongniah jong kane ka trok uba thiah hapoh, u la kyndit na ka jingwan par ka jingkhluit na ki bynta ba shapoh jong ka trok bad haba ula khie, u la khynniat da ka bor ia ka jingkhang jong ka kali ban pyllait im ialade bad kane ka jingkhang ka la dei ia uwei na kine ki runar uba ieng shabar ka trok.
Wat la ka jing khang ka la dei ia u wei na kitei ki runar, hynrei u khlem lah satia ban ithuh, namar ba ka jaiñ ba ki tap ia ka durkhmat ka dang neh.
Ki pulit ki la  pynlong ia ka jing tohkit ban ioh kem ia kiba donkti.
Sngew lehrain bad sngew bynniaw ia ka jingkwah sah dien jong Kum kine ki runar.
Ka West Khasi Hills jong ngi ka jot bad kynran shadien kat nang iaid ki sngi namar kiba kwah ia ka roi ka par, ka stad ka nang, ka suk ka sain ki ia sngap jar ia kyllain kti.
Ki nongpynjot pat ki trei shitom khlem thiah khlem dem.
Ko khun ka West Khasi Hills lano ngin peiphang? Ngi la dier palat ia seh ngin iatreilang ha baroh ki phang bad ki Liang.
U malik u dap da ka jingkmen ban iohi ba ki kam jong u ki iaid shaphrang.
Ha kawei ka sngi ynda ki nongtrei ki la leit lut bad sah sa tang u Peter namar u malik u la ong lypa ba un ap ha kata ka sngi.
U malik u la iakren bad u Peter kumne.
“Nga don kane kawei ka jingmut ban pynsngew bad ban tyrwa ha phi Peter, kata, ka long nga kwah ban kyrshan ia phi ba phin thied kali noh ban kham suk la ha phi ne ha ka kam jong nga" ong u malik“Nga sngewieit sngew burom shibun eh ia kata ka jingtyrwa sbun jong phi bah.
To, ngan ioh ktien shwa na i mei mo.
Ka dei ka jinglong jong nga ba kano kano kaba ktah ia ka iing nga hap ban iasyllok bad i mei" u la ong.
“Ngan ong da kaba shai phi ai kat kaba phi sngewlah ia kaba duna nangta ngan sa tip hi ma nga.
Ngan shu khate ia ka tulop jong phi khyndiat khyndiat man u bnai.
Nga sngewieit bad sngewtynnad shibun eh ia phi Peter ba phi ieit eh bad burom eh ia la i mei bad ba phi hap ban da iathuh bad iasyllok shwa bad i shwa ba phin shim rai.
Ka dei eh kane ka jingleh jong phi namar ba phi la shim ka jinglong rangbah ha iing ba i Pa jong phi im don shuh" kren iaroh bad ai mynsiem u malik.
Nga hap leh kumta phi malik namar nga don tang i mei bad kawei ka para kynthei bad ki la buh ka jingshaniah tang ha nga u rangbah.
Lada biang ma nga ka mut ka lah biang bad tang shu bakla ma nga ka mut ki la bakla lut.
Nga ieit eh ruh la ka iing nga iathuh hok ia phi malik" pynpaw u Peter“Deh niar shisha ban lap u briew uba kum ma phi hynrei ban ha kine ki khynah mynta lei te la kiew syndon ka jingsarong.
Iaineh ha kane ka jinglong jong phi bad u Blei un iarap ia phi" la sneng u malik“To malik" ong u Peter ha ka sur kaba jem.
“To sa shu ai ktien pat phi ha nga mo ynda phi la iashongkai bad la i mei" ong u malik“To, hooid" ong u PeterKa por ka la dap 7 baje mynmiet.
U Peter u la leit phai noh sha la iing.
Ka kmie bad ka para ki la lyngngoh ba u Peter u slem ban wan.
Hamar ba ka kmie ka mut ban phone noh hynrei ki la lap iohsngew noh ia ka jingsawa ka scooty kaba ki la ngeit beit ba dei u khun.
“Hamar ba nga mut ban phone phi lah da wan noh" ong ka kmie“Nga kham slem khyndiat namar ba nga donkam ha jingtrei" ong u Peter bad dang kam syndon ban rung sha ha iing“Tiew shwa da ka sha phi Hep" la bthah u Peter“To bah" ka ong“Ngan pyntiew styndon ka umsum jong phi da la thnam kane ka umsha ba sepei kane ka shawla kaba meh hur-hur" ong ka para“Ka dei kein ba sepei u rnga" ong u Peter.
“Kato ka jaket syaid iong ka la rkhiang em hep?" kylli u Peter“Hooid, bah" ka la ongKatba u Peter u dang dihsha u la pur khana ha la ka kmie ia ka jingiakren bad u malik“U bah Bok u dei shisha u briew uba bha palat" la ong ka kmie“I bha shisha phi Mei.
Nga sngewthuh namar nga la trei katto snem" mynjur u Peter“Te ngin shim rai kumno mei ha kaba iadei bad kata ka jingai jingmut jong i ban kyrshan thied kali ia nga" twad jingmut u khun.
“Nga ngeit i la pynsngewthuh bha ia phi khun bad kata ka jingong jong phi" pynpaw ka kmie“Hooid, i la pynshai bha.
Shiban ruh ka pynsuk ia nga bad sa shiban ruh ka pynsuk ia i malik, lehse i don ka plan kaba donkam eh kaba i la mang lypa" la ong u Peter“To ngin pdiang beit khun kumba kwah i bah bad kyrmen beit ia kaba bha" kren ai mynsiem ka kmie“To ka biang mei nga hun haba phi la mynjur lang" pynpaw u Peter bad u ieng ban leit sum noh.
LYNNONG – 5Ka kmie jong u tam sneng katba nang iaid ki sngi ka kham sting ki jingmut jingpyrkhat namar ka la hun ia ka jingiasyllok jong ki rangbah balang.
Ka kyrmen beit ba ka jingbha kan wan pat ha ka iing jong ka.
Watla u khun jong ka u don hapoh along khlem duh jingkyrmen ka ngiet ba un sa lait ha kawei ka sngi.
Ki khun heh bad ba kham rit jong ka ruh ki pyntngen beit ia la ka kmie.
Ka jingim jong kane ka longiing ka iai tyllun ha ka jinglong duk nalor ba khia ka jingkit ha la u khun uba don hapdeng ka jingeh.
Ka jingiaksaid ka long kaba jur ban pyndap pynbiang ia la ka iing hynrei ym ju don ka sngi pat ba kin thiah khlem jingbam.
Ka kmie ka iai sneng ia la ki khun ba ki dei ban nang ban jied paralok bad ka da pynsngewthuh ha ki ba don ki khep ba ki briew ki shah shet ha la ki paralok.
Shillong, 7 Nailar:Ha ka miet jong ka 6 tarik Nailar 2023, katkum ka jingiohlum jingtip kawei ka trok L.P kaba don ia u number ML-05 G 9528, kaba la ñiah da uwei u briew ba la tip kyrteng kum u Youmiky Kharshandi, ba dang 20 snem ka karta, kaba kit ruh ia ki 12 tylli ki muid, kaba dang kiew na Pynursla, ban leit sha Laityngkot, ka la sniew noh ha Langkyrdem bad la shna noh.
Hynrei hadien ba ka la poi ha kawei ka Surok ba khongwaiñ ha ka jaka, ba la tip kum ka Khohyiar hajan Lad-mawkhap jong ka surokbah NH-40, u gear jong katei ka kali, um treikam shuh bad ha katei ka por ka kali ka la tyllun shadien bad hap noh sha ka riat ba jylliew.
Ki pulit ki la leit kyrkieh sha katei ka jaka ha kaba ki la ioh jingtip ba u wei u na ki ba don lang ha katei ka kali u la kiew jubor na poh jong ka tei ka riat hapdeng ka jing mynsaw, ia u ba la tip kyrteng kum u Bansiew Khongkliam, ba shong ba sah ha Phanshlaiñ, katba u nongñiah ia u ba la tip kyrteng kum u Youmiky Kharshandi, la lap ba u dang im, katba ki laingut kiwei pat ba la tip kyrteng kum u Kynsaiborlang Kurbah, u ba dei na Kseh mawnai, u Banpeitlang Marbañiang na Mawdang bad u Welbokstar Sohlang ba shong ba sah ha Kseh Mawnai ki la iap noh.
La pynrung mukotduma ruh ha ka U.D case ha Pynursla Police Station.
Shillong: Ka thain Riwar Mihngi, ka don ha ka jingdum ngiew mynta ka miet, namar ba ka don ka jingsniew jong u transformer, jong ka tnat MeECL.Ki lad khubor, ki iathuh, ba katei ka jingsniew jong u transformer, ka pynlip lut ia ka ding naduh na Laitkynsew, harum Laitlyngkot shaduh sha Nongjri jong ka thain sepngi bad sha Umsyiem jong ka thain Mihngi jong ka Pynursla Civil Sub Division.
Ka jingduh ding, kan ktah jur ia katei ka thain, khamtam ha kine ki sngi, ba ki dei ki sngi, ba don ka jinghap slap kaba jur bad ka jingdum lyoh jong ka lyiur.
namar ki transformer sha thaiñ Riwar ki ai da ki ba lh shah kyntait sudaHa maduh prestone beit mo paitbah next election ban bit ban biang baroh shato.
Ka jingiamai shi samla lane shi tnga, ka ju ialam sha ki jingjia kiba sngewsih wat shaduh ka jingiap ruh bad kane ka dei ka jingjia, kaba la jia, ia kawei ka thei samla, kaba la khie bitar jur ia u samla jongka.
Da ka jingbitar, ka la kiew ha u tnum jong ka ding ilektrik, uba jrong haduh 80 phut ha  Gaurela Pendra Marwahi district jong ka Chhattisgarh.
Hangtei, ka la nang mih shuh ka jingma kaba nang shyrkhei, haba u samla jongka ruh, ula rai ban leit bud lang ia, katba ka jia, lada iap ruh dep ban ia iap lang, namar ba u shim, ba ka jingim, tang marwei, kam don jingmut shuh satia.
Ki nongshong iing ba marjan, mar ia iohi, ia katei ka jingjia, ki la iathuh mar mar sha ki pulit jong ka  Pendra bad la iathuh ia kiba ha iing, ia ki bor pynlip ding bad sa ki paidbah, kiba sdang ban ialum, ha sawdong jong katei ka tnum pynmeh ding.
Ki pulit, ki la hap ban shim ia ka bynta ban iakren bad pynjem, ia kitei ki arngut, kiba don ha ka jingkhie bitar kaba jur iwei ia iwei pat bad ki da kyrpad, ba kin hiar noh, nangtei na jrong tnum pynmeh ding.
Ka shimpor, da ki kynta, ban kyrpad ia ki, ba kin hiar nangtei na jrong bad ha ka jingiakren, ia sngewthuh, kitei ki arngut, ki la hiar suki jai, nangtei na tnum pynmeh ding.
Ki lad khubor, ki iathuh ba katei ka samla rit, ka la khluit hi tar, ia u samla jongnga, ha ka jingiakren phone jongki arngut bad ha ka jingbym ia sngewthuh jingmut, ka ding ka la nang kiew ha ka shynrong khlieh jongka bad kumta, ka la kiew syndon ha utei u tnum pynmeh ding.
Mar kumta, u samla jongka, ruh um aili hi bad ula bud sak ia katei kaba ieid jongu, shatei shajrong tnum pynmeh ding.
Donbok ba kam don kano kano ka jingjia ba sngewsih bad ka khana, ka kut, da ka jingbha suda, ym da ka jingsniew.
Ka Lok Sabbha Secreteriat, mynta ka sngi, ka la rai ban pynneh biang ia ka jinglong MP jong U Rahul Gandhi.
Katei ka rai, ka mih, hadien khyndiat sngi, ba ka Supreme Court, ka la pynsangeh ia ka jingrai shong phatok jong ka kashari na Surat, kaba rai ba un hap shong phatok, na ka bynta ar snem kynthih bad katei ka dei halor ka jingshah mudui jong u Rahul Gandhi, ba u kren pynjah burom ia ki jait Modi.
Ka hukum jong ka Lok Sabha Secreteriat, ka mih mynta ka sngi, ha kaba la weng noh, ia ka jing pynduh ia U Rahul Gandhi, kum u dkhot sha Lok Sabbha.
Katei ka khubor, ka la ai jingkmen bad ka la don ka jing ialeh kmen ha ophis jong katei ka seng ha Delhi.
Shillong: U Nongialam ka liangpyrshah ka ïing dorbar thawaiñ u bah Ronnie V Lyngdoh, u la kynthah jur ia ka BJP da kaba kynnoh ba ka la wanrah ia ka jingiapher niam, ka jingiapher jaitbynriew na bynta ban ioh kabu politik.
U la kdew ba ka jingjia ha jylla Manipur, ka la sakhi ia kane ha kaba ka jingiakynad ka la iaid haduh lai bnai mynta bad ka la wanrah ia ka jingduh bun ki mynsiem briew bad ki jingjulor.
“Kaei kaba sheptieng ka long ba ka NDA kaba ialam ka BJP, tang ban jop ia ka elekshon ka la pyrshang ban wanrah ia ka jingiapher niam ka jingiapher jaitbynriew ka jingiapher ka ktien ka thylliej", la ong u bah Ronnie.
“La lai bnai tam ki nongshong shnong ka Manipur kila iakynduh ia ki jingeh bapher bapher na ka jingiakhih hynrei u Myntri Rangbahduh ka ri um don por ban leit sha Manipur tang shi sngi ar sngi ban kyrpad ia ki ban pynneh ia ka shongsuk shongsain, ban thwet ia kiba leh khlemakor ia ki kynthei, ia kiba la don bynta ha ka jingshim ia ka jingim briew", la bynrap u bah Ronnie.
U la ong ba kam don eiei ka jingmyntoi ia ki paidbah hynrei ka la wanrah pynban ia ki jingduh jingiap, bad ka jingthang ia ki ïingmane.
“Ngi ki jylla ha thain shatei lammihngi, ngi dei ban husiar namar ba haba peit mynta ha Manipur kam don eiei ka jingmyntoi ia ki nongshong shnong hynrei tang ka jingduh suda, ka jingiap, ka jingsngewsih bad ka jingiam hynrei imat ka NDA kaba ialam ka BJP ban ioh ha ka bor kam salia ba wat para nongshong shnong ngin iapyniap, iathang ia ki ïingmane, pynduh ia ki ïingshong ïingsah ki briew, bad ki paidbah ki dei ban husiar na kum kine ki seng sain pyrthei", u la ong u MLA ka Mylliem.
Shillong:Ka North Eastern Hill University Students’ Union (NEHU SU) ka la pynlong ïa ka jingïakhih pyrshah halor ka jingbym lah ki bor pynïaid ka NEHU ban pynbiang ïa ki bos na ka bynta ki samla pule, kiba hap ïaleh ïa ki eksam, kaba la wanrah shibun ki jingeh ïa ki.
Kane ka jingïa khih kaba la neh shikynta eiei, la pynkut noh hadien ba u Assistant Registrar in-Charge Transport u Bah Ivan Lyngdoh ula kular ban pyntreikam ïa ka jingdawa ba la buh hakhmat da ka Union.
“U Bah Ivan Lyngdoh ula panmab na ki samla pule halor ka jingeh ba ki mad bad pynbna ba nangne shakhmat, yn sa pynbiang noh ïa ki bus katkum ka jingdawa ka NEHUSU," pyntip u Finance Secretary ka Union u Mandor Lyngdoh ha ka kyrwoh ba la ai hadien ka jingïakhih.
Une u samla pule ula pyntip ba ka Union ka la dawa ruh ban pynbiang ïa ki bus ha ka sngi kut taïew na ka bynta ka jingsuk ki samla pule khamtam kiba sah hostel ba kin lah ban leit shane shatai na ka campus ha ki sngi kut taïew.
“Ki nongsah hostel ruh ki siew ïa kajuh ka bai bus kum ki samla ba pule ba sah shabar ka campus, ki ruh ki dei ban ïoh ïa ki bus ba kin leit ki wan hapoh ka Nongbah," ula bynrap.
Shillong:Hadien ka jingpynlong ïa ka jingkhynra lang hapdeng ki pulit ka jylla bad ka kynhun shipai kiba pahara jong ka 43 Bn BSF Meghalaya ki la ïoh ban kurup kumba 24000 KG jong u kwai uba shongdor kumba T.48 Lak napoh khappud hapdeng ka Bangladesh bad Meghalaya.
Ïa katei ka jingkhynra la leh ha ki thaiñ khappud jong ka Rongra kaba hab hapoh ka South Garo Hills District, ha kaba ïa u kwai ba la pynlang bad lum la theh hajan khappud ka jylla bad la ju rah sha Assam.
Ïa kitei ki kwai ba la kurup la aiti noh sha ka PS – Rongra na ka bynta ban shim ïa ka kam katkum ka aiñ.
Ha kawei ka jingkhynra ki shipai kiba la peitngor bad husiar bha jong ka 04 Bn & 172 Bn BSF Meghalaya ki la kurup ïa ki jaiñ ha shongdor kumba T.20 lak na thaiñ khappud jong ka East Khasi Hills & East Jaiñtia Hills, kiba la thmu ban khaïi beaiñ sha Ri Bangladesh.
Ïa kitei ki tiar, la ioh kurup na ka BOP Umsyiem bad la aiti noh sha ka ophis jong ka custom na ka bynta ki kam katkum ka aiñ.
Shillong:Da ki hajar ngut ki paidbah ka jylla bad Nongbah Shillong kila ïasnohkti ha ka Peace Rally kaba la pynlong da ka Catholic Association of Shillong (CAS) ban kyrpad ïa ka President ka ri India ka Droupadi Murmu ba kan tuklar na ka bynta ban pynkut noh ïa ka jingïakynad hapoh ka jylla Manipur.
Ki nongïalam na ki seng saiñ pyrthei bapher ruh, ki la wan ïashimbynta ha kane ka rally kaba la sdang na Madan Ïewrynghep (Firebrigade) bad pynkut pat ha Don Bosco Square Don Bosco Mini Stadium, Laitumkhrah.
Kine ki kynthup ïa ki nongïalam na ka seng NPP kaba long ruh ka Myntri Sorkar ka Kong Ampareen Lyngdoh, u MLA ka seng Congress uba long ruh u Nongïalam ka liang pyrshah u Bah Ronnie V Lyngdoh, u President ka AITC bad u MLA ka Nongthymmai Bah Charles Pyngrope, u MLA ka BJP na South Shillong u Bah Sanbor Shullai, u Bah A L Hek MLA BJP na Pynthorumkhrah, u MLA ka VPP na North Shillong u Bah Adelbert Nongrum bad kiwei.
Ki samla pule, ki la rah ïa ki jingthoh kiba thoh, sangeh noh ïa ka jingïaumsnam ha Manipur, ka jingsuk mynta ka jingsuk lashai bad ym dei ban ngam jyllop ha kane ka pyrthei kaba dap da ki jingshempap bad kiwei.
Ki nongïalam niam ruh kila wan ban ïashimbynta ha kane ka rally bad ïashimbynta ha ka jingbuh jingduwai kyrpang kaba la pynlong ha ka madan jong ka St Anthony’s Higher Secondary School.
Hadien kane, la pynbud pat da ka jingleit ai ïa ka dorkhas sha ka President jongka ri India lyngba u Lat ka jylla Meghalaya u Phagu Chauhan.
“Ngi sngewsih ïa ka jingduh ïa ki mynsiem briew, ka jingpynkheiñ ïa ki riti synshar jong ka ri ha kaba ïadei bad ka jingshngaiñ bad jinglong kyrpang jong ki shynrang, kynthei bad ki khynnah bad ka jingthombor ïa ki jaka mane Blei bad ki jaka pule.
Ngi dap ruh da ka jingbitar ban tip ba ki bor sorkar kila pyndonkam bakla ïa ka bor jongki ban thombor ïa ki briew kiba luilui hapoh Manipur," ong u President ka CAS u Bah JA Lyngdoh ha ka dorkhas.
“Kum ki nongshong shnong kiba don ïa ka jingkitkhlieh hapoh ka ri, Ngi dawa ba kiba donkti ha ka kam ïaumsnam bad kiwei kiba donbynta lang kidei ban shah pynshitom.
Ngi kyrpad ba phin tuklar hi dalade bad ban ai ïa ka jingbthah ïa baroh ki bor kiba dei khmih kiba don ïa ka jingkitkhlieh na ka bynta ban ai jingshngaiñ ïa ki paidbah jong kane ka ri bad ïa baroh ki Commission kum ka Human Rights Commission bad kiwei pat ki Commission for the Protection of Women and Children, jong ka sorkar pdeng bad sorkar jylla ban shim da ka, “Suo Motu" halor baroh ki kam be-aiñ bad ki jingjia ha ka jylla Manipur," ula ong.
U ula ong ruh ha ka dorkhas, “Ba ki khmih lynti bad ngeit skhem ba ha ka bor ka jongka kan ym sngap jar halor kitei ki kam shah lehbeiñ bad jingshah thombor kiba la jia hapoh ka ri bad ki kyrpad ruh ban shimkhia mardor bad ban phah ïa ka khubor jong ka jingsuk bad jingïatylli, da kaba shim ïa baroh ki sienjam ban ïada ïa ki jingim briew bad ïa ki jingdon jingem, ban pynneh pynsah biang ïa ka jinglong kyrpang ha ka longbriew manbriew bad ban wanrah ïa ka mynsiem jong ka jingïatylli kumba la pynkupbor da ki aiñ jong ka riti synshar ka ri bad kumta ka dei ban ai ïa ka jingbishar kaba hok bad dei ban pynneh ïa ka shongsuk shongshngaiñ ha kano kano ka dur ruh.
"U Bah Lyngdoh, ula ong, ba ki nongshong shnong ka Meghalaya ki dap da ka jingkyndit bad jingbitar halor ka jingleh ïa ka kam bymman kaba shyrkhei ha kaba ki khun kynthei jong ka ri kila shah pynlaw jaiñ lyngkhuid, shah shoh shah dat, shah leh kynshleiñ, shah pynïaid lyngkhuid bad shah leh be-ijot ha bun ngut ki briew kumba la sakhi da baroh ha ki social media.
Ula ther ruh ïa ki briew kiba don ha ka bor khamtam eh ïa ki pulit ba ki la kylla long tang ki nongpeitkai ïa ka jingïaumsnam bad ailad ïa ki paidbhur ban leh khlem akor ïa kawei ka longkmie, ban pynïap dusmon ïa ka u khun ba dang 19 snem bad ïa u kpa hapoh surok, katba ki dang pyrshang ban ïarap ban pyllait im ïa kane ka longkmie kaba la shah leh khlem akor.
Nalor kane, ka jingthombor ïa ki Khristan, ka dei kaba la da ïasylla bha ha kaba palat 249 tylli ki Ïingmane hapoh jong ka thaiñ Imphal, Manipur ki la shah pynjot bad pynjulor bad shah thang bad kane ka jingthombor ka la ktah ïa baroh ki kynhun jong ki shynrang, kynthei bad ki khynnah bad kala don ruh ka jingduh ïa ki jingdon jingem jong ki riewpaidbah bad ïa ki jingdon jingem jongka sorkar.
“Ki bor sorkar ki la pulom lut ha kaban ïada ïa kiba luilui bad ban pynneh ïa ka jingsuk bad jingbishar hok ha ka jylla.
Ngim lah khlem da pynrem jur ïa kane ka jingleh bymman ha ka ban ïaumsnam bad ka jingthombor ha ka jylla Manipur," u la ong.
U Secretary jong ka Khasi Jaiñtia Church Leaders’ Forum (KJCLF) u Rev Dr Edwin H Kharkongor, ula ong, “Ngi la ïashimbynta bad ïatreilang ban pynpaw, ban pyni bad ban phah ïa ka jingsngewlem sha baroh ki lanot jong katei jingïaumsnam bad jingpynïap ha Manipur, kiba la mad ïa ka jingeh jingshitom bad kiba don hapdeng ka jingshem lanot.
Ka pyrthei baroh kawei kala ïohi ïa kane bad kadei kaei kaei kaba ym lah ban poi pyrkhat bad kadei kaei kaei kaba ym lah ban pdiang satia kum ka imlang sahlang.
"“Ha kane ka rally ngi kwah ban pyni sha ki paidbah ka Manipur bad sha kiwei pat khamtam ha kito kiba don ha ka bor kiba dei ban shim ïa ka jingkitkhlieh ha kano kano ka lynti kaba kidei ban shim ban pynkutnoh ïa kane ka jingïaumsnam bad kumjuh ruh na ka bynta kito ki briew kiba don ïa ka jingmut jingpyrkhat ban sdang ïa ka sienjam ban lum hajuh ïa ki paidbah ban wanrah ïa ka jingsuk, jingkyrmen, jingïamab mar kylliang bad ban ïasngewthuh jingmut noh.
Ngi hap ban pyrkhat na ka bynta ki khynnah bad na ka bynta ka lawei jong ki pateng ban dang wan ba ka jingsuk kadei ban wanphai bad kadei ban sdang noh mynta hi," ula ong.
Ha katei ka Peace Rally la wanlang ruh ban ïashimbynta da ki briew kiba na Manipur kiba shong basah ha kylleng ki bynta jong ka Meghalaya, nangta ka jingthang mombati da ka Synjuk Ki Kynthei Katholik, ka ïasoi paidbah, ka jingkyrkhu pynwai da u Most Rev Victor Lyngdoh Archbishop ka Jyllaniam Bah Shillong.
La wan ban ïashimbynta bad duwai na ka MCLF bad Presbyter CNI, ka PCI, ka KJP Synod Sepngi, ka CNI, ka A’Chik Baptist Krima XII Shillong, Church of God (Meghalaya &Assam), Church of God Ecclesia, ka KJCLF bad na baroh 3 tylli ki Diocese ka Balang Katholik.
U Chief Minister Conrad Sangma, dang ha kine khyndiat sngi ula pynbna bad pan jingmut, ba lada bun kiba kwah Rel lane kiba pyrshah, un shim ia ka rai halor kata, la yn ailad ne khanglad ia ka jingwan ki Rel sha kane ka thain Khasi-Jaintia Hills.
Ngam shym iohi ban don kiba pynpaw halor kane ka bynta, hynrei la iohi pynban ha ki kot khubor ba ka tnat NE Frontier Railway kaba dei peit ia kane ka kam, ka la pynbna ba kan sdang wad jaka bad thew noh ia ki, khnang ban pynpoi ia ki Rel shane.
La slem nga la iai pynpaw ia ka jingsngew jong nga, ba kan bha ba ngin pynneh-pynsah shane sha thain jong ngi, kum ka Ri-lum ba jyrngam, kaba khuid ba suba, ba pyngngad, kumba iakdew bad iaroh wat da ki briew ba nabar ruh.
Sha thain ri thor (plain) Garo Hills ki Rel ki la iaid bad bun kiba la sdang iohi ia ki jingma.
Dang shen shijur ki samla Garo kiba dang dei shipara arkmie, kawei lei kaba trei Air Hostess (liengsuin), ki la shah pyniap bein da kaba sdien phasi ha Haryana.
Dang 3 bnai mynta pat, iwei i samla pule na Marngar Ri-Bhoi, ila shah pyniap bein ha ka jaka pule ha, Rajasthan, kaba la long shisha ka jingleh kaba la palat pud.
Bun kiwei ki jingjia kiba kum kine, kiba jia jar-jar bad ym ju tip, namar la leh klep bad buhrieh.
Ubym shym lah buhrieh te u dei uto u nongialam ki RSS uba la wan ha Shillong dang shen, u Mohan Bhagat, uba la tymmen bad uba la pynmih ia ki kyntien, ba baroh ki nong India ki dei ki Hindu, haduh ba la kyndit bad pyrshah lut ia kitei ki jingkren jong u, namar wat ka Constitution ka ri India ruh, ha ka Par-mat (Preamble) jong ka, ka la kren shai ba ka ri India ka dei naka bynta jong baroh lang ki paid ka Ri India baiar, khlem khein jait ne niam.
Hynrei ia ka jingmut te la kum lait.
Ka jylla Manipur ka la mad ia kiei kiba kim pat ju mad ha ka jingim, kiban sah kynmaw shi junom.
Ki jingiap da ki hajar, wat kano-kano ka thma kan ym lah ban pynlko kumba la jia ha kine ki sngi.
Shane sha ngi ruh la sdang riam, haba ka Sorkar India ha u snem 2021 ka la pan ban ai jaka sah ha ki 6846 ki shnong ha ri khasi, ba kin wan shong ki nongbylla ka Survey India na ka bynta 5-6 snem, lane haduh ban da dep kam, ban thew ia kita ki kam Survey ia ka suin bneng lyngba kata ka Skim Svamitva.
Lymda dei ba ki stad ki 30 ngut ki MDC ka KHADC, ban katta, shane ruh la kylla kum ka Manipur.
Ki MDC ki la kyntait mardor, ba kim lah ban leh ia kane ka kam.
La buh ba, da ki phew hajar ki nongbylla nongwei kin wan shong ha ki tei 6846 tylli ki shnong tang ha ri Khasi, ym dei sha Jaintia ne Garo.
Ban katta da ki hajar ki la dep thew ryngkew bad shong ing syndon.
Ki kyndon katei ka ain, ki la buh jingiada lypa ia ki baroh, ba lada jia ei-ei ne kino-kino ki jingiapher jingmut, ka tnat Pynchayati Raj jong ka Sorkar India kan rai, ym dei da ki Ing Bishar Ain.
Dang ieid ki Blei, kam shym trei kam katei ka ain, namar ka KHADC ka la pynphai kylla, da kaba shu ai daw beit, ba kim lah ban leh ia katei ka kam, namar ka khyndew kam dei ka jong ka ne jong ka Sorkar, hynrei jong ki paidbah, kaba peit da ki Hima, ki Raid, ki shnong bad ki khlieh Nongsynshar.
Lada ki Seng Bhalang kiba don da ki phew ki spah ki dkhot ki sngap jar, kan long ka jingshet ialade bad ia u paid ka Ri.
Niuma, ki lum- ki wah kin lko pom, ki mar kordor, kum u mawshun, u dewiong, ki dieng ki siej, ki lum ki wah, ka rep ka riang, kin lko kumjuh, namar khlem pat wan kita ki Rel ruh, katne la iohi ia ki kharkhana thang dewiong (Coke factories) bad kiwei ki kharkhana dew bilat bad kiwei-kiwei, kan long kumno ynda pynpoi sa ia kita ki Rel.
Ym dei eh tang iaka jinglko ka mariang, kaba ma ka dei ka jinglko ki briew.
Ya sdang shuwa daka leit kai shongrel ban pynbieit.
Tang shipor yn jah sa ki khun samla bad yn leit wad shano kein ia ki? Tang kane shuwa kaba barit eh, khlem pat kren ia kiwei ki bynta ki ban ktah iaka shong ka sah.
Ban weng tang ia kiba sah ha ki jaka Sorkar, ha Iew Mawlong ruh katne ka jwat, nalor ba la pybiang ia ki shawei pat da ka Sorkar hi? Kine lei kiwei-kiwei ynda ki wan?hahaha imat la lut ki nia , la bha ban khang noh surok kali ruh pyndonkam da ka kjat kum ki tynmem hyndai kham khlain.
ym don kam shuh ban links bad no no, ha ki kam ka jam bad pule dangle, ia im tang para khasi khara.
sah bieit sah sah kale sah,.
Nongpoh:Haba ai jing kren ha ka sngi kaba la pynskhem ia ki nong kitkam ba thymmai ka HYC Nongpoh Circle, u Samla Roykupar Synrem General Secretary ka HYC Sengkmie, u la kyntu ia la ki jong ki dkhot, ba kin sangeh noh ha ka ban kdew kti ia kiwei, hynrei ki dei ban long kiba iatylli, khnang ba kiwei ki burom ia ka jaidbynriew.
Utei u nong ialam ka HYC, u la kren diaw ruh halor ka jingnangbun kiba la pharia bad pynjot pyn pra ia ka jaidbyn riew, nalor ba ka dei ka jaidbynriew kaba dang duna paidbah, kumta lada ym don sa ka jingiatylli, ka jingma kaba khraw ka ap ia ka jaidbynriew.
U la kyntu ruh ia ki dkhot ka HYC Nongpoh Circle, ba ki dei ban iatreilang ba ki bor shnong bor thaw, khamtam eh ha kaba kum kane ka por, ba bun na ki samla ki la ngop ha ki kam dih drok, kumta na ka bynta ban rat dyngkhong ia u drok, ka donkam ban iashimkhia lang da baroh bad ba ki samla kin lait na ka jingjot.
Kiba la donlang ha katei ka sngi, ki kynthup ia u Samla Hercules Suting President ka Ri Bhoi, Tony Shylla General Secretary, nangta u Bah Succesfull Lyngdoh, Chairman ka Nongpoh Town Committee, Bah Vicky Syngkli Rangbah Shnong Iewmawlong lem bad kiwei.
Ki nongialam ka HYC Nongpoh Circle, kiba la shah pynskhem ha katei ka sngi, ki kynthup ia u Samla Tony Shylla kum u President, u Samla Richard Diengdoh, Wolstar Rani kum ki Vice President, u Nicky Nongsiej kum u General Secretary lem bad kiwei.
Shillong: Ka Catholic Women Association jong ka Nongstoin Diocese ka la pynlong ka jingiaid proseshon ba jarjar ha ka 5tarik Nailar, 2023 ha iing mane bah (Cathedral), jong ka diocese ha Pyndengrei parish, West Khasi Hills ban pynrem ia ka jingleh khlem akor ia ki kynthei bad ia ka jingbym don jingsuk ha ka jylla Manipur.
Shibun ki paid khamtam ki kynthei ki la wan ban shimbynta ha kane ka jingialumlang.
Ki nongshimbynta ki la rah ia ki plakat by pyni ia ka jingpynrem jong ki bad ban daw aba ka sorkar pdeng bad ka sorkar jylla kin dei ban wan rah noh ia ka jingsuk jingsain namar la lai bnai kynthih ym don jingsuk shuh.
Ki nongkren ki la dawa ba ryngkat bad ka jignsuk dei ban ia ia ka hok jong kito ba la shah thombor ha kano kano ka liang.
La don ruh ka jingduwai naka bynta ka jingsuk ha Manipur.
Ha ka juh ka sngi la don ruh ka rali ha shnong Rangblang Sohsyniang ha kaba bun ki kynthei, shynrang bad khynnah samla ki la shim bynta ban pynsngew ia ka jingsngew jongki shaphang ka Manipur, ong ka kyrwoh, na ka kong Easter Thyrniang, Secretary, Catholic Women Association, Nongstoin Diocese.
Shillong:U Myntri Rangbah u Conrad K Sangma, mynhynnin ka sngi, u la ong ba u la iakren bad u Myntri Rangbah ka Assam u Himanta Biswa Sarma, kumba shiphew sien ha kane ka taiew halor ka jingjia ha thain khappud ka West Jaintia Hills.
Haba kren sha ki lad pathai khubor, u Conrad u la ong ba ha ka jingshisha, la pynkhreh ban leit jngoh sha ki jaka khappud bad u myntri rangbah ka Assam, hynrei namar ba ki daw bym lah kiar, khlem ioh leit jngoh bad yn sa leit ha kine ki sngi ban wan.
“Nga la iakren ia kane ka kam bad u myntri rangbah ka Assam, ha kaba ngi la iakren da ka phun kumba 10 sien eiei ha kine ki saw sngi ba la leit bad mynta ka janmiet ngin sa iakren biang halor kane ka kam", la ong u Conrad.
U la ong ba ka don ka jingiakren bad ka Assam ha kaba iadei bad ka jingbuh khyrdop ka Assam ha thain Khanduli, kaba la wanrah ka jinghuri hura ha katei ka thain khappud.
Ka la don ruh ka jingkynnoh ba ki Karbi, ki la seng da ka kynhun kieng atiar ha katei ka thain ban pynsyier ia ki paidbah Khasi basah ha khappud bad ki la shah byrngem byrsit ruh.
Ki Hynriew ki jingpyndait (Seven Seals) kim pat jia.
Don bun kiba batai ba ki Hynriew ki Jingpyndait ki la sdang lane ngi la poi ha kata ka Jingpyndait.
Hynrei to sngewthuh bad to tip ba ki jingpyndait kim pat sdang wat kawei ruh.
Kine ki Hynriew Jingpyndait (Seven Seals) kin sdang mar ia sdang mih ka hukum ba ki Israel kin ioh ban pynieng pat ia ka Temple ka Ba Lai (Third Temple).
Mar ia mih ka hukum ban pynieng Temple, kan sdang shwa ka jingpyndait kaba Nyngkong, bad kan wan mih ka kulai Balieh bad uba shong halor u Kulai Balieh u bat ia ka ryntieh bad u deng ia ka pansngiat.
Kane ka thew ia ka jingsuk ba shukor bad kaba shipor.
Kaba Ar ka jingpyndait ka dei ka kulai Basaw, ha uta uba shong halor jong ka, la ai bor ban shim noh ia ka jingsuk na ka khyndew.
Kaba mut ba kan don ka thma kaba khraw.
Ka Jingpyndait kaba Lai, ka jingwan mih ka Kulai Baiong, kane ka thew ia ka Nemsniew ba jur eh.
Kine ki Lai tylli ki jingpyndait (Three Seals) kin wan jia hapoh kita ki Lai snem shiteng jong ki Hynniew snem jong ka shi taiew kaba khadduh, ba la ong ha u Daniel 9:27.
Bad kine ki Lai tylli ki jingpyndait ki long ka por ka jingsdang jong ki jingjynjar bakhraw.
Jingpynpaw 6:1-6.
Kumta tang shu pyndep ia ka jingpyndait kaba Lai, kan wan ka jingpyndait kaba saw (fourth seals), bad kan wan mih ka kulai Balieh bthuh uba shong halor jong ka u kyrteng u Jingiap (Death).
Une u Jingiap la ai bor ia u ban pyniap da ka waitlam, da ka nemsniew, da ka jingiap them bad da ki mrad khlaw ka khyndew.
Jingpynpaw 6:7-8.
Nangta kan wan ka jingpyndait kaba san kan paw ka Duwan bad ka mynsiem jong kita kiba iap na ka bynta ka ktien u Blei ba ki da phong ia ki jainkup balieh bad ba ki dang iashong thait shwa shipor.
Jingpynpaw 6:9-11.
Hadien kane kan wan mih ka jingpyndait kaba Hynriew, bad kan jia ka jingkhih jumai ba jur, ka sngi kan kylla long kum ka jain shniuh bakhain, u bnai un kylla snam, ki khlur kin hap sha khyndew, ia ka bneng la pynkynran noh kum ka kitab kaba kli, u lum bad ki dewlynnong kin kynriah noh.
ki Syiem ka khyndew bad ki Bakhraw Batri, ki rangbah shihajar, kiba riewspah, kiba khlain, u mraw bad uba laitluid kin ia buhrieh ialade ha ki krem bad hapdeng ki mawsiang jong ki lum bah.
Kin ia ong ha ki lum, to hap ha ngi to buhrieh ia ngi na ki khmat uta uba shong halor ka khet, bad na ka jingbitar u Khun langbrot (U Jisu).
Jingpynpaw 6:9-17.
Ha kane ka por ka jingiap ka la phet kam don shuh watla ki briew ki kwah eh ban iap.
Ka long ka por ba jynjar tam, ka bym pat ju long na myndang long kane ka pyrthei.
Mathaios 24:21.
Hadien kane, kan wan mih ka jingpyndait kaba Hynniew (Seventh Seals).
Ka dei kaba khadduh.
Tang shuh plied ia ka jingpyndait ba Hynniew, ka don ka jingsngap jar ha Bneng shiteng kynta.
Ki don ki 7 ki angel bad 7 ki Turoi.
Kine ki 7 ki Turoi ki dei ki 7 ki Jingbitar jong u Blei ia kane ka pyrthei.
Jingpynpaw 8:1-13.
Ka long ka por kaba itriem ia ka jingbitar u Blei.
Naduh ka jingpyndait kaba saw haduh kaba Hynniew, ki long kita ki por ba la ong ki 42 bnai lane ki 1260 sngi, lane ki Lai snem shiteng kaba Ar jong ki 7 snem.
Ka long ka por ba u soitan Lucifer u synshar ia kane ka pyrthei na ka Temple kaba Lai na Jerusalem halor Temple Mount, u da leh Blei ialade.2 Thessoloni 2:1-4.
Ki Jiw, bad ka pyrthei (World) ki ap khmih dngong ia ka por ba ki Israel kin ioh hukum noh ban pynieng ia kata ka Temple kaba Lai (Third Temple) ha Jerusalem “KA IA KA LA JAN" Jingpynpaw 1:3.
Shillong:Ka dorbar shnong Lawsohtun, hynnin ka sngi, ka la buh ia ka jingujor ha ka Deputy Commissioner ka East Khasi Hills ka Kong Rosette M Kurbah, ban pynshai ba ka Mahadev khola kam hap shuh ha ka shnong Lawsohtun.
Haba kren sha ki ladpathai khubor na ka liang u Rangbah shnong ka Lawsohtun, u Bah Harrybirth Rynjah, u la ong ba ka shnong Lawsohtun, ka la shah ker tawiar da ka wah umjasai baroh shilynter, bad haba rung ba mih sha ka shnong Lawsohtun hap rung beit lyngba ki jingkieng kiba don ha baroh ki pudsawdong jong ka shnong.
Hynrei haba iadei bad ka Mahadev Khola, pat, u la ong ba ka don shabar jong ka wah, kaba mut kam hap shuh hapoh ka jingpeit ka shnong Lawsohtun bad ia katei ka jaka la peit pat da kawei pat ka shnong bad ruh ia katei ka jaka, la peit bad khmih hi da ka tnad Forest.
Shuh shuh u la ong ruh ba ka DC kan sa shim khia ia katei ka mat bad shen kan sa shong pyrkhat bad ka Joint committee.
Ha ka jingujor, ka Lawsohtun ka la kdew ba katei ka jaka ka long kum ka ktem ki kam sniew kum u drok bad ka la kyntu ia ka DC ban shim ia ki lad ki lynti ban khang lad ia ki kam bymman ha katei ka jaka.
U la ong ba ka Mahadev Khola, ka don 36 hajar square feet bad ki briew kiba don hangto ki la pyrshang ban tei ia ki ïing ba heh.
U la iathuh ba mynshwa ka la don ruh ka jingshah tied u samla ka shnong Lawsohtun uba shah tied ha katei ka jaka.
U bah Harrybirth, u la iathuh ba ka DC ka la kular ban shim khia ia kane ban leh ia kaba donkam ban leit jurip ia kane ka jaka.
Shillong:Ka Federation of Khasi Jaiñtia & Garo People-Upper Shillong Circle, ka la pynpaw ïa ka jingpyrshah kaba jur ïa ka jingthmu jong ka Sorkar ban pynkynriah ïa ka Anjalee Petrol Pump sha Upper Shillong, da kaba ai bujli ïa ka jaka jong ka Tnat Animal Husbandry & Veterinary.
Kane ka Kynhun Sengbhalang ka la leit ïakynduh markhmat ïa u Myntri ka Tnat Animal Husbandry Bah A.L.Hek bad aiti ruh ïa ka dorkhas kaba pynpaw ïa kane ka jingpyrshah.
Haba ïakren bad ki nongthoh khubor, u President ka FKJGP-Upper Shillong Bah Kitboklang Nongphlang ula ïathuh ba ka seng ka la ïoh ïa ki jingtip ba kala don ka jingleit sorjamin jaka sopsop hapdeng ka Tnat Animal Husbandry bad ki trai jong ka Anjalee Petrol Pump ha Upper Shillong ban ïoh pynkynriah noh ïa kane ka petrol pump nangne na nongbah Shillong.
“Ngi la ïoh jingtip ba ka sorkar jylla ka don jingthmu ban ai jaka ban tei thymmai ïa ka Anjalee Petrol Pump sha Upper Shillong kaba dei ruh ka jaka jong ka tnat Animal Husbandry and Veterinary na ka bynta ban pynkylluid ïa ka surok ha Shillong," la ong u Bah Kitbok.
U Bah Kitbok ula ong ba ka seng kam pyrshah ban pynkynriah ïa ka Petrol Pump sha kawei ka jaka hynrei ka seng kan ïeng pyrshah ban ai jaka ha Upper Shillong namar ba ka seng ka sngew ba dang donkam ïa ka tnat Animal Husbandry and Veterinary ban tei ïa ki ophis ki ban kyntiew ïa ka kam ri jingri.
Haba kylli, u Bah Kitbok, ula ïathuh ba na ka liang u Myntri ula pyntip ba ïa kane ka kam la peit hi da ka tnat Urban Affairs kaba la shu bthah ïa ka tnat Animal Husbandry and Veterinary ban peit jaka ha Upper Shillong.
“Ka seng kan sa buddien ïa kane ban pynthikna ba ki bar jylla kim dei ban ïoh jaka khamtam ha Upper Shillong.
Ka Seng kan sa ïakynduh ïa u Myntri Rangbah ka jylla ban pynpaw ïa ka jingpyrshah halor kane ka jingthmu," ula ong.
Shillong:U nongbishar ba la shongthait,u ba long ruh u shongknor jong ka Meghalaya Human Rights Commission, u Justice T.Veiphei ha ka jingdon lang jong ki dkhot jong ka komiti ka kong B.Giri bad u P.J.P Hanaman, ki la wan jngoh kynsan ia ka district prison bad Correctional Home ha jowai ha ka 4tarik jong u nailar 2023, ha ka jingdonlang u bah F.M Dopth, IAS secretary jong ka Commission.
Ka commission ka la pynbna ba ka district prison bad ka Correctional Home, Jowai, ka la bun palat ki nongsah phatok haba nujor bad ka jing ngiam jong ki nongsah ba tang 120 ngut.
Ha kane ka phatok la nang pynbun shuh shuh ia ki nongsah sha ka 298 ngut.
Ka commission ka la hukum ba ka Deputy Superintendent jong ka district prison bad ka Correctional Home Jowai ban pynkylla noh ia ka vocational training sha ka jaka sah ba shipor jong ki koidi ban pynduna ia ka jingkhapngiah.
Katba ia ka vocational training pat lah ban pynkynriah noh sha ka video conferencing room, kaba lap ba ka long kaba biang ban buh ia ka kamra ban ai jinghikai ia kiba sah ha kane ka patok.
Ka commission ka kwah ruh ba ka ban buh ban tei ka ïing ba thymmai ban pynduna ia ka jing khapngiah, dei ban shna da ka sorkar ban pynduna ia ka jingbun palat jong ki briew ha kane ka kamra ba mynta.
Ka don ruh tang kawei ka paiñkhana, ha kawei kaba pynlong ia ka jingshem jingeh, namar ha kawei kawei ka kamra ka don kumba 50 ngut eiei ki briew bad ka long kaba donkam ban buh noh kloi kloi ia ki paiñkhana ha kine ki kamra.
Ka commission ka la hukum ba ka Deputy Superintendent jong ka phatok ba ka dei ban ai ki jingtip ha kaba iadei bad ki mukotduma ba dang sah bad ki koidi ban pyntikna ba ka commission ka shim ia ki jingkit khlieh ha kaba iadei bad ka Legal Service Authority na ka bynta ka jingsted ban pynbeit kloi ia ki case.
Ka commission ka khlem hun satia ia ka jingbym don u medical officer jong kane ka patok, namar ba bun ki koidi kiba donkam ia ka jingsumar ba malu mala.
Shillong:U Myntri Rangbah ka jylla u Conrad K Sangma, mynhynnin ka sngi, u la kyntait ban kren eiei halor ka jingshah pynngat mukotduma ki 12 ngut ki MDC, kynthup u nongialam ka NPP u Sanjay Sangma ha ka Meghalaya Lokayukta.
Haba pyrshang ki nongthoh khubor ban kylli, u Conrad u la ong ba um kwah ban kren eiei ia mynta halor kane ka kam, namar ba ka dang don ha kti ka Kashari bad kam long kaba dei ia u ban kren.
“Ha kane ka por, kam long ia nga ban kren.
Namar ba ka dang don ha ka Kashari, ngam kwah ban kren eiei halor kane", la ong u Conrad.
Ka Meghalaya Lokayukta ka la pynngat, ia ki 12 ngut ki briew kynthup lang ruh ia u MLA ba mynta na ka parti NPP, khyndai ngut ki Executive Member barim bad u Secretary barim ka Garo Hills Autonomous District Council (GHADC) nalor ki arngut ki Contractor, halor ka jingbym lah pyndep ban tei ia ka MDC hostel ha Tura, kaba la mang haduh 6,01,31,100.00 klur tyngka.
Ka hukum ba la pynmih ha ka 28 tarik Naitung, u shongknor jong ka Meghalaya Lokayukta Bah B Dhar, ula ong, ba la wanrah ia ka case record ha katei ka sngi, ha ryngkat ka kaiphod jingtohkit ba la aiti da u Anil Sangma, MPS (retd), uba long ruh u dkhot ka Inquiry Wing ka Meghalaya Lokayukta.
Kine ki nongshah mudui, ki la shah pynngat kyndon, kat kum ka kyndon ba12 bad ba 13 jong ka Prevention of Corruption Act, 1988.
Kine kiba shah pynngat, ki kynthup ia u CEM barim ka GHADC Denang T Sangma bad 8 ngut ki MDC barim ba kynthup ia u Augustine R Marak, Brilliant R Sangma, Dipul R Marak, Kurosh M Marak, Winningson Ch M arak, Dolly K Sangma, Bhupen Hajong, bad u Sukaram K Sangma.
Kiwei pat ki kynthup ia u Secretary ka GHADC, Hewingson A Sangma bad arngut ki contractor, u Sanjay A Sangma bad u Dolrich D Sangma.
Lah ban kdew hangne ba u Sanjay A Sangma, u dei u MLA ba mynta jong ka National People Party (NPP) na Mahendraganj Constituency.
U Chairperson ka Lokayukta, u la bthah ia u Director of Prosecution ban phah ia ka mukotduma ba la buh jingthoh da ka dei shisha sha u Public Prosecutor ka West Garo Hills, Tura ba un rah tian bishar ha ka Iingkashari ba kyrpang jong ka ha West Garo Hills, Tura.
Lah ban kdew hangne ba ia ka jingujor, la mudui da u Kingstone Bolwari Sangma, pyrshah ia u Sanjay A Sangma bad kiwei pat namar ka jingbym lah ban tei pyndep ia ka MDC hostel ha Tura, kaba la mang haduh 6,01,31,100.00 klur tyngka.
Kane ka pisa ba la bei ia kane ka projek ka dei lyngba ka Skhim Special Assistance grant jong ka Sorkar Pdeng na ka bynta u snem 2015-2016 ha kaba la Ministry of Finance kala pyllait T.100.71 klur kum ka Grant-in-Aid sha ka GHADC, ba kan pyntrei ia ki kam pynroi ha ki jaka ba hap hapoh ka Sixth Schedule.
Ka Lokayukta ka la pynlong ia ka jingtohkit ba malu mala bad lap ba ka don ka jingpyndonkam bakla ia ka pisa haba iadei bad ka jingpyn treikam ia kane ka projek bad kumta ka la rai ban pynlong ia ka jingtohkit kaba bniah.
Na ka liang u Kingstone, uba dei u Working President ka Human Rights and Anti-Corruption Youth Power of India, ula pyntip ba ki dkhot ka Inquiry Wing jong ka Lokayukta, ki la aiti ia ka chargesheet bad ka kaiphod jingtohkit kaba bniah sha ka Iingkashari ba kyrpang ha Tura.
“Ka Iingkashari ba kyrpang, Tura, ka la pynmih ia ka hukum ba shimkhia ia kane ka kam bad ka la register ia ka case bad kala buh ban tian bishar ia ka ha ka 29 tarik Nailar, 2023" ula ong.
Shillong:U MLA ka Congress u Saleng A Sangma, u la ong ba ka jingrai jong ka Supreme Court ban pynneh ia ka jingong MP jong u Rahul Gandhi ka wanrah ia ka kjat sngi hapdeng ka jingduh jingkyrmen bad kane kan sakhi ba ka kynhun INDIA kan ieng pyr shah ia ka politik pynhiar kput.
Mynta ka sngi, ka Supreme Court ka la pynsangeh ia ka rai jong ka Gujarat Sessions Court ban pynduh ia ka jinglong MP u Rahul hadien ba ula shah ujor pyrshah ia ka jingkren pynbudnam ia ka kyrteng Modi ia baroh ki nongtuh ha ka ri.
“Hadien kane ka hukum ka Supreme Court, ka politik kput kam lah ieng bad ka synshar paidbah ka la im biang mynta.
Ka BJP kam lah ban shu khniot iano iano, bad ki paidbah ki don ka jingkyrmen mynta", la ong u Saleng.
U la ong ba ka INDIA- Indian National Democratic Inclusive Alliance- kaba dei ka kynhun pyrshah ia ka NDA ba ialam ka BJP, kan ieng ban thom ia ki jingeh ha ka ri.
Da kane ka rai, u Rahul u lah ban leit biang sha Parliament kum u MP ban iashim bynta ha ka dorbar.
“Baroh ki kmen ia kane ym tang ka Congress.
Ngi sngew kmen bad ngi rakhe kmen ia kane ka jingjop jong u Rahul", la ong u Saleng.
Haba pynpaw ba ka jingshisha ka ieng, u Saleng u la ong ba u Lamphang uba la pynduh ia ka jinglong MP un hap ban weng noh ia ka hukum jong u.
u Rahul Gandhi um don hok ban kynnoh nongtuh ia kino kino ki Kur ne kynhun tang namar ki jingbakla jong ki katto katne ngut…lada u dang kynnoh sa ia kiwei ki kur,,kita ruh kin ai complaint ia u.
Nongpoh: Ka jingbuddieng ba khlem shongthait da ki Pulit Ri Bhoi, ban wad ia kiba la donkti ha ki kam lute ha ka thain Killing ha Ri Bhoi, ka la pynlong ia ki pulit ba ki iohkem syndon ia 7 ngut, kiba la shah suba jur ba ki la donkti ha katei ka kam leit lute na ki jaka tyllait maw (Crusher) kiba don ha ka thain Killing.
Kitei ki 7 ngut kiba la shah kem ha ki Pulit Ri Bhoi, ki dei kiba la tip kum u Kandil Marak, u Rechil Momin, Wilsh Marak, Robert Momin, Marus Marak, Bimod Marak bad u Collin Marak, kiba dei ki briew kiba sah ha ki shnong kiba don hajan jong katei ka thain, ba la jia ka jingjia shah lute.
Hadien ba la iohkem ia kitei ki 7 ngut, ki Pulit ki la ioh ruh ban kurup ia shibun ki tiar ba la pyndonkam da kitei ki briew ha ki kam lute, kata ki kynthup ia kawei ka Air Gun, 2 tylli ki Pistol shna hi, 1 ka Rifle shna hi, ki Bakhor, ki sopti bad patlun shipai, ki jingkah durkhmat baiong, ki juti shipai lem bad kiwei ki tiar, ba ki la pyndonkam ha ki kam leit lute.
Lah ruh ban kdew hangne, ba ki la don artylli ki jaka tylliat maw kiba don ha ka thian Killing, ki la shah lute bad kata ka la jia ha ka 22 tarik Jymmang 2023 bad 11 tarik Naitung, ha kaba ka kynhun jong ki briew kiba la don kumba 7 ne 8 ngut eiei bad kiba la riam ialade kum ki shipai, da kaba rah da ki Suloi kai, ki la leit ban lute na kitei ki jaka tylliat maw, ha kaba ki la ioh ruh ban rah T.85 hajar na ka jaka tylliat maw ha Umbuda bad T.1,90 lak na ka jaka tylliat maw kaba don ha ka shnong Umnowe Killing.
Shillong:Ka Khasi Student Union (KSU) Laban Circle ha ka sngi palei, ka la byrngem ba lada ka tnat Forest kam weng noh ia ki jingtei beain ha Mahadev Khola, na ka liang ka seng ruh kan sa wan ban tei da ki ïing ban ai sah ia ki trai ri trai muluk, ia ki longïing kiba duk ha kane ka jaka.
Ia kane la ong da u president ka KSU Laban Circle u samla Ruben Najiar, haba kren sha ki lad pathai khubor hadien ka jingwan jurip ia ka Mahadev Khola ha ryngkat ka jingdonlang u bah S.M Lyngdoh u ba dei ruh u Range Officer ka tnat Forest lem bad ki bor pulit.
U Samla Ruben, ula iathuh ba kane ka jingwan jurip ka seng ia kane ka jaka, ka dei namar ba la sakhi ba bun kiba sah ha kane ka jaka ki dei kiba sah beain bad kiba donkti ban pynjaboh iaka khlaw bad ki tyllong um ba pyndonkam da ka shnong Lawsohtun bad kiwei ki shnong markhap.
Ula iathuh ba ha ka jingshisha ka jingai jaka ia ki riewngeit Hindu ha Mahadev Khola, ka dei thik tang ban tei ia ka Mandir (ka jaka lehniam) hynrei kine ki riewngeit ki la pynkhein iaka jingiateh, da ka ba tei ki ïing bad kiwei ki jait jingtei beain khlem da ioh kano kano ka jingbit na ka tnat sorkar khamtam naka tnat Forest.
“Ka seng ka ioh jingtip ba haduh mynta ki don kumba 30-40 tylli ki longïing, kiba la kam trai ia kane ka jaka bad nalor kata kine ki briew ki ju ai wai iaki bar jylla ban sah hangne da ka bap hah siew T.100 ha ka shisngi bad namar ka jingsdang jyllei ki longing kane ka jaka ruh ka la jaboh bha" la ong u samla Ruben.
U samla Ruben ula iathuh, ba na ka liang ka seng, ha shuwa ban wan jurip ia kane ka jaka kala leit buh ruh daka dorkhas ha u Principal CCF & HOFF ka tnat Forest & Environment ka sorkar jylla u RS Gill ban dawa weng noh ia ki briew kiba sah beain ha Mahadev Khola.
Ula iathuh ba ki briew kiba sah beain ha kane ka jaka ki la applai ban pynkylla ia kane ka jaka kum ka jaka sah bad ban shna kum ki Guest House bad kiwei kiwei ki jingtei ban pyndonkam ma ki.
“Haba iadei bad kane, na ka liang ka seng ka pyrshah jur namar kine ki briew ki dei kiba sah beain bad kim donhok ban applai na ka tnat Forest ban pynkylla ia ka Mahadev Khola kum ka jaka sah ei jong ki bad na ka liang ka seng ka dawa na ka tnat Forest & Environment ba kam dei ban pdiang iaka jingkwah kine ki briew ban pynkylla jaka sah ha kane ka jaka" ula ong.
Haba iadei bad kane u Range Officer u bah S.M Lyngdoh, ula ong ba naka liang ka ophis kan hap ban bishar ia ki kot ki sla haba iadei bad kane ka jaka bad kan hap ruh ban pynbiang iaka kaiphod halor kane ka jingwan jurip ha ryngkat bad ka KSU.“Ngi iaid katkum ki kyndon bad ngan hap ai iaka kaiphod sha u DFO bad naka liang u DFO ruh un sap hah iaka kaiphod sha kiba halor ban shim rai halor kane" la ong u bah Lyngdoh.
U bah Lyngdoh, ula iathuh ba ka ophis ka la ioh pdiang ruh iaka kaiphod ba ka don ka jingbret pathar iaki jaboh na kane ka jaka, khamtam ha ka wah, hynrei wat la kata ruh ka ophis kan sa pynbiang iaka kaiphod kaba pura hapoh kane ka taiew ha shuwa ban shim rai.
Shillong: Ka S.K Pukan (Retd) Commission of Inquiry kaba la thung kyrpang, ban wad bniah halor ka jingjia ha Mukroh, ha kaba 5 ngut ki Khasi bad uwei u Forest Guard ka Assam, ki la khlad noh ha ka jingiakynad ha Mukroh.
Na ka liang jong ka KHNAM, mynta ka sngi, ka pynpaw ia ka jingsngewsih bad pynrem ruh ia ka Sorkar Meghalaya, haba la ioh ia ka khubor, ba ka sorkar jylla, ka shim sting halor kane ka kam.
Katkum ka jingbatai jong kane ka Commission, ka ong ba wat hadien ba ka commission ka ladep khot ia ka jingtohkit, ha ki bnai ba ladep ha Assam, kam pat don kano kano ka jingai jingthoh na ka liang ka sorkar Meghalaya haduh kine ki sngi.
Ki jingthoh kiba ka Commission ka la ioh pdiang la long tang na ka liang ka Sorkar Assam, ki bor District bad Pulit ka Assam bad na ki riewpaid bah na Assam.
Kane ka Commission, ka la khot biang ia ka jingshong bishar, ha ka 7tarik Nailar 2023, ha ka por 10 baje mynstep ha Assam House Shillong, bad katkum ka notice ka Commission ka la bthah ruh ia ka Sorkar Meghalaya, lyngba ka Sorkar Assam ban wanrah bad pynbiang ia ka report, ki kot ki sla bad ki witness ha kaba iadei bad kane ka jingjia.
Kane ka Commission ka la kyntu ruh ia baroh kiba thmu ban aijingtip/Jingthoh ba kidei ba leh ia kaba donkam khnang ba ia jingbishar kan long kaba bniah.
“Ngi sngew ba kadei ka kamram jong ka sorkar ban iarap lem ia ki Khasi ki jong ngi kiba na ka shnong mukroh kiba lah ban ai jingtip lane kiba long ki sakhi ha katei ka jingjia, namar ioh tang namar ka jingduh jingkyrduh lane ka jingbymtip kan pyndkhot ia ka jingbishar kaba hok" ong ka kyrwoh jong ka KHNAM.“Ngi la iohi ia ka jingiohbor bad jingleh shlur jong ki Karbi ha ki thaiñ khappud ha kaba ha Khanduli ki la pynieng ia ka khyrdop lum khajana ha Khanduli bad haduh u pud ba ki la byrngem paidbah Pnar jong ngi ba kin ym bit ban thaw kynhun lane seng, haba ia lade ki la thaw da ka seng lehnoh kumba la paw lyngba ki lad pathai khubor" ong shuh ka khubor.
Ka jingshah bthah jubor jong 5 tylli ki mynsiem ha Mukroh ka dang shu jia, hynrei ka long kaba sngewsih ban iohi pat ia ka jingkloi ban pjah na ka liang ka Sorkar bad baroh kiba la ia pynpaw ia ka jingpynrem bad jingbitar halor kane ka kam.
Lada ka Sorkar Jylla kan dang sngapjar ha kane ka jingkhot ka commission ha ka 7tarik Nailar 2023, kan long kaba sngewsih ia ngi lang baroh bad kaba ai mynsiem pat ia ki Karbi ba kin leh katba mon bad pyniap ia kat kiba ki kwah, ong ka kyrwoh, na U bah Thomas Passah, Working President, KHNAM.La pyni paidbah, ia ka phlim Rocky Aur Rani Kii Prem Kahaani, ha ka 28tarik Naitung 2023.
Katei ka dei ka phlim, kaba la thaw da U Karan Johar, uwei na ki nongthaw phlim ba pawnam jong ka bollywood.
Ha katei ka phlim, U Karan, ula wan rah biang ia U Dharmendra bad ka Jaya Bachchan, ba kin ia ak lang ha kajuh ka phlim.
Hynrei kaba ktik, ia ki nongpeit phlim, ka dei ka bynta ba u iadoh U Dharmendra bad ka Shabana Azmi bad kaba la mih bha, ka jingiakren, da ki nongpeit phlim, ba kumno kitei ki aktor, ba la iaw ka rta, ki dang sngewtynnad ban iadoh ha kaba ak phlim.
Ki nongthoh khubor, ki la kylli, halor katei ka bynta ia U Dharmendra bad ka jubab jongu, ka long, kaba biria bha, da kaba u ong “Bohot maza aaya (ka long kaba sngewbang shisha).
" U Dharmendra, u pynpaw ruh, ba u sngewieid shibun eh, ban shim bynta ha katei ka phlim bad u kyrmen, ba kan long kaba pynsngew tynnad ia ki nongpeitkai ha kylleng ka pyrthei.
U Dharmendra, u iathuh shuh shuh, ba haba U Karan, ula batai shaphang, ka jingdonkam, ban iadoh ha katei ka phlim “Ngam da pynleit jingmut satia bad nga shim, ba katei ka dei ka bynta kaba donkam ban leh, katba kum ka jingiaid jong ka khana bad nga la ong, ba ngan leh beit ia kata.
Nga ngeit ruh halade, ba ha ka jingieid, ym don satia ka jingteh ha ka rta jong u briew.
Ka rta, ka dei tang ka jingkhein, hynrei, ka jingdoh ieid, ka dei ban pyni, ia ka jingieid ba nylla jong ki arngut.
Manga bad ka Shabana, ngim shym la sngew wit eiei ruh em, ha ka por, ba ki ring dur ia katei ka bynta".
Na ka liang jong ka Shabana Azmi, kaba don ha katei ka jingiakren bad ki kotkhubor, ka la ong “Ngam ju mutdur, ba katei ka jingjia, kan long ka jingiakren kaba shongshit bha sharum shaneng.
Don bun kiba ia rkhie sammut, haba ngi iadoh.
Ha ka por, ba ring ia ka phlim, kam don satia ka jingsngew pher eiei ruh em.
Ka dei ruh, ka jingshisha, ba ngam ju kham iadoh ha ki phlim bapher jongnga, baroh shi katta.
Hynrei, balei ngan nym kwah ban iadoh bad U Dharmendra, uba dei u aktor uba da bhabriew sat?" ka la ong shuh shuh.
Shillong: Ka jinghap slap, mynta ka sngi ha Shillong, ka long 8.6mm, katba ha Sohra, ka long 85.6mm bad ha Umiam, ka long 3.2mm.
Na bynta ki 24 kynta, ki ban wan, ka jingkhie eriong bad tied pyrthat bad nangta, sa ka jinghap slap, kaba jur bad kaba jur bha, ha ki bynta jong ka jylla.
Ha ka 5tarik Nailar 2023, kan don ka jingtied pyrthat bad khie eriong bad ka jinghap slap, kaba jur bad kaba jur bha bad katei kan bteng, haduh ka 8tarik Nailar 2023.
Ka jingther slap jur, ha ki jaka bapher.
Shillong:Ka seng Hynñiewtrep Youth Council (HYC) ha ka sngi Balang ka la leit ban dawa ia ka sorkar jylla ba ka dei ban pynbeit noh ia ka roster system, ha kane ka sngi ka seng ka la aiti ruh ïa ka dorkhas sha ka Myntri ba dei peit ia ka tnat kam aiñ jong ka sorkar jylla ka Kong M Ampareen Lyngdoh bad ban dawa ruh ba jing pyntreikam ïa ka Roster System na bynta ka jingthung kam ha ki tnat treikam ba pher ba pher jong ka sorkar jylla hap ban bud ryntih beit katkum ka Reservation Policy.
Haba kren sha ki lad pathai khu bor, hadien ba la dep ban iakynduh ia ka Myntri ki kam aiñ jong ka sorkar jylla, u President ka HYC u Bah Robert June Kharjahrin, u la ia thuh ba ka jing dawa ka HYC ban pynbeit biang ïa ka Roster ka dei namar ba ki kyndon kiba don ha ka Roster ki la noh shiliang palat haduh ba kan ktah ia ka iohkam iohjam ki khun samla jong ngi bad ka don ruh ka jingiatyngkhuh bad ki kyndon jong ka Reservation Policy.
“Ngi la ai jingmut ba ka ka sorkar kan pynbeit thymmai ia ka Roster System namar ha ki kyndon jong ka la kdew shai ba ka jingpyntreikam ïa ka Roster kan dei naduh u snem ba ka Reservation Policy ka treikam kata naduh u snem 1972 ,ha kaba ka jingthungkam ha ki tnat sorkar bapher bapher kan dei beit katkum ka Reservation policy jong u snem 1972, hynrei kiba bun na ki tnat treikam jong ka sorkar kim don shuh ki kot ki sla ha kaba ïadei bad ka jingthungkam naduh kitei ki snem," u la ong.
Shuh shuh, u la ong ba ka rai ka sorkar ban pyntreikam ïa ka Roster naduh kitei ki snem bala treikam ka Reservation ka la don pat ka jingïatyngkhuh bad ki kyndon jong ka Reservation Policy.
“Kat kum ka Resolution ban pyntreikam ia ka Reservation Policy ha u 1972 la ong ba ia kino kino ki kam ba lait ba dei bhah kawei napdeng ki kynhun jaidbynriew, lada dei ba kim lah ban pyndap na ka jingduna kiba thep kam ne kino kino ki daw la kdew ba ia kata ka bhah jong ki, yn rah sha u snem uba bud ban kham pynbun lang nalor ka 40% ha ka jingthungkam," u la ong.
“Ka Policy ka kdew ruh ba lada kiwei napdeng kine ki kynhun jaidbynriew kam lah ban pyndap tang marshiteng na ka 40% ia kane ka bhah jong ki yn pynjlan haduh lai snem bad lada kim lah ban pyndap ha u snem uba lai ka bhah na kito ki snem ba kim lah pyndap kan kut noh (lapse) hynrei ka Roster pat ka treikam ha ki jingthungkam wat ha kito ki bhah ba la kut (lapse) na ka jingbymlah ban pyndap bad kane ka don ka jingiatyngkhuh bad ka Reservation policy kumba ngi la kdew," u la bynrap.
U Bah Robert u la ong ruh ba ka seng ka ai jingmut ba ka Roster kan treikam naduh u snem ba la mynjur ia ka sha khmat ym ban phai shadien, namar lada phai dien kan pynmih pymban ia kiba bun bah ki kynrum kynram.
“Haba ka sorkar ka rah ia kino kino ki aiñ ne ki polisi bunsien ka jingtreikam jong ki ka long beit naduh u snem ba la mynjur shakhmat ym kum ka Roster kaba hap ban phai biang pynban shadien," u la ong.
“Dei namar ka jingphai dien biang ka Roster System ba ngi iohi ba ha man ki kam kiba lait kiba bun kiba iohkam ki dei beit ki paralok Garo namar ka bhah jong ki kaba la kut por naduh ki snem kiba kham mynshuwa ruh la pyndap biang ha kine ki snem kiba mynta la ha kino-kino ki tnat ba ka kam ka lait ," u la bynrap.
U la ong ruh ba na ka liang ka seng kam banse ba lada ka sorkar kam sngap ia ka ka jingai jingmut jong ka seng na ka liang jong ki kin mih sha madan ban ïakhih hynrei ka la maham lypa ba u Myntri Rangbah u dei ban shim ka jingkit khlieh lada ka mih ka jingjia sngewpher jaidbynriew kumba jia ha ka jingïakhih ia ka mat jong ka MBOSE.“Ngi la buh lupa ia kane ka jingmaham ba lada ka sorkar kam sngap ngim banse ban mih sha madan hynrei ngi kren shai ruh ba u Myntri Rangbah u dei ban shim pat ka jingkit khlieh lada mih ka jingsngewpher jaidbynriew hapdeng u Khasi bad Garo kumba jia ha ka jingiakhih ia ka ishu MBOSE ha ki snem kiba mynshwa," ong u Bah Robert.
Haba kynthoh ia ka jingbthah u Myntri Rangbah u Conrad K Sangma hapoh ka Iingdorbar Thawaiñ ba lada don kino kino kiba ym mynjur ïa kane ka Roster System ba kin leit ujor sha Kashari u la ong ba ka seng ka shim ba kane ka dei ka lad kaba khatduh eh lada ka sorkar ka shu kuman bad sngap ïa ka jingai jingmut jong ka seng.
“Wat lada u Myntri Rangbah u la kob lypa, ia kita ki bym hun ia ka Reservation Policy ba kin shu leit ujor beit sha ïingkashari na ka liang jong ngi, ngi kwah ba ngin ai jingmut shuwa ia ka sorkar jylla lyngba ka myntri ki kam aiñ hynrei lada kam poi shano shano ngim banse ban shim da kata ka sienjam namar kumba long mynta ki don tang artylli ki lynti ia ngi kata ban iakhih ha madan ryngkat u paidbah ne ban leit sha kashari," u la ong.
“U Myntri Rangbah u kren shai ba lada ym hun ia ka Roster leit ujor sha kashari bad ngi kwah ban ong ba lada don mano mano ba leit ujor kumba u la kwah hato kano kano ka rai bishar kaba ka kashari badon burom kan ai u kloi mo ban shim jingkit khlieh, namarkata, ngi sngew ba namar ka kam shna aiñ bad policy ka dei ka bynta ka Iingdorbar Thawaiñ bad ka sorkar na kata ka daw ngi ai jingmut sha ka sorkar," u la bynrap.
U bah Kharjahrin u ong ba ha ka jingshisha ka Sorkar ha jaka ban phah leit sha Kashari ka la dei ba kan khot shwa ban iatai hapdeng jong ki kynhun kiba kwah pynkylla bad kiba kwah ban pynneh ban sngewthuh ia ka jingmut jong ki bad ban nangta sa lah pat ban shim ia ka rai.
Shillong:U bah Friendly Kongwang Sordar ka Raid Mukertila, ula khot ia ka jingialang ba kyrkieh ia ki Rang bah Shnong, kiba hap ha ka Raid Mukertila, ha ka 1tarik Iaiong 2023, ha kaba ula pynpaw ia ka jing sngewpyrshah kaba jur, halor ka jing iehbein ka sorkar ia ka surok NH 40, Shillong Dawki, khamtam na duh na Lad Umsyiem.
La pyntip ruh, ba ha katei ka sngi, kan don ka jingkhang ia ki kali heh, ba kynthup ia ki bos bad ki trok, katba kiwei ki kali, kin iaid beit kum ba ju long, ong ka khubor.
“Ia katei ka jingleh jongnga kum U Sordar, ki la bun kiba ai jingkyrshan naduh ki riew rangbah bad ki paidbah jong ka thain" pynkut ka kyrwoh na U Sordar.
Kine keiñ kita ki Matti ba Khraw jong u Prestone, pynban ki biej Tasngeng ki dang jied bad ailad biang ia u, hato kane kam dei na ka daw ka  jingbiej pisa jong ki nong vote???? “Shah pynbiej man ka San snem, ngop ruh man ka San snem" la dei shisha kine kita kiba lah thangsaw ia ka jingiatip lem jong ki, bad kim lehraiñ bad don jing sngew shuh eiei shuh.
Shillong:U Lamphang ka ïingdorbar thawaiñ ka jylla u Thomas A.Sangma ha ka sngi Balang, ula lum ïa ka jingïalang jong ka High Powered Committee (HPC) ha kaba ïadei bad ka jingtei ïa ka ïingdorbar thaw aiñ bathymmai ka jylla ha Mawdiangdiang.
Ha katei ka jingïalang la wan ban ïashimbynta lang da u Symbud Lamphang u Timothy D Shira, u Myntri Rangbah ka jylla u Conrad K Sangma, ki Symbud Myntri Rangbah ka jylla kiba kynthup ia u Bah Prestone Tynsong bad u Bah Sniawbhalang Dhar, ki MLA kiba kynthup ïa u Rupert G Momin, Bah Charles Pyngrope, Bah Lahkmen Rymbui, Bah Banteidor Lyngdoh bad ki heh ophisar sorkar.
Katei ka kynhun ka la leit ruh ban jurip ïa ka jingtei ïa ka ïingdorbar thaw aiñ ba thymmai ka jylla kaba don ha Mawdiangdiang.
U Conrad K Sangma ula pyntip lyngba ka Twitter ka jong u, ba ki nongtrei ki dang trei shaid shaid ïa ka kam ha ka ban pynkhuid ïa ka bynta jong ka jingjulor jong ka jingtei khnang ba yn ïoh ban bteng biang ïa ka jingshna ïa ka ïingdorbar.
Shillong:Ka National media co-ordinator jong ka All Indian Congress Committee (AICC), ka Bobeeta Sharma ka la iathuh ba ka parti Congress ka la thung ia ki katto ki nongialam jong ka parti ba kin kren haba iadei bad ka jingshah mait kyrteng noh jong u Rahul Gandhi kum u dkhot jong ka ïingdorbar thawaiñ Lok sabha, kaba dei kawei na ki mat kaba la pynkhihwin ia ka ri india baroh kawei.
Haba iakren bad ki nongthoh khubor ha ophis treikam jong ka Congress ha nongbah Shillong, ka Bobeeta Sharma kaba la shah thung ha ka AICC, ban kren haba iadei bad kane ka mat, ka la iathuh ba baroh ngi tip ia ka jing shah mait kyrteng noh u Rahul Gandhi kum u dkhot jong ka ïingdorbar thawaiñ Lok Sabbha bad ngi la iohi ruh ia ki kam bad ki jingtrei shitom ki jong u Rahul Gandhi, ban kren ia kiba bun tylli ki mat ki jura kiba ktah ia u paidbah nong shong shnong jong ka ri ha ka jingim ba manla ka sngi ka jong ki, la ka dei ka jingkiew dor jong ki marbam mardih,ka kyrduh kam ka kyrduh jam, lada dei ka shong shngaiñ jong ki kynthei, ka hok jong ki riewlum bad shibun kiwei pat kiba ktah ia u luk u lak ha ka ri baroh kawei, u dei ruh ka sur jong u paidbah ha ka ri baroh kawei.
Ka Sharma, ka la iathuh ruh ba u Rahul Gandhi, u la kren ruh ha Parliament shaphang kawei na ki mat ba kongsan bha bad kata ka dei ka Adani Scam, ka jing bamklop pisa da katei ka kompeni, hynrei katei ka kompeni ka la ioh ia ka jingiada na ka sorkar, wat la ka jing bamklop pisa ka long kaba bun bha, kumta na ka liang jong ka Congress parti lem bad kiwei pat ki parti ha ka liang pyrshah ki la dawa ba kan don da ka jingtohkit ba kyrpang ka ban tip kum ka Joint Parliament committee (JPC) ban peit bniah bad wad jingtip bniah halor kane ka mat, hynrei, ym shem la ailad satia.
Ka la iathuh shuh shuh ruh, ba hadien khyndiat sngi ba u Rahul Gandhi u la wanrah ia kane ka mat ha ïingdorbar thawaiñ jong ka Lok Sabbha kane ka mukotduma barim, kaba naduh u snem 2019, ka la mihpaw biang, ha kaba iadei bad ka jingkynthoh jong u ha ka rynsan ialap elekshon ba balei baroh ki nongtuh ki don ia ka jait Modi?.
Ka ïingbishar jong ka surat ka la rai pynrem bad kumta hi u la shah mait kyrteng noh kum u dkhot jong ka ïingdorbar Lok Sabbha hadien ba u la shah rai pynrem.
Ka Sharma ka la ong ruh ba ka jing wanrah ia ka mukotduma ba naduh u snem 2019, ka long ban pynkylla noh ia ka jingiakren haba iadei bad ka mat bamklop pisa jong ka kompeni Adani bad ka jingiadei jong u myntri Rangbah duh jong ka ri bad u Gautam Adani.
Ka la iathuh ruh ba kiba bun ki kompeni kiba u Gautam Adani u la thied dei lyngba ka pisa kaba u la shimram da ki phew hajar klur tyngka na ki Bank, hynrei ban siew ia ka pisa pat u pan por kumba san snem, peit ia u Nirav modi, u Lalit Modi, hadien ba ki la dep ban shimram da ki phew hajar klur tyngka ki khlem siew shuh ia ka ram bad ki phet noh na ri India, ki dei ki nongthok,dei na kane ka daw ba u Rahul Gandhi u kren haba iadei bad kane ka mat khnang ba kan ym jia shuh, kum mynshwa, la ong ka Bobeeta Sharma.
Ka la pynshai ruh ba u Rahul Gandhi, u khlem shem la kren ia kino kino ki kynhun jaitbynriew kiba shong ba sah hapoh ka ri India, hynrei u la kren beit tang ia kito ki nongtuh kiba la shim ram na ki bank bad khlem siew shuh ia ka ram ba ki la dep ban shim bad phetnoh sha kiwei pat ki ri jong ka pyrthei, la iathuh ka Bobeeta Sharma.
Na ka liang jong u bah Charles Marngar MLA jong ka Congress na Mawhati constituency, pat u la ong ba u pynpaw bad pyrshah jur ia ka jingleh jong ka sorkar BJP, ha kaba u la ong ruh ba ka jingshah mait kyrteng jong u Rahul Gandhi ka dei ka jingleh donbor, balei tangba buh jingkylli ia ka jingbymlah jong ka sorkar ymlong shuh, ka synshar paidbah ha ri India ka la khyllem noh.
U MLA jong ka Mawhati constituency u la ong ba ka jingleh jong ka BJP, ka dei hadien ba ki la iohi ia ka bharat jodo yatra kaba la ioh jingkyrshan na kiba bun ki paidbah ha kylleng jong ki jylla jong ka ri india, ka la pynsheptieng ia ka BJP.U bah Marngar u la iathuh ruh ba ka jing shah mait kyrteng jong u Rahul Gandhi, lehse kan jia long pynban kum ha ki por kiba mynshwa ba ka Indira Gandhi, ka la shah mait kyrteng kum ka dkhot jong ka ïingdorbar Lok Sabbha bad hadien ka elekshon ka la wan phai biang kum ka dkhot jong ka ïingdorbar thawaiñ Lok Sabbha bad kum ka Myntri Rangbah duh jong ka ri india ha katei ka por.
Shillong:Ka Sur ki Nong West, mynhynnin ka sngi, ka la pynpaw ïa ka jingbynñiaw ïa ka sorkar MDA ka bym shym la lah ban ai ka jingbishar kaba hok halor ka jingshah siat u (L) Bah Cheristerfield Thangkhiew bad kam shym la lah ruh ban pynkynriah noh ïa ki jaidbynriew kiba sah ha Them Metor, Shillong.
U Nongïalam ka Sur ki Nong West u Samla Wilstone Soh shang, ula pynpaw ïa ka jinglyngoh ba ka sorkar haduh mynta kam shym la lah ban ai ka jingbishar kaba hok ïa ki bahaïing bahasem jong u (L) Cheristerfield Thangkhiew bad kam shym la lah ruh ban ai ka jingpynshitom ïa kiba donkti ha ka ban siatïap ïa une u rangbah haduh kine ki sngi.
Ula ong, ba na ka liang u MLA ka Nongkrem u Bah Ardent Basaïawmoit ula wanrah ïa katei ka mat ha ka Dorbar Mang Tyngka ban kylli na ka sorkar, mano ba ai bor ban phah siat hynrei ka jubab jong u Symbud Myntri Rangbah uba bat ïa ka tnat kam Pohïing kam long kaba shai, kumta ka Sur ki nong West ka dawa ba dei ban pynshitom ïa kito kiba donkti katkum ka aiñ.
Katba u Bah Dispitol Sun ula pynpaw ïa ka jingsngewkhia ba ka sorkar kam shym la lah ban pynkynriah ïa ki briew kiba shong basah ha Them Metor hynrei ka la shu kut tang ha ki Committee bapher bapher bad ka Sur ki Nong West ka kwah ba ka sorkar kadei ban pynkynriah noh ïa kito kiba shong be-aiñ ha katei ka jaka namar ki nongshong jong ka dong thaiñ, ki hap iaid lynti na katei ka jaka bad ka la ju don ruh ka jingjia ba kitei kiba shong be-aiñ kila leh tohmet, kumta ka sorkar kadei ban pynkynriah noh kloi ïa kitei khnang kan wanrah ïa ka jingshongsuk ïa ki paidbah bad ïa ka jaidbynriew.
U Samla Wanteibok Lyngdoh ula pynpaw ka jingsngewkhia ba kiba bun ki khun samla kynthei bad shynrang jong ka dong ka thaiñ ki ud ki nam, ba ka jingdon bad ka jingpyntreikam ïa ka Reservation Policy ka la ktah bha ïa kiba wad kam namar ïa kane ka policy la pyntreikam naduh ka por ba ïoh la ka jong ka jylla ha kaba ki kynhun jaidbynriew Garo ki ïoh 40% katba ki Khasi ki ïoh 40%.
Ula ong, lada peit ïa ka jingbun briew, lah kham bun paid ki Khasi ban ïa ki Garo, namar ki Garo mynta ki don kumba 9 lak ngut eiei katba ki Khasi ngi don 15 lak ngut eiei, te kane ka la wanrah ïa ka jingeh khamtam hadien ka jingwanrah ïa ka Roster System da ka ïingbishar ba donburom.
Ka Sur ki Nong West ka la pynpaw ruh ba ka ai jingkyrshan ïa u Bah Ardent Basaïawmoit uba la wanrah ïa kane ka mat ha Assembly ban phah pynbeit noh ïa ka Reservation Policy kaba la ktah shisha ïa ki Khasi ha kine ki snem kiba la leit haduh mynta bad ka Sur ki Nong West ka long kaba kloi ban mih shakhmat na ka bynta ka bha ka miat jong ki khun samla jong ka dong ka thaiñ bad ka jaidbynriew.
Shillong:Hadien ba ki 25 ngut ki nongshong shnong jong ka shnong Malchapara, kaba hap ha West Khasi Hills District ki la wan ban shong ban sah mynta kumba 2 miet 2 sngi ha ka ophis treikam u Sordar ka Hima Nonglang, kaba don ha ka shnong Langdongdai.
Ka jingwan phet jong kitei ki briew, ka long hadien ba ki la phetwir napoh khlaw, namar ba ki pulit ka Assam ki la wad ban kem ia ki.
Ha ka jingioh jingtip, la iathuh ba kine ki briew ha shwa ba kin wan sah ha ka ophis u sordar ka Hima Nonglang, ki la phet bad sah shah thngan mynta, la kumba 13 sngi bad 2 ngut ki nongshong shnong ki dang sah hapoh Jail ha Guwahati, namar ka jingpharep ki nongshong shnong jong katei ka shnong Malchapara, kiba ia shah ban don hapoh ka Assam.
Ha ka jingiathuh jong u Sordar jong ka shnong Malchapara u bah Lukan Marak, u la iathuh ba kin hap phet sha khlaw ha kine ki 13 sngi ba ka dep tang ban lait na ka jingleh donbor ki pulit Assam.
Ki la hap ban shong shah thngan ruh bad mynta haba ki poi ha ka ophis u Sordar ka Hima Nonglang, ki la sngewhun, namar u Sordar, u la pynioh ka bam ka dih.
Kine ki paitbah mynta ka sngi ha ka 29 tarik, ki la pynpaw ia ka jing sngewshngaiñ shibun bad ioh mynsiem, ha kaba ki 10 tylli ki shnong Border kiba hap ha Tarabari Sector bad Gizang ki ba la wan ai mynsiem bad kiba wan ai ka jingkyrshan hapoh ka ophis u Sordar Nonglang.
U President ka Tarabari bad Gizang Border Joint Committee, uba kyrteng u bah Gupta Sangma, u buh jingkyrpad ia ka Sorkar MDA, ba la ialam khmat da u Conrad K.Sangma ban iarap noh kloi ia kitei ki nongshong shnong na Malchapara kiba la wan sah ha ka ophis jong u Sordar Nonglang.
U la buh por ruh ba 3 sngi, ki dei ban thaw ki lad jingiarap bad lada kim leh eiei ha kine ki 3 sngi, ki paitbah jong kitei ki 10 tylli ki shnong khappud, kin mih paitbah bad ban iaid paitbah hapoh nongbah Shillong, khamtam ha Secretariat, la bynrap u President.
Shuh shuh u la ong ba lada jia ei ei kaba sniew ia ki paitbah, ka sorkar MDA kan sa shim ia ka jingbah khliehU Bah Birbor Riangtem u secretary jong ka Hima Nonglang, u la kyrpad ia ka sorkar MDA ba kin iarap kloi ia kine ki paitbah, katba lah, ha shwa ba ka ding kan klang bad ka jingiatip lem jong ki kam pat thangsaw.
Nongpoh: U Anand Singh Chauhan, Project Director ka National Highway Authority of India (NHAI) ha Shillong, u la ong ba ka jingkieng Dwarksuid kaba don ha surok Shillong By-pass bad kaba hap hapoh ka shnong Nongrah ha Ri Bhoi, ka la jan dep bad la kumno kumno, ka long ba ki kali heh bad kiba kit khia ki la long ban iaid ha u bnai Jymmang, mynta u snem.
Kum ban shu kdew hangne, ka daw kaba la pynlong ia ka NHAI ba kan shna noh da katei ka jingkieng heh, ka dei hadien ba ka jingkieng ha Dwarksuid ka la long kaba ym shngai shuh ha ka leit ka wan bad khamtam eh haba iaid ki kali heh bad kiba kitkhia bad kaba la wanrah jingma, ba ki kali heh ba kin iaid na ka jingkieng rim, namar ba la don ki bynta ba la orpait.
Utei u heh ka NHAI, u la ong ruh ba kumba ka long mynta, kan shimpor sa tang kumba 40 ne 45 sngi eiei, ban pyndep, namar ka jingpyntrei ka iaid shaid shaid bad ki briew kiba trei ruh, ki la trei khlem sangeh.
Lah ruh ban pynpaw hangne, ba ka jingkieng Dwarksuid ha Shillong By-pass, ka la dei kawei na ki jingkieng kiba donkam eh ha ka jylla, namar lyngba katei ka jingkieng, ki don shibun ki kali kiba iaid bad kaba dei ruh kaba pyniasoh sha kiwei pat ki jylla kiba don shatei lam mihngi.
Shillong:Ka tnat pyniaid elekshon jong ka ri india kaba la tip kum ka election commission of India (ECI) ka la pynbna ia ka elekshon ha 23-Sohiong constituency, ha kaba ka sngi thep vote kan long ha ka 10 tarik jymmang 2023 bad ka sngi ban ñiew ia ki vote pat kan long ha ka 13 tarik rymphang 2023.
Kane ka jingpynsangeh noh jong ki bor pyniaid elekshon ban pynlong lang ia ka elekshon ha ryngkat kiwei pat ki constituency ha ka jylla Meghalaya, ka dei hadien ba u kyrtong jong ka United Democratic party (UDP), u bah (L) HDR Lyngdoh, u ban aireng na katei ka constituency u la khlad noh shitaiew shwa jong ka sngi thep vote.
Ka tnat elekshon ka la pynbna ruh ba ka 20 tarik iaiong kan dei ka sngi ba khatduh ba ki kyrtong kin thep kyrteng na bynta katei ka elekshon,ka 21 iaiong 2023 ka sngi ban peit bniah ia ki kot ki sla thep kyrteng jong ki kyrtong bad ka sngi 24 tarik iaiong kan dei ka sngi ba khatduh ba ki kyrtong ba thep kyrteng kin weng noh ia ka kyrteng ka jong ki ban iakhun ha kane ka elekshon.
Kumban shu pynkynmaw ba hadien ka jingkhlad noh ba kyndit jong u bah HDR Lyngdoh (Bam kwai ha Dwar u Blei) ,u kyrtong jong ka parti UDP ha ka 20 tarik rymphang 2023,la pynkynriah noh ia ka elekshon ha katei ka constituency katba ka elekshon ha ki 59 tylli ki constituency kiba don ha ka jylla Meghalaya ka iaid beit shakhmat.
Ki kyrtong kiba la dep ban thep kyrteng ha katei ka por ki long u (L) HDR Lyngdoh na ka party UDP,u bah Osborne kharjana na ka parti Congress,bah Samlin malangiang na ka parti NPP,u bah Sandondor Ryntathiang na ka parti HSPDP,bah Seraph Eric Kharbuki na ka parti BJP lem bad u bah Stodingstar Thabah na ka parti TMC.Mumbai: Ka Parineeti Chopra, kaba dei ka aktress ba pawbha jong ka bollywood, la imat, ba ki la iateh sai iong sai saw bad u nongialam jong ka  Aam Aadmi Party, U Raghav Chadha.
Katei ka la paw pyrthei bha, ha kine ki sngi, hadien ba la iohi, ia kitei ki arngut ba ki ia pynlut por ha ka sor Mumbai.
U Sanjeev Arora, u nongialam jong ka  Aam Aadmi Party, u ai khublei kitbok ia U Raghav bad ka Parineeti, ba ki la sdang iajuh iajan.
“Nga kitbok ia U Raghav Chadha bad ka Parineeti Chopra bad ai ba ka jing iaieid jongki, kan dap da ka jingieid, ka jingkmen bad ka jing ia sngewjan iwei ia iwei pat.
Nga kitbok kitrwiang".
Hadien jong ka tweet na U Sanjeev, ki la don bun sa kiwei pat kiba buh jingkylli “Balei, kin iathoh noh seh?" bad uwei pat u kylli “Ka la thikna bha ne?".
La iathuh ba ka Parineeti bad U Raghav, ki ia pule lang ha ka  London School of Economics bad ki la ialong paralok la bun bun snem bad kitei ki ia dei paralok ruh ha ka  Instagram.
Kat haduh mynta, U Raghav, uba dei U MP ka Rajya Sabbha, um pat iathuh briew satia, ba ula ia ieid samla bad ka Chopra.
Shillong:U Myntri Rangbah ka Jylla Conrad K Sangma, ha ka sngi Ba-ar, ula ong ba ka Sorkar kam shym la lah satia ban pynkhie im ïa ka Mawmluh Cherra Cement Limi ted (MCCL), wat la ka la dep ban kynshew bad pynlut palat T.350 klur ka pisa.
Haba jubab ha Ïingdorbar, u Conrad ula ong ba ha kine ki san snem ba la leit, ka Sorkar ka la theh biang sa T.100 klur sha ka MCCL ba kan siew ïa ka tulop bad ki bainong jong ki Nong trei.
“Ka Sorkar ha kiba bun ki khep ka la theh bad kynshew pisa ban pynim ïa ka MCCL," ula ong.
Haba pynpaw ba ka Sorkar kam lah shuh ban ïai bteng ha kaban kynshew pisa ïa ka MCCL, u Myntri Rangbah ula ong ba na ka bynta ka bha ka miat jong ki Nongtrei bad ka pla tyngka, ka Sorkar ka la wad ïa baroh ki lad ki lynti ban leit da ka Joint Venture ha ka ban pynïaid ïa kane ka kompani ka sorkar.
“Hynrei, ngim pat dep shim rai satia halor kane ka kam," ula ong.
U Conrad ula pyntip ba ka Joint Venture Partnership ka dei kawei na ki lai tylli ki lynti ba ka Sorkar ka dang bishar.
Ki artylli kiwei pat ka long ba ka Sorkar kan ïai bteng ban kynshew pisa ha ka kompani lane ban shu khang dam noh ïa ka kompani.
“Ki don satang kine ki lynti bad ngi la pyrshang ban wanrah da ka lynti kaba biang eh khnang ba kan nym kynton than ïa ka jingpynlut ha ka Sorkar," ula ong.
Shuwa kane, u Nongïalam ka VPP bad MLA ka Nongkrem Bah Ardent M Basaïawmoit ula ong ba lada leit da ka Joint Venture kan buh ïa ka MCCL ha ka jingma haba ai jingmut ba kan bha shibun lada ka Sorkar ka shong pynïa nujor bad ka jingtreikam ki karkhana dewbilat kiba don ha Ri-lum Jaiñtia.
Haba jubab, u Symbud Myntri Rangbah ba khmih ia ka Tnat Commerce & Industries Bah Sniawbhalang Dhar ula pyntip ba ka Sorkar ka dang ap ïa ki kot ki sla ban sa aiti da ka kompani, kaba la pynpaw ïa ka jingkwah ban ïatreilang bad ka Sorkar lyngba ka Joint Venture.
“Ka jingbishar ka dang ïaid bad ngin sa shim ïa ka rai hadien ba ngi la bishar ïa ki kot ki sla jong ka kompani," ula ong.
U Symbud Myntri Rangbah ula kular ban sa shong bishar ïa ka jingai jingmut ban shong nujor ïa ka jingtreikam ka MCCL bad ki karkhana ha Ri-lum Jaiñtia.
Ka MCCL ka don haduh 280 ngut ki Nongtrei.
Shillong:U Symbud Myntri Rangbah ba khmih ïa ka Tnat kam Pohïing (Police) Bah Prestone Tynsong, mynta ka sngi ba ar, ula kyntait ïa ka jingkynnoh halor ka jingmih ka jaitbynriew riewlum “High Level" haba pyntip ruh ba ka Sorkar kan sa shong bishar ïa ka jingbatai ba la aiti da ka Tactical Team-I, kaba leit khyn ra ïa ka Ïingsah u Nongïalam barim ka HNLC (L) u Bah Cheristerfield Thangkhiew, kaba lam sha ka jingïap jong u ha ka 13 tarik Nailar 2021.
“Lada phi lah ban sei ïa ka sakhi da ka jingthoh, hynrei kan shu long tang kaba mih na ki rym miang shyntur bad ka jingkwah kren pyr shah hynrei ka Sorkar kam pdiang ïa kum kine ki jingkren ba ngi donkam ban pynkha sa kawei ka Jaitbynriew riewlum ha Meghalaya," ong u Bah Prestone haba jubab ïa ka cut motion ba la wanrah da ki arngut ki Dkhot ka Liang Pyrshah u Bah Ardent M Basaïawmoit (VPP) bad u Dr Celestine Lyngdoh (Congress) ha Ïingdorbar Thaw Aiñ.
Haba pynpaw ba kyntien ‘High level’ ka mih ha ki ïew ki hat, u Symbud Myntri ula ong, “Ha katei ka por haba nga long u Nongaiktien ka Sorkar MDA, nga ju pynshai da kaba ong balei ba phim wanrah ïa kita ki dkhot ka High Level bad balei ba phim ujor ejahar pyrshah ïa ki dkhot kata ka High Level".
Halor ka jinglong jingman jong ka kam ba ïadei bad ka jingkynnoh siat ïap ïa u Bah (L) Cheristerfield Thangkhiew, u Bah Prestone ula ong ba ka Sorkar ka dang shu ïoh pdiang ïa ki jingbatai na ka kynhun Tactical team-I ha kine ki khyndiat taïew ba la leit noh.
“Mynta ka Sorkar kan sa shong bishar ïa ka jingbatai.
Kam dei kaba ngi kwah pynslem ïa ka kam hynrei ai ba ngan kular ïa ki dkhot ka Ïing ba kane ka kam ba sahteng kumba la ai jingmut da ka Inquiry Commission, ka Sorkar kan sa shim ïa ki sienjam katkum ka lynti kaba dei," ula bynrap.
Haba ïadei bad ka hukum ka Ïing kashari Meghalaya High Court ban phah pahara da ka CISF na ka bynta ban tehlakam ïa ka jingkhaï? tuh ïa u dewiong ha Jylla, u Symbud Myntri Rangbah ula ong, “Ai ba ngan pynshai ba lada phai sha ka jingtreikam ka tnat Pulit, ngi la lah ban tehlakam.
Ngan ym kren than ïa ka hukum ka Ïingkashari, hynrei ai ba ngan kular ïa ka Ïïng ba ki Pulit jong ngi ki la biang lut nadong shadong ban tehlakam ïa kiei kiei hapoh ka Jylla Meghalaya".
U Dr Celestine Lyngdoh, haba ïashimbynta ha ka jingïatai, ula kyntu ïa ka Sorkar Jylla ban ai laitluid ïa ki pulit ba kin treikam bad ban ailad ïa ki ba kin trei la ka kam.
Haba ïada ïa ka tnat lajong, u Bah Prestone ula ong ba ka Sorkar ka la ai ka kti ba laitluid ïa ki Pulit ban tehlakam ïa kiei kiei baroh la ka dei ka kam bymman lane ka jingshongsuk shongsaiñ lane ka kam ba ïadei bad ka jingshngaiñ ka Jylla haba bynrap ba ka Sorkar kam ju mushlia satia ïa ka jingtrei kam jong ki Pulit.
Halor ki jingeh ba la pynpaw da ki Pulit, u Symbud Myntri Rangbah ula ong, “Ngan sa shong bishar bad ngan sa pule bniah ïa kine kiei kiei baroh namar ngi kwah ban ai mynsiem ïa ka Tnat Pulit baroh kawei".
Haba phai sha ka jingtreikam ki Pulit katkum ka juk ba mynta, u Bah Prestone ula pyntip ba ma u ha ryngkat ba ka kynhun jong u, kin sa leit ïakynduh ïa ki Ophisar ka Ministry of Home Affairs (MHA) hadien ka Dorbar Mang tyngka ban ïakren kham bniah ïa ki kam ba ïadei bad ka jingtreikam ki Pulit kat kum kane ka juk ba mynta.
Haba u Bah Ardent u kwah ban tip mano ba ai hukum ban siat ïap ïa u Bah (L) Cheristerfield, u Bah Prestone ula ong, “Ngi la dep ban pan jingpynshai na ka kynhun.
Ïa mynta ngam lah ban ong mano ba ai ïa ka hukum" haba pynpaw ba ka jingthmu ba nyngkong eh ka long ban kem ïa une u nongïalam barim jong ka HNLC.Naduh ba synshar ka NPP ,,UDP…ki la sdang ban pharia ia ka jaidbynriew jong ngi,,ha kata ka High level,,low level,,12 Shaka ki truck ki kit dewiong,,,hynrei ki ong pat ym don kali ba kit dewiong beaiñ…haduh u 2028 Kan don jingma ia ka ri bad jaidbynriew jong ngi.
Kat nang slem nang rben ki jyrsieh, ym don jingkyrmen ba ki jaboh kin khuid.
Shillong:Ka Central Executive Committee (CEC) jong Seng Garo Student union (GSU) lyngba ka kyrwoh ba la pyllait ha ka 28 tarik lber ka la pynpaw ia ka jing sngewkhia ba jur haba iadei bad ka jingkren jong u presi dent jong ka Voice of the people party (VPP),u bah Ardent Miller Basaiawmoit, haba iadei bad ka jingkwah jong u ban pynkylla ia ka Roster system kaba la biang bad treikam bha, kaba la mynjur ruh da ka ïingbishar badon burom jong ka Meghalaya High court.
Na ka liang jong ka seng GSU, ka la buh jingkylli ba ha duh katno u president jong ka VPP u lah ban ialam bakla ia ki paidbah haba iadei bad ka roster system.
Ka seng GSU ka la kam ruh ba ka Roster system ka dei kaba la biang, kaba lah bad kaban sa lah ruh ban ai ka lad ban ia ryngkat ia baroh lang.
Ka la kynthoh jur ruh ia u president jong ka VPP ba imat u dei u briew ba kwah ba ka thungkam thungjam kan dei napoh ïing, ka kam na bynta ka pisa bad u briew uba kwah ruh ba ban pynduh noh ia ka bhah bad ka lad ia ki jaitbynriew Garo.
Ka seng GSU ka la pynpaw ruh ba kum kane ka jingleh na u briew saiñ hima sima ba la ih bad san bha ka lah ban wanrah ia ka jing babe.
Ha kawei pat ka khubor, ka Achik Conscious Holistically Integrated Krima (ACHIK) ka la pynrem jur ïa ka seng saiñ pyrthei Voice of the People Party (VPP) halor ka jingthmu ban pynlong ïa ka rally pyrshah ïa ka Roster System jong ka Reservation Policy ka Jylla haba kyrmen ba kane ka seng saiñ pyrthei kan don ïa ka jingsngew lem kaba dei.
Ka Legal Counsel Bernita Rangsa Marak jong ka ACHIK, ka la pynpaw ïa ka jingsngewkhia halor ka sienjam ba la shim da ka VPP pyrshah ïa ka Roster System bad kynnoh ba kane ka seng saiñ pyrthei ka don jingthmu ban wanrah ïa ka jingsngew ïapher Jaitbynriew hapdeng ki shipara jong ka Jylla Meghalaya bad ban pynshlur ïa ka jingleh shiliang ïa katto katne ki paid riewlum ka Jylla.
Katkum ka jingong jong ka, ka Roster System kaba la bthah ban pyntreikam da ka Ïingkashari Meghalaya High Court haba ïadei bad ka bhah thungkam, ka long ban tehlakam ïa ka jingleh bym hok bad pynkut ïa ka jingbamsap nalor ban pynïeng rasong ïa ka bhah thungkam ka Jylla (Job Reservation Policy) katkum ki jingshem jong ka.
“Ka ACHIK ka pynrem jur ïa ka sienjam jong ka VPP ban pynlong ïa ka rally pyrshah ïa ka Roster System bad kyrmen ïa ka jingsngew lem kaba bha," ong ka Bernita.
Katkum ka jingong jong ka, ka jingshem na ka jingwad bniah la lap ba ka bhah ïohkam jong ki Garo kam long satia katkum ka bhah kaba dei ban ïoh kaba kot tang 33 % bad ïa kane la pdiang ruh da ka Ïingkashari High Court bad dei namar kata, ka bthah ban pyntreikam ïa ka Roster System ha ka State Reservation Policy ka Jylla.
“Ka sur ba pyrshah ïa ka hukum jong ka Ïingkashari ka dei kaba ïaid pyrshah (contempt) ïa ka hukum," ong ka Bernita kaba dei ka nongsaid aiñ.
Ka la ong ruh ba ka ACHIK kan pynthikna ba ka sienjam ba la shim da ka VPP pyrshah ïa ka hukum jong ka Ïingkashari kan nym ïohi ïa ka jingïeng pyrshah na baroh ki paidbah ka Ri-lum Garo.
Ha u prah long live bah arden we r with uOne combined policy for indigenous peoples of the state.
Merge both reservation of khasi- jaintia and Garos 80% together.
One state, one policy.
No more discrimination in reservation.
VPP right move.
Only in the Legislature members can discuss this issue, student body can intervene only student problems.
Lada laitkam 10 tylli 7 ioh u garo 3 ioh u khasi katta ruh phi ong kala biang bha, ka khwan shimet iaka jait bynriew garo ta ruh phi ong ka biang, ko sniang, u khasi u don 30 lak u garo u don 15 lak, ta ruh phi ong ka bniang, iaid shaphrang vpp ngin kyrshan iaphi met bad mynsiemm, ha Jing shisha lei2 dei ban ioh u khasi 7 naka 10, u garo 3 namar ba u kham bun paid u khasi.
ka long shisha ka jing leh shiliang ha ka ioh kam ioh jam ianujor ngi bad u Garo dei ban kylla noh.
ka biang bha kane ka phang ba la plie da ka vpp.
u khasi u dei hok ban ioh ia ka kam 75 na ka 100 ia kaba tam dei hok ban ioh u garo namar,  lada ia nujor ia ka jibgbun paid ruh u garo u dang don tang ⅓ na u paid khasi.
kmta ka jingwan rah ka vpp ia kane ka mat ka long kaba biang eh bad ka longruh kaba mntoi ia u paid khasi baroh kawei… vpp ka dei shisha ka party kaba iohi jngai ia u paid riewlum…No more discrimination….
so stop talking about reservation policy and to remain as it is……Iaid shaphrang vpp we love u n God loves u.
Shillong:Ka Meghalaya Pradesh Congress com mittee (MPCC) ha ka sngi ba ar, ka 28 tarik jong u Lber ki la pyn long da ka jing ialang ba lyngkot ban pyn paw ka jingpyrshah jur ia ka jing shah mait kyrteng jo ng u Rahul Gandhi kum u dkhot jong ka ïingdorbar Lok Sabbha.
Ha kane ka jingialang ba la pyn long ha phyllaw jong ka ophis treikam ka Congress, ki nong ialam jong ka parti ki la pynpaw ia ka jing pynrem ia u myntri rangbah duh jong ka ri u Narendra Modi bad ia u myntri ki tnat kam pohïing jong ka ri u Amit Shah.
Kine ki nongialam jong ka Congress ha ryngkat ka jing pyrta down dowm Modi bad Amit Shah, ki la rah ruh ia ki jingthoh ba la thoh, democracy is in danger, ka mut ba ka synshar paidbah ka la don ha ka jingma bad donkam ban iada ia ka jinglaitluid ha ri india.
Kum ka dak ka jingkyrshan ia u president barim jong ka All Indian Congress Committee (AICC), ki dkhot jong ka Congress ki la pyrta ruh Rahul Gandhi Zindabad.
Haba iakren bad u nongialam jong ka Congress Legislature party (CLP) ha ïingdorbar thawaiñ jong ka jylla Meghalaya, u ba long ruh u nongaiktien jong ka parti u bah Ronnie V Lyngdoh, u la iathuh ba ka parti Congress ka ai ka jingkyrshan pura ia u nongialam jong ka parti u Rahul Gandhi, hadien ba u MP jong ka Wayanad parliamentary constituency u la shah mait kyrteng noh ha ki khyndiat sngi ba la dep.
U MLA jong ka Mylliem constituency, u la ong ruh ba ka jing shah mait kyrteng jong u Rahul Gandhi, ka dei ka jingthombor ia ka synshar paidbah, namar u dei u wei na ki nongialam u ba kren barabor ia bun tylli ki mat kiba ktah ia ka imlang sahlang jong u paidbah ha ka ri hi baroh kawei.
U bah Ronnie V Lyngdoh u la ong ruh ba ka bharat jodo yatra, ka prokram ba la pynlong da ka parti Congress ha kylleng ki bynta jong ka ri ha ka jinglam khmat jong u Rahul Gandhi ka la pyntieng pynsyier ia ki nongialam jong ka parti BJP bad ia ka kynhun synrop National Democratic Alliance (NDA) hi baroh kawei.
Ha kane ka jingialang ba lyngkot jong ka MPCC la iadonlang ruh da ki MLA jong ka parti kata u bah Charles Marngar MLA ka Mawhati constituency, u Dr Celestine Lyngdoh MLA ka Umsning Constituency, u Saleng A Sangma MLA ka Gambegre Constituency bad u bah Ronnie V Lyngdoh MLA ka Mylliem constituency nalor kiwei pat ki nongialam jong ka Mahila Congress.
Kumban shu pynkynmaw ba u Rahul Gandhi u la shah rai pynrem ban shong patok haduh arsnem, hadien ba u la kynnoh pyrshah ia u Modi, ha kaba u la ong ba kumno ba jan baroh ki nongtuh ki don ia ka jait Modi.
Haba iadei bad katei ka jingkren u Rahul Gandhi u la shah ujor da ka case bai mynraiñ khmat ha u snem 2019 bad u la shah rai pynrem ruh ban shong patok haduh ar snem, hadien ba um shem la pan map satia, na ka iing bishar.
Shillong:Ka thaiñ shatei lammihngi jong ka ri india ka la ia kynduh ia ka jing pynjah bor ding, ha kine ki sngi namar ka jing kyrduh bording elektrik ha kine ki jylla.
La iathuh da u Myntri Rangbah jong ka jylla Meghalaya ha ka 28 tarik lber 2023, haba iakren bad ki nongthoh khubor ha nongbah Shillong.
U Myntri Rangbah jong ka jylla Meghalaya, u la iathuh ruh ba u don ka jing thrang ban kham pynduna ia ka jing pynduh ding, ha ka jylla kaba ktah ia ki paidbah nong shong shnong.
U Conrad Sangma u la iathuh ruh ba ka long ka man jong ka jingioh bording elektrik ha ka jylla, ka la nangkiew bha ha kine ki khyndiat snem.
U la iathuh ruh ba mynta u snem ka jing pynjah light kam shem la don satia ha u bnai Rymphang bad lber.
Lada ianujor bad u snem ba ladep, ka la don ka jingkiew khyndiat haba iadei bad ka rukom pyniaid ia ka bording elektrik.
Kane ka mat ka dei kawei na ki mat ba la don la slem bha ha ka jylla, ala iathuh u myntri rangbah ka jylla Meghalaya.
U la iathuh ruh ba ki don katto katne kiba hap ban bud ryntih ban pynduna ia ka jing pynduh ding, ha ki katto katne ki bynta lane ha ka shisngi.
Shillong: Ka NEHU – Hynniewtrep Hosteller’s Union mynta ka sngi ka28th tarik u Lber 2023 ka la ioh ban pynthymmai ia ki nongkitkam jong ka samoi treikam 2023-24 hapoh ka skulbah NEHU.Ia kane ka jingialang la pyniaid da u samla Comingstar Kharsyntiew (President barim) ha ryngkat ka jingdon lang jong u samla Joplin Patlong (General Secretary barim).
Ki Nongkitkam ba thymmai ki long kine harum :• President : Samla Wanteiboklang Hadia• Vice-President : Samla Fricky Marwein• General Secretary : Samla Riphaidien Dhar• Asst.General Secretary : Samla Ibakordor Marwein• Publicity Secretary : Samla Kairang Malngiang• Asst.Publicity Secretary : Samla Bashan Kur Buhroy• Socio-cultural Secretary : Samla Maida Ohi Dkhar• Asst.Socio-cultural Secretary : Samla Toniho Kharsati• Organising Secretary : Samla Balaplielad Blah• Asst.Organising Secretary : Samla Annievia Ksoo• Finance Secretary : Samla Johnny Suchiang• Asst.Finance Secretary : Samla Dines Dkhar.
Shillong:Ka dorbar Raid kongthong ka pyntip paidbah shaphi baroh ki para shnong ba marjan bad ia baroh kiba ju mlien ban pyniap pathar ia ki dohwah doh um baroh shi katta, ha ki wah kiba hap hapoh u pud u Sam ka Raid Kong thong ba naduh kane ka sngi ba la pyntip kim bit shuh ban pyn iap pathar iaki dohwah doh um dakaba siat bom (dynamite), tong ne buh jar, shoh kino kino ki jait dawai pyniap bad ban set ne duid wah naduh ba la pynbna iaka khubor bad na ka liang jong ka Raid kongthong, ka la dep ruh ban sieh thoh iaka jing maham ha shi lynter jong ka wah, namar kata ka Raid kongthong sa shisien pat ka maham jur ba lada lap ia kino kino kiba leh pyrshah ia kitei ki ki jing maham yn pynshistom, kat kum ki lynti jong ka ain, ong ka kyrwoh na u Bah Stogent Lynrah secretary jong ka Raid kongthong hima Sohra.
Ka jingdon jong ki post elektrik ba la jan kdiah bad khein na ka jingbam sarang ha ka shnong Umdap, Dumu ha Ri Bhoi, ka la buh jingma ia ki paidbah ha ka leit ka wan, namar ki tei ki post elektrik ki lah ban khyllem ha kano kano ka por, khamtam ha ka por slap ba wan ka eriong, namar ba la shu kyrshan da ki dieng, na ka jing bym shimkhia ka tnad Me.
E.C.L ban pynbha lane ban bujli ia ki post wat hadien bala ujor bad pyntip na ka shnong.
Bun na ki post elektrik ba don ha umdap, Dumu ki dei ki ba la don jingma bad lah ban khyllem ha kano kano ka por , hynrei haduh mynta ym don ba shim khia na ki bor ba dei peit, kaba lah ruh ban wanrah kano kano ka jingjia ba sngewsih ha kano kano ka por namar ki tei ki post elektrik ki dei kiba don hapdeng lynti shnong.
Kumta na ka liang ka shnong, ka kyrpad sha ka tnad Me.
E.C.L ba dei ban shimkhia mardor ym ban ap haduh ban da mih ki jingjia ba sngewsih , namar ia kitei ki post la donkam ban shna lane ban bujli noh da ki wei na ka bynta ka jing shngain ki paidbah nongshong shnong.
Shillong:U Nongïalam jong ka seng, ka Voice of the People Party (VPP) Bah Ardent M Basaïawmoit, mynhynnin ka sngi nyngkong, ula dawa ban pynshitom ïa kito ki briew kiba ak ïalade kum ki ‘VIP’ da kaba tah iit ïong ha ki kali.
Haba wanrah ïa kane ka mat, ha ka kynta kylli jingkylli ha Ïingdorbar, u Bah Ardent ula ong ba ki la don bun bah ki briew kiba ak ïalade kum ki VIP.Ula kynnoh ba kine ki briew ki la tah iit ïong bad ha ki katto katne ki khep ki dei ki paralok, ba ha ïing ne kiba ïatreilang bad ki briew kiba don ha ka bor.
Haba kwah ban tip ïa ki sienjan ban shim pyrshah ïa kine ki nongpynkheiñ aiñ, une u MLA ka Nongkrem ula ong ba ka Ïingkashari Supreme Court ha ka 27 tarik Ïaïong, 2012, ka la khang pyrshah ban tah iit ïong ha ki kali palat ïa u pud ba la shah katkum ka Motor Vehicle Act, haba ong baka jingpyndonkam ïa ka iit ïong ka dei kaba ktah ïa ka imlang sahlang bad ïarap ïa ki nongleh bymman ban rieh na ki kti jong ka aiñ.
Ka Ïingkashari ki lai ngut ki Nongbishar ba la khlieh da u Chief Justice SH Kapadia ka la ong ba ki kompani (manufacturer) ki lah ban pynmih ïa ki kali bad ki iit ïong hapoh u pud jong ka visual light Transmission (VLT) ba long 70% na ka Iitkhmat bad iit nadien ba 40 % ki iit na ki jingkhang.
Ka Ïingkashari ka la bthah ïa u Home Secretary bad kumjuh ruh ïa ki Khliehduh jong ki Pulit ha ki Jylla ka Ri ban pynthikna ïa ka jingpyntreikam pyrrkhing ïa kane ka hukum, kaba lah pyntreikam naduh ka 4 tarik Jymmang, 2012.
U Bah Ardent, ula ong ba ka Ïingkashari ka la ong ruh, “Ka jingpyndonkam ïa kine ki film ïong la pynshisha ba ka long ka paradise ki riew bymman bad ki kam ba ktah ïa ka imlang sahlang.
Kane khlem pep ka ïarap ïa ki nongleh bymman ban rieh na ki khmat ki Pulit bad pynshlur ban leh ïa ki kam pyntriem kum ka jingïuhroit ïa ka longryngïeng ki kynthei, kam tuh kam rahbor bad kiwei".
Haba jubab, u Myntri Rangbah ka Jylla Conrad K Sangma ula kular ïa ka Ïingdorbar ba ka Sorkar kan sa shimkhia mardor ïa kane ka kam haba ka ïoh pdiang ïa kano kano ka jingujor.
“Wat ha ka kali jong nga ruh, ngam shym la pyndonkam ïa ki iit ïong," ula ong.
Ki don haduh 103 tylli ki kali VIP ha ki kyrdan bapher bapher ba kynthup ïa 2 tylli kiba hab hapoh ka Z+ category, 10 tylli ki Z category, 19 tylli ki Y category bad 72 tylli ki X category.
Hynrei u Conrad ula ong ba ka hok ban ïoh jingïada ïa ka jingshngaiñ jong kine ki briew ka long katkum ka “Yellow Book", ka kot barieh bha (secret document) na ka bynta ka jingai jingïada bad bynrap, “Namar kata, la pyrkhing ïa nga ban ai shibun ki jingtip halor ka “Yellow Book".
Shillong:Ki ophis ka sorkar jylla, ki tnat revenue bad magisterial Court bad ki skul ruh kin khang ha ka East Khasi Hills District, ha ka 10tarik Iaiong 2023, na ka daw jong ka Shad Suk Mynsiem, ong ka kyrwoh na Commis sioner & Secretary to the Government of Meghalaya, General Administration (A) Department.
Shillong:Ka Myntri ka Koit ka khiah ka Kong Ampareen Lyngdoh, mynhynnin ka sngi Nyng kong, ka la ong ba ka song pisa ba ïadei bad ka khlam Covid-19, ïa kaba la pynsngew thuh bakla ba ka jah rngai, ka dei ka bym pat pynlut satia bad ïa kane ka pisa yn sa pyllait katkum ka jingïaid ka jingtrei jong ki kam ba la ai ban pyntrei.
Ka kong Ampareen ka la pyntip ïa kane haba jubab ïa ka zero hour notice, ba la wanrah da u MLA ka VPP na North Shillong u Bah Adelbert Nongrum halor ka RTI ba la pan da u Bah Disparsing Rani, kaba kynnoh jah rngai haduh T.43 klur ka pisa ba la mang ban ïakhun ïa ka khlam Covid hapoh ka Jylla.
Ka Kong Ampareen ka la pyntip ba ha ka por ba lynshop ka khlam, ka Sorkar India lyngba ka Ministry of Health & Family Welfare ka la wanrah ïa ka song pisa Emergency Covid Response Package ban kyrshan ïa ki Jylla ha ka jingïakhun pyrshah ïa ka Covid.
Ïa kane ka song pisa la ai ïa ka Meghalaya ha ki ar bynta kata ka ECRP Phase I bad ka ECRP Phase-II.Ïa kane la bei lyngba ka National Health Mission.
Ka ïathuh ba ka ECRP Phase-I ka dei kaba la mang 100% da ka Sorkar Pdeng katba ka ECRP-II ka dei kaba la mang 90 la 10 hapdeng ka Sorkar Pdeng bad ka Jylla.
Ka ECRP-I ka dei jong u snem 2020-21 bad ka ECRP-II ka dei jong u 2021-2022.
Ka Myntri, ka la pynshai ba ka jingkylli ba la wanrah ha ka sien ba khatduh ha Ïingdorbar kata ha ka Dorbar Synrai u 2022, ka long ba ka song pisa ba la pynlut ka dei na ka Sorkar Pdeng bad Sorkar Jylla kumjuh.
Namar kata, ka jubab ba la ai ka ong ba T.76.56 klur hapoh ka Ïingdorbar.
Ka la kdew ruh ba ka RTI sha ka Ministry ka Sorkar Pdeng, ka la pan ïa ka song pisa ba la mang ïa kaba ka jubab bala ai ka long ba kat haduh ka 20 tarik Kyllalyngkot, 2023, ka long T.104.12 klur.
“Nga kwah ban kdew hangne ba ka song pisa ba la kdew ha ka RTI ka dei kaba dei hynrei, ka jubab ba la ai ha ka Dorbar Synrai ka long halor ka pisa ba la dep ban pynlut," ong ka kong Ampareen.
Ka Myntri ka la pyntip ruh ba shibun ki kam la pyntrei na ka ECRP-II kiba dang ïaid haduh mynta.
Nalor kata, ka jingmang ïa kawei na ki kam ba heh bha jong ka song ka Critical Care Block kaba kot haduh T.21.38 klur, la ai kham hadien ïa kiwei kiwei ki kam.
Ka jingpyntrei ïa kane ka kam ka dang shu sdang bad kam pat don satia ka jingpynlut ïa ka pisa.
“Namar kata, ka pisa ba la ïasngewthuh bakla ba ka jah rngai ka dei ka bym pat pyndep bad yn sa pyllait ïa ka katkum ka jingïaid ka kam ba la pyntrei," ong ka kong Ampareen.
New Delhi:Ki MP jong ka seng Congress lem bad kiwei de ki liang pyrshah, ki phong da ki sopti iong mynhynnin ka sngi, ban pyrshah halor ka jingpynduh noh ia ka jinglong dkhot na Lok Sabbha, ia U Rahul Gandhi.
Katei ka jingjia, ka la pynlong ia u Om Birla, lam phang dorbar Lok Sabbha, ba un pynkut noh ia ka iing dorbar, tang mar ia shong trei kam, da ki katto katne sekhon.
Mar ia sdang ka iing dorbar, ki dkhot jong ka seng Congress, ba kynthup ia U T N Prathapan Hibi Eden, Jothi Mani S, U Ramya Haridas, ki la tur shapdeng jong ka iing bad ki la tar ia ki kot kiba don ha miej jong ka iing dorbar bad ki la kawang sha ka liang ba shong u lamphang dorbar bad ki don ruh kiba kaweh da ki jain iong sha ka jaka shong u lamphang dorbar bad mar kumta hi, u lamphang dorbar, ula pynwai noh ia ka iing dorbar, ha kaba ula buhpor, ba kan iakynduh biang, ha ka por 4baje janmiet.
Hynrei ki dkhot jong ka seng Congress, ki la iai bteng ban tar ia ki kot ki sla bad kawang sha ka shuki, ba don u lamphang dorbar bad ki la kawang ruh ia kawei ka jingthoh banner, sha ka jaka shong u lamphang dorbar, hadien ba um don shuh, ha katei ka jaka shong jongu.
Da kaba phong da ki jain iong, ki MP jong ki liang pyrshah, mynta ka sngi, ki iaid paidbah na Parliament sha Vijay Chowk ban pyrshah halor ka jingsngap jar jong ka sorkar India, halor ka jinglum spah jong U Adani bad ka jingpynduh noh ia ka jinglong dkhot U Rahul Gandhi na ka dorbar Lok Sabbha.
Kitei ki dkhot ki rah ia ki placard, kiba thoh ‘Satyamev Jayate’ bad ka kyntien kaba thoh ‘save democracy’, ha kaba ki MP, ki iaid sha Vijay Chowk bad ia lum paidbah.
Ki liang pyrshah, kiba shim bynta lang mynta ka sng, ban iaid paidbah bad kyrshan ia ka seng Congress, ki don 17 tylli bad kitei ki kynthup ia ka DMK, SP, JDU, BRS, CPM, RJD, NCP, CPI, IUML, MDMK, KC, TMC, RSP, AAP, J&K NC bad ka Shiv Sena (UBT).
Shillong:U bah F Marpna, General Secretary jong ka KHNAM, ha ka kyrwoh khubor, mynta ka sngi, ula ong ba u Myntri Rangbah ka jylla, ula iai pynmih khubor, halor ka mat jong ka lynti rel, bad kam dei shuh kaba phylla, hynrei ka la shai ba ka sorkar pdeng bad ka sorkar jylla, kin pyrshang bor bah ban pyndep ia kane ka jingthmu.
Kumba ka seng ka la juh pynsngew sha ka sorkar jylla, halor ka nongrim “Ngim pat pdiang ia ka lynti rel katba ym pat pyntreikam ia ka ILP, ha ka jylla Meghalaya baroh kawei.
Ka jingkren jong U Myntri Rangbah shaphang ka Rel kit mar kamdei ban pyngngop ia u paidbah ka jylla, namar lada la pdiang ia ka lynti rel, tang kata ka la kut.
Ha ka jaka ban kren lane ban pyrshan ban wanrah lynti rel jubor, kan bha ia ka sorkar jylla ban kham pylleit por ban pyrkhat kumno ban pyntreikam noh ia ka ILP, namar ka nongrim ka jong ka seng ka long “Ai ia ngi ka ILP, sa wanrah Lynti Rel Pat".
Ka KHNAM, ka kyntu ruh ia ka KHADC ba kamdei satia ban ai NOC da leilei ruh halor kane ka kam, ia ka rel kit mar ne ka rel kit briew khlem da pyntreikam ia ka ILP.ka ba dei shisha kein bah.
nga iahap jingmut bad ia tylli lang bad phi.
ban ia nga shi met lei lei te, ngam kwah tdot ba kan wan ka rel hang ne ha ri jongngi.
tang shu wan, la poi lut ki jing jot oh.
Shillong:Ka Transport Department, Government of Meghalaya, ka la pynmih ia ka jingbthah mynta ka sngi, ba ka jingbthah ia ka rukom shong kali ha ki bos, ki sumo, ki maxi, ki taksi, ki auto rickshaw bad ki ar shaka, kan phai biang, sha kaei kaba la ju pynbeit naduh mynshwa bad kan dei, katba kum kum ki kyndon jong ka Motor Vehicles Act bad katei ka dei, hadien ba la buh kyndon, na bynta ka jingwan ka khlam Covid.
La bthah ruh, ba ka bai kali ia baroh ki kali, kan long biang hi kumjuh, kum mynshwa, ha shwa jong ka por jong ka jingwan ka khlam covid bad la bthah, ba katei kan treikam, naduh mynta hi, ong ka khubor, na U Commissioner & Secretary to the Government of Meghalaya, Transport Department.
shisha ne kren thokbalei ki driver Kim pynhiar.
hato kane ka dei ka Order kai…?.
Shillong:Ki nongshong shnong ka Lawjynriew, Nongthymmai, hynnin ka janmiet Sngi U Blei, ki la lap ïa ka kjat jong u rangbah briew hajan ka IIM, Lawjynriew.
Ïa kane ka kjat ba la lap la suba jur ba ka dei kaba don jingïadei bad ka khlieh u briew ba lap myn ha ka 17 tarik Lber na kajuh ka thaiñ.
Ki Pulit ki pyntip ba ka jingtohkit mynta ka dang ïaid shakhmat ban lah pynithuh ïa une u briew.
Shillong:Ki pulit jong ka Lumshnong police station ha ka miet jong ka sngi saitjaiñ ka 25 tarik u Lber 2023, ki la ioh ban kem ia lai ngut ki briew na kawei ka sumo ha ryngkat 125.19 kram u drok heroin.
Ha ka jing pyllait khubor na ki Pulit jong ka East Jaiñtia Hills District, ki la iathuh ba ka kynhun Pulit jong ka Lumshnong police station ka la pynlong ia ka jingtalasi ia ki kali bad ha katei ka jing talasi ki la ioh ban batnoh ia kawei ka sumo ba don ia u Registration number ML 05-J8725, hadien ba la talasi ia kane ka kali la ioh kurup ia shiphew tylli ki synduk sabon na ka pla jong uwei na ki nong shong ha katei ka kali.
Hadien ba ladep ban peit bniah ia u tei u jingdih pynbuaid ba la tip kum u yellow/orange heroin, la pynngat noh ia kitei ki briew ha ka NDPS Act ha ka jingdonlang jong u nong sakhi.
La kem ruh ia uwei u briew, ba la tip kyrteng kum u Sanju Haque Lasker 29 snem ka karta na Dakshin mohsnpur Silchar jong ka jylla Assam.
La ioh kurup ruh ia u drok ba 125.19 Gram, ha ryngkat ka pisa ba 4550 tyngka lem bad ka epic card,adhaar card, driving licence, pancard jong u tei u ba la shah kem.
ia u drugs uba tang 1grm ruh ki pulit ki la lah ban ioh bat.
hynrei ia ki truk 14 shaka ba kit dewiong pyllein pyllein kim lah ban kem,,,ki ong pynban ym don truck ba kit dewiong.
Shillong:Ki samla kiba dei na ka shnong Umdang kaba hap hapoh jong ka West Khasi District ki la duh ban leit thoh ia ka eksa min, wad kam hapoh jong ka District Session Judge ha nongstoin, namar ba poi slem ki shithi lyngba ka BOP Shallang sha ki samla.
Khlem da pyn paw ia ka kyrteng jong ki samla, kiba la duh ban leit thoh ia ka eksamin LDA hapoh jong ka DSJ Nongstoin la iathuh ba katkum ka shithi katei ka eksamin ka long ha ka 22nd Lber 2023, katba ka shithi ki dang ioh ha ka 25th Lber 2025, kitei ki samla ki kynnoh dei na ka jingleh sting kiba trei ha post ophis.
Na ka shithi kumba ka paw na ka liang jong ka District Selection Committee jong ka District Session Judge jong ka West Khasi Hills District Nongstoin kala phah ia ka shithi ban pyntip ia kane ka eksamin naduh ka 22/Rymphang/2023 ba ka eksam kan long ha ka 22/Lber/2023, hynrei ka shithi ka dang poi h ka 25/Lber/2023.
Na ka liang jong ki samla kiba la duh ban ia khun ia katei ka eksamin ki la kynnoh ba kane ka jingjia baroh ka dei na ka jingleh sting jong ka Post Ophis, la iathuh ba kane ka shithi ka mih na Nongstoin bad ka Post ophis ka hap ha Riangdio bad ka shnong Umdang ka hap hapoh jong ka BOP Shallang.
La kynnoh ba ia ki shithi kiba poi ym juh don ba pynpoi, hynrei la buh beit ha ki dukan shnong bad na ki dukan ki juh pyntip sha kiba dei ban ioh namar ha nongkyndong da iatip ka dei ka jongno ka shithi kaba poi bad ki trai dukan ki juh pynai sha kiba dei ban ioh.
La iathuh ba kum kane ka jingjia ban ioh slem ia ki shithi eksam wat kam kam dei kaba nyngkong hynrei ki la juh jia bun sien kum kine ia ki samla ym tang ha ka shnong Umdang hynrei kiwei ruh ki shnong, lada ki post ophis ki leh kumne ka pynduh ban leit thoh eksamin ia ki samla wat kam.
Ki la buh ia ka jingkylli mano ban shim ia ka jingkitkhlieh.
Kum kitei ki jingjia ki iai jia lynter ha poh Nongstoin PO bad bunsien ki postman ne ki delivery person jong ka PO Nongstoin kim ju leit ai hynrei ki shu phon bad ki ong sa wan shim hangta hangta lane nangta nangta ngi la buh ha dukan  jong ita ne kata.
Kane ka dei ka jingshisha.
Ha kawei ka Liang ruh nga sngew kumba Ka Clear address nyngkong mo ka ba kham kongsan.
Lada khlem ki address ki ba biang ruh ka lah ban jia kumne bad ruh u number phone ruh u ba donkam haba ki letters kidei ki ba donkam.
Shillong:Ka seng United Democratic party (UDP) ha ka sngi saitjaiñ, ba dang shu dep ka 25 tarik lber 2023, ka la ioh ban pynbna noh ia u kyrtong u ban mih bujli ha ka jaka jong u bah (L)HDR Lyngdoh, ban iakhun na Soh iong constituency, ha kaba na ka liang jong ka parti UDP, ki la pynbna ia ka kyrteng jong u pyrsa kur jong u (L) HDR Lyngdoh, u bah Synsharlang Lyng doh Thabah kum u kyr tong jong ka parti UDP na Sohiong constituency.
Haba ai jing kren ha kane ka jingialang u president ba rangbah jong ka parti UDP u bah bah Metbah Lyngdoh, u la ong ba ki ummat kim pat shem la rngat haduh mynta ha ka jinglong briew lada kynmaw ia u radbah jong ka parti u maheh HDR Lyngdoh(bam kwai ha Dwar u Blei), namar ba u maheh u lah kham nang bad kham tip kum u nongialam bad u nong mihkhmat ba la mihkhmat na ka Sohiong constituency, la bun phew tylli ki snem.
Hynrei ka long pat ka jingduh kaba khraw ban duh ia u ne u nongialam, u ba la khlad noh shi taiew shwa ka sngi thep vote.
“Na ka liang jong nga ha kaba nyngkong ngam sngew lah satia ban ngeit ba u maheh Don u la khlad, hynrei hadien ba nga la phone haduh lai ngut ki briew ban pyntikna ba u Maheh u la khlad noh nga sa ngeit shisha" la iathuh u bah Metbah.
Ha kane ka jingialang jong ka parti UDP kiba bun na ki nongialam naduh ki ar ngut ki myntri sorkar, ki nongialam jong ka parti central body, ki district level, ki MLA, ki MDC ki la ia poi lang ha katei ka sngi ban pynshngain ka bad pyntikna ban ia don ryngkat ryngkat bad ki nongkyrshan jong ka parti UDP ha sohïong konstitwensi kumjuh ruh bad u kyrtong jong ka parti u bah Synshar Lyngdoh Thabah.
Haba ai jingkren ha katei ka jingialang, u bah Synshar Lyngdoh u la ong ba kiwei ki kynthoh ia u Maheh ba u lah tymmen palat ban iakhun ia ka elekshon, hynrei mynta pat la iakhun da u briew u ba dang samla “Hato phin ong kumno ia u ba dang pat ne u dang samla palat".
Haba ai jingkren shuh shuh u la ong ba ki jingkular jongu Maheh un sa buddien bad sa pyntip sha u, khnang ba un lah ban pyndep lut baroh kiba dang sah baroh.
U la buh ruh ka jingkyrpad ia ki paitbah nongkyrshan ba kin sngewbha ban ai ka kti kamon ka kti kadiang ban pynjop donburom ia u, da ka jingieid bad ka jing shaniah kumba ma ki ieid ia u maheh ha ki snem ba lah dep mynta pat kin ai ka jingkyrshan ba pura ia u maheh, mynta ka kynti “Ai lem ka jing kyrshan ka jongphi ia nga bad ia ka parti UDP ba ngin lah ban jop na Sohiong constituency ha kane ka elekshon".
Nongpoh: Mynsngi thohdieng, ki Pulit Central Reserve Police Force (CRPF) jong ka 67 Battalion na Nongpoh, ki la leit ban plie paidbah noh ia ka skul Seng Khasi Primary School kaba don hapoh ka shnong Purangang Marngar, Ri Bhoi, kaba ki la pynmaramot thymmai ia ka iingskul kaba la rim.
Lyngba jong katei ka sngi, kitei ki Pulit CRPF, ki la lah ruh ban aiti sngewbha da ki tiar ialehkai sha ki khynnah skul ka Sankardev Secondary School kaba don ha shnong Marngar.
Ha katei ka sngi, u Alok Bachattarry, Commandant ka 67 Battalion Nongpoh, u la long kum u kongsan, ha ryngkat ka jingdon u Ajay Kumar, 2nd Commandant ka 67 Battallion lem bad shibun ki riew rangbah jong katei ka thain.
Ia katei ka kam ban iarap pynbha ia katei ka skul bad ruh ban iarap sha ki khynnah jong ka Sankardev SS, kitei pulit CRPF, ki la ioh ban iarap lyngba kawei ka prokram kaba la tip kum ka Civic Action Programme.
Shillong: Ar tylli ki trok kit maw, ki la shah thang hynnin ka miet, harum jong ka Shnong Sohlong, kaba don haneng ka shnong Dawki.
Katei ka jingjia, ka dei ha ka por 10.30 mynmiet, ong ka khubor.
Kitei ki kali, kiba shah thang, ki kynthup ia kawei ka dumper bad kawei ka 709 bad kiba don ia ki number ML 10B 4045 bad ML 04 3853.
Kitei ki kali, ki dei kiba kit maw bad kiba hiar sha Dawki; hynrei ha katei ka por jong ka jingjia, la iathuh, ba ki ieng harud surok.
Kiwei ki lad khubor, ki iathuh ba hynnin ka don ka jingsahkut kali, kaba jubor bha ha katei ka surok bah bad ki don ki kali, kiba sahkut baroh shisngi ha katei ka thain, ha kaba la iathuh ba kawei ka bos, kaba mih na Dawki ha ka por 7baje mynstep, ka poi ha Mawriang, ha ka por 3baje janmiet.
La iathuh, da ki lad khubor, ba ka jingsahkut kali, kaba man ka por, sha katei ka thain, ka dei namar ba ki kali kit maw, ki la shu kiew bad hiar khlem por bad nangta ki la ia thyngngian jubor sha Dawki bad katei ka la buh jingeh, ia ka jaka ieng, namar ba kiba bun ki kali, kim ioh rung satia ban pynhap mar sha Bangladesh.
La iathuh shuh shuh, ba ki don 4 tylli ki jaka pynieng kali, ha katei ka thain, hynrei, kiba bun na ki trok, kim pyndonkam satia ia kitei ki jaka ieng bad ki ia hiar katba mon sha Dawki bad katei ka pynkhapngiah ia ia katei ka surok shaduh sha Tamabil.
Shillong:Ha kaba iadei bad ka mat jong ka bhah kam bhah jam, lane ka roster system, U bah Renikton Lyngdoh, ula pynpaw, ia ka jingkwah jongu, ban ioh iatai ia katei ka mat ha iing dorbar, mynta ka sngi.
Haba iakren bad ki katto katne ki kotkhubor, U bah Renik, ula ong “Hooid nga ia kynduh ia u CM bad nga pynsngew sha u ia ka jingkhmih lynti ban iatai hapoh house, te hynrei ka khlem poi, te wat la katta nga lah ai ka jingai jingmut ban pynbha ia kane ban pyntrei kam bad khamtam eh hapoh ki district level ba ngi dang don ki jingeh ba khraw, kumba la long ka sorkar kala ialeh ban pynjem ha ka rukom pyntrei kam ia kane ka roaster ba kan ym da ktah eh hapoh ki district".
“Ngin pyrshang ban peit ban pyntrei kam kumba ngi leh mynshwa hapoh ki district, kumba long mynshwa ia ka reservation hapoh ki district khlem pyndonkam in letters ha ki district level, hynrei la shu pyntrei kam ia ka kum ka spirit ban accommodate, ngi khmih lynti ba kan iaid mynta ruh" ong utei U MLA jong ka seng UDP na Mawkyrwat.
U bah Tongkhar, ula ong biang, ba ka mat, kaba wanrah mynta ka sngi, ka dei kaba ki khun samla jong ka jaitbynriew ki lah kmen palat ban iatai hapoh iing dorbar, halor ka bhah kam bhah jam, khamtam ia ka jingpyntrei kam ia ka roaster system hapoh ka state bad ki district bapher bapher, te ka dei kawei na ki ba ki khun samla jong ka jaitbynriew ki sngewkhia bha ki lah don ka jingkmen bad ka jingkyrmen ban ioh iatai hapoh assembly.
“Hynrei ka lah long disappoint ia ngi namar ba ngim shem la ioh lad ban iatai hapoh assembly, hynrei ka kut noh, namar ha ka Friday ka kut noh 12 baje ka por, hynrei ka shong ha u speaker ba um extent ia ka por te ngi khlem ioh shuh ia ka por ban iatai, ka lah long ka disappoint ia kiba bun bah ki member kiba la pynkhreh ban ia shim bynta bad nga la pynkhreh bha haduh ar taiew ban wad jingmut bad peit ia ki order etc, hynrei ka jingbym ioh lad ka pynnoh mynsiem ia baroh hynrei nga shu buh ka jingkyrmen ba ngin pyrshang biang ha kawei ka dorbar, ban ioh iatai ia kane ka subject kaba ki khun samla ki ap ba ngin ioh ia kren hapoh assembly bad lada long kaba sorkar kan pynbeit ia kane ka jingeh kaba don jingeh ha kiba bun ki liang kiba pyntrei kam ia ka reservation policy bad ia ka roaster system" ong U bah Tongkhar.
“Nga kyrpad ia ki khun samla namar ba nga sngewthuh ia ka jingangnud jong kiba bun bah ki khun samla jong ka bri u hynniewtrep bad ngi kyrpad ia ki ba kin long kiba iai shah ba ngin rah biang ha ka session ka ban wan bad nga ngeit ba kane ka motion kaba ngi la rah kan ym iap hynrei kan ioh ban bteng biang ban iatai ha ka session ka ban wan" ong U Bah Renik.
“Nga kum u mover ngan sa thoh da ka jingthoh sha u speaker ba un ai lad biang ia ngi ba un ym pyniap ia kane ka motion bad un pynsah ia kato ba ngin ioh ban iatai noh ha ka next session bad ha ka Monday ngan sa ai noh da ka jingthoh ha u commissioner secretary ban pynsah ia kato ba kan im ba ngin ioh ban iatai noh ha ka session ban wan" pynkut U bah Renikton.
Shillong:Ka sorkar Meghalaya ka la dep biang ban lumlang ia ki lai tylli ki regional commitee kiba thymmai ki ban peit bniah ia ki hynriew tylli ki jaka ba la ia ka jia, kata ka Langpih ha west khasi hills, ka Borduar, Nongwah-Mawtamur, Deshdoomreah, Block-ii ha Ribhoi District, katba ka block-i,Psiar bad Khanduli pat ki dei kiba hap ha West jaintia hill district.
Na bynta jong ka Ribhoi district ka komiti kan kynthup ia u symbud myntri rang bah jong ka jylla uba bat ia ka tnat Home police etc kum u shong knor, ha ryngkat u bah Sothenes Sohtun, MLA Jirang,u ba dei ruh u Government Chief Whip,bah Mayralborn Syiem MLA ka Nongpoh constituency, bah Damanbait Lamare MLA ka Umroi constituency,bah Charles Marngar MLA ka Mawhati constituency bad u Executive Members jong ka Khasi Hills Autonomous District Council,bah Jambor War kum u dkhot lem bad u Deputy Commissioner jong ka Ribhoi District.
Na bynta jong ka West Khasi Hills District,ka komiti ka kynthup ia u myntri jong ka tnat Social welfare etc,kum u shongknor bah Paul Lyngdoh, bah R.L Tongkhar MLA ka Mawkyrwat constituency, bah Methodius Dkhar MLA ka Mawshynrut constituency, u Remington Gabil Momin, MLA ka Rambrai-jyrngam constituency, bah Gigur Myrthong Dy CEM jong ka KHADC, bah Bajop Pyngrope kum ki dkhot ha ryngkat u Deputy Commissioner jong ka West Khasi Hills District kum u member convener.
Na bynta ka West jaiñtia Hill District,ka komiti ka kynthup ia u bah Sñiawbhalang Dhar, symbud myntri rangbah ba peit ia ka urban affairs,kum u shongknor, bah Comingone Ymbon myntri jong ka food civil supplies, bah Lahkmen Rymbui MLA Amlarem constituency, bah Nujorki Sungoh MLA Mokaiaw constituency, bah Thombor Shiwat CEM JHADC, bah Aiborlang Shadap, MDC ka JHADC na Barato-Mukroh constituency kum ki dkhot ha ryngkat u Deputy Commissioner jong ka district kum u member convener.
Ka bynta jong ka regional commitee ka long ban iatreilang bad ka komiti ba la thaw da ka sorkar Assam, ban ia peit markylliang bad pynithuh ia ki shnong ba la kam da ka Meghalaya, katkum ka jinglum jingtip jong ka sorkar Assam ban pynmih ruh ia ka jingdon jong kita ki shnong, ban peit ruh ia ka jingbun briew katkum ka census ba la kynthup bad pynkhreh bad ki jingdon jingem jong kato ka shnong ba la pynkhreh da ki artylli ki jylla, ban leit jngoh ia kito ki shnong bad ia phylliew jingmut bad kito ki nong shong shnong ba shong ba sah ha katei ka jaka, kynthup ia ki nongmihkhmat jong ki district konsil bad kiwei pat ki nongialam ban tip bniah bad tip ruh ia ki jingthoh jingtar ki kot ki sla na ka jaka ba jan.
Ka jingpeit jong ki Deputy Commissioner kan ai ia ki jingiarap ba ka komiti kan treikam bha bad ki dkhot jong ka ban buh ia ka tarik ban leit ia phylliew jingmut bad jngoh ha ka jing iakren bad ki bor komiti jong ka jylla Assam.
Haba iadei bad ka komiti, ka komiti ka don por 45 sngi na ka sngi bala pynmih ia ka hukum ban leit jngoh ia kitei ki shnong bad ka jingia mynjur ia ka jingjngai,ka history ka jingdon jong ki nong shong shnong ka rukom pyniaid shnong, ha ryngkat u pud bad ka jingkwah jong kito kiba sah ha katei ka thaiñ, ong ka kyrwoh na u Chief secretary jong ka sorkar Meghalaya.
Shillong:U Myntri Rangbah ka Jylla Conrad K Sangma ula pynpaw ba ka Sorkar Meghalaya kam pat ïoh satia ïa ka No Objection Certificate (NoC) na ka Khasi Hills Autonomous Dis trict Council (KHADC) ba ïadei bad ka lynti rel sha Shillong.
U Myntri Rang bah ula pyntip ruh ïa ki lad pathai khubor ba u dang ïakren bad ka Ministry of Railways.
Ka Sorkar India, bad kyrpad ba ka donkam ban pynlong shuwa ïa ka jingïasyllok bad ki kynhun bapher bapher shuwa ban shim ïa kano kano ka sienjam.
U Conrad ula ong ba ka jingïakren bad ki Kynhun bapher bapher ka long kaba donkam shuwa ban shim ïa kano kano ka rai halor ka lynti rel sha Shillong.
Namar kata, ka Sorkar ka donkam ban ïasyllok bad shim ïa ka jingkyrshan jong ki Kynhun bapher bapher.
U Myntri Rangbah ula ban jur ruh ba donkam ïa ka por ban ïakren ïa kine ki kam bad ki bad hadien ba kila poi sha ka jingïasngewthuh jingmut, ki lah ban pynïaid shakhmat ïa ka kam.
Nalor kane, u Myntri Rangbah ula pyntip ruh ba ha Byrnihat, ki don katto katne ki jingsngewkhia kiba mih bad ka Sorkar Jylla ka dang ïakren bad ki kynhun bapher bapher.
Hynrei, ban kyntiew ïa ka ïoh ka kot ka Jylla, u Myntri Rangbah ula ai jingmut ba ki lah ban sdang shuwa da ki rel kit mar.
Kane kan ïarap ïa ka pla tyngka ka Jylla bad ka rel kit mar ka dei kaba ngi lah ban sdang shuwa ka rel kit briew.
U Myntri Ragbah ula pynpaw ruh ba u Myntri Rangbah Duh Narendra Modi u don ka jingshngewkhia bad u kwah ban ïohi ba baroh ki Nongbah jong ki Jylla kin dei kiba ïasoh da ka lynti rel na ka bynta ka bit ka biang jong ka Ri, ban pynthikna ïa ka jingkiew irat ka ïoh ka kot.
Haba mynjur ïa ki jingmyntoi ban pynïasoh ïa baroh ki Jylla bad ki Nongbah da ka lynti rel, u Myntri Rangbah ula kdew ruh ïa ki jingeh kiba mih ha kawei pa kawei ka Jylla.
Ha Meghalaya, ka lynti rel ka dei ka kam kaba jyrwit jyrwat bha bad bun ki Seng bad Khlieh Nongsynshar kila pynpaw ïa ka jingsngewkhia halor ka jingrung kyrthep ki briew ba nabar Jylla.
Namar kata, ka long kaba kongsan ban shim shuwa ïa ka jingmynjur lang jong baroh, ula ong.
Shillong:U Conrad Sangma, myntri rangbah ka jylla, ula leit rah ia ka mang pisa jong u snem 2023-2024 ha ka iing dorbar bad U Sangma, u kam ba ki 38lak ngut ki nongshong shnong jong ka jylla, ki la ai ia ka bor kaba kham heh ia kane ka sorkar, ba kan iai bteng ia ka jingshakri jongka sha u paidlang jong ka jylla.
Ha ka jingkren jongu, u iathuh, ba ka jingbei pisa na shabar ka Ri, ka kiew, na ka T.2,300 klur ha u snem 2018 sha ka T.10,600 klur ha u snem 2023 bad katei ka pisa ka wan na ka World Bank, Asian Development Bank bad ka Japan International Cooperative Agency bad la iathuh ba 90percent na kitei ki ram, yn siew noh da ka sorkar India, na bynta ka sorkar jylla.
U Sangma, ula pynsngew ruh, ba ka thong jong ka sorkar, ka long ban kyntiew ia ka GSDP lane ka Gross State Domestic Product sha ka T.80,000 klur ha u snem 27-28 bad ban pynlong ia ka Meghalaya, kaba pyniaid ia ka kamai kajih, kaba poi sha ka 10 billion dollar.
La iathuh ruh ha iing dorbar, ba ka jingkiew ka kamai kajih ha ka jylla, haba khein, naduh u snem 2018 haduh u snem 2023, ka long da 6.75 percent bad ka mang pisa, kaba la leit rah mynta ka sngi, na bynta u snem 2023-2024, ka dei kaba duna pisa da T.1,592 klur lane kaba long 3.42 haba khein na ka GSDP.Hoid mut ong wat bamsap.
Shillong:U Myntri Rangbah ka Jylla Conrad K Sangma, ha ka sngi Thohdieng ula ong ba u Lamphang ula pyn sangeh ïa ka Dorbar jong ka Dorbar Mang tyngka, hynnin shiteng sngi katkum ka Rule.
“Ka rule book ka la kdew shai ba ha ka sngi Thohdieng, ka Ïingdorbar kan trei kam naduh ka por 10 baje mynstep haduh 12 baje shiteng sngi," ong u Conrad haba ïakren bad ki nong thoh khubor.
Kane ka jing kynthoh u CM ka la mih hadien ka jing pynpaw ïa ka jing pyrshah jong ka Voice of the People Party halor ka jingaipor haba byrngem ruh ban mih sha surok halor ka kam ba ïadei bad ka jingpyntreikam ïa ka roster system jong ka bhah thungkam thungjam ha Jylla.
Katto katne ki liang Pyrshah kiba ban jur la bun sien halor ka rule bad ong ba dei ban bud ïa ka rule bad kane ka dei kaba u Lamphang ula leh.
Ula ïaid katkum ka rule, kat kum ka rai jong ka Business Advisory Committee (BAC) bad baroh ki mat kiba la kdew ki dei kiba la pynshong nongrim na kane," ula ong.
U Myntri Rangbah ula ong ba ki don bun ki khep ba ki Liang pyrshah ki lah ban kren halor kane ka kam (roster system).
“Kan don ka jingïatai halor ka jingkren u Lat, kan don ka jingïatai halor ka mang tyngka, ka lah ban don ka special motion, ka lah ban don ha jingïatai ba lyngkot-ki don bun ki lynti.
Namar kata, ki dkhot ki ïoh laitluid ban pynsngew ïa kano kano ka kam ha kano kano ka por," ula bynrap.
Halor ka jingkynnoh ka VPP, u Conrad ula ong, “Baroh ki kam kiba la wanrah, ngi ju ïakren beit ïa ki, ngim ju kiar ïalade na kine bad hadien habud ruh ngin nym kiar ïalade ban ïatai ïa kano kano ka kam".
Shillong:Ka jingjaboh bad ka jingjakhlia ka wah Umkhrah, katba dangmih ki sngi ka la nangjur bad ka jing pynlong ban bret pathar ia ki plastic, ki jok um, ki bitor, ki jaiñjot, ki tiar ba pyndonkam ha ki dukan bad kiwei kiwei de ki jaboh, ka la pynsahkut wat ia ka um, kaba iaid namar ka jing rben palat ki niut.
Kane ka jing sahkut ka um kam dei tang mynta u snem, hynrei kane ka lah long beit kumne, kumba ka long naduh ba la sdang ban bret pathar ia ki jaboh.
Wat haba ka Khasi Hills Autonomous District Council, Shillong, ka la mana ban bret ne theh ñiut pathar ha kane ka wah bad lada lap yn pynshitom kat kum ka aiñ.
Hynrei haduh mynta ki jaboh ki dang tuid lar lar bad dap mam katba dang mih ki sngi.
Khamtam lei lei mynta ba lah wan sa ka lyiur ki jaboh na kylleng ka sor Shillong, kin sa nang tuid shuh shuh ban pyndap ia ka wah Umkhrah.
Shi bynta ruh kane ka lah ban dei ka jingpynjaboh hi ki paitbah, da kaba leit bret ia ki jaboh ha kane ka wah.
Ka jingmih jong ka jingsma iewtung, na kine ki jaboh ka lah ban ktah ruh ia ka koit ka khiah jong ki briew hadien habud ban ioh ia ki jingpang ba bun jait.
Shillong:Ha kaba iadei bad ka jingshah dung jong u samla Zecharaiah Sohthiang, ha ka miet jong ka 18tarik Lber 2023 ha Khyndailad, ki pulit jong ka Sadar, lyngba ka PS case No.53(3)2023 u/s 326/307/34 IPC, ki la shim jingtohkit bad ki la lap ia uwei u transgender, uba 24 snem ka rta, uba donkti ha katei ka kam bad ula shah kem na Khyndailad, ha ka janmiet jong ka 23tarik Lber 2023.
Ka tari, kaba la pyndonkam ha katei ka jingjia, kaba la tip kum ka pen knife, la ioh kurup na utei u briew bad la kem bad aiti ia u ha kashari mynta ka sngi, ong ka khubor, na U Bah Sylvester Nongtnger, Superintendent of Police, East Khasi Hills, Shillong.
New Delhi:U Nongïalam ka Congress u Rahul Gandhi, ula shah mait kyrteng na ka jinglong Dkhot ka Ïingdorbar Lok Sabha (MP) hadien ba ka Ïingkashari ha Surat, hynnin ka 23 tarik Lber, ka la pynngat ha ka jingpynsajia ïa u halor ka mukotduma bai mynraiñ khmat na ka jingkynthoh pyrshah ïa ka “Jait Modi".
“U Rahul Gandhi, Member ka Lok Sabha ba mihkhmat ïa ka Wayanad Parliamentary Constituency ka Kerela, ula shah mait kyrteng na ka jinglong dkhot ka Lok Sabha naduh ka sngi ba pynngat ha ka jingpynsajia ïa u kata ha ka 23 tarik Lber, 2023 katkum ka kyndon jong ka Article 102 (1) (e) jong ka Riti Synshar ka Ri pule lang bad ka kyndon 8 jong ka Representation of People Act, 1951," ong ka notice ba la pynmih da u Utpal Kumar Singh, Secretary General ka Lok Sabha Secretariat hynne ka sngi Thohdieng.
U Rahul Gandhi ula shah pynngat ha ka jingpynsajia hynnin ka sngi Palei ha ka mukotduma bai mynraiñ khmat namar ka jingkynthoh ïa ka ‘Jait Modi" bad la hukum ban set phatok ïa u haduh arsnem.
Ka Ïingkashari kala mynjur ban ai jamin ïa u bad pynsangeh ïa ka hukum haduh 30 sngi ban ailad ba un leit mudui pyrshah ha ka Ïingkashari ba kham halor.
Kane ka mukotduma ka dei kaba la tian bishar halor ka jingujor jong u MLA ka BJP Purnesh Modi namar ka jingkynthoh u Rahul Gandhi ïa ka Jait jong u da kaba ong, “Kumno ba baroh ki nongtuh ki don ïa kajuh ka jait kata ka jait Modi".
Ha ka 3tarik Lber 2023, nga la ioh ban iadon bynta ha ka sien ba nyngkong, ha ka Shad Lyngdoh jong ka Khun Longtrai Lai kynthei, Raid Sha bong, Khyrim Syiem ship, kaba la pynlong ha ka madan shad ha Rangthylliang.
Ha katei ka jingleit, nga la duriap bha la ki khmat bad sngap dngong bha, ia la ki shkor, ban peit ia ka jingshad ki rang kynsai bad ki thei sotti ha ryngkat ka ksing ka dhah jong ki duhalia, kiba don hapdeng jong katei ka madan shad bad nalorkata, nga sakhi ia ka jingdon ki kynrem ki lyndan jong ka Raid Shabong lem bad ka kyrkhu kyrdoh na U Syiem jong ka Hima Khyrim, U Pa’iem Balajied Sing Syiem, nangta ka jingdon U Syiem barim jong ka Hima Mylliem, U Pa’iem Laborious Manik Syiem, sa shibun ki Sordar Raid, ki Rangbah Shnong bad ki nongkitkam jong ka Khun Longtrai Lai kynthei.
Ha katei ka jinglehniam lane ka Shad Lyngdoh, ka sdang shwa da ka jingtem ia ka ksiang ka dhah ka tangmuri, ha kaba la pyniaid da ki nongtem na khap Umru bad nangta ka sdang sa ka shad Nohkjat, ha kaba ka ju long ka dustur, ba kin sdang da ki nongshad kiba na khap Umsong bad hangta ka sa sdang ka shad paidbah, ha kaba baroh kiba kwah, ki lah ban iashim bynta.
Nangta, ka don ka jingkyrpang khyndiat, ha katei ka jingshad, namar ba ki don ki nongshad kiba riam jop thma bad katei ka dei ka dak ka shin, ban pyni sha ka pyrthei, ia ka nam jop thma jong ka Raid Shabong.
U Pa’iem Balajied Sing Syiem, haba kren ha katei ka sngi, u pynpaw ia ka jingsngewkmen ba ka Khun Longtrai, ka pyndep ia ka lehniam man la ka snem, ha kaba u ong ba katei ka long ka burom ia ka Hima Khyrim, kaba dang bat ia la ka jong ka riti dustur bad ka niam ka rukom.
U Pa’iem, u ai jingiaroh ruh ia ki nongshim bynta, ha katei ka shad, kaba ishongkun ishongblei bad u da pynsngew ba ka Raid Shabong, ka dei kawei na ki Raid hapoh Khadarblang, kaba dang pyndep, ia ka nguh ka dem man la u snem bad U Dr Balajied, u ai ruh ia ka burom ia ka Khun Longtrai, namar ba ki dei ma ki, ki nongri nongsumar ia ka khyndew ka shyiap.
“Ngin tip shai ia kata, ngin nym ia bakla ia kata, lada don kano kano ka jing bym biang ruh, kin nang iai pynbiang na ka por sha ka por, na ka snem sha ka snem" ong U Pa’iem.
Ha ka jingkren U bah Ribanroi Lyngdoh, General Secretary jong katei ka seng, u iathuh ba katei ka lehniam, ka dei na ka bynta ban pynneh ia ka jinglong tynrai bad pynneh pynsah ia ia ka riti dustur jong ka Raid Shabong.
La iathuh ruh, ha katei ka sngi lehniam, ba ka khun kur longtrai Lai kynthei, ha kaba nyngkong, ka kynthup ia ka Khong mawloh, Khongbuhphang, Khongtani, Khong laha, Khongkynta, Khongdet, Khongshreh, Khongwet, Khongjah, Sohkhlet, Khongsdoh bad Khongthaw.
La iathuh shuh, ba ha shwa, ban ioh ia ka Raid Shabong, ki longshwa, ki la buh ia ki lai shnat, lane ki lai kyntoit ban peit ia ka khyndew ka shyiap, ia ka niam ka rukom, kumjuh ruh ia ka synshar khadar lane ka synshar kni bad kitei ki dei ka ka shnat khap Umru, ka shnat kham Umsong bad ka shnat Pdengraid.
Hadien ka jingialehthma, la sah noh sa tang phra jait ki jait kur bad kitei ki kynthup ia ka Khongmawloh, Khongbuhphang, Khong tani, Khongjah, Khongwet, Khongsdoh, Sohkhlet bad Khongwet.
La iathuh ba ia ka khyndew ha Raid Shabong, na Khap Umru ha khap Umsong, la khot ka Ri Sawkur ban pynsah kynmaw ia ki saw jait ki kur, kiba la pha ia la ka jingim, ha ka por jong ka jingialehthma ba ki shah thombor ki longtrai.
Ha kaba iadei bad ka Shad Lyngdoh, la iathuh ba kat kiba kwah, ki lah ban iashim bynta, hynrei, kaba kham kyrpang, ka dei tang ka lehniam bad ha katei ka lehniam, kiba dei ban pyndep, ki dei tang ki longtrai, kiba dang bat ia ka lehniam.
Ka jingpynkut jongnga, kum u nongsakhi ia katei ka shad Lyngdoh, ka long ba nga sngewkmen shikatdei, ba ka Raid Shabong lane ka khun longtrai Lai kynthei, ka dang bat ia la ka jong ka niam bad ka riti ka dustur ruh kumjuh.
Kumta ha kaba kum kane ka por, jong ka jingwan beh kyrthep jong ka er langthari, na ki sawlyer ba har rukom, ka long kaba ishngain shi katdei, haba ki don ki seng, kiba dang bat skhem bha, ia la ka jong ka riti dustur.
Shillong:U Lat jong ka jylla katkum ka bor ba la bynshet ha u, lyngba ka sub rule-1 jong ka rule ba 20, ha ryngkat ka subrule-1 jong ka bynta ba 19 jong ka rule jong ka Assam Meghalaya Autonomous District Council (constitution of District Council) jong ka rule 1995 la pynlong ain, katkum ka jing ai jingmut na u Chief Excutive Members (CEM) jong ka Khasi Hills Autonomous District Council (KHADC), u lat jong ka jylla, u la pynbna ba un weng noh ia u bah Paul Lyngdoh na ka shuki ba u bat kum u Executive Members jong ka konsil naduh ba la pynmih ia kane ka hukum.
Katkum ka bor ba la bynshet lyngba ka subrule-1 jong ka rule ba 20 bad ka ba nyngkong na ka rule ba 19 jong ka Assam Meghalaya Autonomous District Council (constitution of District Council) jong ka rule 1995, katkum ka jingai jingmut jong u Chief Executive Members jong ka Khasi Hills Autonomous District Council (KHADC) u lat ka jylla u la thung ia u bah Pius Marweiñ, uba dei u dkhot jong ka konsil kum u Excutive Member jong ka konsil.
Nongpoh:Ka Confederation of Ri Bhoi People (CORP) Sengkmie, hapoh ka jingialam u Bah Bandary Rynta thiang, President ha ryngkat bad ki dkhot, mynhynnin ka sngi, ki la leit ban kynduh kyrkieh ia ki paidbah nongshong shnong ha ka thian Nongwah Mawtamur, kata shwa ba ka sor kar Meghalaya bad Assam, kin pynbeit noh ia u pud u sam uba thikna.
Katei ka jing leit kynduh da kitei ki nongialam ka CoRP ia ki briew kiba sah ha katei ka thain, ka dei hadien ba ki la iohsngew ba ka sorkar ka la rai ba ka Nongwah Mawtamur kan ngat sha Assam, hynrei haba kitei ki nongialam ka CoRP ki la leit sha katei ka thain bad ban iakren bad ki briew kiba sah ha katei ka thain, ki la pyni ia ki kot ki sla ban pyn shisha ba ki dei ki nong Meghalaya naduh ki snem 1967 ki la don ia ki dulir jaka ban pynshisha.
Ki briew na katei ka thain, ki la pynpaw ba ki juh thep vote ha Polling Stations Mawpnar bad kaba hap ha Jirang Constituency bad nalorkata, ki skim ruh ki ioh na ka sorkar Meghalaya, ha kaba ki la pynpaw ruh ba ka jingwankam jubor ka sorkar Assam ia ka Nongwah Mawtamur ka dei namar ka jingbym shimkhia da ka sorkar Meghalaya bad ka District Council.
Ki la pynpaw ruh ba ki paidbah nongshong shnong ki juh pyrshah barabor ia ki bor ka Assam, hynrei tang shi Shnong kim lah ban leh eiei lada ka Sorkar kam shim khia,wat katta ruh ki paidbah nong shong shnong ki dang sha niah beit ha kane ka sorkar ba mynta mda2 ban lum ban lang ia ki sha Meghalaya, ki shnong ki don ia ka lum jingtep, lum balang bad khlaw shnong.
Namarkata, na ka liang ka seng, ka kyntu ia ka sorkar ba ka dei ban bishar bniah bha na ki kot ki sla ryngkat ki nong ialam Shnong nong ialam hima ym dei ban sngap ia ka majority la shu ia rah kti da ki briew bym dei ki khasi ba shong ba sah hangtei ha nongwah mawtamur khnang ba kan ym mih shuh kano kano ka jingkulmar.
Shillong:U Bah TW Chyne CEM Khasi District Council, ula kyntait mynhynnin ka sngi, ba ka Council, ka la dep ai jingmynjur, na ka bynta ban shna ia ka lynti rel ha Byrnihat.
U Bah Chyne, u pynshai ia katei, halor ka jingmih khubor, mynta ka sngi, ia ka jubab jong U Sniawbhalang Dhar, myntri ka kit ka bah ka sorkar Jylla, kaba u iathuh, ba ka sorkar jylla, ka la ioh ia ka jingmynjur, ban ai jaka, na ka bynta, ban pyniaid ia ka lynti rel sha Byrnihat.
“Haduh mynta, ngim pat shym ai kano kano ka NOC bad ngi la kren shai, ba na ka liang jong ka District Council, ngi ieng skhem, katba ngim pat ioh ia ka jingmynjur, na ki khlieh nongsynshar, na ki paidbah jong ka District ka jongngi, jong ka area ka jongngi" ong U bah Chyne.
Ha kajuh ka por, u ong shuh “Kaba lyngngoh, ka long ba nga iohi mynne, ba ka mih ha ki lad pathai khubor, ba ka District Council, ka la ai ia ka jingmynjur".
Halor katei U bah Chyne, u iathuh, ba ula peit lut ia ki kot ki sla ha ka Council, hynrei, kam don satia kaba kum kata.
Hynnin ka sngi, na ka liang jong U Ma Sniawbhalang Dhar, myntri ka sorkar jylla, u kam, ba ka Khasi Hills Autonomous District Council (KHADC) ka la dep ban ai ia ka No Objection Certificate (NOC) sha ka North East Frontier Railway (NRF) ia ka lynti rel na Tetialia jong ka jylla Assam ka ban iaid shaduh ka Byrnihat jong ka jylla Meghalaya.
Kane ka la paw hadien ba u Symbud Myntri Rangbah jong ka sorkar jylla,u Sniawbhalang Dhar u ba bat ruh kum u myntri jong ka tnat transport, u la jubab hapoh ïingdorbar thawaiñ jong ka jylla.
Ka NOC la ai hadien ba ladep ban siew ia ka bailut ksan sha ki trai jaka kiba ka lynti rel na Tetelia sha Byrnihat ka iaid.
Katba ka NOC, na Byrnihat -Lailad shaduh Shillong pat ka dang sah, ka Special impact Assessment (SIA) na bynta ka lynti rel na Byrnihat -Lailad shaduh Shillong, la pyndam.
U symbud myntri rangbah,u la iathuh ruh ba ka jingtrei ka la sahngeh noh ha ki bynta jong ka Ribhoi na ka daw ka jing pyrshah jong ki seng bhalang.
U la iathuh ruh ba ka lynti rel na Dudnoi sha Mendipathar 18.87 kilometer ka la treikam ha ka jylla.
Shillong:U Myntri Rangbah ka Jylla Conrad K Sangma, hynnin ka sngi Palei, ula wanrah ïa ka Mang Tyngka ba Jylla ba duna T.1,592 klur jong u snem 2023-2023, kaba long 3.42% jong ka Gross State Do mestic Product (GS DP), haba pynman ba kane ka dei ka “mang tyngka u paidbah" ne “people’s budget".
Ka jingïoh lum pisa baroh lang ka kot T.21,781 klur ha kaba ka revenue receipt la mang T.19,414 klur bad ka capital receipt la mang T.2,366 klur, ong u Conrad ha ka jingkren maitphang ïa ka mang tyngka.
Lait noh ïa ka jingshim kylliang ba T.2,339 klur, ka jingïoh lum baroh lang la kheiñ ba kan kot T.19.442 klur, ula ong haba bynrap ba ka jingpynlut baroh lang la kheiñ ba kan kot T.22,022 klur ha kaba ka revenue expenditure ka long T.17,186 klur bad ka capital expenditure ka long T.4836 klur.
Katkum ka jingong u Myntri Rangbah uba bat ïa ka Tnat Pla tyngka, ka jingkheiñ antad jong baroh ka jingpynlut kan kot T.21,034 klur lait noh ka jingsiew ïa ka ram kaba kot T.988 klur.
Ula ong ba ka jingsiew sut na ka bynta u snem 2023-2023 la kheiñ antad ba ka kot T.1,169 klur bad ka jingsiew ïa ka baibam tymmen (pension) ka long T.1,794 klur.
“Namar kata, nga wanrah ïa ka mang tyngka jong u snem 2023-2024 kaba duna pisa T.1,592 klur, kaba long 3.42 % jong ka GDSP," ong u Conrad.
Haba ai sngewbha ïa kane ka mang tyngka sha ki paidbah ka Jylla, u Myntri Rangbah ula ong “Nga kwah ban pynman ïa kane ka mang tyngka kum ka mang tyngka u paidbah".
Ula ïai ban ïa ka jingkular ban pynkylla ïa ka Meghalaya kum kawei na ki top 10 na ki Jylla hapoh ka Ri shuwa u snem 2032, haba ka Jylla kan rakhe ïa ka diamond jubilee jong ka jingïoh Jylla la ka jong bad ong, “Ka thong ka long ba ngin long napdeng ki 10 tylli ki Jylla ba hakhlieh duh ha ka liang ka GDP bad ka roi ka par.
Ryngkat lang, ngin ïakhun ban tei ïa ka Jylla kaba kiew irat bad kaba kmen".
Haba kren ïa ka thong ba kongsan eh ha ka roi ka par jong ka sorkar MDA-2 ka ban sa pyntreikam hakhmat eh ha kine ki san snem ban wan, u Conrad ula ong, “Ngin wanrah ïa ki policy bad ki prokram ban kyntiew arshah ïa ka GSDP sha ka T.80,000 klur hapoh u 2027-2028 bad mynta ïa ka Meghalaya ka 10 billion-dollar economy ne ban kyntiew ïa ka ïoh ka kot sha ka 10 billion dollar.
Ka jingpynleit jingmut kan long ha kaban kyntiew ïa ka jingpynlut na ka Sorkar bad ka jingkynshew shimet lyngba ka kam khaïi, kam jngohkai, ka rep ka riang bad kiwei kiwei".
U Conrad ula ong ba ka Sorkar kan trei borbah ruh ban kyntiew arshah ïa ka jing?ohkamai ki nongrep na ka bynta ki 6 lak tylli ki longïing ha ki jaka nongkyndong, ban kynjoh ïa ka zero infant and maternal mortality jingbym don ba ïap shuh ki Khunlung ba kha bad ki Kmie ba kha Khun da kaba pynthikna ba kin leit kha khun ha ki jaka sumar, ban pynthikna ba baroh ki khynnah kin ïoh ïa ka lad ba biang eh ba kin khie kin san ha ka rukom kaba dei bad ban aikam ïa 5 ngut ngut ki samla haba pynleit jingmut ha ki kam rep kam riang, digital service, sengkam lajong bad ka kam jngohkai.
Kiwei pat ki thong jong ka Sorkar ka kynthup ïa ka jingpynkhlaiñ ha ka jingdon ki madan ïalehkai ban saiñdur ïa ki nongïalehkai ba hadien habud, ban pynkylla ïa ka Meghalaya kum ka eco-tourism destination, ban sam bording ba khlem jingthut shuh, ban pynpoi umkor sha man ki thliew ïing, ban shna ïa ka New Shillong bad ban pynkhlaiñ ïa ka jingkhaï? ha ki jaka khappud.
U Myntri Rangbah ula ong ba ha ka snem mang tyngka ban wan, la khmih lynti ba ka GSDP kan kiew sha ka T.46,600 klur, ka jingkhmih lynti ban kiew haduh 11.5%.
Ula ong ba ka revise estimate jong ka bhah na ka khajna ka sorkar pdeng na ka bynta une u snem mang tyngka ba mynta la antad ba kan kot T.7,386 klur haba bynrap ba kane ka long kumba 18% khamheh ïa ka jingmang ha ka mang tyngka ba long T.6,264 klur.
“Ha u snem mang tyngka 2023-2024, nga la kheiñ antad ba ka bhah jong ka khajna na ka Sorkar Pdeng kan kot T.7834 klur bad ka pisa ba kot T.8908 klur baroh lang kan long na ka jingphah pisa ka sorkar pdeng ne central transfer," ula ong.
U Conrad ula ong ba katkum ka revise estimate jong une u snem mang tyngka ba mynta, ka jingïoh lum khajna jong ka Jylla kan kot T.2636 klur.
“Na ka bynta u 2023-2024, nga kheiñ antad baka jingïoh lum khajna ka Jylla kan kiew da 22% ban kot sha ka T.3,205 klur.
Kane ka kynthup ïa ka T.1785 klur kum ka GST, T.792 klur kum ka khajna na ka ïadie ïathied bad khaïi bad T.413 klur na ka excise," ula ong.
Ula ong ba ka jingkheiñ antad ïa ka jingpynlut pisa baroh lang na ka bynta u snem 2023-2024 kan long T.22,022 klur bad kane kan kynthup ïa ka T.17,186 klur ka revenue expenditure bad T.4836 klur kum ka capital expenditure.
Shillong:Ka kong Ampareen kaba dei ruh ka myntri peit ia ka koit ka khiah mynhynnin ka sngi, ka 23 tarik u Lber 2023 ka la wan peit ia ka longkmie ba thiah pang ha Ganesh Das Hospital bad ban wad jingtip halor ka khubor ba mih ba i khyllung ba la iap hapoh ka kpoh ka dei ka jingsuki treikam ki nongsumar ha kane ka Hospital.
Ha ka jingiakren bad ki nongthoh khubor, hadien ba ka la dep ban leit kynduh ia katei ka longkmie ka la ong ba kane ka longkmie ka lah tip lypa ba i khyllung ba don hapoh kpoh i lah ïap lypa naduh ba ka leit shim dawai Private hadien kane ki sa rah noh sha Ganesh Das Hospital Shillong.
Shuh shuh ka la ong ba ka jingmih ha ki kot khubor ba suki ki nongsumar jong kane ka Hospital ba sa iap noh i khyllung hapoh ka kpoh ka dei kaba bakla, la ong ka kong Ampareen.
“Kum ka longkmie ba dei peit ia ka koit ka khiah ngan trei shitom ban kit khlieh lem na ka bynta ki para longkmie kiba dang kha dang pun ia ki khun ki kti jong ki, ba ngin ai ia ka jingsumar ka jingpeit kaba biang bad ba bit tam" ka la ong.
Ka ta te shong ka mon u Blei kieñ, kynnoh pynban ba Suki trei ki doctorjait ka bym dei ka daktor, te ka kren ruh kum ka bym dei daktor hi moka jingtrei kam Kane ka Hospital ka la long shisha kaba ka Suki palat….
ka jingkren ka Ampareen ka shu tep eit miaw….
Shillong:Da ka jingwan jong u slap bah ka lyiur, kumta ka surok na Umsyiem sha Dawki, ka la sniew palat than ha kine ki sngi, ha kaba ki bynta jong ka surok, ki la kylla long long kum ka lynti iaid jong ka um, kaba tuid na surok wah sha Wah Umngot.
Katei ka surok, ka la dap da ki thliew ki syar suda, la jan shisnem eiei, hynrei, ym shym la don ba maramot satia bad mynta, la iohi, ba ki mawkynroh kiba kyr shan ia katei ka surok, hajan ka jingkieng Dawki, ki la nang hap ban nang twa noh bad ka don ka jing ima kaba khraw, ba lada ka PWD, kam maramot kyrkieh, kumta katei ka surok, kan lah ban twa ha kano ma kano ka sngi, khamtam, ynda haba la nang ka jinghap slap ha ki khyndiat bnai ban sa wan.
U Bah Friendly Kongwang Sordar ka Raid Mukertila, haba iakren bad U Rupang, mynta ka sngi, ula iathuh ba ka jingsniew jong ka surok, ka la buh jingeh, wat tang ban iaid kjat ruh na Umsyiem sha Dawki.
“Ka jingkieng ka la kylla wah bad ki kali rit lei ki la sahkut hapdeng ka surok".
Da ka jing sngew bitar shla, halor ka jingleh sting jong ka tnat PWD bad ka kompeni NHIDCL, kumta U Sordar, ula byrthen, da kaba ong “Naduh ka 1tarik Iaiong, ngin khang noh ia katei ka surok".
La iathuh ruh, ba haba leit iakren ia ka kompeni NHIDCL, kaba don ha Mylliem, ka jubab, kaba ki ioh, ka long ba kin sa trei noh shen ia katei ka surok, hynrei, katei ka shu long, tang ka jingkren thok kren shukor ia ki nongsynshar shnong jong ka thain, ong U Bah Kongwang.
“Kumta, ba kan nym buh jingeh satia ia ki paidbah, kiba leit ba wan, dei ban khang noh shisyndon ia katei ka surok" ong u Sordar Raid.
Khyndiat sngi mynshwa ruh, la iathuh, ba ka don kawei ka trok kit maw, kaba hap na katei ka jingkieng Dawki sha Wah Umngot, ha kaba ka kali, ka la sahkut ha shiteng riat bad u nongniah, ula mynsaw, ong ka khubor.
Kawei pat khubor, ka iathuh ba mynta ka sngi, ka la don ka jingdheng kali, kaba jur bha ha ka shnong Iarbamon bad shaduh sha ka jaka thew kali, kaba la sdang, naduh ka por 10 baje mynstep, tad haduh ka por 1baje nohsngi, haduh, ba kin poi ki pulit pynbeit kali.
ha ka kot u prestone mo baroh baroh.2028.
Shillong:U Myntri ka Tnat Community & Rural Development Abu Taher Mondal, mynhynnin ka sngi Balang, ula ong ba ka Sorkar ka la pynkha dang shen haduh khyndai tylli ki Community & Rural Development Block (C&RD) ba thymmai ha Jylla.
“Ka Sorkar ka don ka jingmut ban rah shajan ïa ka syn shar khadar bad ka jingtreikam sha u paid bah," ong u Mondal ha ka Ïingdorbar Thaw Aiñ.
Hynrei u Myntri ula ong ba kam shym la don satia kano kano ka jingtyrwa ban pynkha ïa ka C&RD ba thymmai ha Mawhati bad Nongkrem haba jubab ïa ka jingkylli bynrap ba la wanrah da u MLA ka Congress na Mawhati u Bah Charles Marngar bad MLA ka VPP na Nongkrem Bah Ardent M Basaïawmoit.
U Bah Charles ula ong ba ka jingpynkha ïa ka Block ba thymmai ha Mawhati ka dei kaba la dawa da ka Synjuk ki Rangbah Shnong, ïa kaba la aiti da ka dorkhas sha ka Sorkar ha u snem 2021.
Ula kyrpad ïa ka Sorkar Jylla ban ai jingmynjur ïa ka jingdawa haba pyrkhat lem ïa ka jingeh ba ki paidbah ki ïakynduh namar ka jinghap ban ïaid ym duna ïa ka 80 km ban leit sha Umsning Block.
Haba kular ban khmih ïa kane ka jingdawa, u Myntri ula ong ba ka Sorkar kan sa shong bishar bad kan sa shim ïa ka rai lano ba donkam ban pynkha ïa ka Block ba thymmai.
Hynrei ula ong ba kam shym la don satia kano kano ka kyndon ban pynkha ïa ka Block thymmai hynrei ka jingthmu jong ka Sorkar ka long ban rah shajan ïa ka jingshakri ka Sorkar sha u paidbah.
Shillong:Ki pulit ka Nartiang, ki la kem ioh kem ia u para jong U I Love You, uba kyrteng u Bah Meban Talang 21.
La kem hynnin ka sngi, ia u ha ryngkat bad 2 ngut ki paralok, halor ka jingkynnoh donkti ba ki dei ki nongpyniap ia u bah Pynkhreh Surong 29 snem u nongkhaii na shnong Mynsngat, West Jaintia Hills.
Ki pulit ki la leit ialam ia U Meban, sha ka jaka jong ka jingjia, ha kaba la iathuh, ba ki la bret ia ka met jong utei uba ki pyniap sha kawei ka khlaw ha Nartiang.
Shillong:Ka Cultural Committee, Seng Khasi Kmie, Mawkhar mynhynnin ka sngi, ka 22 tarik u Lber ka la pynlong ia ka nguh ka dem ka khnong ka bishar, “Kyntiew Ksing Shad Suk Mynsiem snem 2023 ka ban sa long ha ka 8,9 bad 10 tarik u ïaiong.
Shi bynta ruh ka dei ka sngi ban pynkhreh pynkhrum ia ka shad suk mynsiem ka ban long ha kitei ki tarik.
Ia kane ka nguh ka dem la duwai phirat da u bah Donnokstar Kurkalang u ba dei ruh u Lyngdoh niam ka Seng Khasi Seng Kmie ban duwai ai nguh ai dem, ia u trai kynrad ban pyllait na ki jingjia ba sngewsih baroh ha katei ka sngi, ka ban sa pynlong ia ka Shad suk Mynsiem.
Ha ka jingiakren bad ki lad pathai khubor mynta ka sngi u bah Banteilang Rumnong u chairman publicity committee Seng Kmie, u la ong ba kane ka sngi kaba dei ka sngi iewduh kaba dei ka sngi kyntiew ksing, hangne hapoh ka Seng ban sei ki ksing ki dhah ban pynbna paitbah ba ka Shad kan sa wan hadien ar taiew.
Kumta ki la ai ka duwai ka phirat ka nguh ka dem ban phuh ban phieng ka Shad bad ki kam baroh kiba la pynkhreh, kin iaid beit iaid ryntih, u la ong.
Ki jingpynkhreh kiba bun naka liang ka Seng ban pynlong ia kane ka Shad kaba phuh ka ba phieng bad u la ong ruh ba kan don ka jinghikai Shad ia ki khun samla ki khynnah rit khnang ba kan long kaba itynnad haba kin Shad ha katei ka sngi.
Kane kan long ka jingpynphuh pynphieng ia ka Shad ha ryngkat ka jingsawa ki sur ba thiang ha katei ka Shad suk Mynsiem, la bynrap u bah Banteilang Rumnong.
Shillong: Ka tnat Home police jong ka sorkar jylla, ka la kynriah kam ia u Dr Raghavendra Kumar M.G IPS(RR2010) u ba dei ruh u Superintendent of police jong ka East Khasi Hills District, la pynkynriah noh ia u kum u Superintendent of police jong ka tnat CID, Shillong ha ka jaka jong u Shri Dara Awashghos,IPS la pynkynriah noh naduh ka tarik ba la pynbna.
Katba ia u Sylvester Nongtnger IPS(SPS2012) u ba dei u Superintendent of police jong ka F&ES Shillong, la pynkynriah noh kum u Superintendent of police jong ka East Khasi Hills District ha ka jaka jong u Dr Raghavendra Kumar M.G IPS.La pynkynriah kam noh ruh ia u Shri Siddharth Kumar Ambedkar IPS(RR2014) u ba la bat kum u Superintendent of police jong ka South Garo Hills District, Baghmara ba un long pat u Superintendent of police jong ka East Garo Hills District, Williamnagar,ha ka jaka jong u Abraham T Sangma MPS.Katba ia u bah Vivek Syiem IPS(SPS 2015), u ba la bat kum u Assistant Inspector General of police (L&O) Shillong, la pynkynriah noh kum u Superintendent of police jong ka nongbah Shillong, ha ka jaka jong u Ringrang T.G Momin MPS.
