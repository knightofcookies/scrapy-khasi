La bteng shuh U Bah Bening, ha kaba u iathuh, ba ka jinghiar dor u kubi bad u muli, mynta u snem, ka long kaba la jubor shibun, ha kaba ka dor kam iahap shuh, na kaba long ha u snem ba ladep.
Ula ai nuksa, da kaba ong shuh shuh “Ka sboh shi trok, ka shongdor T.40hajar, hynrei ka jingmih ka long tang T.20hajar".
Katba ha u snem ba ladep, ka dor jong u kubi, na ki nongrep na lum, ka long T.10 lane T.15 shi kilo bad u la ong shuh shuh “Myn shem snem, ngi ia ioh nong malu mala".
Ka jingkhein ia katei ka bai sboh, ka long beit tang ka sboh shi beit, khlem pat khein ia ka dawai Urea, ka bai trei bad kiwei kiwei ki jinglut.
U bah Droning Marbaniang, 50snem uba na Mawkhan, haba iathuh ha u nongthoh, u ong ba tang na shnong Mawkhan, ka jingmih jong  u kubi ha ka shisngi shisngi, ka por sha ka 15,20ton, hynrei, u iathuh ba na ka jinghiar palat jong ka dor, ka jingrem ka bai trei bylla, ki la don bun ki nongrep, kiba iehnoh ia ki mar rep hapoh khyndew, namar ba kim sngew myntoi shuh ban tih bad ban die, namar ba ki la duhnong lypa.
La iathuh ruh, ba ha kine ki sngi, la antad, ba na katei ka 15ton, kumba shi powa eiei, u kubi, la shu iehnoh hapoh khyndew, lane la sei ban shu bsa sniang.
La iathuh shuh shuh, ba mynta ka dor jong u muli, ka long T.3 shi kilo, kaba long ka dor kaba tad tam ha kine ki snem ba ladep, na kaba ju long T.8 ne T.10 ha ki snem ba ladep.
Kitei ki nongrep, ki ud rup ia ka jingkiewdor ka khajna ha Iewduh, ha kaba lada ia khein ia bai khrong Syiem, ka bai kit, bai kali  bad kiwei de, ka poi T.30 shi ruh, na ka bynta 25kilo eiei.
Shillong,14 Nailar:Ar ngut ki  pulit home Guard jong ka Meghalaya Civil Defence bad  Home guard department kin ioh Medal  na ka bynta ka jingshakri jong ki ia u paidbah.
Ia katei a khusnam Medal yn ai ia ki lashai ka sngi ka sngi Rakhe sngi Laitluid.
Ia ka kyrteng jongkitei ki ar ngut la mynjur da u President ka ri India hadien ka jingshah jied jong ki.
Kitei ki ar ngut ki kynthup ia u  Senior Instructor, Rohesh Koch bad u nongap jong ka Department’s Central Training Institute, U Arun Singh.
Shillong,14 Nailar:U Kerlang Snaitang uba la tip da kyrteng sin kum u Bahrit Snaitang u la wan ban pyndem ia lade ha ki pulit ka  Lumdiengjri police Station.
Utei u u Bahrit u dei uba la dung ia la u jong u kynum uba la tip kyrteng kum u Robi Thangkhiew ha Khliehiewduh, shillong.
Regarding stabbing case at Khlieh Iewduh, Shillong.
Shillong,14 Nailar:Ka Meghalaya Peoples Human Rights Council (MPHRC) Central Executive Committee ha ka jingialang jong ka myntaka sngi ka la pynpaw ia ka jingkyrshan jong ka ia ka jingthmu ka sorkar MUA-II hapoh a jingialam u Dr.Mukul ban thaw ia ka State Human Rights Commission kaba pura ha ka jylla.
" Ka jingthmu ban thaw ia ka State Human Rights Commission  ka dei ka jingdawa kaba la kham slem jong ka MPHRC  naduh u snem 1996, ha kaba u Myntri Rangbah barim u  Salseng Marak u la ai ksai bad tyrwa sha ki Myntri Rangbah jong ka thain shatei Lam mihngi ia ka jingdonkam ban don tang kawei ka Human Rights Commission  bad kaba la pynduh pyndam noh ia katei ka jingtyrwa hadien ba la seng ia ka State Human Rights Commissionha ka jylla  Assam bad Manipur" ong ka kyrwoh na a MPHRC.“Ka rai jong ka sorkar ka dei ka dak ka jingpdiang sngewbha bad ka jingthaw ia ka State Human Rights Commission  kan kyntiew shuh shuh ia ka jingiaksaid na ka bynta ka jingithuh , ka jingkyntiew bad ka jingiada ia ka hok longbriew manbriew ha ka jylla.
Kane ka commission kaba thymmai la khmih lynti ban bud ia ka nongrim jong ka Paris kaba dei ka jingpyniaid ryntih ka pyrthei baroh kawei na ka bynta ka hok longbriew man briew" ong u Bah Dino D.G.Dympep, Chairperson ka MPHRC.Ka MPHRC  ka la ong ruh ba ka jingseng ia katei ka State Human Rights Commission kan iarap shibun ban pynshai paidbah bad ban the-la-kam ha ka hok longbriew manbriew, kan iarap ruh ia ki paidbah ban ioh ia la ka jong ka hok ha ka jingialeh jong ki khlem da pynlut pisa tyngka bad kumjuh ruh ka por.
Ka MPHRC ka la ong ruh ba katei ka seng hok long briew man briew kan long kum ka jingkieng kaba pun hapdeng ka sorkar bad ka imlang sahlang ban ia kren ia ki mat ba donkam.
Mumbai,14 Nailar:Ki shipai um jong ka India ki la mad ia ka jingiakynduh kaba shyr khei ha ka jingim jong ki hakaba kawei ka Sub-marine ka la bthei bad ka la ngam hapoh um mynta ka step nohphai sngi ha kaba 18 ngut ki ba don hapoh kynthup ia lai-ngut ki ophisar ki la iap ei na ka jingkem ding kaba shyrkhei hadien ba la bthei ki ar tylli ki tiar bthei kiba don hapoh ka sub-marine.
Katei ka Sub-marine INS Sindhurak shak, la la bthei  khlem kano kano ka jingaidak lypa ia ki shipai h akaba ka jingbthei jong ka ka la long jubor bad la sawa jam palat haduh ba la ioh sngewlut ha baroh kawei ka South Mumbai.
Ki heh ophisar ka tnad shipai um ki la iathuh ba ha katei ka jingbthei ki shipai um kiba don ha katei ka sub-marine  kim donlad shuh da kumwei pat ban pyllait im ialade, 18 ngut ki la iap ha katei ka jingjia ong uwei u heh ophisar.
“Ngim lah leh eiei shuh ia katei ka jingduh," ong u Admiral DK Joshi u heh  shipai um  haba kren ha ki nongthoh khubor hadien ba u Myntri  iada ri u la wan jngoh sha katei ka ktem ki shipai um ha naval dock.
“Ha katei ka jingjia ngim pat lah ban kdew na kano ka daw ba la pynlong iakatei ka sub-marine ban bthei bad kaei ka jingbakla" bynrap biang u Joshi.
Ka jingtohkit halor katei ka jingjia la khmih lynti ba yn lah ban pyndep hapoh ka shi bnai.
Kane ka jingjia ka ba la lynshop ia ki shipai um kiba dang don ha ka ki kam jong ki hapoh ka duriaw bah Indian Oceon ka de ka jingjia kaba  shyrkhei tam.
Shillong, 13 Nailar:Ka Dorbar shnong Umsaw Lumdorbar, Ri Bhoi District ka la pynpaw ka jingsngewnguh ia u Block Development Officer jong ka Umsning Block, u Bah P Khonglah uba la leit ban jngoh da lade ia katei ka shnong kaba dang sahdien ha kam pynroi hynnin ka sngi.
Ki riew rangbah kynthup ia u Pa’iem Niwell Shadap, Syiem ka Raid Nongtung, bah Lungsing Bey, President ka RUPA Ri-Bhoi Zone, bah Alos Nongpoh bad ki riew rangbah ka shnong, ki la sngew tynnad hadien ba na ka liang u BDO ula kular ban iarap katba lah na ka ophis jongu.
U Secretary shnong, u bah K Lyngdoh ula ong ba katei ka shnong ka la shah iehnoh bein ha ha ki kam pynroi, kum ka umbam umdih ki lynti syngkien bad kiwei, bad naduh ba la seng ia ka shnong kam pat ioh jingiarap na ka sorkar, kumta ka jingleit iuh kjat jongu BDO ka la ai mynsiem ia ka shnong ba ioh bynta lem ia ki kam pynroi kum kiwei ki shnong.
Na ka liang ka RUPA ka pynpaw ia ka jingkmen ia u BDO ka Umsning Block uba la shimkhia ban leit jngoh ia katei ka shnong bad ka la kyntu ba un ai jingiarap lem ia ki paidbah ka shnong.
Cairo,14 Nailar:Ka Ri-Egypt ka dei ka ri kaba don hapdeng ka jingshong syier ha kine ki sngi, namar ba la mih ki jingkulmar bad ki jingiaum snam ha katei ka ri hapdeng ki nongkyrshan jong u President uba la shah pynkhyllem u Morsi.
Ki la mih bun ki jingduh jingum bad ki jingpynduh ia ki jingdon jingem jong ki paidbah ha katei ka ri namar ka jingthombor jong ki nongkyrshan jongu Morsi.
U President katei ka Ri u la pynjari ia katei ka ri, ba ka hap ha  ka jingsynshar shipai.
U  president Adly Mansour u la ia kren bad ki bor pahara naduh ki shipai ki pulit ban shim ia ki lad ki lynti ban wanrah ia ka jingshongsuk bad ban peit ba kan ym mih kano kano ka jingshah pynduh ki jingdon jingem jongki paidbah bad kan ym mih ka jingiapyniap jong ki paidbah nongshong shnong.
Kitei ki jingjia ki la jia ha kylleng ka ri hadien  ba ki pulit ki la leit ban tur bad pynpra ia ka jingialum lymbung ki paidbah, kiba kyrshah ia U  Morsi ha Cairo.
Ka jingiap briew ha katei ka ri ka la poi sha ka 149 ngut, na katei ka jingiakynad mynta ka sngi bad ba ki don haduh 1,403 kiba la mynsaw na katei ka jing ia um snam mynta ka sngi.
La ioh jingtip ruh ba U Vice President jong katei ka Ri, U Mohammed Al Baradei, ula hiar shuki noh mynta ka sngi.
Shillong,14 Nailar:U Deputy commissioner ka East Khasi hills u la pynbna ba la pyn khreh ia ki Bus ban kit ia ki paidbah lashai a sngi ban leit ia shim bynta sha ka sngi Rakhe Laitluid ka ban long ha madan Polo bad ha State Central Library.
Kitei ki Bus ba la pynbiang kin leit na Happy Valley ter-ter sha  Madanrting, Nongthyrnrnai, St.Edmunds’,Dhankheti, Barik, IGP sha  Polo, from Rynjah lyngba ka  Pohkseh, Nongrim Hills, Laitumkhrah, IGP sha Polo, na Mawiong kan iaid lyngba ia ka  Mawlai Petrol Pump, Mawdatbaki, Mawlai Mawroh, Golflink  sha  Polo, Na Mawprem Karbomkan iaid lyngba ia ka District Council Point, Motphran, Khyndailad sha Polo, Na Laban kan iaid lyngba ia ka  Last Stop, Bishnupur, Kench’s Trace, IGP sha  Polo, Na  Nongmynsong kan iaid lyngba ia ka Demseiniong sha Polo , Na Jaiaw  Mawbynna ter-ter sha Riatsamthiah,Wahingdoh, Umsohsun, Khyndailad sha  Polo.
Kitei ki Bus kin leit shaw ruh ia ki paidbah na Malki bad kan iaid lyngba ia ka  Malki Point, Barik, IGP sha Polo,na  Lawsohtun sha Bishnupur, Last Stop, Rhino Point, IGP bad sha  Polo, na  Lurnparingkan iaid lyngba ka  Madan Laban, Last Stop, Rhino Point, IGP sha  Polo, na 7 mer , Upper Shillong lyngba ka 5 mer, 4 mer, 3 mer, Lummawbah , Rilbong Point, Rhino Point, IGP sha  Polo, na  Mawpat lyngba ka  Langkyrding Mihngi, Lurnshyiap, Golflink sha  Polo bad na  Pynthorbah lyngba ka  Lad Shyiap, Golflink sha  Polo.
Kitei ki Bus kin mih na kitei ki jaka naduh ka por 6:30 baje mynstep.
Yn iakren U Mukul ia ka ILPShillong, 14 Nailar:U Myntri Rangbah u Mukul Sangma u la rai ban iakynduh ia ki seng bhalang bad ki seng sain pyrthei ban iakren ia ka jingpyntreikam ia ka Inner Line Permit (ILP).
Haba kren mynta ka sngi, sha ki nongthoh khu bor, u Principal Secretary (Home) u KS Kropha u la iathuh ba u Myntri Rang bah un iakyn duh ia ki sengbhalang ha ka 29 tarik Nailar, bad un sa iakynduh sa ia ki seng sain pyrthei ha ka 3 tarik Nailur.
“Ka sorkar kan bi shar bniah kiba lah ban mih lada rai ban pyntrei kam ia ka ILP ha kane ka jylla,", la ong u Kropha.
Kane ka jingkhot iakren u Myntri Rangbah ka long hadien ba ki sengbhalang ki la rai ban pynlong ia ka jingialang paidbah ha ka sngi Thohdieng, ban dawa ban pyntreikam ia ka ILP.Katkum ka jingong jong u Kropha, ka sorkar kan peit la ka Bengal Eastern Frontier Regulation, 1873  lah ban pyntreikam ha baroh kawei ka jylla.
Lah ban kdew ba ka jingweng noh ia ka Bengal Eastern Frontier Regulation, 1873 ha 1897 na ka thain Garo Hills na ki kyndon jong ka ILP.Katkum ka kaiphod jong ka High Level Committee on Influx  ba la khlieh da u Symbud Myntri Rangbah barim Bah Bindo Mathew Lanong ka la ong ba ka jingpynkylla ia ka Act ha u snem 1897 ka la pynduh noh kumba 35 tylli ki jingpyntreikam bad ka Garo Hills ka la lait noh na ka ILP.U Kropha u la ong ba ka ILP, katkum ka Bengal Eastern Frontier Regulation, 1873,  ka treikam ia ki nongshong shnong ka ri bad namarkata, ka jingpyntreikam ia ka ILP, lah ban don ki jingeh watla ka sorkar kan eksamin ia kane.
“Lada ki nongwei kin hap ban pyrkhing, ka Foreigners Act 1946  bad ka Foreigners (Protected Areas) Order, 1958 kin hap ban pynkylla bad kane lah ban leh da ka Parliament.
Kine, nalor kiwei ki jingpyrkhat ba iadei bad ka ioh ka kot, bad kiwei ki ba lah ban mih ia ki paidbah, donkam ban peit bniah bad husiar", la ong u Principal Secretary (Home).
Haba kylli ia ka kaiphod jong ka HLC on Influx, u Kropha u la ong ba ka sorkar ka dang eksamin ia ka komiti.
Haba pynpaw ba ka sorkar ka sngewkhia ia kane ka jingwan ki briew nabar, u la ong ba ka sorkar kan thaw ia ki lad ba larkam ban weng ia ka jingeh.
U la ong ba ka jingbuh ia ka Directorate jong ka Anti-Infiltration, bad ka jingthaw ia ki Police Station ba thymmai ki dei ki lad ba ka sorkar ka la thaw ban pynkhlain ban tehlakam ia ka jingwan rung ki briew nabar.
Ban peitngor ia ka jingwan rung ki briew nabar, na ka liang u Kropha u la iathuh ba la buh 11 tylli ki Police Station ha ka jylla kiba don hajan bad ka Bangladesh nalor ki Infiltration check Post bad ki Watch post.
Ka Labour Department ka la pyntreikam ia ka Inter State Migrant Workmen (Regulation of Employment and Condition of Service) Act, 1979 bad ka Inter State Migrant Workmen (Regulation of Employment and Condition of Service) Rules, 1985 da ka jingthmu ban pyrkhing ia ka jingwan briew kiba nabar kiba wan trei bylla.
Ban pynkhlain ia kane, ka sorkar ka la mang 39 tylli ki kam kum ki Labour Inspector bad kine yn sa thung shen.
Shillong, 14 Nailar:Ka seng lehnoh ka Hynniewtrep National Liberation Council (HNLC) ka la pynpaw ba ka kwah ban iakren ia ka sorkar, lada ka shim khia shisha ia kane ka kam kaba la sahteng la slem.
Ha kine ki 26 snem kaba long ha kane ka sngi Balang ka 14 tarik Nailar, ka HNLC ka la ong ba ka jingkhang jongka seng ban iakren bad ka sorkar ka plie lada ka sngewkhia shisha ban iakren ban pynbeit ia ki jingeh.
Ia ka seng HNLC la seng ha 14 tarik u Nailar, jong u snem 1987.
U general secretary ka HNLC u Bah Chesterfield Thangkhiew u la ong ha ka kyrwoh ba la pynlait ha kane ka sngi Balang, ba ka jingkhang jong ka seng ka plie rynghang lada ka sorkar ka sngewkhia shisha ban iakren bad ka seng ban iapynbeit ia ki jingeh lyngba ka miej.
U Bah Cheristerfield u la ong ba ka HNLC ka kwah ban iakren tang lada ka sorkar ka kiar noh ban buh shwa ia ki kyndon  namar ba ka seng ka kwah ban iakren khlem kano kano ka kyndon.
Ha kajuh ka por, u la pynpaw ia ka jingsngew bynniaw ba ka sorkar ka shu saham tang na shyntur ba kwah iakren hynrei kam leh satia kumba ka dei ban long ban shim khia ban iakren ia ka kam kaba la sahteng slem.
“Ka sorkar ka shu pynlut kai ia ka por namar ba ka thngan bor bad spah palat bad kim iohi ei ei ba kan shim khia ba kwah shisha ban iakren", la ong u Chesterfield.
U la kyntu ruh ia ki paidbah ka ri Khasi bad  Jaintia ban ym long niangkohnguh ha ka sorkar bad ki politishian.
Ha kajuh ka por, ka sngi 15tarik Nailar 2013, ka dei ka sngi ka ban sah kynmaw pateng pakit, ba ka dei ka sngi, kaba ka HNLC, kam shym la khot ia ka pakhang shnong, kaba dei ka prokram, kaba katei ka seng, ka la ju leh man la u snem, ha ka sngi rakhe sngi laitluid bad ka sngi rakhe republic jong ka sorkar India.
Lah ban pynkynmaw, ba dang ha ka 26tarik Kyllalyngkot 2013, ka HNLC, ka dang shu khot pakhang shnong.
Ki pakhang shnong sngi laitluid bad sngi republic, ki dei kiba la khot da katei ka seng, naduh ba dang seng ia katei ka seng, ha u snem 1987, kaba la long la 26snem eiei.
Shillong, 14 Nailar:“Para ri paradoh parasnam, ngi ki Seng bhalang FKJGP bad KSU ka shnong  Mawlai ngi iawer paidbah iaphi ki samla, ki rangbah ki longkmie bad longkpa ba phin iawan ban iadon ryngkat lem bad iasnoh ktilang sha ka jingialang paidbah bad ka rally ba la pynbeit da ki 10 tylli ki sengbhalang  ha ka 16 tarik Nailar, 2013 ha ka por 11:00 baje mynstep, na ka bynta ban ka jingdawa ban pyntreikam noh mardor ia ka Inner Line Permit ka ain ban iada ia ka jaidbynriew rit paid ka jong ngi na ka jing wan rung kyrthep ki briew kiba ba nabar ne ki poi wir shi sngi", la ong kine ki ar tylli ki seng na Mawlai ha ka kyrwoh ba la pynlait mynta ka sngi.
Ha ka jingpyllait khubor ba la pyllait ki President kine ki seng, la kyntu ia ki Dorbar Shnong jong ka Mawlai baroh ki samla pule jong ki Kolej bapher bapher, ki seng nongniah bad trai taksi bapher bapher jong ka Mawlai bad kumjuh ruh ia ki seng nongniah bad trai Auto Association ba kin ia mih ryntih lang ban poi ha ka por 9:30 mynstep ha Lad Motsyiar ha ophis treikam FKJGP na ka bynta ka jingialang ha ka 16 tariak Nailar, 2013 ha ka por 11:00 mynstep.
Kane ka jingialang kan long ban dawa na ka sorkar ban pyntreikam noh ia ka Inner Line Permit (ILP) ka ban long ka stieh iada na ka jingwan tuid ki briew nabar sha kane ka jylla, la ka kyrwoh ba la pynlait da u Bah Marbud Dkhar bad u Bah Donboklang Kharlyngdoh ki nongialam jong kine ki ar tylli ki seng jong ka Mawlai circle.
Ki sengbhalang bapher, ki la pynbeit, ban pynlong ia ka jingialang paidbah  ha Motphran, ha ka por 10baje mynstep, na ka bynta ban pynbor ia ka sorkar ban pyntreikam noh ia ka ain Inner Line Permit, ha kaba ki la pynkhreh ruh ban leit tur sha Secreteriat, hadien jong katei ka jingialang paidbah.
Shillong Nailar 16:  Ka Bolero kaba dei jong u Range officer ka tnad Forest ha Nongpoh ka la shah thang hynne ha ki runar ha ka por myn sngi kumba 2 baje eiei.
Kane ka kali ka dei jong u Bah Francis ka la shah thang hapoh phyllaw ha ki runar ba kah dur khmat kiba don kumba 10 ngut ei ei, la ong ki pulit.
Kane ka Bolero (ML 01 -1838) ha kaba ki runar ki la wan rung shapoh ka phyllaw ka ophis bad kynsait da ka petrol bad wiang din syndon haduh ba kan ing khong.
Ki pulit ki la ong ba hadien kane, ki runar ki la phet krad wut na katei ka jaka khlem iohi syrngiew shuh.
Shillong, 16 Nailar:Ha ka sngi balang ba ladep, ka Synod Higher Secondary School, Shil long ka la rakhe ia ka jingiaid lynti jongka ha ki san phew snem ba la dep ha ka rukom kaba ishong kun bad shongshit bha ba la pynkhraw da ka jingia don lang u Myntri Rang bah ka jylla u Mukul Sangma, ka myntri kam pohiing ka jylla Kong Roshan Warjri, nalor kiwei  kynthup ki Pastor, ka Principal ka skul Kong DR Shullai, bad ki khyn nah skul bad ki Rangbah Shnong nalor ki nonghikai bad ki kmie ki kpa.
Hadien ka jingiaid kaba 50 snem ne ka Gol den Jubilee kane ka skul hynne ka la lah ban plie sa ia ka Commerce Stream ha ka klas XI bad XII.Kane ka skul ka dei kaba ai jinghikai tang ia ki kynthei bad ka dei kawei kaba paw bha ha kane ka nongbah bad ha kine ki snem ba la dep, ka la pynmih bun ki sohthiang ha ka result matrik.
Haba kren ha kane ka sngi, u Myntri Rangbah ka jylla u Mukul Sangma u la ong ba ka jinglah jong ka Synod Skul  ban tyllun ha kine ki san phew snem, kam dei shuh kaba kai hynrei ka dei ka lynti iaid kaba jlan ban poi sha kane ka skul kaba nangkiew na ki sngi sha ki sngi.
“Ka jingpule kam dei shuh ha kane ka juk ban shu ap tang ia ki kam sorkar hynrei ka dei ban btin lynti ban ieng ha la ki jong ki kjat", la ong u Mukul.
U la ong ruh ba teng teng ki jingkhmih lynti kim ju urlong hynrei kam dei pat ban long ka jingduh jingkyrmen ha ka jingiakhun.
Hynrei hadien ba la pule dei ban pynshong nongrim ba ki dei ban pynkhreh ialade ban iaid ha ka jingim ban trei ia ki kam ki jam, ym tang ban shu peit kliaw ia ki kam sorkar.
Hynrei ha ka juh ka por, u Myntri Rangbah u la ong ba nalor ka jinghikai ba la ioh na skul, ki khynnah skul ki dei ban ioh ruh ia ka jingbtin lynti ban jied ia ka jingpule ba ki biang katkum ka jingtbit jongki.
“ki kmie ki kpa ki dei ban ialam lynti ia ki khun ban jied ia kano ka lain jingpule", u la ong.
U iathuh ruh ba ka sorkar ka la pynmih ia ka skhim ha kaba ki skul ne ki sengbhalang kiba don ka mynsiem ki lah ban shim kabu ban hikai (counseling) ia ki khynnah khamtam ha ka sobjek saian na ka bynta kito kiba pule ha ka klas IX bad X.Shwa ia kane, ka Kong Roshan ka la ong ba ka Synod skul ka la nangkiew naduh ba sdang ia ka ha ki san phew snem ba la dep.
Ka jinglah ban plie sa ia ka Commerce Stream, ka dei sa uwei u mawjam ha ka jingshakri jongka ha ka pule puthi.
“Nga ngeit skhem ba kane ka skul kan nang tyllun shuh shuh ha ki sngi ban wan", la ong ka Kong Roshan.
Na ka liang ka principal ka skul, ka Kong Shullai ka la pynpaw ka jingsngewnguh ia u Myntri Rangbah uba la pynlait por ban iadon kti lang ha kane ka sngi ban rakhe ia ka jingdap 50 snem kane ka skul.
La pynshongshit ia kane ka sngi da ki jingrwai ki jingshad bad ki jingialehkai bapher bapher.
Shillong, 16 Nailar:U President ka seng Hynniewtrep A’chik National Movement (HANM) u Bah Lamphrang Khar bani u la kynnoh kylla ba ka jingujor FIR pyrshah ia u da ka Kong Susan Nong rum, ka dei tang ka jing thmu ban pynjah burom ia ka kyrteng jong u bad ka seng.
U President ka HANM u la kynnoh ba ki pulit khlem kano kano ka jingtohkit ki la kem beit ia u da kaba pynshong nongrim ha ka FIR kaba ialam ia u ban shah set phatok ei haduh shi bnai khadwei sngi.
U Bah Lamphrang uba la lait phatok ha ka 14 tarik Nailar hadien ba la shah kem ha ki pulit ha ka 3 tarik Naitung, u la ong ka HANM kan shim ia ka rai kumno ban leh pyrshah ia ka Kong Susan bad ka para jongka halor ka jingthmu ban pynjah burom ia u bad ka seng HANM.Haba kren hynne sha ki nongthoh khubor, u Bah Lamphrang u la ong ba ha ka 23 tarik Nohprah mynshem snem, ka Kong Susan Nongrum kaba ju khot ka Kong Aidalin ka la shim pisaT.1.50 lak na u.
“Hynrei ha u Rymphang mynta u snem, katto katne ki dkot ka seng ki la wan ban pan ram na nga na ka bynta ki kam ba kyrkieh bad dei ha katei ka por nga kynmaw ba ka Kong Susan ka shim ram na nga, nga la phun ia ka ban siew noh ia ka ram kloi katba lah", la kam u Bah Lamphrang.
Hynrei ka kong Susan ka la ujor FIR pynban da kaba kynnoh pyrshah ia nga ia kaei ka bym shisha, la kam u president ka HANM.Katkum ka jingong u Bah Lamphrang, ka Kong Susan ka la byrngem ia u kham mynshwa namar ba u iathuh ia ka seng ia ka jingshim ram jongka kaba la pynlong ruh ia ka ban iehnoh ia ka kam kum ka general secretary ka women’s wing.
U la iathuh ba ka Kong Susan ka la shim ram na u ha ka kyrteng ka women wing hynrei hadien la tip ba kam dei kumta.
Lah ban kdew ba u Bah Lamphrang u la shah kem hadien ba ka Kong Susan ka la ujor FIR pyrshah ia u da kaba kynnoh ba u la pan ia ka para jongka ban iashong kurim.
Jowai, 16 Nailar:Ha ka jingiaid lynti kaba 50 snem ka  VDP Moodymmai  West Jaintia Hills District ka long kaba sah khana ha ka history jong ki VDP ka  jylla, namar ba dei tang kane ka kynhun ki VDP ha ka jylla kaba la dap 50 snem, ha kaba la rakhe ha ka 13tarik Nailar 2013.
U bah HG Lyngdoh SP West Jaintia Hills, u ba long kum u kongsan u pynpaw ka jingiaroh ia ki nong prat lynti kane ka VDP Moodymmai, ha kaba myn 50 snem mynshwa, wat lada kim longkiba  nang ba stad ki don pat ka jing i jngai ia ka bha ka miat bad ka shongsuk shongsaiñ ka shnong ka thaw.
Kumta U SP, u da kyntu pat ia ki VDP kiba mynta  ba kin long kiba trei shitom, namar ba ki VDP hi ki dei ka kti kamon ki kti ka diang jong u pulit  bad lada ki VDP ki long kiba kit khia, ia ka kam  ka iarap shibun iaki pulit ban teh lakam ia ki kamsniew.
U da ong ruh ba ha kajing iadei bad ka  jingshah bat bor bad ka jingshah lehbeiñ ki kynthei khynnah, ka long kaba dei ban shimkhia na la ki jong ki ing ki sem, ha kaba dei ban peit bha ia ka iaid ka ieng ki khun ki pyrsa  bad ban sneng ban pynsngewthuh ia ki ha ka jingiadei bad kane ka kam.
Ia ka Village Defence Party jong ka Moodymmai, la  la seng naduh ka 13tarik Nailar 1963, da ka jingangnud jong ki katto katne ki Rangbah ka shnong ban wanrah ia ka shongsuk shongshngaiñ ha ka shnong ka thaw.
Ka Dorbar shong Moodymmai ryngkat  ka VDP shnong, ki kynmaw ieid  ia kine ki nongialam ka VDP ka shnong 50 snem mynshwa daka ba ki ai burom ia ki mynta ka sngi ha kaba  kiba haing ki jongki,  ki la leitshim ia kane ka jing pynkup burom.
Ha kane ka jingialang pyndonburom dap 50 snem ka VDP Moodymmai, ki  ki nongialam kiba ym don shuh ha pyrthei kiba ioh ia ka burom, ki dei ia u  (L).
Tikin Pariat, uba dei u lamphang ka VDP, U Cross Pyrtuh uba dei U Secretery bad U Elbi Phawa, uba dei u nongbat pisa nalor kiwei pat.
Ia ka jing ialang pyndon burom dap 50 snem ka VDP Moodymmai la pyniaid da u ma Light Singh Shylla Local MDC, ha kaba la ai jingkren ruh da ki 2 ngut ki MDC ka JHADC  u ma Moonlight Pariat bad u ma Sunday Morning Suna, u  CI Jowai PS,U OC in charge ka Umulong beat House officer nalor kiwei pat.
Shillong,16 Nailar:Ka kyrsiew thiah jong ka KSU kaba la long dang ha u bnai Iaiong ba ladep, lehse ka la pynpei shkor ia ki dkhar bad ki bar jylla kiba la duh la um ki tiar die jong ki ha katei ka sngi ha kaba mynta ka sngi ka sngi ba la pynlongia ka jingiakhih ILP, kitei ki dukan ki la khanglut khoit naduh mynstep haduh ban da poi ka janmiet.
Bunsien haba long kum katei ka jingiakhih ki bar jylla ki khein sting bad  kim salia, hynrei naduh ki jingjia kiba la mih ha ka ka kyrsiew thiah bun na ki dukan ki la bat shkor ban khein sting  ioh poi pynban sha ka jingduh kaba bunshah.
Haba ia kren bad uwei na ki nongdie jingdie ha Khyndailad ka dukan kaba die ia ki mar-rem dor kum ka Mobile Phone, Lap Top,TV bad kiwei ,ki tiar Electronic u la ong ba “Kam myntoi ba ngin plie dukan bad ban ioh nong da ka san ne hynriew hajar shi sngi katba lada jia ba kawang maw ne pynduh ngin duhnong pat da ki lak tyngka" ong utei dkhar uba la ban jur ruh ba khamlah bangin ai shuti ia ki nongtrei ban duh nong shih ajar shisngi ban ia kaba duh da ki lak tyngka.
U Rupang u la iaid lut ia ki thain Khyndailad ban twad jingmut na ki nongdie dukan hangtei khamtam na ki bar jylla kumno kisngew halor kane ka ILP ba la dawa na ki sengbhalang hynrei kaba sngewsih ka long ba baroh i dukan dkhar ki la khang khyrdep lut tang ki dukan Khasi kiba plie hynrei don pat katto katne na ki kiba la plie tang shiteng ryngkat ka jingkhynniu khriat.
Shillong, 16 Nailar:U Myntri Rangbah ka jylla u Mukul Sangma u la pynbna ba ka sorkar kan pyntreikam ia ka skhim shna iing ia kiba duk bad kiba duna ka jingioh na ka bynta ki nongshong shnong jong ka jylla.
Ia kane ka jait skhim kaba la jerk um ka Meghalaya Affordable Housing Scheme (MAHS) la pynbna paid bah da u Mukul haba kren ha ka lyngkhuh sngi laitluid jong ka ri India ba 67 ha madan Polo ha kane ka sngi Palei.
Katkum ka jingkren jong u Myntri Rangbah kane ka skhim thymmai kan mih thymmai ha ka jaka jong ka Rural Housing Scheme.
Kiba duk kiba duna ka jingioh kamai kin ioh jingmyntoi na kane ka skhim.
Ha kane ka sngi, u Mukul u la ong ruh ba ka jylla Meghalaya watla ka dei kaba rit ha ka jingheh hynrei ka don ki riew khhraw bad ki khla wait kum u U Tirot Sing, U Kiang Nangbah, Pa Togan Sangma  bad bun kiwei kiba la noh synniang ban pynlong ia ka ri India kaba laitluid.
Ha ka jingkren, u Mukul u la ktah ruh shaphang ka jingwan tuid beain ki briew sha kane ka jylla, bad ka dei kawei ka mat kaba la sahteng la slem bha, kynthup ruh ka jingiakajia pud hapdeng ka jylla bad ka Assam bad ruh bad ka Bangladesh.
Ha kajuh ka por, u la pynbna ba ka Planning Commission ka la mang T.4,151 klur ia ka jylla na ka bynta u snem 2013 bad ka sorkar ka la thmu ruh ban pynmih bun ki skhim ban myntoi sha ki paidbah bad ka roi ka par jong ka jylla.
Ia ka jingrakhe sngi laitluit la pynlong ruh ha ki jaka bapher bapher jong ka jylla, kynthup ha ki district, ki block, ki sub-division, ki ophis sorkar bad ha kiwei kiwei ki jaka.
Ha kane ka sngi, ka iing jong u Lat ka jylla ruh la plie na ka bynta ki paidbah ban rung kai ban ioh mad bad iohi ia ka.
Shillong, 16 Nailar:Ha ka sngi balang ba ladep, ka Synod Higher Secondary School, Shil long ka la rakhe ia ka jingiaid lynti jongka ha ki san phew snem ba la dep ha ka rukom kaba ishong kun bad shongshit bha ba la pynkhraw da ka jingia don lang u Myntri Rang bah ka jylla u Mukul Sangma, ka myntri kam pohiing ka jylla Kong Roshan Warjri, nalor kiwei  kynthup ki Pastor, ka Principal ka skul Kong DR Shullai, bad ki khyn nah skul bad ki Rangbah Shnong nalor ki nonghikai bad ki kmie ki kpa.
Hadien ka jingiaid kaba 50 snem ne ka Gol den Jubilee kane ka skul hynne ka la lah ban plie sa ia ka Commerce Stream ha ka klas XI bad XII.Kane ka skul ka dei kaba ai jinghikai tang ia ki kynthei bad ka dei kawei kaba paw bha ha kane ka nongbah bad ha kine ki snem ba la dep, ka la pynmih bun ki sohthiang ha ka result matrik.
Haba kren ha kane ka sngi, u Myntri Rangbah ka jylla u Mukul Sangma u la ong ba ka jinglah jong ka Synod Skul  ban tyllun ha kine ki san phew snem, kam dei shuh kaba kai hynrei ka dei ka lynti iaid kaba jlan ban poi sha kane ka skul kaba nangkiew na ki sngi sha ki sngi.
“Ka jingpule kam dei shuh ha kane ka juk ban shu ap tang ia ki kam sorkar hynrei ka dei ban btin lynti ban ieng ha la ki jong ki kjat", la ong u Mukul.
U la ong ruh ba teng teng ki jingkhmih lynti kim ju urlong hynrei kam dei pat ban long ka jingduh jingkyrmen ha ka jingiakhun.
Hynrei hadien ba la pule dei ban pynshong nongrim ba ki dei ban pynkhreh ialade ban iaid ha ka jingim ban trei ia ki kam ki jam, ym tang ban shu peit kliaw ia ki kam sorkar.
Hynrei ha ka juh ka por, u Myntri Rangbah u la ong ba nalor ka jinghikai ba la ioh na skul, ki khynnah skul ki dei ban ioh ruh ia ka jingbtin lynti ban jied ia ka jingpule ba ki biang katkum ka jingtbit jongki.
“ki kmie ki kpa ki dei ban ialam lynti ia ki khun ban jied ia kano ka lain jingpule", u la ong.
U iathuh ruh ba ka sorkar ka la pynmih ia ka skhim ha kaba ki skul ne ki sengbhalang kiba don ka mynsiem ki lah ban shim kabu ban hikai (counseling) ia ki khynnah khamtam ha ka sobjek saian na ka bynta kito kiba pule ha ka klas IX bad X.Shwa ia kane, ka Kong Roshan ka la ong ba ka Synod skul ka la nangkiew naduh ba sdang ia ka ha ki san phew snem ba la dep.
Ka jinglah ban plie sa ia ka Commerce Stream, ka dei sa uwei u mawjam ha ka jingshakri jongka ha ka pule puthi.
“Nga ngeit skhem ba kane ka skul kan nang tyllun shuh shuh ha ki sngi ban wan", la ong ka Kong Roshan.
Na ka liang ka principal ka skul, ka Kong Shullai ka la pynpaw ka jingsngewnguh ia u Myntri Rangbah uba la pynlait por ban iadon kti lang ha kane ka sngi ban rakhe ia ka jingdap 50 snem kane ka skul.
La pynshongshit ia kane ka sngi da ki jingrwai ki jingshad bad ki jingialehkai bapher bapher.
Shillong,16 Nailar:U President ka Khasi Student Union (KSU) u Bah Daniel Khyriem, u la ong ba ka jingjop elekshon jong u Dr.Mukul Sangma na Ampati da ka vote jong ki khar Muslim kam mut ba ka jaitbynriew ka la shahrem, “Ka jingjop elekshon na Ampati da ka vote Muslim kam mut ba ka jaitbynriew ka la shah rem" ong u Daniel, haba kren ha ka jingialang bah kaba la long mynta ka sngi ha Motphran kaba ki sengbhalang ki la pynlong kum ka jingdawa ia ka Inner Line Permit(ILP).
Shuh shuh u bah  Daniel u la ong  ba ki sengbhalang ki la iai shah ia ka jingkular na ka sorkar ban pyntreikam ia ka ILP, ha kaba kane ka jingiaishah ka la poi mynta haduh 11 bnai, hynrei ka la dei ka por banmih paidbah ban dawa ia la ka jong ka hok ban iada ia ka jaitbynriew.
U Bah Daniel haba ai jingkren ha katei ka jingialang paidbah u la ong ba ki seng ki la pynlong ia ka jingiakren ba khadduh ha u Iaiong mynta u snem bad ka sorkar.
Utei u nongialam jong ka KSU u la byrthen ruh ba lada ka sorkar kam kohnguh ban pyntreikam ia ka ILP ha ka jingiakynduh jong ki bad u Mukul ha ka 29 tarik kan mad ia ki jingiakhih kiba khlem sangeh haduh ba kan da pyndem bad ban ngeit ia katei ka jingdawa.
“Bulshit" ong U President ka GSU“BULSHIT!" ong u President ka Garo Student Union haba kynthoh ia ka jinglong jingman jong kawei na  ki khyrdop khynra mynder, ha kawei na ki jaka kaba don ha Garo Hills.
Haba ai ia ka jingkren paidbah kaba la long mynta ka sngi ha Motphran, halor ka jingdawa ILP u President ka  GSU, u la ong ba ka long kaba sngewlyngngoh, ba haba pyrshang ban teh-la-kam ia ka jingwantuid ki mynder sha kane ka jylla, hynrei ka sorkar kam lah ban pyntreikam da ka ILP kumba la dawa da ki seng, hynrei kita ki lad kiba ka la pyrshang lyngba ka Work Permit  ruh kim i myntoi eiei ruh.
Utei u nongialam Seng u la ongba da la ki jong ki khmat u la iohi ia katei ka buit shukor jong Ka sorkar kum ia kita ki Work Permit ha kaba u la iohi ba ha ki Infiltration Check Gate ne ka jaka ban peit ia ka jingtuid ki mynder khlem ki kot ki sla kiba biang, ba   ki mynder da ki trok ki trok ki la tuid sha kane ka jylla ym da kaba pyni ia ki kot ki sla kiba biang hynrei tang ki jingkhublei kti bad ki pulit kiba ap hangtei ka la biang.
“Da la ki jong ki khmat nga la iohi ba ki pulit ki ia khublei kti bad kitei ki mynder, yn don aiu ha kti jong lada ym dei ka pisa"  ong u President ka GSU bad haba pynpaw ia ka jingdom jong u “Bulshit""  u la ong.
Shuh shuh haba kren kum uwei na ki Nongialam jong kawei ka sengbhalang na Garo Hills u President ka AYWO u la ong “Mynta ka la dei ka por ba ngi ki Khasi, Jaintia bad Garo ngin ia ieng tylli kawei ban ia khun na ka bynta ka hok lajong, ngin dawa beit da ka ILP".
Na ka liang  U Bah Joe Marwein u President jong ka FKJGP Central Body, u la ong ba ki sengbhalang bapher bapher ha ka jingiakynduh jong ki ia u Mukul Sangma, ha ka 29 ntarik mynta u bnai ban ia kren na ka bynta ka ILP, u la ong ba ha katei ka sngi ba la khot da u Myntri Rangbah ki seng kin ia kren beit thik tang ia ka ILP, ym kiwei pat ki mat buhai shnong ki Mynder.
Utei u nongialam jong ki sengbhalang u la ong ba lada ka sorkar ka dang iai bteng ban ia kren ia kiwei pat ki mat ha kaba ia dei bad ka Influx ne ka jingwan ki mynder ka seng kan ym treh ban ia kren bad lkaei kaba ki seng ki la shim rai mynta ka sngi ka long ba lada ka sorkar kam  lah ban pynseisoh ia ki jingdawa ILP ki sengbhalang bapher bapher kin shim da ki jingiakhih kiba khlem sangeh tad haduh ba ka sorkar kan da kohnguh.
Na ka liang jong U President ka Jaintia Student Union, u la ong ba  ka jingioh ksai bad  ka jingsuhthied jong ki khyllah jait ban rung ha kane ka jylla jong ngi ban seng ia ki kam ki kam jong ki ka long lyngba ki thei Khasi jong ngi.
“Ki khyllah jait ki pyndonkam ia ki thei Khasi jong ngi kum ki Trading License" ong utei u Nongialam.
U la pynshai ruh ba  bunsien hi ki khyllah jait tang ban ioh ban thaw ia ki lad kamai bah eh ha kane ka nongbah Shillong bad ha kiwei ki jaka ka  Ri-Khasi ki la pynlong ia koi ba kin wad ktem bad ban wad skum ia kata ka jaka shong shipor jong ki ban lait na ki jingpynthut kiba bunjait ha kaba ka dawbah ia ki ban ioh lad ban leh kumta dei tang ka shongkha.
Hadien ba ki la ioh ban shongkha ia ki kynthei Khasi kim salia namar i la don ki sakhi satar kiba biang  ban kam trai ia ka jaka puta neki dukan ha iew.
Ki Kynthei Khasi ki long tang kum ki Trading License ia ki khyllah jait, ong u nongialam ka JSU kaba la ban biang ruh ba kitei kim khein snep ia ka jinglong ba kyrpang jong ka jaitbynriew tang ban biang ia lade hynrei lada ki la sngew ba ka la biang kin sa shu jah klep bad hangta kin sa mih ki khun khlem tip kpa.
Shillong, 16 Nailar:Ka jingsngap myn thi u Symbud Myntri Rangbah ka jylla ba peit ia ka tnad pule puthi, u Dr RC Laloo ka la pynlong ia ki nonghikai ban kynnoh ba um kit khia bad um khein snep satia ia ki.
U President ka Khasi Jaintia Deficit School Teachers Association (KJDSTA) u Bah ED Nongsiang u la ong hynne ka sngi Thohdieng, “ha ka jingsngew jong ngi, u myntri um kit khia ia ki nonghikai",.
U Bah Nongsiang u la ong biang, “u Symbud Myntri Rangbah um kwah iakynduh ia ki nonghikai, um suid niew satia kumba ka paw ka jingleh jongu namar ba um ai jubab ei ei wat haba ki nonghikai ki la kwah ban iakynduh ia u".
Hadien ba la wai ka jingialang ba shisien snem jong ki nonghikai KJDSTA hynne, u Bah Nongsiang u la ong ba haduh mynta u myntri um shym la jubab ei ei bad sa saw sngi ba ka jingai por jong ka JACATAM ia u kan kut la un khot ne em.
“Ka jingkwah iakynduh jong ngi, kam dei ban leit iasoh iadat hynrei ban iakren ia ki kam jong ka pule puthi ha kane ka jylla, kaba ngi sngew khia", la ong u Bah Nongsiang bad bynrap ba lada u Myntri um khot iakynduh hapoh ka por ba la buh, ki nonghikai ha ka jylla kin sa shong pyrkhat ban kdat noh da kiwei ki lynti iaid.
Ha kajuh ka por, u la iathuh ba ka jingialang jong ki nonghikai KJSDTA ka la shim ia ka rai hynnei ban kyrshan ia ka rai jong ka JACATAM.Kiwei ki rai ba ka jingialang ka la rai ka long ruh ban dawa beit na ka sorkar ban shimti tang ia ka kam hikai, ym ia ki skul.
“Ngi dawa ba ka sorkar kan shimti tang ia ka kam hikai (provincialise) ym ban shimti ia ki skul", la ong u Bah Nongsiang bad bynrap ba ka jingthmu ka sorkar ban shimti ia ki skul, kam dei satia ka jingdawa jong ki nonghikai.
Ha kane ka jingialang, u la iathuh ba la iakren ruh ban pynkynmaw biang ia ka sorkar ba ka dei ban pynlait tulop man u bnai sha ki nonghikai skul, ym ban pynlait shisien ha ka saw ne san bnai.
Shuh shuh kawei ka rai pat, ka jingpyrshah ka MBOSE kaba la thmu ban set ia ki jingkylli ia ki klas IX.Kane ka rukom leh ka MBOSE la pyrshah jur namar ba ka la phlop ne kam lerkam kumba la dep mad ha ki snem ba la dep.
“Ngi kwah ba ia ki jingkylli na ka bynta ka eksamin jong ki klas, dei ban set da ki skul hi kumba ju long", u la ong.
Mynshwa ha ka snem 2000 haba set jingkylli ka MBOSE ka la lait lypa shwa ban thoh eksamin, bad ngi shem ba kane ka jingleh kam long kaba biang, la bynrap u Bah Nongsiang bad bynrap ba ki khynnah ki hap siew ka bai jingkylli ruh kaba rem.
Shillong, 16 Nailar:Ka 17tarik Nailar, ka dei ka sngi jong ka jingsngewsih, ha kaba lah ban pynlong kum ka pakhang shnong, sieh lama iong ne ki jingialang paidbah, ong ka HNLC, ha ka jingpynmih khubor, kaba mynhynnin ka sngi.
Katei ka kyrwoh, ka ong ba ka  17tarik Nailar 1948, ka dei ka sngi ba dum haka khana pateng jong ka bri u Hynñiewtrep ha kaba ia ka IOA & AA lah pyntreikam bad pynlong aiñ da ka bor ha Delhi lyngba u Governor, General ka India u Chakravarti Rajagopalchari, wat lada ka lah don ka jingpyrshah na ka liang ki syiem bad ki durbar hima ha kato ka por.
Lada kita ki khlieh nongsynshar ki ong ba ki syiem ki hima khasi ki lah soi ia ka IOA&AA, la ong pat ba ka jaidbynriew Khasi, ka khlem pat soi pat ia kata ka instrument of merger(kum kiwei ki state khamtam kum ha Assam).
Ka kyrwoh ka ong shuh shuh, ba lada ka Assam ka soi ia ka Instrument of merger, katba ka Hynñiewtrep pat ka soi ia kata ka instrument of Accession and Annexed Agreement, hynrei ki dang pynhap lang pynban hajuh.
Ka HNLC ka iengskhem ba ka sorkar Hindu ka shu pynsoi jubor da ki ktang suloi ym da ka jingiamon lang ha kaba ka pynkheiñ ia ka standstill agreement kaba dei ban neh shuwa kumba 2snem.
“Lada ngi kwah ban pynkut iaki jingeh ka jaidbynriew, ym don lynti da kumwei lait tang lada ka Hynñiewtrep ka ioh shisha ia ka bor ba hakhliehduh ne Kata  ka “SOVEREIGNTY" ka ban pyllait iaka ri jongngi naka jingshahteh shahkhum la haka imlang sahlang,ka ioh ka kot bad ka synshar khaddar" ong ka kyrwoh jong U Bah Sainkupar Nongtraw, Publicity Secretery jong ka HNLC.“Kyntang iawai,ka seng ka pynbna ba ia ka 17 nailar man la u snem , ngi kum ka jaidbynriew ngi lah dei ban rakhe  ia katei ka sngi kum kata ka ‘BLACK DAY’ ha kylleng ka bri u Hynñiewtrep da kaba pynlong kum ka pakhang shnong,sieh lamaiong ne ki jingialang paidbah ter ter khnang ba ka pateng bad histori ka jaidbynriew kan im Pateng pakit" pynkut ka kyrwoh.
Shillong, 16 Nailar:Ka jingbuh jong ka sorkar ia katei ka iew Dielang ha Mawiong kam long phoida eiei ruh em ia ki nongrep, namar ba kam lah ban tuklar halor ki dor jong ki mar rep bad ia ki dor jong ki mar rep la pyniaid da ki kharkaia.
U Bah S.Hynniewta u ba dei u Secretary jong ka Meghalaya State Agriculture Marketing Board u la iathuh ba ki nongrep ki ba wan ban die ia ki mar rep jong ki ha katei ka iew ka dor jong ki ba ki wan ban die ka shong ha ka bor jong u Kharkaia ban buh ia ka dor jong ki mar rep.
“Lada ki nongrep ki shem jingeh ha ka dor jong ki mar rep ba ki wan ban die ha katei ka iew,ka sorkar kam lah ban tuklar ei ei ruh em", la ong u Bah Hynniewta bad la bynrap ruh ba ka sorkar ka lah ban tuklar tang lada ki nongrep ki shah thok ha ka liang ka thew ka woh ne ha ka liang ka khein ka diah ne lada pynslem ki nongthied ban siew ia ka pisa.
La ong ruh ba lada ki nongrep ki shah thok shah shukor ha kano kano ka liang ka ba iadei bad ki mar rep ki lah ban ai da ka jingujor sha ka Marketing Committee.
La iathuh ruh ba ha katei ka iew Dielang ki nongdie kim donkam ban siew khajna tang ki nongthied ki don kam ban siew khajna sha ka sorkar bad ki dei ban siew tang 1 percent na ka dor jong ki mar rep ba ki thied bad ia kane ka 1 percent ba ioh lum na ki, ka sorkar ka buh na ka bynta ban shna ban pynbha ia katei ka iew.
U bah Hynnniewta u la iathuh ba ka sorkar ka ioh kumba T.50 lak man u snem tang ka bai khajna ba ki ioh lum na kitei ki nongrep ha katei ka iew.
La iathuh ba ki mar rep kiba wan die ha katei ka iew Dielang (regulated market) dei tang lai tylli kiba kongsan kiba kynthup tang u Phan, Synsar bad u Sla Tyrpad.
Dang shen u Rupang u la ioh ban twad jingtip ia ka jinglong jingman jong ka Iew Dielang, la shem ba u Phan ba kumba 15 tyngka shi kilo u la hiar sha ka 10 tyngka shi kilo u ba shi nombor.
Katba kiwei ki mar rep u Synsar bad Sla Tyrpad kila kiew dor ha kane ka iew.
Ha ka jingiakren bad uwei kharkaia ba ju thied phan u la iathuh ba don bun jait ki phan bad ki phan ki baheh babha lane uba shi nombor la thied ha ka dor 10 tyngka, uba ar nombor la thied 8 tyngka bad u ba lai nombor pat la thied ha ka dor 6 tyngka shi kilo.
Ia kine ki phan la wanrah na kylleng ki thain ka Ri Khasi kum na Lyngiong, Sohiong, Mylliem, Smit, Laitlyngkot bad kiwei kiwei de ki jaka.
Ia kine ki phan la ju shalan sha kylleng ki jaka wat sha shabar jylla ruh kum sha Assam.
Ia u synsar la thied la ki jong ki jong ki dor.
U Synsar u ba shi nombor u shongdor haduh 67 tyngka shi kilo bad u ba ar nombor u shongdor haduh 57 tyngka shi kilo.
Katkum ka jingiathuh jong une u Marwari la ong ba ki synsar ki ba kham bha la ju kham pynmih na kum ki thain Jirang na ri Ri Bhoi District,Mawsynram, Balat, Synteng, Lawbah na East Khasi Hills bad na Jaintia Hills.
Jowai, 11 Rymphang:U ma Madonbai Rymbai uba dei u Chief Executive Member ka JHADC, u la ong ba ka kaiphod jong ka riti, kaba la ai sha ka longkmie ka kong Arlin DKhar kaba la kynnoh ruh ba la pyn donkam bakla ia ka pisa paidbah kaba la kot haduh 1.18 klur ka long kaba Bakla.
“Kadei kaba bakla bad kaba pynthohbria bad pynjahburom ia nga bad kadei tang ka jingshim kabu ia nga ha kane ka Election", la saitkhuid u ma Rymbai haba kren sha ki lad pathai khubor hynnin ka janmiet.
Utei u khlieh duh ka JHADC u la kynnoh ruh ia u Finance and Account Officer (FAO) halor katei ka RTI.“Ngam shym la ai skim ia kiba haiing ha sem jong nga.
Ym don uwei ruh u hynmen lane u para, ka kmie ne ka kurim kiba la ioh ia katei ka pisa kumba la paw ha katei ka RTI", la saitkhud shuh shuh u ma Rymbai.
Na ka liang ka kynhun ki nongthoh khubor kiba la ngam kham jylliew halor katei ka RTI report la lap ba kitei ki jingkam bad ka jingpyrshang u ma Rymbai ban saitkhuid ki long mar khongpong.
Ha ka RTI Report, Ki jingshisha ki paw ba u ma MB Rymbai u la sam ia katei ka grant sha kiba haiing hasem jong u.
U dei ma u uba la ai ka jingmynjor (Recomendation) ha ki application jong ki hynmen, para, kmie bad kurim jong u haba kaba u la soi kyrteng ruh ha kawei pa kawei katei ka shithi pan grant (applications).
Kine ki jingshisha ki long markhongpong bad ka jingkam u ma Rymbai.
Katkum katei ka RTI, ki kyrteng jong ka Tein Rymbai (kmie), Lewanka Dkhar (lok), ki para kynthup ia u Lasan Rymbai, Kitbok Rymbai, Sanbok Rymbai ki paw ym tang ha ka List jong ki Beneficiary bad ka list kaba la phah da u CEM sha u FAO hadien ba u CEM u la ai ia ka recomendation jong u ban released ia ka pisa.
Wat lada u CEM ka JHADC u la kam ba ia katei ka pisa la sam sha baroh 29 tylli ki Constituency, hynrei kane kam long katkum ki record kiba don ha office jong u FAO.Namar katkum ki record ka paw ba ia katei ka pisa baroh la sam tang sha ki katto katne ki nongshong shnong ka Khliehtyrshi Consituency.
“Kumno ngan ai skim kaba heh haduh 43.50 lakh sha u riew shimet marwei, pyrkhat maphi hato kane ka lah ban long", la buh jingkylli u ma Rymbai ia ki Nongthoh khubor.
Hynrei hadien ka jingjurip bniah ia ki record kiba laioh na JHADC, la lap ba u ma Rymbai u la pyrshang ban ialam bakla ia ki nongthoh khubor.
Ka jingshisha lyngba ki record ki pynpaw ba u ma Rymbai kum u CEM, u la phah iaka list jong ki 20  ngut ki briew kiba don ryngkat kynthup ia ki 40 ngut kwei pat ki bym don kyrteng.
Ka kyrteng jong u ma Coming Pyrtuh ka don ha khlieh duh (Sl.
No.1) kumta u CEM u la sei hi ma u ia katei pisa baroh 43.50 lakh ha ka kyrteng u ma Coming Pyrtuh.
Ka Cash Book Register ka pynshisha ia kane ha kaba ka jingsoi kyrteng u ma MB Rymbai ruh ka don kum u nongshim ia katei ka pisa.
Ki dak kti kiba soi kyrteng u ma MB Rymbai ki paw bun tylli ha ka Cash Book Register kumta ia ka jingsei ia ka pisa kaba 31.50 lakh ha ka kyrteng u Shemki Rymbai bad 19 ngut kiwei pat.
Ia kateika 31.50 lakh u ma Rymbai u la ioh pdiang ia ka Pisa na u FAO ha ka 11 -12-2013.
Shillong, 16 Nailar:Ka them Motphran ter ter shaduh Khyndai Lad kaba ju shlei bad dap smam da ki dkhar ba die juti, alumuri bad kiwei kiwei, ka la kynjah mynta ka sngi, khlem don nong plie dukan bad nongdie madan shuh.
Hynrei ha jaka jong ki, la pahara da ki pulit naduh Motphran shaduh Secretariat kiba la riam da ki tiar ba la biang ryngkat u lathi, ka shield namar ka jingpynlong ki seng bha lang ia ka rali.
Ha ka jingshisha ki 10 tylli ki sengbhalang  ki la mut ban pynlong ia ka jingiaid rali, hadien ba la wai ka rali na Motphran, hynrei ki la rai syndet noh ban sangeh shwa hadien ba la ioh ia ka jingthoh na ka sorkar kaba la khot ia ka jingiakren ha ka 29 tarik.
Ka Motphran kaba dei ka jaka ba pynlong ia ka rali, la iohi ba ki pulit kynthei bad shynrang kiba la riam bha da ki tiar ba biang, ki la kerkut syndon da kaba wanrah da ki kper nar haduh ba la pynlait tang khyndiat ban iaid ki briew.
Ka la don ka jingkhap ngiah namar kane ka jingbym pynlait lynti ki pulit ha kane ka jaka kaba bunkam bad kaba bun briew bha, ha kaba la khang ia ka iaid ka ieng ki paidbah, naduh ka por 11baje mynstep.
Ki pulit kiba don lang u SP (city), ki majistor, ki la pynap ban khang lynti namar ba ioh ki sengbhalang kin iaid kumba ki la byrngem.
Ym tang katta, wat ki dukan ha Iewduh ruh ki bun kiba khang, khamtam kiba dei jong kito ki dkhar namar ka jingsngew syier ioh don kano kano ka jingjia.
Ym tang ki pulit ba la pynkhreh bha, hynrei la wanrah ruh da ki kali siat lyer pynsat khmat, ki kali kynshait um ha Motphran.
Naduh ba sdang ka jingialang jong ki sengbhalang, ka Motphran mynta ka sngi, ka long ka ktem ki pulit haduh ba ki kali ym shah shuh ban ieng.
Pynban ka jingialang ka long kaba iaid beit bad kam don kano kano ka jingkynrum kynram naduh ba sdang haduh ba kut.
Ki sengbhalang kiba la pynlong ia kane ka rali ban dawa ban pyntreikam ia ka Inner Line Permit (ILP), ki la ong ba ka rai ban pynlong ia ka jingiakhih kan long hadien ka jingialang kaba la khot da ka sorkar ha ka 29 tarik mynta u bnai.
Jowai, 14 Rymphang:Ki Ar tylli ki Seng bhalang jongka Rilum Jaintia ka Jaintia Students’ Union (JSU) bad ka Jaintia Youth Federation (JYF) ki pynpaw iaka jingiaroh iaki pulit jongka Jowai Pilice Station khamtam eh ia u SP jongka West Jaintia Hills Bah H.G Lyngdoh kiba la shim khia ban tohkit ha ka ba ia dei bad ka jingpyndonkam bakla u CEM JHADC ia ka pisa paitbah kaba la kot haduh 1.18 klur tyngka kaba dei ka Discretionary Grant bad ruh ka Gratuity Relief, kumjuh da kaba Register case pyrshah ia u Madon bai Rymbai (CEM ka JHADC) ha ryngkat ki hynriew tylli ki kyndon Ain halor ki kam bymman ki jongu da ka jingsei tuh iaka Pisa haka kyrteng jong ki katto katne ki briew napoh ka MDC Constituency jong u bad kiwei kiwei ki jingleh donbor ki jong u kiba long pyrshah iaka ain.
Kumjuh ruh na ka liang ki Ar Seng ka JSU bad ka JYF ki pynrem jur iaka jingpynmih khubor ka seng AJYWO kaba la kren lamwir lamtham ha kaba ia dei bad ka jingjia ha District Council da ka ba kren sarong bad khyllew da kaba ai iaka Heading “ Yn bud dien ka AJYWO halor ka jingkynnoh bam pisa ha JHADC".
Ha kajuh ka por ka AJYWO kala ong ruh ba kan buddien haduh ban da ioh ia ki jingshisha.
Na ka liang ka JSU bad JYF ki la pynrem jur ia kane ka jingpynmih khubor khlem nongrim kaba la ialam bakla ia ki paidbah haduh katta katta.
kumno u ne u nongialam jong AJYWO u shu kren khlem pyrkhat, haba ka RTI kaba la pan da ka Kong Arlin Dkhar ka lah don, hato kam dei ka jingshisha?  Hato ka RTI Report kam dei ka sakhi sabut ban pynshisha iaka jingbam klop U CEM iaka pisa jong u paitbah?.
Sa kaei pat kata ka AJYWO kan pynshisha? I mat u M.H Dkhar president AJYWO un shim hi iaka ain ha kti ban tohkit ia kane ba un lap iaka jingshisha? Lane u dei uba halor duh wat iaki pulit bad ia ka Court ruh? Ha kajuh ka por imat ka AJYWO kam shaniah mo wat iaki nongthoh khubor ruh?.
Na ka ta ka daw ba ka RTI kaba dei ka lad ban wad jingtip ia la ka jong ka hok, na ka liang ki pulit ruh ki sngewthuh ba u Ma Madonbai Rymbai u la pyndonkam bakla ia ka pisa jong ki paitbah kumta ki la Register Case noh pyrshah ia u CEM ka JHADC.Ki paidbah kim dei ban sngewthuh bakla ba kane ka jingbam klop jong u CEM ka JHADC iaka Pisa jongki Paidbah ba ka dei tang ka jing kynnoh.
Hynrei na ka liang ki nongialm jongka JSU bad ka JYF kila kubur ba kane ka dei ka jingshisha ym tang ka jingkynnoh, bad ym dei ban shah ialam bakla ha kane ka jingpynmih khubor ka AJYWO kaba dei tang ka khubor pyllait jinghaw bad kwah burom.
Lada don kiba kwah ban pynshisha ki lah ban ia kynduh iaki nongialam jong ki ar seng.
Kumta sa shisien na ka liang ka JSU & JYF ki kyntu jur iaki pulit ban kem shisyndon ia U CEM ka JHADC ma Madon Bai Rymbai bad bishar katkum ka ain khnang ba ki paidbah kin ioh iaka hok.
Ia kane ka kyrwoh khubor la phah da u Bah PL Majaw, President ka Jaintia Youth Federation (CB) bad u Bah RN Parien, President Jaintia Student’s Union (CB).
Shillong, 14 Rymphang:Kumba 30 km na sor Shillong, ha ka 8 tarik Rymphang 2014, ka Seng Samla Pommura ka la pynlong ia ka “Free Eye Camp Check Up bad ka Bansara Eye Care Centre" hapoh ka jingpyniaid I Dr (Mrs) Jenny V Basaiaw moit bad Ai Kam Program halor ka Skill Development Programme ba la wanrah da “Ka Career Guidance, Counseling & Information Wing" jong “Ka Meghalaya Judo Association (MJA)".
Ki khun samla ba la pass naduh klass v shaneng bad kiba la Iehnoh ia ki jingpule na ki daw bah bym lah batai haba ki thmu ban pyniasoh ialade bad Ki Programme Implementing Agency (PIA) bad Vocational Training Centre (VTC) ba la ithuh da ka sorkar jylla bad sorkar kmie kim donkam ban siew pisa lada ki kwah ban shah pyntbit ialade.
Ki Skill Development Program ki kynthup kum ki Professional Security, Sanitation, Housekeeping, Certification Program  Food & Beverage Service (FNB), Front Office Operations, Spoken English & Personality Development, Beautician, Electrical House Wiring & Repairing of Domestic Electrical Appliances, Fashion Designing & Tailoring, Hospitality, Hotel Management, Certification Programme na ka bynta BPO Associates (International), Soft Skill, Computer, IT, masonry (kam mistri maw & dewbilat), Customer Support Service, Technical Supports Service, Telemarketing Service, Data Processing Service bad kiwei kiwei de.
Ki PIA bad VTC ki long kum Ka North Eastern Security Academy (NESA) kaba don ha Mawlai Mawkynroh hajan NEHU Campus, NIPSTEC bad IL&FS kiba don ha  Dhankheti, iLEAD kaba don ha Nongthymmai Reebok Building IIM Road bad ha kiwei de kum ka Avenue, HP, DB Tech ba la ailad lyngba Ka Directorate of Employment & Craftsmen Training, Department of Labour jong ka sorkar jylla bad na Delhi ruh.
Ha kane ka sngi la ioh ka jingiasyllok (counseling) na ki Counselor halor ka phang ba Kumno wat ki nongkyndong bad kiba wan na ka longing ba kham duna ka ioh ka kot kin lah ban pynmyntoi ialade lada kiwan sha kitei ki Skill Training ba la pynbeit na ka por sha ka por.
La ioh ruh ka jingkren kyllum na U President MJA Bah Larry P Warjri shaphang ka jingdawa ba donkam 5 million ngut ki Skill Workers ha shwa ka snem 2020 bad kiwei ki lad ioh kam ruh lada ki samla ki long kiba tbit ha ka liang ka sports.
Bad dei hapoh kane ka snem ruh ba ka Ri India kan long ruh kum kawei ka Ri kaba samla tam ha ka pyrthei ha kaba yn don haduh kumba 60% ki nongshong shnong kiba dei ki khun samla.
Dei halor kane ka bynta ba ka sorkar ka la thaw ki lad ki lynti ban hikai bad pyntbit ia ki khun samla lyngba ki kyrdan pule bad sap ba ki don ban ioh pat ka lad ban kyndoi jakpoh lyngba ka Skill Development Program.
U Bah Larry u la iathuh ruh ba sngew sarong ban iohi arngut na ki khun samla Rangbah ka Ri Khasi kum I Bah Mark Laitflang (Avenue) bad Bah Teiborlang Pathaw (NESA) kiba la mih shakhmat ban seng la ki jong ki Skill Training Institutes ka ban long pat ka jingmyntoi ia ki khun samla wad kam ban pyntbit ialade ha ki jait kam bapher bapher.
Kumta ka long kaba dei ban ai burom ia ki ba ki la long ki nongprat lynti ha ka liang ka Skill Training ha la Shnong la jong kaba lah ban ong ba Ka Avenue bad NESA ki la ia hap bad ryngkat kyrdanlang kum Ka iLEAD na Geneva, IL&FS na Singapore, DB Tech kaba don ha kiba bun ki jaka, NIPSTEC na Delhi ha ka Iewbah (Globalization) ha ka liang ka Skill Training.
Ia ka jingialang Counseling Program la pyniaid da I Samla Baiasan Warjri President Seng Samla Pommura.
Haba sdang la ioh ruh ka jingkren maitphang shaphang ka jingmyntoi ba ioh na kum kine ki Free Eye Camp & Ai Kam Programme lyngba Ki Skill Training kum ka 100 % Free Linked Skill Training Programme cum 100 % Job Placement Assistance na U Samla Bristar Mawthoh General Secretary Seng Samla Pommura.
U Samla Mawthoh u la ong ba dei lyngba kine ki Camp ba ngi lah ban kiar na ki jingpang khmat kum ka jingpang kynriang ne shala khmat, jingpang byrie miet (vitamin A deficiency), glaucoma–ka jingpang khmat kaba tuh noh jarjar ia ka jingiohimat, cateract (kah diengiei), refractive error (ka jingpang bym iohi bha hajan ne shajngai), conjunctivitis (pang ‘mat bangla) bad kiwei kiwei de.
La ioh ruh ban test ia ka shini (diabetes) ia ki nongwan sha ka eye camp.
Khadduh, U Samla Mawthoh u la iathuh ruh ba u la long uwei ruh na ki soh kiba thiang ha ka imlang ka sahlang ha kaba u la lah ban ai ka jingshakri ha NEIGRIHMS kum U Assistant Tech CSSD la kumba 10 snem mynta lyngba I Bah Teiborlang Pathaw I ba long ruh U trai nongseng kam (entrepreneur) jong ka Ranger ia kaba la pynkylla kyrteng pat mynta sha Ka North Eastern Security Academy (NESA).
Ia ka Shnong Pommura la ioh kyrteng lyngba kawei ka khana ba don uwei u briew uba iaid da ka kjat ha ki por mynshwa ba u pom noh ia ki mura ha kane ka jaka ba don ka lynti iaid kulai ki phareng mynshwa hajan ka Khlaw Sohryngkham.
I Bah Dlet Nongdhar I ba long I Sordar Pommura I la ia don ryngkat ha kane ka sngi.
Ia kane ka kyrwoh khubor la ai da u Samla Bristar Mawthoh, General Secretary Seng Samla Pommura.
Shillong 14 Rymphang:Ki kyrtong kiba iakhun ia kane ka elekshon MDC 2014 ki dei ban pynlut tang hapoh ka T.2.50 lak ( ar lak sanphew hajar) bad lada ki pynlut tam ia kane ki hap ban ai jubab sha ka tnad elek shon ka sorkar jylla, la ong u Commissioner Secretary ka tnad District Council Affairs ka jylla u Bah Jopthiaw Lyngdoh.
U Bah Lyngdoh u iathuh ba kane ka jing pynlut ka long tang na ka bynta uwei uwei u Kyr tong u ban iakhun ia ka elekshon MDC.Ki kyrtong ha KHADC baroh ki don 123 ngut bad 89 ngut ki kyrtong ka JHADC ki  ban ia khun ha kane ka elekshon.
Ki jaka thep vote kiba don jingma ha kane ka elekshon KHADC bad JHADC ki don 210 tylli bad napdeng kine 145 tylli kidei hapoh ka KHADC bad 65 ha JHADC.U Bah Jopthiaw Lyngdoh u la iathuh ba na bynta kane ka elekshon MDC ka sorkar India kam shym la ai ki bor pahara bad na ka laing ka sorkar jylla ka la pyndonkam hi da ki pulit lajong.
U la ong ba ka sorkar ka pyndonkam 6 tylli ki Battalion ban pahara na bynta kane ka elekshon nalor 1000 ngut ki Home Guard bad ki CRPF kiba ladon lypa ha kane ka jylla.
“Ngi donbok ba kam don ka elekshon ha Garo Hills hynrei lada ym ioh bor pahara na ka sorkar pdeng kan long ka jingeh", la ong u Bah Lyngdoh.
Shillong 14 Rymphang:U MDC ka Nong thymmai u Bah Latiplang Kharkongor u la ong ba ha kine ki 10 snem ka jing long MDC jongu, ki don lai tylli kiba mat ba kong san kiba u la leh.
Ha ka jingiakren bad u Rupang ha kane ka sngi Thohdieng shwa ban leit sha ka jingiajied ha kane ka elekshon MDC mynta ka kynti, u Bah Latiplang u la ong ba ha kane ka elekshom MDC ka ban sa long shen ha ka 24 tarik Rymphang ka shong ha ka mon jong ki paidbah iano ba kin kyrshan ban long u Nongmihkhmat sha ka District Council.
“Ha madan ngin iakhun, hynrei ka shnong ha u Paidbah ba  un ai ka rai", la ong u Kyrtong ka KHNAM na Nongthymmai.
“Nga la pynduh ia ka jingpynrung kyrteng ia ki shipai ha ka ban thep vote, nga la pynduh ia ka Panchayat ha Madanrting bad ka jingthmum jong ka sorkar ban pynngat sha ka Municipal ia ka thain Nongthymmai na la pynduh", la ong u Bah Kharkongor.
U Bah Latiplang u la ong ba kum u MDC ha ki shiphew snem  u la leh bun ki kam hynrei ka shnong ha ki paidbah ba kin bishar ia ki kam ba u la leh.
U Bah Kharkongor u la jop nyngkong ha u snem 2004 bad ha u 2009 na ka KHNAM, bad kane mynta ka dei ka sien ka ba lai ba yn iakhun biang na ka KHNAM.Une u kyrtong jong ka KHNAM na Nongthymmai Konstiwensi u la ong ba la 25 snem mynta ka District Council kam pat lah ba leh eiei bad ka daw namar ba ha District Council la synshar da ka Congress ha kaba ki MDC ki long tang kum ki si sam khmut ha ka Party.
“Ki MDC Congress ki ieid ia ka Party ban ia ka jaidbynriew",la ong Bah Kharkongor bad kane ka paw ha kaba ia ka Village Administration Bill kaba donkam kyrkieh ban pynkup bor ia kik Rangbah shnong la ar snem kam pat lah leh eiei katba ia ka Delimitation Bill tang hapoh shibnai ki la pas tang namar ba la hukum ki heh jong ka party.
“La 25 snem mynta ka District Council kam pat lah ban pas ia kano kano ka ain kum ka Land Bill, ka jingpynkylla ia ka Land Transfer Act bad kiwei ki ain kiba thmu ban pynthroin ia ka jiaidbynriew", la ong u Bah Kharkongor bad u la bynrap ba kane baroh kadei namar ba ia ka EC hapoh District Council la synshar da ka party nongwei.
La ong ba ka District Council ka dei ka kam iing ha kaba ki nongmih khmat kidei ban thaw ia ka ain ban iada ia ka kyndew ka shyiap jong ka jaidbynriew bad ki paidbah ki dei ban tip shai ia ka jingmut jong ka District Council.
Katkum ka jingong u Kyrtong ka KHNAM ki paidbah trai jaka trai muluk ki ei ban jied ia ka party trai ri lum kaba ieng ban aida ia ka lok longtrai jong ki ym kum kiwei ki party kum ka Congress kaba shah synshar nabar.
Ka nongthymmai Konstiwensi kan sakhi ia ka jingiakhun ha kane ka kynti kynthup ia u Bah Thedious na ka Congress, Bah Wanpli na UDP bad u Bah Vicky na ka Independent.
Ka Nongthymmai kaba kynthup 18 shnong ka don 22 hajar vote.
Shillong, 14 Rymphang:Ka kashari High Court ka la buh 2 taiew ban bishar ia ka PIL ka CSWO pyrshah ia ka jingai jaka tad ha ka dor T.1 tyngka shi sq ft sha ki babu sorkar ha Shillong Thymmai ha Maw diangdiang.
Ia kane la pynbna da ka Division Bench ka Meghalaya High Court  ha ka sngi Thohdieng.
Ka PIL ba la ujor da ka president ka CSWO ka Kong Agnes Kharshiing ka la pynlong ia ka jingbishar hynne ka sngi ba kynthup ia u Chief Justice ka Meghalaya High Court, u Justice PC Pant bad u Justice SR Sen.
Ka CSWO  ka la rai ban ujor ia ka rai jong ka sorkar jylla ban ai jaka tad sha ki babu sorkar ha katei ka Sor Shillong ba thym mai kaba la wanrah ia ka jingduh noh kaba T.78.42 lak.
Ka sorkar ka la ai jaka sha ka Civil Service Officers Housing Cooperative Society Limited bad kane ka kam jong ka sorkar ka la paw ha ka kaiphod jong u Comptroller and Auditor General (CAG) kaba kut ha u  31 tarik Lber, 2011.
Ka kaiphod jong u CAG jong u snem 2011, ka la ong ba kane ka jingleh jong ka sorkar ka la wanrah ia ka jingduhnoh ia katei ka pisa.
Ha kajuh ka por ka Kong Kharshiing ka la ujor  ban ialeh pyrshah ia kane ka rai jong ka sorkar jylla.
Ha ka jingujor ka CSWO ka la ong ba ka jingai wai ia ka jaka sorkar na ka bynta 99 snem, kam dei kaba ju leh ba la leh da ka sorkar Meghalaya katkum ka Assam Land and Revenue Regulation, 1886.
“Ka long ka jingshisha ba don katto katne ki dkhot jong ka Revenue and Disaster Management kiba dei ki dkhot jong ka Civil Service Officers Housing Cooperative Society Ltd.
Kane ka la pymnlong ia ka jingsuba  jur ban aiwai haduh 99 snem kaba long pyrshah ia ka jingeh jong ka sorkar jylla Meghalaya", la ong ka kong Kharshiing.
Ka la kdew ba ia ka jaka ym ju dei ban aiti da ka jingmynjur jong kiwei ki bor namar ba ka donkam ia ka jingmynjur jong ka Cabinet Sub Committee hynrei ia kane ka jaka, ym shym la leh da kane ka lynti.
“Ka jingai jaka sha ki babu sorkar kiba dei ki dkhot jong ka Civil Service Officers Housing co-operative society Ltd.
, ka la pynkhein ia ka Meghalaya Land Transfer of land (Regulation) Act, 1971 namar ba ki don ki dkhot jongka co-operative society ki bym dei Khasi", la ong ka Kong Agnes.
Shillong, 14 Rymphang:Ka soskular kaba la iateh hapdeng ka jylla Meghalaya’s bad ka seng lehnoh A’chik National Volunteers Council (ANVC) ryngkat ka sorkar pdeng ka dang ap ia ka jingmynjur jong ka Cabinet Committee on Political Affairs (CCPA) ba la khlieh da u Prime Minister ka ri u Manmohan Singh shua ban shim ia ka rai ban ia soi.
Ka tnad kam poh iing ka sorkar India ka ladep aiti sha ka CCPA myn shemsnem.
U Myntri Rangbah ka jylla u Dr Mukul Sangma u la ong ba ka ANVC (B) kan don bynta ha kane ka jingiasoi iaka sos kular ym ka ba iapait na ka ANVC.Ka sorkar jylla ka a pynjlan ia ka jingpyn long ia ka elek shon sha ka Garo Hills Autonomous District Council (GHADC)  sa hynriew bnai khnang ba ki dkhot ka ANVC  kin ioh ban shim bynta ha ka elekshon.
Ka ANVC  ka la ia soi ia ka soskular sangeh iasiat ha u snem 2004  ha kaba ki la dawa ia ka GHADC  dei ban pynlong kum ka Bodo Territorial Council.
Hynrei ha ka  5 tarik mynshemsnem ka la pyn jynsur noh ia ka jingdawa jong ka da kaba dawa noh ban pybun noh ia ka jing don jong ki MDC  na ka 29 sha ka 40.
Shillong, 14 Rymphang:Ka North East Students’ Organisation (NESO) ki la phah ia ka dorkhas sha u President Pranab Mukherjee bad sha u Prime Minister Man mohan Singh,  lyngba  ki Lat ka jylla ka thain shatei lammihngi ka India ban pynthikna ba ka jingtohkit ia ka jingshah pyniap jong ki briew na kane ka thain bad ka jingshah banbein, dei ban shah treikam ha ka in bad ba ka hok kan synshar.
Kane ka jingda wa jong ki ka long hadien ba u Nido Taniam uba dei u samla pule na Arunachal Pradesh  u la shah pyniap dang shen ha ka nongbah Delhi.
Ka NESO kaba la aiti ia ki mat jingdawa sha u Lat, ki la kyntu ba un leit tuklar sha u president bad u prime minister ba kin pynthikna ba ki samla na kane ka thain, kim dei shuh ban im ha ka jingma haba ki don ha katei ka nongbah Delhi.
Ka NESO ka kynthup ia ka Khasi Students’ Union (KSU), All Assam Students’ Union (AASU), Naga Students’ Federation (NSF), Mizo Zirlai Pawl (MZP), Twipra Students’ Federation (TSF), All Manipur Students’ Union (AMSU), Garo Students’ Union (GSU) bad ka All Arunachal Pradesh Students’ Union (AAPSU).
U president ka NESO u Bah Samuel Jyrwa u la ong ba ka dorkhas  ka la kdew ia baroh ki jingjia ha kaba ki samla na kane ka thain North East ki la shah ban bein khamtam ki kynthei.
Ha ka Dorkhas la kdew ruh ia ka jingshah hiar thma jong ar ngut ki kynthei kiba dei na ka jaidbynriew Thangkhul jong ki Naga  bad ka jingshah rape jong kawei ka khynnah Manipur ha Munirka  ha ka 8 arik u Rymphang, ka jingshah shoh ar ngut ki khynnah na Manipur  ha ka 10 tarik u Rymphang.
Ka NESO  ka la pynkynmaw ruh  ia u Prime Minister  ha ka 15 tarik Naiwieng 2009  ba u shim ka lad ka lynti ban iada ia ki samla pule ka North East.
Ka NESO  ka la dawa ruh ba dei ban pynsted ia ka jingtohkit ban wanrah ia ki runar ha ka ain khang ban nym jia shuh kum kine ki jingjia.
Shillong 14 Rymphang:Ka jingdon jong ki nongthep vote ha ka Khasi-Jaintia Hills  la sakhi ia ka jingkiew kynsan da ka jingpynrung sa 1, 81,850 ngut ki nongthep vote kiban thep vote ha ka 24 tarik mynta u bnai.
Ka thep kyrteng ki nongthep vote la pynlait ka la pyni ia ka jingdon jong ki nongthep vote ha Khasi Hills kaba long 6, 68,398 haba ianujor ia kaba la dep ha u snem 2009 kaba long tang 5, 30,599 ngut.
Ha Jaintia Hills ka jingdon jong ki nongthep vote ka long 2, 09, 217 ngut katba ha u snem 2009 ka long 1, 65,166 ngut.
Kumba ju long ha ki snem ba la dep, ki shyn rang ki kham bun ia ki kynthei.
Na ka 8, 77,615 ngut, ki kynthei ki don tang 4, 53, 739.
Haduh 123 ngut ki kyrtong kin iakhun ia ka elekshon MDC sha ka KHADC kynthup 12 ngut ki kynthei, 89 ngut ha JHADC kynthup ar ngut ki kynthei.
Ar phew khyndai ngut ngut ki MDC yn jied na ka bynta ka KHADC bad ka JHADC katba mar uwei yn shu thung.
Shillong, 14 Rymphang:Ka UDP ka la rai ban pynbna ia u kyrtong na ka bynta ka elekson MP hadien ka elekshon MDC.“Ngi kwah ban bishar bniah ia ka jinglong jingman ha kane ka elekshon MDC shwa ban pynbna ia u kyrtong MP na ka bynta ka Lok Sa bha", la ong u secretary ka UDP u Bah Allantry F Dkhar.
U la ong ba ka party kan wad jingmut shwa hadien ka elekshon MDC.U Bah Dkhar uba dei ruh u secretary ka Steering Committee jong ka kynhun bym dei  Congress kynthup ia ka NPP, BJP, KHNAM bad UDP, u la ong ba kin iashong jingialang ban wad ia ki lad ki lynti ban wanrah ia ka jingjop ha kane ka kynti na ka Shillong Parliamentary seat.
“Ka Committee la khmih lynti ba kan iakyn duh hadien ka elekshon MDC", la ong u Bah Dkhar.
Shwa ia kane, ka UDP ka la thmu ban pynieng ia u Bah Paul Lyngdoh kum u kyrtong na ka bynta ka elekshon MP da kaba kyntait ia ka jingkyrpad ka PCF ban kyrshan ia u Pastor PBM Basaiawmoit.
Shillong,16 Rymphang:Ka Khun Hynniew trep National Awakening Movement (KHNAM) 19-Jaiaw constituency Shillong kan pynlong ia ka jingialang paidbah lashai ka sngi ka 17 tarik u rymphang ha  Jaiaw Mawbynna haka por 6:30 baje  janmiet bad ha Lama Villa ha ka por 7:30 baje  janmiet.
Ka KHNAM lyngba ka kyrwoh ba la phah da u Lamphrang Nongbri President ka la khot la wer ia baroh ki paidbah nongkyrshan ba kin ia poi ryntih ha kitei ki jingialang ha kaba u bah Adelbert Nongrum working president jong ka seng bad uba long ruh  u MDC ka Jaiaw constituency un pynshai halor ka nongrim bad ki mat trei jong ka seng, ha katei ka sngi yn ia don ryngkatlang ruh u  bah P.T Sawkmie uba long u kyrtong ka Mawlai constituency, u bah J.B Basawiamoit MDC ka Mawkhar bad ki heh nongialam jong ka seng.
Shillong, 16 Rymphang:Ka K.S.U.Pynursla unit kan pynlong ia ka jingialap elekshon jong baroh ki ban aireng haka elekshon MDC 2014 na poh ka Lyngkyrdem-Lait kroh constituency.
Ka ban long haka 19 tarik mynta u bnai haka por 12 baje shiteng sngi.
Kumta ka seng ka kyrpad ia ki nongshong shnong ka constituency ba kin iamih paidbah kynthei bad shyn rang ha kane ka sngi khnang ba kin iohsngew ia ki nia ki jutang jong ki kyrtong jong ka constituency sha ka ingdorbar KHADC.Shillong, 16 Rymphang:Ia ka iew Umsning kaba dei ban long ha ka 24tarik Rymphang la pynkyn riah noh sha ka 25 tarik Rymphang, 2014.
Ka daw ka long ba ha katei ka sngi, ka dei ka sngi thep vote MDC bad khnang ba ki paidbah kin ioh ban leit thep vote kylluid, la pynkynriah noh ia ka iew sha katei ka sngi, la ong u myntri ba dei peit ia ka iew Umsning.
Shillong, 16 Rymphang:Ka shnong Mawlai ka la shongshit bha ia ka elekshon MDC ba mynta bad ha kane ka kynti ba mynta la mih saw tylli ki seng, lai tylli ki party riewlum, kata ka KHNAM, UDP, HSPDP bad ka Congress.
U Bah Process T Sawkmie na KHNAM, Babu Gervasis Kharmujai na ka UDP, Bah Panbor lang L.Ryntathiang na ka HSPDP bad Bah Teibor Pathaw ba ieng na ka Congress.
Ban shu phai dien khyndiat halor ki kyrtong kiba ieng iakhun, u Bah Process udei uwei na ki dkhot jong ka KSU sengkmie ha ki snem kiba la leit bad u la mih ban iakhun ia ka election ha ka sien kaba nyngkong na ka seng APHLC ha u snem 1993 pyrshah ia u Bah SD Khongwir ka HPU, ha kaba u la shah rem.
Nangta ha u snem 1998 u la ioh tiket na ka UDP bad u la jop da kaba ioh 7723 vote pyrshah ia u Bah Founder Strong Cajee uba la ioh 7045 vote ba la iakhun na ka seng People Democratic Movement (PDM) bad ka Kong Amanda Pathaw (Bam kwai ha dwar u Blei) na ka INC ne Congress kaba la ioh 1072 vote.
Sa shisien ha u snem 2003 u Bah PT Sawkmie u la kyntiap seng bad jop na ka seng MDP ha kaba u la ioh 8031 vote ,u Bah FS Cajee 6249 na PDM, Bah Shingly Nongkhlaw na ka UDP tang 1576 bad ka kong Amanda Pathaw tang 535 vote na ka INC.Ha u snem 2008 pat ki paidbah nong Mawlai ki la kyntait ia u Bah PT Sawkmie bad ki la pynjop ia u Bah FS Cajee, uba la ioh 12,490 vote na ka seng Congress, kaba la pynkhein ne break ia ka rekod ha ka sien ba nyngkong ban jop na Mawlai Constituency, ha kaba u Bah PT Sawkmie u la ioh 9411vote , u Celestina Lamin na ka NCP, 1028 vote ,u Shingly Nongkhlaw (Bam kwar ha dwar u Blei) na ka KHNAM ba la ioh tang 259 vote bad u Gregorius Kharnaior Lok Janata Party ba la ioh tang 119 vote.
Ki nong Mawlai kim hun ia ka rukom treikam jong u Bah FS Cajee bad ha u snem 2013 ki la pynrem ia u bad pynjop ia u Samla Embhalang Syiemlieh uba la ioh 14,029 na ka seng UDP, ha kaba u Bah FS Cajee u la ioh 8250 vote na ka INC, u Teiborlang Pathaw, IND 3641 vote bad Pyndapborthiaw Saibon na ka KHNAM 2178 vote.
Ha ka election 2013 pat u Bah PT Sawkmie u la iehnoh ia ka Mawlai bad leit iakhun pyrshah ia u Bah A.L.Hek na Pynthorumkhrah Constituency ha kaba u la shah rem bad mynta ka kynti u la wan biang sha Mawlai ban iakhun ia ka MDC na ka seng KHNAM.U Bah PT Sawkmie u la iakhun teng ia ka MDC hynrei u la shah rem ha u Bah FS Cajee uba la bat kumba saw samoi ia kane ka kyrdan kum u MDC bad hadien u la iehnoh bad jop pat da u Samla Embhahlang Syiemlieh na ka seng UDP.Ka hamsaia kaba la saphriang, khatduh ka la urlong ba u Bah Teibor Pathaw ha kane ka kynti ba mynta un mih ban iakhun ia ka election MDC na ka seng Congress, u long u khun jong ka Kong Amanda Pathaw ( Bam kwai ha dwar u Blei) kaba la mih iakhun arsien ha ka election bad kaba la shah rem bad ka jingkylli kaba mih ka long hato u khun u lah ban pynurlong ia ka jingangnud ne jingthmu jong ka kmie bad hato ka 3641 vote ka jong u.
kan iaineh bad u kaba u la ioh ha ka election MLA bad hato ka 8250 vote ka jong u Bah FS Cajee kaba u la ioh ha ka election MLA ba la dep, kan poi sha u bad hato ka jingkyrshan jong u Bah Founder kan pynjop ia u.
Sa uwei pat u kyrtong ban iakhun ia ka MDC na Mawlai udei u Babu Gervasis Kharmujai na ka UDP, uba long u khun jong u Babu Linus Shadap uba la long teng u MDC jong ka Mawlai ha ki por ba la leit, hato une ruh u lah ban pynurlong da kaba bud ia ka dienjat jong u kpa bad hato ka 14,029 vote jong u Bah Embhah kan iarap ia u ha kane ka election MDC? Une ruh udei uwei na ki samla rangbah bashong basah ha Mawlai phudmuri bad ka iing kmie kadei na Mawlai Mawdatbaki.
Sa uwei u samla rangbah ba la ih bha uba ka seng HSPDP ka khmih lynti ba un pynim biang ia u Sing ha Mawlai u Bah Panborlang L.Ryntathiang, udei uba dang thymmai ha ka kam sain hima sima, hato ma u ruh u lah ban bud ia ki dienjat jong u mama, u Bah Phorkin L.Ryntathiang uba la long teng u MDC jong ka Mwphlang, Diengiei constituency na ka seng HSPDP, sha ki por ba la leit.
Hato ka seng HSPDP kaba ju ialap ia ka Clean Politic Campainge ne ka jingialap ban pynlong ia ka sain hima sima kaba khuid ba suba bad kaba biang jingkhein ha khmat ki paidbah, kumjuh ruh ka seng kaba ieng barabor ha ka nongrim na ka bynta ka Ri bad jaitbynriew kan lah ban pynjop ia u, ha kane ka election MDC.Hato ki kam jong u Maheh Hoping Stone Lyngdoh President ka seng bad jong u Ardent basaiamoit MLA Nongkrem kin iarap ban pynjop ia u, ka jubab ka shong ha ki paid nong Mawlai.
Shillong, 16 Rymphang:Uwei u rangbah ba la 35 snem ka rta u Willander Lamare, u la wan pyndem ha ki pulit halor ka jingkyn noh ba u donkti ban thang ia kawei ka longkmie ka Kong Anna Khongwar.
U  Lamare u dei uba sah ha Madanrting Block F u la wan pyndem ha ki pulit ha kane ka sngi Saitjain, la ong ka khubor na ki pulit.
U Lamare u la phet rieh hadien ba la leh ia katei ka kam runar pyrshah ia ka Kong Khongwar ha ka 9 tarik Rymphang.
Kane ka longkmie ka sah ha 4th Mile Upper Shillong.
U Lamare lem bad u wei pat, ki la pyrshang ban pyniap ia ka Kong Khong war da kaba thang  ha khlaw hajan ka ARC ha ka sngi u Blei ba la dep.
Kane ka longkmie ka la lait im da ka jingiohi jong u nongai dud.
Ka jingmynsaw ka la long kumba 35 percent ha ka met bad ka dang shah sumar ha hospital.
Ki pulit ki la rejister ia kane ka kam katkum ka kyndon 307 bad 34 ka IPC bad ka jingtohkit ia u Lamare ka dang iaid shakhmat.
Kathmandu,16 Rymphang:Ka la don ka jingma bad ka jingsngew artatien ia ki 18 ngut ki briew kiba shong ha kawei ka liengsuin , kaba la bthei  mynta ka sngi.
Katei la liengsuin kaba long ban shong tang 19 ngut ki briew ka la  mih na kawei ka jaka jngoh kai kaba pawnam ban leit sha kawei ka nongbah jong ka western Nepal.
La ong ba ha katei ka liengsuin la don ruh iwei i khyllung bad uwei u bar-ri.
La iathuh ruh ba ka daw jong ka jingbthei noh katei ka liengsuin ka lah ban dei na ka jingthut palat ka suin bneng.
Ka Twin Otter of Nepal Airlines ka la mih na   Pokhara airport ha ka por 12:40 nohphai sngi bad ka la shu jah rngai la kumba 15 minit eiei.
“ Ka liengsuin kaba don 15 ngut ki nongshong ryngkat bad 3 ngut ki nongtrei ka la mih ha ka por 12:40 janmiet na Pokhara airport kam shym la lah ban bat ia ka jingai dak u airport tower minutes hadien ba ka la her sha suin" ong ki heh jong ka Nepal Airlines.
La lap ia katei ka liengsuin ha kawei ka khlaw ha Khidim  kaba hap hapoh ka  Arghakhanchi district.
Haduh mynta ym pat shym la ioh jingtip ia ka jinglong jingman ki briew kiba shong ha katei ka liengsuin , hynrei ka la don ka jingsngew tieng bad ka jingartatien ioh ba lehse kitei ki 18 ngut ki la iap.
Ha katei ka liengsuin ki la don 14 ngut ki Nepali ryngkat iwei i khyllung bad uwei u dohlieh na ka Ri Denmark.
Shillong,16 Rymphang:Hadien ka jingshah pyniap jong u samla Nido Taniam uwei na ki samla pule na Arunachal Pradesh ha nongbah Delhi, ki samla pule ka thain shatei lam mihngi kiba don ha nongbah Delhi  ki la don hapdeng ka jingsngew syier bad sngew smiej ia ka jingshah thombor jong ki samla ka thain.
Ban peit na ka bynta ka bha ka miat bad ka shongsuk shongsain ki samla pule Khasis kiba don ha nongbah Delhi , ha ka sngi saitjain jong ka taiew  la seng ia ka Khasi Students Union (KSU) ba la tip kum ka  KSU-Delhi unit.
La seng ia ka KSU ha Delhi ha ka jingdon ryngkat lang jong u President barim ka KSU Central Body uba long ruh mynta u Chairman ka North East Students’ Organisation (NESO) u samla Samuel B Jyrwa.
“Kane ka Unit kaba ngi dang seng thymmai kan peit ia ki mat ba donkam bad ki samla pule bad ki jingeh ba ki ia kynduh bad na ka bynta ka bha ka miat ki samla ka thain" ong u bah Jyrwa uba la ong ba ka jingdon ka unit ha nongbah Delhi kan pynkhlain bad pyniatylli ia ki samla pule kiba don ha nongbah Delhi.
Ha ka sngi saitjain u bah Jyrwa u la pynbam smai ruh haduh 51 ngut ki nongkitkam jong ka seng ba kynthup ia u President u  Khynpham Kharlyngdoh, uba long ruh u President barim ka KSU-NEHU Unit,  vice president – Simon Kharsohtun, general secretary – Rhembor Saibon, asst general secretary – Lambok Hynniewta, finance secretary – Eveningstone Myrboh, organizing secretary – Ridame Sari, education secretary – Nangsan Khongwir, publicity secretary – Pyndap Lawrynniang, socio-cultural secretary – Lurlam Jyrwa,  girls’ in-charge – Bada Dkhar bad Phira Buhray  nalor 40 ngut ki executive members.
U bah Jyrwa u la wan ia soh ruh ha ka rally bad ka jingialang duwai kyrpang ba la pynlong da ki samla pule ka thain shatei Lam mihngi ha Jantar Mantar, kum ka dak ka jingpyrshah ia ka jinglthombor ia ki samla NE bad ka jingshah pyniap u Nido Taniam.
Shillong,16rymphang:Ka UDP Pyndenum jarain Zonal Unit kaba kynthup ia ka thain Warsanlyngdoh ha ka kyrwoh ba la phah da u President UDP Youth Wing u bah thrangbor Wanniang bad u Secretary u bah Mon k ala pynpaw ia ka jingkmen haloe ka jingphet seng jong ar ngut ki dkhot ka seng u bah Roshem Myrthong bad u bah C.S.Sangriang.
Ka kyrwoh ka la kam ba ka jingphet seng jong kitei ki ar ngut ka la long ka jingkyrkhu ia ka UDP ha katei ka Zonal Unit namarba ba ka la kam ba ki dkhot jong ka seng kim sngewtynnad ia ka jinglong nongialam jong kitei ki ar ngut bad la kynnoh ruh ba ki dei ki briew kiba khwan tang na ka bynta ka jingmyntoi shimet jong ki.
Ha ka kyrwoh la kam ruh ba ka UDP Pyn denumjarain zonal unit ka la nangkhlain shuh shuh ha katei ka thain hadien ka jingwan pyniasoh  kumba 30 ngut  ki dkhot ka HSPDP, 47 ngut na ka NPP bad 25 ngut na ka Congress, bad la kam ruh ba katei ka jingwan pyniasoh jong ki dkhot jong kiba bun ki seng ka Party ka don ka jingkyrmen ban jop ha kane ka elekshon MDC 2014 na Langrin konstitwensi.
Shillong,16 Rymphang:Ka Congress ka dei ka seng kaba thaw sorkar ha kane ka jylla hadien ka elekshon MLA 2013, bad katei ka seng ka don bad ka kiwei pat ki seng bad ki MLA shimet kiba la wan ban pyniasoh lang  na ka bynta ban pynskhem ia ka sorkar.
Ka bor synshar ba ka don mynta ha ka jylla ka dei kawei na ki mat ialap elekshon MDC jong ka seng Congress ha kine ki sngi shuwa ban long sdang ka elekshon MDC 2014.
Lah ban pynkynmaw ba ha kylleng ki jaka ba ki nongialam ka seng ki hiar na ka bynta ban ialap elekshon na ka bynta ki kyrtong jong ki, kaba ha khmat eh ba kin pyrta sha u paidbah ka dei ba ki kop ki sarong ba ki don ha ka seng kaba thaw sorkar bad kaba don ha ka bor.
Katto katne na ki kum kitei ki jaka ki long kawei ha Mawkynrew bad kawei pat ha Mawkliaw, Shella Konstitwensi ha kaba u nongialam ka seng Congress ha East Khasi Hills u bah Prestone Tynsong uba long ruh u Myntri sorkar u la pan jingkyrshan na ki paidbah bad u la ong ruh ba lada kin jied ia u kyrtong jong ka seng , uta u kyrtong lada u jop un long kum u Pipe um  u ban kjit na tyllong um ka Secretariat bad ban pynpoi sha ki paidbah ka konstitwensi.
Ha ka juh ka por, ki nongialam Congress ki la tur ialap elekshon ruh daba pyntieng ia ki paidbah da kaba ong ba lada kim jied ia u kyrtong Congress ia ka thain jong ki yn pyntyrkhong ha baroh saw snem.
Shuh shuh ha kawei na ki jingkren u bah Prestone u la ong ruh ba ki MLA kiba don ha ka liang pyrshah kim lah ban leh eiei ia ka konstitwensi jong ki  da ka T.1 klur tyngka shisnem kaba dei ka bhah jong uwei pa uwei u MLA, bad u MDC ruh um lah ban leh eiei tang da ka T.30 lak tyngka shisnem kaba dei ka bhah jong uwei pa uwei u MDC.Kawei pat ka mat ba ka Congress, ka thalain bha ha kine ki sngi ialap elekshon ka dei u khaw T.3 tyngka ba ka sorkar ka thmu ban wanrah mynta u snem hynrei haduh kine ki sngi ym pat shym la pyntreikam eiei.
U bah prestone u la ong ba u khaw T.3 tyngka ne ka Food Security bill ka dei ka skhim kaba ka sorkar ka la buh thong ban pynpoi sha ki 21 lak ngut tam ki nongshong shnong jong ka jylla na ka 29 lak ngut ki nongshong shnong.
Shillong,16 Rymphang:Ka  Achik Peace Volunteers Council (APVC) ka la kyntu ia ka sorkar ba ha ka jaka ba kan pynlap miet ban ia kren bad ki kynhun lehnoh kiba don ha Garo , ka sorkar ka dei ban pyndonkam da ka bor ban pyndaithah ia ka jingmih ki seng lehnoh ha ri-Lum Garo bad ki kam pyntriem jong ki.
Ha ka shithi kaba u Guevara Marak, ka AVPC  u la phah sha u Myntri kam pohing ka sorkar pdeng  u la ong ba ki tei ki runar kim dei kita ki briew kiba don ia kano kano ka thong hynrei ki dei tang ki kynhun kiba rhah tang ia ka pisa na ka bynta ka jingmyntoi jong ki, ‘ kim pat ju ong tang shikyntien ruh shaphang ka jingiohi jngai bad ka jingthmu jong ki-ki dei kiba peit beit tang ia ka pisa ym ka jingiakhih na ka bynta ban ioh la ka jong ka jylla’ ong u Marak.
U Marak u la ong ruh ba ka India ka dei ka Ri ka bym dodn ka jingsynshar donbor bad ka Ri kaba khlain ka synshar khad dar, kumta ka dei ia ki bor bahalor ba ki dei ban phah da ki bor ba khlain ban ai jingsneng ia kitei ki kynhun lehnoh.
‘ ka long ka jinglehrain ia ka ri, ban khot ia kren  ia kum kitei ki kynhun lehnoh’ bynrap biang u Marak.
U Marak u la wanrah ruh ia ka thup ki kynhun lehnoh ha Garo ba ka kynhun ka  APVC ka la pynkhreh halor ki kam pyntriem bapher bapher jong ki ha Garo kaba kynthup ia ki kam ka Garo National Liberation Army (GNLA), Achik National Volunteers Council-Breakaway (ANVC-B), United Achik Liberation Army (UALA), Liberation Achik Elite Force (LAEF), ATF, Achik National Liberation Central Army  (ANLCA) bad kiwei pat ki kynhun kiba ia pait bad ia pharia na kitei ki seng, u la ong ba kitei ki kynhun ki la leh ia shsibun bah ki kam pyntriem ba shyrkhei ha Ri-Lum Garo.
Ha ka shithi ba u la phah sha u Myntri ka kam pohng u Marak u la pynkhreh ruh ia ki jingbatai bniah ia ki kam jong kitei ki kynhun lehnoh ha kaba u la thoh ba ha u snem 2013,  ki lehnoh ki la pyniap 38 ngut ki paidbah kynthup 7 ngut ki nongap pahara ki pulit.
U la ong ruh ba nalor kiwei pat ki ba la shah thombor ha ki seng lehnoh uwei u assistant pastor, 2 ki longkmie, 2 ngut ki  Nokmas bad ar ngut ki ophisar sorkar ki la ngat ha katei ka apot.
Shuh shuh u la jer ba 14 ngut ki nongkhaii bad ki nongtrei dewiong ki la shah rahbor ryngkat ka jngshah dawa pisa, ka la don ka jingshah thombor ha petrol pumps, MPRO station, bad kiwei pat nalor ka ingsam ia ki shithi dawa pisa ym tang sha ki heh spah hynrei wat sha ki nongialam niam.
Ki nongdie doh bad kiwei.
U la ong ruh ha ka shithi ba kiba bun bah ki pisa ba ki paidbah ki trei shitom ki la her lut sha ki pla jong ki kynhun lehnoh.
U la phla ruh ha ka shithi ba ha u snem 2013 shi taiew shuwa ka Khristmas ki paidbah ki la hap ban khan glut ia ki dukan jong ki , namar ka la wan ka hukum na u Sohan D shira u heh ka GNLA ba lada kim siew ia ka pisa kaba ki la dawa ki dei ban khang lut ia ki dukan jong ki.
Ki la don shibun kiwei pat ki kam ki lehnoh Garo kiba ka APVC ka la pyntip sha u Myntri lyngba ka shithi.
Shillong, 16 Rymphang:U kyrtong ka seng Congress na Mawlai u Bah Teibor Pathaw u la ong ba ki paidbah ha kane ka kynti jied ia u MDC sha ka KHADC, ki dei ban kylla thiah kylla dem bha ban jied ia u briew u ban shakri hok ia ki.
Haba iakren bad u Rupang ha kane ka sngi Saitjain, u Bah Pathaw u la ong ba ka jingkynnoh jong u Bah Process T Sawkmie ba u dei u ‘businessman’ ka long kaba bakla namar ba u dei u ‘entrepreneur’.
“Lada u Bah Process u la pyniahap ia nga kum u businessman, ma u, pat u dei u baselessman bym don nongrim", la ong u Bah Pathaw namar ba u dei uba shu kylla nawei shawei bad bynrap, lada dei ba u kwah shakri hok, balei un phet na Mawlai bad wan biang da kaba ieh pat ia ki briew sha Pynthorbah.
“Kane ka dei ka kam leh business ne kam khaii jong u ia ki paidbah", la ong u Bah Pathaw.
Ha kajuh ka por, une u samla ba la pynioh kam bun ki samla ha ka kompeni jongu ban trei pahara, u la ong ba ka nongrim ba kongsan jongu ban mih madan ha kane ka elekshon, ka long ban ialam bnad mait lynti na ka bynta ki samla kiba shah ieh lyngkrang ha madan hadien ba la dep ia ki jingpule jongki.
U la ong, nalor ki kam ba kongsan ba u MDC u dei ban pynneh pynsah ia ka riti dustur, ka khyndew ka shyiap, ka klaw ka btap, ki mat ba iadei bad ki samla ka dei kaba hakhmat eh lada un shah jied kum u MDC.Nalor ki mat, u Bah Pathaw u la ong ba ki paidbah ki dei ban jied ia ka party Congress namar ba ka la wanrah ia ka district council bad kaba skhem katba ki party riewlum ki iapait papra bad ki ia mih haduh bym lah kynmaw shuh ia ki kyrteng jongki.
“Ki party riewlum kim lah ban neh bad kim don nongrim kim lah ban don tang kawei ka party katba ka Congress naduh mynshwa haduh mynta ka neh beit", la ong u Bah Pathaw.
“La katta snem, ki seng riewlum ki la don ha ka district council hynrei kim lah ban leh eiei, ki la iapait iapra palat haduh bym sngewthuh sngewthaw shuh ia kyrteng jong ki party.
Ki party riewlum kim don nongrim kim long kawei, kim lah ban synshar bha bad ka dei tang ha ka Congress ban  skhem", u la ong u Bah Pathaw.
“Nga jied ia ka party Congress ka dei kaba skhem hynrei ki party riewlum ki kylla bun, ka Congress kan ai ia ka jingsynshar kaba beit", u la ong shuh shuh.
“Ka la dei ban ai burom ia ka Congresss ha ka por ka sorkar Assam kaba la wanrah ia ka District council, ban iada ia ka jaitbynriew", u la ong shuh shuh bad bynrap, “Ka district council ka dei ka sorkar rit hapdeng ka sorkar pdeng bad ka sorkar jylla, ban pynneh kyrpang ia ka jaitbynriew".
“Ngin leit sha district council ban pynjanai shuh shuh ban ai ia ka lad jingiada ia ka jaitbynriew, ban khang lad ia ka jingrung kyrthep ki mynder sha kane ka jylla", u la ong.
U kyrtong ka Congresss u la ong, ba lada u paidbah un ibit ia u ban phah sha ka district council, un pyrshang baroh ban pyndonkam bha ia ka skhim na ka bynta jong u paidbah, ban ioh pisa beit na ka sorkar pdeng.
Shillong,16rymphang:120 ngut ki nongrep ki la ioh jinghikai bad la sam ruh ia ki symbai jhur bad tiar rep sha ki ha ka prokram ai jinghikai kaba shisngi ba la pynlong da ka Ka Meghalaya Youth Foundation (MYF), ha ryngkat ka jingiatreilang bad ka Indian Council of Agricultural Research (ICAR), Umiam.
Ia katei ka prokram kabba shisngi la pynlong ha ka 14 tarik mynta u bnai ha ka shnong Umiew naduh ka por 11 baje mynstep.
Ka phang pdeng jong katei ka jinghikai ka long “Modern Agro-Techniques for Commercial Vegetable Production".
La ai jinghikai sha ki nongrep ha katei ka pro kram da ki saiantis jong ka ICAR ba kynthup ia ka jingkren bad jingbatai na u Dr.V.K.Verma, Scientist (Horticulture) uba la batai halor ka phang “Ki jingeh kiba mih haba rep ia ki jhur kiba long kum u phan, u kubi, u Phul-kubi, ki kajor, bad kiwei kiwei, u Dr.Ramkrushna G.I, Scientist (Agronomy) u la ai ia ka jingbatai halor Ka rukom rep Riewhadem bad kumno ban pynneh ia ka khyndew sboh bad ruh kumno ban pynneh ia ka um.
La ioh ruh ki jing bataina u Engineer (Dr.) Sandip Mandal, Scientist (Agri-Engineering) uba la ai ia ka jingbatai halor kumno ban pyndonkam ia ki tiar rep thymmai bad ruh kumno ban shna rnga-shawla.
U Dr.B.C.Ver ma, Scientist (Soil Science) u la ai ia ka jingbatai halor ka Ka jingdonkam jong ka shun haba thung jingthung.
Hadien jong ka prokran ai jinghikai la sam ruh ia ki symbai kubi sha ki 50 ngut ki nongrep, ki symbai kajor sha ki 100 ngut ki nongrep bad ruh ia ki sboh dawai (Urea, MOP, SSP, Lime, etc).
Kiwei pat kiba la ia donlang ha katei ka prokram ai jinghikai nalor ki saiantis jong ka ICAR ki long u bah Joannes JTL Lamare, Chairman, Meghalaya Youth Foundation uba la wanrah ia kane ka project ha katei ka shnong,ka Kong Patricia Kharkongor, Social Secretary jong ka MYF; u Rangbah shnong, ki riewkhmat ka shnong bad kiwei kiwei.
Shillong,16 Rymphang:Ha ka sngi saitjain ka 14 tarik u rymphang ka seng Congress ka la pynlong ia ka jingialap elekshon ha Iew Mawkyrwat , na ka bynta u kyrtong ka seng u bah Deliverland Lyngdoh.
La pyniaid ia katei ka jingialap da u Bah Rowell Lyngdoh, MLA, Deputy Chief Minister, uba long ruh u President, Mawkyrwat Block congress Committee (MBCC).
Ha katei ka jingialang la ioh ki jingkren na ki nongkren ba kynthup ia u kyrtong uba la pan jingkyrshan na ki paidbah ha kane ka kynti mynta ban ailad ia u ban trei na ka bynta ka thain, la ioh ruh ki jingkren na u  Bah Banang Tyngsong, Secretary, Meghalaya State Youth Congress,  bad u Bah John F Kharshiing, Vice-President, East Khasi Hills District Congress Committee, kynthup ia kiwei kiwei ki nongkitkam jong ka seng Congress jong ka thain Mawkyrwat.
U Bah John F Kharshiing haba kren ha katei ka jingialang u la ong ba ki seng sain pyrthei bapher bapher ki mih madan ban ia  khaweh lama tang ha kip or elekshon, katba ynda la dep ka elekshon ki ia shong thiah syaid bad ka seng Congress.
U la ong ruh ba haduh mynta ym pat ju don Executive Committee ha KHADC lane ha JHADC ki ban neh lada ki dei kiba  pher na ka rong bad ka lama kaba don ha ka jingsynshar ha Secretariat.
U la pynthikna ba ha kane ka kynti ka ban wan ruh ka seng Congress kan ioh ia ka bor synshar ha KHADC bad ha JHADC kumjuh, bad ka juh ka sorkar kaba don ha Secretariat kan don ruh ha district Council.
U la ong ba ha kum kane ka por ba ka Sorkar India ka dang khreh ban pynbeit thymmai ia ki kyndon jong ka Sixth Schedule la donkam ban peit ba ka Sorkar Meghalaya bad khamtam ha District Council kin long kawei ka sur ban iada ia ki hok jong ka Ri bad ba ki seng riewlum kim lah namar ki ia pait ia pra.
Shillong,16 Rymphang:Ka Madras High Court ka la hukum ia ki bor ba dei peit ia ka tnat ka koit ka khiah ka jylla Madras ba kin pynbiang ia baroh ki jingdonkam ha kaba iadei bad ka jingai jingsumar ia ki ar phew ngut ki khynnah ia kiba la kynnoh ba la leit buh da ka seng Lei Synshar Cultural Society  na Megha laya bad ban pynsah hapoh ka ïing ha Narendra Nambikkai Natchathiram kaba don ha Krishnagiri.
Ka ïingbishar ka la pynmih ia kane ka hukum ha ka sngi Thohdieng hadien ba u Session Judge jong ka Madras High Court u la leit ban jngoh ia katei ka ïing, ha kaba ki sah kitei ki khynnah.
U Jugde u la bthah ia u Joint bad Deputy Director jong ka Medical Services bad ia u Superintendent jong ka hospital sorkar ha Krishnagiri, ban ai ka jingsumar kaba biang ia kitei ki khynnah.
U  Sessions Judge  u la lap ba ki katto katne ki khynnah mynta ki don hapdeng ka jingpang bad shitom kiba sah ha katei ka jaka.
Ki 20 ngut ki khynnah rit kiba don hapdeng ka rta 8 haduh 13 snem kiba na Pynursla bad Jowai ki la shah ialam sha Sri Anusuya Dei Free Hostel ia kaba la pyniaid da ka Sri Nevidita Seva Trust kaba don ha Hosur, Tamil Nadu da ka seng trei mon sngewbha ia kaba la tip kum ka Lei- Synshar Cultural Society kaba la ialam da u Barberar Khonglam kum u President bad u Puramon Kynjing kum u General Secretary Puramon Kynjing na ka bynta ban pynbiang ia ka jingai jinghikai ei.
Lah ban kdew ba ha ka 30 tarik Kyllalyngkot mynta u snem, ka Madras High Court ka la bthah ia u Sessions Judge u Mahalir Neethimandram, ba un leit ban jngoh ia ka ïing Narendra Nambikkai Natchathiram kaba la pyniaid da ki seng trei mon sngewbha, ha kaba la buh bad pynsah ia ki 20 ngut ki khynnah Meghalaya bad ha kaba u la dep ban pynkhreh ruh ia ka kaiphod halor kane.
Shillong, 16 Rymphang:U kyrtong ka Congress ha kane ka elekshon MLA ba dang shu dep, u  Bah Drola Khongjoh u la pynbna ba un kyrshan bad ki nongkyrshan ia u Bah Remington Pyngrope, u kyrtong ka UDP ha kane ka elekshon MDC na Mawkynrew.
U Bah Drola ha ka kyrwoh ula iathuh ba ka daw ka jingleit kyrshan noh ia ka UDP ym ia ka party Congress ka dei namar ka jingrhah jong ki nongialam Congress pyrshah ia u hi ha ka elekshon ba la dep.
La kynnoh ruh dei na ka jingleh pyrshah jong kitei ki heh Congress na ka thaiñ bad na ka distrik ba u la mad ia ka jingshah rem.
U Bah Drola u la ioh 5500 vote  ha ka elekshon MLA bad  u la kam, ba kitei kim dei satia ki vote Congress hynrei na ka vote kaba  u ioh lyngba ki nongialam kiba ieit bad shaniah ha ka jingialam jong u.
“Nga la dei ban jop donburom hynrei nga la rem tang na ka daw ka jingleh mar pyrshah da ki paralok Congress kiba la thom da ka bor pyrshah ianga", u la ong.
Ha ka jingialang jong ka Congress ha Thangsning kaba long ha ka 11tarik Kyllalyngkot mynta u snem, u heh Congress ka Distrik u la phla ha ki paidbah ba ha ka elekshon MLA u la pyrshang borbah ban pynduh tiket ia u (Bah Drola) bad ai shawei pat, hynrei um lah banleh ei ei namar dei ka AICC na Delhi kaba rai.
La ong ruh ba ki heh congress ka thaiñ mynta ki la pyrshang wat ban pynjah kyrteng syndon ia u bad ki nongialam ka party, bad dei na kata ka daw kaba pynlong ia u ban pyrkhat da kumwei pat.
Kumta, ka kyrwoh ka ong ba ki paid Congress kiba dang shaniah hapoh ka jingialam jong u Bah Drola, da kawei ka sur ha ka jingialang kaba long ha ka 4tarik Rymphang ha Smit, ki la shim ia ka rai ban pyrshah party bad leit ban kyrshan noh ia utei u kyrtong ka UDP uba dei ruh u MLA ka thaiñ kum ban pyneh briew bad ban ym ailad ba ki nongialam jong u kin shu shah kheiñ pohdor ha ki.
Shillong,16rymphang:Hadien ka jingujor kaba la ujor da kiba bun bah ki nongioh jingmyntoi na ki skhim ka JHADC bad ki sengbhalang kaba kynthup ia ka jingujor kaba la ioh na  ka kong Arlin Dkhar na Khliehtyr shi pyrshah ia u CEM u Madonbai Rymbai halor ka jingkynnoh ba u la pyndonkam bakla ia ka pisa jong ki nongioh jingmyntoi lyngba ki skhim bad ka bai lut ksan kab aka sorkar ka la siew sha kito ki longing kum ka bai lut ksan naba shim jaka, ki pulit ka West Jaintia hills ki la hiar sha JHADC bad ki kurup ruh ia ki kot ki sla kiba don jingiadei bad katei ka kynnoh bamsap.
“La thung ia kynhun tohkit halor kitei ki ar tylli ki jingkynnoh bamsap pyrshah ia u CEM ka JHADC bad ka jingtohkit ruh  ka dang iaid shakhmat" ong u SP ka West Jaintia hills  u Herbert G Lyngdoh.
U bah Lyngdoh u la iathuh ruh ba ia katei ka kynhun tohkit yn khlieh da u Deputy Superintendent of Police bad u Circle Inspector.
“Ia katei ka jingtohkit yn leh beit thik tang halor ki ar tylli ki jingujor kiba la ujor sha ki pulit, kawei ka jingkynnoh bamsap ia ka pisa jong ka jingsiew bai lutksan sha ki trai jaka bad kawei pat ka jingkynnoh bamsap ha JHADC" bynrap biang u SP.Shuh shuh u SP u la iathuh ba ki pulit ki la kurup ia ki kot ki sla kiba ia dei bad ka jingsam skhim sha ki paidbah na u finance secretary ka  JHADC.“Ngi la kurup ia ki kot ki sla ka JHADC kiba ia dei bad ka jingsam jingiarap sha ki 94 ngut ki nongioh jingmyntoi bad ngin dang iai peit bniah ia ki bad ngin phah ruh ia kitei ki kot ki sla sha Forensic Laboratory (FSL) na ka bynta ban eksamin" ong biang u SP ka West Jaintia Hills.
Lah ban kdew ba ka RTI kaba la pan jingtip a ka kong Arlin Dkhar kaba na ka shnong Khliehtyrshi la paw ba haduh T.1.18 klur tyngka ka pisa la pyndonkam bakla da u CEM ka JHADC, bad katkum ka RTI na katei ka T.1.18 klur, T.66 lak ka dei na ka discretionary grant katba T.52.50 lak pat ka dei ka gratuity relief kaba la pyllait sha u CEM ha naduh u jymmang haduh u nohprah 2013.
Sa kawei pat ka jingkynnoh kaba la ioh jingtip na ki nongpan RTI na Khliehtyrshi bad kiba ujor sha ki pulit ia u CEM ka dei ka jingpyndonkam bakla ia ka pisa kaba haduh T.1.15 klur tyngka ka pisa kaba ka sorkar ka la pyllait na ka bynta ban siew bai lutksan sha ki trai jaka na ka bynta ka jingtrei ia kaJowai bye pass bad kawei pat ka jingsoi tuh ia ki kot ki sla jong ka shnong   Lumpohsiej, ka dong kaba don ha Khlieh tyrshi.
Shillong, 17 Rymphang:Ka Jaintia Students’ Union (JSU) seng kmie ha ka jingpyllait khubor mynta ka sngi ka pynpaw iaka jingsngewkmen ha kaba u wei naki nongialam barim jongka Seng ha ki snem kiba la dep U Colin Laloo u la shim iaka rai ban ia khun ha kane ka ilekshon MDC ka ban wan da ka jingthmu ban shakri khambha shuh shuh iaka ri bad ka Jait bynriew.
Ka  Jaintia Students’ Union (JSU) ka la phah ia ka jingkitbok kitrwiang Ia utei u nongialam barim ka seng  ba un ioh iaka met kaba koit bakhiah khnang ba kum u nongialam barim bad uba juh kit iaka lyngkor kaba khia naka bynta ka Ri bad ka Jaitbynriew,  u iohlad ban pyndep hok ia kane ka jingthmu kaba bha ka jongu, un poi sha ka thong jong ka jingjop kyhnang ba un dup lah ban bteng bad ai shuh shuh iaka mynsiem ban shakri hok iaki paidbah bad kumjuh iaka Ri bad ka Jaitbynriew hi baroh kawei.
Katkum ka kyrwoh ba la phah da u  Emperor bareh General Secretary JSU.Shillong, 17 Rymphang:Ki lai tylli ki seng riewlum ba kynthup ia ka KHNAM, HSPDP bad ka UDP ki ieng rangbah ha ka mat treikam ilekshon jong ki ban pyrshah jur ia ka jingtih ia u mar pohkhyndew Uranium.
“Ngin pyrshah jur ia ka jingthmu ban tih ia u uranium" ong u President ka KHNAM u bah Pyndapbor Saibon bad ha ka juh ka por u Nongaiktien ka HSPDP u bah G Nonglong u la ong ba ka HSPDP kan ieng ban pyrshah beit ia ka jingtih ia utei u marpoh khyndew.
Katba na ka liang ka UDP lyngba u Secretary jong ka u A.F Dkhar u la ong ba ka seng kam shym la buh ha ka mat treikam jong ka ban pyrshah tih uranium hynrei u la ong ba katei ka mat ka hap hapoh ka mat treikam ba ka UDP ka la dawa ba dei ban pyntreikhlain ia ki ain kiba la don lypa.
Shillong, 17 Rymphang:Ha ka sngi thoh dieng jong ka taiew ba la dep ki Custom ba don ha Dawki  ki la ioh ban kurup haduh 122 kilo ki dieng kiba la tip kum u diengakor na kawei ka kali kaba shallan mar sha Bangladesh.
La iathuh ba kitei ki dieng kiba la ioh kurup ki dei kiba la shongdor haduh T.22 lak tyngka.
La ong ruh ba kitei ki dieng ki dei kiba la song bha bad thep ha ki byrni bad la buhrieh ha ka trok kit soh ban shallan sha Bangladesh.
Katkum ka khubor ba la ioh lum la iathuh ba u trai jong kine ki dieng Akor kiba la thmu  ban shallan sha Bangladeh u dei u Abdul Muhit na Hojai na ka jylla Assam.
Haduh mynta ym pat shym la ioh kem ia utei u trai dieng.
U dieng akor da English ki khot kumno.
Shillong, 17 Rymphang:Kham mynshuwa   ki paid nongshong shnong  jong ka Mali 1,2,3 lyngba u Rangbah Shnong ka Mawlai Mawdatbaki bad ki nong ialam ka Seng Samla ki la wan ban iakynduh ia ki nongthohkhubor halor ka jingshah phiah katei ka shnong haduh lai tylli ki konstitwensi bad ki la shim ia ka rai ba kin khot ia ka jingialang ha ka 15 tarik mynta u bnai la kin leit ban thep vote ne kin kyntait kum ka dak ka jing pyrshah.
Ha ka jingialang kab ala long ha ka 15 tarik ha ka por 9 baje mynstep, ki paidbah ki la sdang bynniaw halor katei ka jingphiah Konstitwensi kaba la pynhap ha ki lai tylliki konstitwensi bad ki paidbah ki la pynpaw ba kin ym leit ban ia shim bynta ha ka jingthep vote hynrei dei hadien ka jingpynshai na u Rangbah shnong ba kum ki nongshong shnong ki dei ban pyndep ia ka hok jong ki ban thep vote bad kumta ki la shim ia ka rai ban pyndep ia la ka hok kum ki nongshong shnong.
Halor katei ka phiah konstitwensi ka Seng Samla ka la ong ba kan ym shongthait hynrei kan tur shakhmat ban wad ia ka nongrim kaba shisha ba la phiah ia katei ka shnong haduh lai  bynta , namarba ka la ong ba lada ka dei na ka jingbun ki nongthep vote kiba 1600 ngut , balei pat ka Mawpat ka ba don 3000 ngut ym shym la phiah ia ka.
Shillong, 17 Rymphang:Shi taiew shuwa ban long ka elekshon MDC, ka lyer lekshon ka la beh jur ha kylleng ki konstitwensi, katkum ka jingioh lum khubor la ioh jingtip ba ka Shella konstitwensi ka dei kawei na ki konstitwensi kaba la shongshit bha.
Ha katei ka konstitwensi la ong ba ka jingiakhun ka kham shongshit hapdeng u kyrtong ka seng UDP u ba dei ruh u MDC ka Shella u bah Teinwell dkhar bad u kyrtong shimet uba la shah pynduh tiket ha ka seng Congress u bah Bantyngshain Rynga, uba ieng ha ka shap jong ka sngi.
U kyrtong ka seng Congress u bah Pynthymmaibor Chyne la ong ba shuwa ba un mih ban ia khun u dei u kyrtong uba la paw bha bad uba ki paidbah ki khmih lynti ba un lah ban pynliem ia ka UDP, hynrei tang hadien  ba la pynbna ia ka tiket la ong ba ka la don bun ka jingkylla ha Shella Konstitwensi ha kaba ki la don ki nongialam bad ki nongkyrshan jong ka seng Congress kiba la leit ban ai jingkyrshan ia u ha kane ka kynti mynta, ym ia u kyrtong ka seng watla ki don hapoh ka seng.
Kham mynshuwa u bah Bantyngshain u la kam ba 3 pawa na ki Congress ki ai ka jingkyrshan ia u, bad ha ka jingleit twad jingmut u nongthohkhubor na ki katto katne  ki unit ka Congress ha katei ka konstitwensi la shem ba ki don ki unit kiba la shah pynkylla noh ha kaba ia ka unit barim- ka congress kam ithuh shuh bad shuwa ka MDC elekshon la thaw pat da ka unit kaba thymmai.
Kiba bun ki dkhot ka Congress ki bym shym la kwah ban pynpaw ialade namar ka jingduh nong kaba shadien ki la iathuh ba ia mynta ka kyrteng jong ki kan don beit bad ka seng katba ka jingkyrshan bad ka vote kin leit ban ai sha u bah Pynthymmai, ki nongialam unit ruh da ka jingbuhrieh kyrteng ki la pynpaw ba kin ym mih madan ban ialap na ka bynta u kyrtong ka Congress hynrei kin ialap sop sop napoh napoh ia u kyrtong shimet.
Lah ban kdew ba ka Congress ha Shella ka la kam ba u bah Leston Wanswet u President ka Block congress Shella bad u bah Jrop S Nongkhlaw u working President ki don ha ka liang ka seng ban kyrshan ia u kyrtong ba ka seng ka la pynieng hynrei katkum ka jingioh lum khubor la ioh jingtip ba watla kam dei ka kam kaba paw hynrei napoh napoh u Working President bah J S nongkhlaw u kyrshan ia u bah Bantyngshain Rynga bad ka la don ka jingbthah ia ki briew jong u ban iaid shakhmat ban kyrshan ia u kyrtong shimet.
Haba phai sha ka liang ka UDP ruh ki don katto katne  ngut kiba ia mih bad don ruh kiba dang ia rung  thymmai bad ha katei ka seng kam da iohi eh ba kan don bun ka jingkylla, tangba ka jingduhnong khyndiat ia ka UDP ka long ba ki don kito ki jaka kiba u MLA ka Shella u bah donkupar Roy u la khlain bha ha ka elekshon MLA ba la dep bad mynta kitei ki jaka kim hap shuh hapoh ka Shella Konstitwensi ha ka MDC.Ha Shella konstitwensi ki la don 4 ngut ki kyrtong ki ban iaireng u Bah T.Dkharka UDP, u bah Bantyngshain Rynga u kyrtong shimet, u bah Pyndapbor Saibon u kyrtong ka KHNAM bad u bah pynthymmaibor Chyne u kyrtong ka Congress.
Shillong, 17 Rymphang:U kyrtong MDC ka KHNAM na Mawlai u Bah Process T Sawkmie u la ong ba ki paidbah ki la dep ailad ia ka Congress, ia ka UDP ba kin synshar ha ka KHADC ha ki snem ba la dep, mynta ka dei sa ka pali ba kin ai lad ia ka KHNAM ba kan ialam ia ka Executive Committee (EC) ha KHADC.Ka KHNAM ka pyn ieng 13 ngut ki kyrtong ha kane ka elekshon, ka la don ruh ka jingiasngewthuh jingmut ha ki katto katne ki jaka bad ka HSPDP, ha kaba ki khlem pynieng kyrtong.
Haba kren ha ka jingpynlait mat elekshon hynne ka sngi, u Bah Process u la ong ba ka party KHNAM ka long kum ka party AAP, kaba duk namar ba la kyrshan da ki briew lajong ban kyrshan dalade ialade.
“Ailad ia ka KHNAM ban ialam ia ka EC, phi la mad ia ka Congress, UDP, hynrei ym pat ju ai lad ia ka KHNAM", la ong u Bah Process.
U la ong ba ka KHNAM ka kham mon ban iathaw EC para seng riewlum kiba don syriem ka rukom pyrkhat bad ka nongrim hynrei ka jingiapher ka long ba tang ka KHNAM kaba don ka mat ILP.Shillong, 17 Rymphang:Ka Garo National Liberation Army (GNLA) ka la pynpaw ia ka jing sngewkmen halor ka jingpynkynmaw u lat ka jylla ia ka jingtyrwa ia kren ia suk ka sorkar hapoh ka jingialam u Dr.Mukul Sangma kum u Myntri Rangbah bad katei ka kynhun seng lehnoh, hynrei ka GNLA ka la dawa na shuwa ban khot ia kren dei ban pyllait shuwa ia u chairman jong u Champion R Sangma u ba dang don mynta ha Shillong district Jail.
Ha ka kyrwoh ba la pyllait paidbah mynta ka sngi ka GNLA ka la ong ba ki jingkren jong u Lat ka jylla u Dr.K.K Paul ha ka sngi Republic Day ban khot ia kren ka long kaba dei eh, hynrei ka la ong ba khlem u chairman kumno ka seng kan leit ban ia kren.
“ Ka GNLA ka don ia ka ain bad ka kyndon jong ka bad baroh ki bud ia ki jingthmu jong ka  bad u kapten u tip shano ban ialam ia ka" ong ka kyrwoh ba la pyllait paidbah da ka GNLA mynta ka sngi.
Haka kyrwoh ka GNLA ka la ong ruh ba u chairman ne u commander in chief ka seng kim shym la iaid lait na ki kyndon treikam ka GNLA, bad la kynthoh ruh pyrshah ia ka ASAK bad u nongialam jong ka u Reding uba la phet na ka GNLA ban thaw kynhun lehnoh thymmai , bad la kynnoh ba kiei kiei kiba u Reding u la kren ki dei kiba khlem nongrim.
Ka GNLA ka la kynnoh ruh ba u Reding u dei uba don jingpang ha ki bor pyrkhat bad mynta u dang shah sumar bad u dei u dkhot u ba ka seng ka la ai  ha u ia ka bor kum uwei na ki nongialam hynrei um shym la lah ban trei katkum ka kam kaba u bat.
Shillong, 17 Rymphang:Ka kyrtong MDC ka Congress na Jaiaw ka la ong ba pynpaw ba ka la mih madan ha kane ka kynti namar ba ka sngew khia ia ki jingeh jong ki longkmie.
Ka Kong Havergail Ediwina Bareh ka la pynpaw ia kane ha ka jingiakren bad u Rupang ha kane ka sngi Saitjain.
“Nga la mih madan ban iakhun ia ka jingeh jong ki longkmie", la ong ka Kong Bareh bad ka bynrap ba ka jingmih jong nga kan iarap shibun khamtam ia ki longkmie.
Ka la ong ba ka district council kan treikam kham bha lada kin ioh rung ki kynthei kum ki MDC khambun.
“Nga kyntu ia ki paidbah ban ailad ia ki longkmie, hynrei kam mut pat ba ngi dei ban nym pdiang shuh ia ki rangbah", ka la ong bad bynrap ba ka jingdonlang ki kynthei bad ki shynrang hapoh ka district council kan iarap shuh shuh ba kan lah ban treikam khambha na ka bynta ka ri bad ka jaid bynriew.
Ka Kong Gail kaba ju khot ieid ki paidbah, ka la ong ba ka jaitbynriew Khasi-Pnar ka dei kaba shim jait na ka kmie bad kan long kaba bha eh ba ki longkmie ruh kin ioh ban iashong lang ha ka dorbar ka district khnang ban pynkhlain ia ka riti dustur, ban pynkhlain shuh shuh ia ka ain.
“Nga thrang ruh ban pynkup bor shuh shuh ia ki longkmie ha ka imlang sahlang, ban pyrkhing bha ha ka rukom ai trading licence, bad kiwei", ka la ong.
Ha kajuh ka por, ka la ai khublei ia ki nongialam ka party Congress kiba ibit ban ai tiket ia ka ha kane ka kyntu hapdeng kiba bun ki rangbah ba pan tiket.
Ha kaba iadei bad ka rukom ialap elekshon, ka Kong Gail ka la ong ba ka iaid ban rung ha man ki thhliew ing jong ka konstitwensi, bad ka la kam ba ka sur jong u paidbah ha kane ka kynti, ka pynpaw ba ki kwah da ka longkmie ban mihkhmat sha ka KHADC.Ka Jaiaw konstitwensi kan sakhi ia ka jingialeh jong lai ngut ki kyrtong ba kham paw, nalor ka Kong Gail, sa u MDC ba mynta na ka KHNAM u Bah Adelbert Nongrum, Bah Martamlin Pyrbot na ka UDP uba dei ruh u MDC barim, bad u kyrtong shimet u Bah Jarain.
Ka elekshon sha ka KHADC kan long ha ka 24 tarik Rymphang bad kan long sa shi taiew tam eiei mynta.
Shillong, 17 Rymphang:Ki 13 tylli ki seng bhalang ba iakhih ban dawa pyntreikam ia ka ILP kin sa phah ia ka jingthoh sha ka sorkar hadien ka ar taiew ban aiti ia ki lad kumno ban khang lad ia ki jingwan rung beain ki briew nabar sha kane ka jylla.
“Ngi la don ki plan halor kumno ban tehlakam ia ka jingwan rung ki briew nabar ha kane ka jylla, ngin sa aiti ia kine ki mat sha ka sorkar ha kine ki ar taiew ban wan", la ong u general secretary ka HNYF u Bah Sadon K Blah.
“Ia mynta, ngi kwah ban pynleit jingmut ha ka kam jong ngi, ngin sa ai jubab ha ka por kaba biang sha ka sorkar halor ki mat jingdawa jong ngi", u la ong.
Ha ki 22 tylli ki mat jong ki sengbhalang,  ka sorkar ka la ong ba ka jingpyntreikam ia ka ILP kan wanrah ia ka khubor kaba bym iahap lada yn pyntreikam namar ba ka khang lad ia ki kam pynroi.
Halor ki 52 tylli ki Act na ka jylla, u Bah Blah u la ong ba haduh mynta ki la ioh 20 tylli ki ain.
“Ngin aiti ia ki jingdawa jong ngi wat khlem pule ruh ia ki 52 tylli ki ain.
Kam long kaba donkam ban pule ia ki.
Ngi la ioh pdiang ia baroh kiba donkam", la ong u general secretary ka HNYF.Shillong, 17 Rymphang:Ka jylla Meghalaya  ka long kawei na ki jylla ban ioh rung ha ki thup ba shiphew ha ka jingleh khuid napdeng kiwei pat ki jylla kiba don ha ka jylla India ban ithuh lyngba ka Nirmal Bharat  Abhiyan (Total Sanitation Scheme) na ka bynta u snem 2012-13.
Ka jingiohrung jong ki 768 tylli ki shnong ha ka Nirmal Gram Puraskars (NGPs) kaba dang sah mynta sa ka jingioh jing mynjur na ka Sorkar Pdeng, kan long kawei pat ka jingplie lad plie lynti ia kine ki shnong ban jop ia kane ka khusnam jingleh khuid.
Kane ka la paw pyrthei hadien ba ka jylla Meghalaya ka la kiew ha rynsan jong ka International Conference on Rural Sanitation kaba lai sngi kaba la long ha Jaipur.
Ha ka jingiashut jabieng bad pynpaw ia ka jingtip kyllum ba la pynlong da ka Water and Sanitation Program jong ka World Bank bun ki ri kum ka Thailand, Indonesia, Bangladesh, Uganda, Tanzania bad ka jylla kum ka Bihar, Jharkhand, Rajas than, Andhra Pradesh bad Karnataka ki la wan ban iashim bynta," ong u Pravin Bakshi, Deputy Commissioner ka West Garo Hill uba la mihkhmat sha kane ka Seminar.
Kawei na ki jingjop jong ka Meghalaya ka long halor ka khana ba la wanrah da u Bakshi halor ka phang, “Total sanitation through behavior change in Meghalaya", ia kaba la pyni bad kdew halor ka jingjop jong ka jylla ha kaba iadei bad ka jinhthmu ban pynsngew thuh ia ki paidbah ia ka jingkordor ka jinglehkhuid.
“Ha ka sngi ba khatduh ba la pynlong ia ka Nirmal Bharat Abhiyan (ia kaba la tip mynshwa kum ka Nirmal Gram Puruskar) ka West Garo Hills ka la ioh ban khur 216 ki khusnam bad ka la long ruh kawei na ki District kaba la lah ban pynsngew thuh ia ka NGP ha ka ri ha kaba ka East Garo Hills ka la poi ha ka kyrdan kaba 15 ha ka National Level.
Ha kane ka jingpynlong ia ka NGP ka Meghalaya ka la long kawei na ki jylla kaba paw eh ha kaba 768 tylli ki shnong ki la ioh jingiaroh napdeng ki 1231 tylli hadien ba la bishar ha ka Inter District Verifications kaba long ka number kaba heh tam ha ka ri," ong u DC.“Ha kane ka kynti, ka West Khasi Hills ka la ioh khur ruh ia ka khusnam ban long kawei na ki shnong kaba khuid tam ha ka ri India ha kaba 265 tylli ki shnong ki don ha ka thup NGP, bad bud sa ka West Garo Hills bad East Garo Hills.
Ia ki shnong kiba la ithuh kum ki jaka kiba lehkhuid yn sa pynbna hadien ka jingbishar kaba bniah da ka kynhun ka ban mihkhmat ia ka Sorkar Pdeng ki ban sa leit jngoh ia kine ki shnong," bynrap u Bakshi.
U DC u la iathuh ba ka Meghalaya ka la shah khot sngewbha kyrpang ruh ha ka Sorkar Pdeng, Sorkar Assam bad Sorkar Jharkhand na ka bynta ban iasam ia ki jingtip kyllum bad ban ai ia ka jingthoh halor ka jinglehkhuid.
Ki don mynta 2,40,871 tylli ki longing kiba la ioh ia ki painkhana ha kaba ka jingshna ka la long haduh 71% hadien ba ym shym la don ki shnong ki ban ioh ia kane ka khusnam tad haduh u snem 2006-07 ha ka jylla.
Shillong, 17 Rymphang:Ki Nongkitkam bad ki dkhot jong ka 18 West Shillong Block Congress Committee lem bad ki long kmie na ka Bishop Falls Unit, ki dkhot  jong ka Quallapatty,Lama Villa,Sngithiang,Lumkshaid Unit hapoh jong ka jingialam jong u Bah Andrewnel War,General Secretary ,18-West Shillong Block Congress Committee bad ula long ruh u Executive Member jong ka Shillong City Congress Committee, ki  la pynlong ia ka jingiakynduh lang ha ka 11 tarik u Rymphang 2014 ha Maw prem, bad ha katei ka jing iakynduh da kawei ka sur ki la rai ban weng noh ia ka jong long dkhot jong ki  na ka Block Congress Committee jong ka 18-West Shillong.
Ha katei hi ka juh ka sngi baroh kitei ki nong kitkam bad ki dkhot ka Congress ki la shim ruh ia ka rai ban leit pyniasoh ia lade sha ka KHNAM ban ai ka jingkyrshan kaba pura ia u kyrtong ka KHNAM u bah Adilbert Nongrum ha kane ka ilekshon MDC 2014.
Kitei ki nongkitkam ki la ong ba ka daw ba ki la mih noh na ka party Congress ka dei halor ka nongrim ba ka President jong ka seng ka la leh donbor ha kiba bun ki liang bad ka rukom treikam ka Congress ha katei ka konstitwensi kam long kaba itynnad bad kaba iaid beit iaid ryntih.
Ki la ong ruh ba ka daw ka jingleit pyniasoh jong ki sha ka KHNAM ka dei halor ka nongrim ba ki la iohi ba ka KHNAM ka don ia ka nongrim kaba skhem ban ieng na ka bynta ka jaitbynriew.
Ki nongkitkam kiba la weng ia ka jinglong dkhot ki long,A.BISHOP FALLS UNIT -1.
Kong B.lyngdoh 	-Genl.
Secy(Mahila), Kong A.Ryntathiang	Asst.Genl.
Secy(Mahila), Kong E.Laloo- President Youth, Kong T.Nonglait -Executive Member(Mahila), Kong W.Ryntathiang	-Execu tive Member(Mahila),.
Kong M.Pariong, Executive Member(Mahila), Kong S.Myrthong-Executive Membe r(Mahila), Kong S.MArshiring-Executive Membe r(Mahila), Kong W.Diengdoh-Executive Member(Mahila), Kong L.Ryntathiang-Executive Member(Mahila), Kong I.Lyngdoh-Executive Member(Mahila), Kong R.Myrthong-Executive Member(Mahila), Kong C.Kharsati-Executive Member (Mahila), Kong K.Marwein 	-Executive Member(Mahila), Kong S.Nongsiej-Executive Member(Mahila), Kong H.NOngsiej	-Executive Member (Mahila), Kong K.Myr thong-Executive Member (Mahila),Kong M.Kharumnuid-Executive Member(Mahila), Kong K.Kharumnuid-Executive Member(Mahila, Kong L.Nonglait-Executive Member (Mahila),.
Kong B.Mawlong-Executive Member(Mahila).
B.QUALAPATTY UNITB.Nikhla-Genl.
Secy, H.lakiang-Asst.Genl.
Secy, M.Pde-Executive Member, M.Wahlang-Executive Member, na SNGITHIANG UNIT-R.Syiemlieh-Genl.
Secy, N.Mynsong-Executive Member,.
M.Temsen-Executive Member, J.Nongrum-Executive Member, M.Kharnaior	-Executive Member, na  LAMA VILLA UNIT-.
P.Lawrynniang-Organizing secy,.
S.Passah	-Vice President (Mahila),na.
LUM KSHAID  UNITF.Nikhla-Vice President.
Katkum ka kyrwoh ba la pyllait paidbah da u  Bah Andrewnel War General-Secretary 18-West Shillong Block Congress Committee.
Shillong, 17 Rymphang:Ki artylli ki seng bhalang jong ka Ri lum Jaintia kiba kynthup ia ka Jaintia Student Movement (JSM)-Central Body,HANM-Jaintia Hills Unit,ki la pynpaw ka jingsngewdiaw bad ka jingsngew bitar halor ka jing shah thombor jong ki samla pule jong ka thain shatei lam mihngi ka Ri India (North East) ha nongbah Delhi kaba iai Jia naki por shaki por.
Ha ka kyrwohba la pyllait paidbah da u Sambormi Lyngdoh publicity Secretary ka JSM u la  pynrem jur iaka jing shynshar donbor jong ka sorkar kmie (central government) ka bym khein briew shuh ia ki  nong North East.
Shuh shuh naka liang jong ka JSM-CB,HANM-JHU ki kyntu ia Rahul Gandhi u ba dei u General Secretary jong ka All India Congress Commitee (AICC) ba un ieng skem haka juban lak kaba u lah khlei ha khmat ki samla pule jong ka thain shatei lam mihngi ka Ri India (North East) haka por baki shong kyllain myng ngor ha nongbah Delhi naka bynta ban ai kalad  jingiada iaki samla pule jong ka North East India hapoh nongbah Delhi khnang baki samla pule jong kane thain kinlah biang ban ioh iaka jing shongsuk shong shngain hapoh ka nongbah Delhi.
Kumba shuh pynkynmaw ba u samla Nido sania uba na Arunachal Pradest ha ka 12 tarik kyllalyngkot u lah shah pyniap ha Nongbah Delhi,ka jing shah shoh jong arngut ki Thei Nagaland,ka jingshah shah leh be ijot kawei ka khynnah rit haka  8 tarik,ka jing shah shoh jong arngut ki samla shynrang na Manipur bad ka jing shah bom shah tied (lathi Charge)haki pulit ka nongbah Delhi mynnin ka sngi.
Shillong,18rymphang:Ka Meghalaya College Teachers’ Association ka la ai khublei kyrpang ia ki ar ngut ki dkhot ka Association ka kong  Eva Mary Pala, Assistant Professor, Department of Zoology, Shillong College bad u Kevin H.M Pala, Department of Botany, Lady Keane College namar ka jingioh jong ki ia ka khusnam Thomas Edison Award 2014.
Ka Asscociation ka la kitbok kit rwiang ia ki ba kin nang jam shakhmat ha ki kam shakri jong ki.
Katkum ka kyrwoh ba la pyllait paidbah da u Batskhem Myrboh ,General Secretary.
Shillong, 17 Rymphang:Ka Khun Hynniew trep National Awakening Movement (KHNAM) ka la sei 12 tylli ki mat sha ka elekshon district council ban pyneh rngiew biang ia ka Council lada kan wan ha ka bor.
Ia kine ki mat elek shon la pynlait hynne ka Lah sngi U Blei da u working president ka seng u Bah Adelbert Nongrum ba la don lang ki kyrtong bad ki nongkitkam ka seng.
Ki mat ba kongsan ba la kdew ha ka mat elekshon jong ka KHNAM, ki long ban dawa na ka sorkar jylla ban pyntrei kam ia ka inner liner permit (ILP) ban tehlakam ia ka jingwan buhai shnong ki briew nabar sha kane ka jylla, ban buh beit buh ryntih ia ki riti dustur, ka jingngeit bad rukom leh jong u hynniewtrep, ban pynkhlain ia ki rangbah shnong da ka bor jong ka ain.
Ka KHNAM ka la ong ba ruh ba dei ban ithuh shai kdar ia ki bor treikam jong ka district council ha ka jingiadei bad ka sorkar jylla khnang ban pynsuk ia ka jingtreikam ka council.
Ban pynduh ia ka para 12A ka sixth scheduled kaba pyntlot bor ia ka council.
Ka party ka la kdew ruh ba dei ban tehlakam ia ka jingai trading licence thymmai ia ki bar jylla bad ban khang noh shi syndon ban ai licence ia ki jait kam ba la lah ban trei da ki Khasi.
Ban pyrkhing da ki ain ia ka shongkha khleh hapdeng ki trai ri bad ki bym dei bad ban dawa na ka sorkar jylla ban pynreikam ia kane katkum ka hukum na ka Kashari Supreme Court ka ri.
Ban iada ia ka khyndew ka shyiap, ki khlaw ki btap ba ktah ia ka koit ka khiah kum ka jingtih uranium ban iada ia ka jaitbynriew rit paid.
Ka party lada kan dawa ruh ban pynioh pat ia ka bor ban ai Scheduled Tribe, ban ithuh noh ia ka council kum ka iktiar ka roi ka par ban ioh da ka pisa beit na ka sorkar India, bad ban khang lad da ka ain ia ka jingioh shim bynta ki dkhar thor ha ka elekshon MDC.Shillong, 17 Rymphang:Ka Khap Panchayat na Munirta kaba don ha South Delhi ka la phah mih noh ia baroh ki briew kiba dei na North East kiba sah ha katei ka thain.
Haba pyntip halor kane, u President ka KSU Delhi u bah S Kharlyngdoh u la iathuh ba ia kane ka jingtip la ioh hynne ka sngi Nyngkong hi.
Na ka liang u Bah Kharlyngdoh u la ong ba ki briew na kane ka thain kiba sah ha katei ka thain, kim dei ban tieng hynrei ki dei ban long husiar.
“Ki pulit ki la pahara bha ha katei ka jaka hadien ba la ioh jingtip ia kane", la iathuh u Bah Kharlyng doh lyngba ka phune na Delhi.
U la ong ba lada don kano kano ka jingjia, ki briew ba dei na thain North East ki dei ban pyntip mar mar ha u number 1093 ba la buh khnang ka sorkar ia ki briew ba dei na North East.
“Kito kiba dei na jylla Meghalaya ki lah ban pyntip ha Meghalaya House ne ha ophis ka seng ne ha ki number 08375072856, 09582520301″, la ong u bah Kharlyngdoh.
Ha kajuh ka por u la ong ba ka seng kan leit ban iashim bynta ha ka committee ba la khot ka sorkar na ka bynta ban iakren ia ka jingshngain jong ki briew na kane ka thain North East ban long ha ka sngi Balang.
Shillong, 17 Rymphang:Ka liang pyrshah ha ing dorbar thaw-ain ka jylla   ka United Democratic Party (UDP) mynta ka sngi ka la pynkhreh ia ki jingujor pyrshah ia ka sorkar MUA-II kaba la ialam da u Dr.Mukul Sangma kum u Myntri Rangbah.
Katei ka jingujor ba ka UDP ka la pynkhreh ka kynthup ia ki kam bakla ba ka sorkar ka la leh.
Katei ka jinujor kaba ka UDP ka la pynkhreh ka ong ba ka dei ka ABCD jong ka sorkar u Mukul, ha kaba ka la ong ba A ka mut ‘Accused’,  B ka mut  ‘Black-listed’, C  ka mut ‘Charge-sheeted’ bad D ka mut ‘Discredited’.
“Ngi la pynkhreh ia ki jingujor kiba paw halor ki saw tylli ki kam bad ngin phah ia ki sha ka sorkar pdeng ban leh eiei" ong u bah paul lyngdoh Working President ka UDP haba kren sha ki nongthohkhubor mynta ka sngi.
Kitei ki saw tylli ki  mat ba ka UDP kan phah sha ka sorkar pdeng ki kynthup ia ka jingiadei bad ki seng lehnoh, ka bamsap ha ka tnad pule, ka bamsap ha JHADC bad ka ing dorbar jong ka jylla kaba la sah pongding la slem.
Haba phai halor ki jingkynnoh ia dei bad ki seng lehnoh, u bah Lyngdoh u la ong “ Ngi la kdew ba ka jingkam jong ka ANVC-B kam dei ka bym jingmut bad ki jingkren jong u political secretary katei ka seng ki dei ki sabut kiba pyni ba ka long kaba shisha bad shuh shuh ka jingshah siat iap jong ki lehnoh tang hadien shisngi ba ki la mih ki khubor ka dei kawei ka dawbah kaba pyni ia ak jingiadei u Myntri Rangbah bad ki seng lehnoh".
Ka UDP ka la pynkhreh ia ki jingkynthoh halor ka bamsap haka tnad pule kaba la paw pyrthei ba ha u 2009 la thung  kam nonghikai da kaba shu pyndam da ki sia lieh ia ki kyrteng jong kito ko samla kiba dei hok ban ioh ia ki kam.
U bah paul lyngdoh u la buh ruhki jingkynthoh sha ka sorkar pdeng halor ka bamsap kaba dang paw shen ha JHADC ha kaba la wanrah ia ki jingtip lyngba ki jingwad jingtip naka RTI.Halor ka ing dorbar thaw-ain ka jylla u bah Paul Lyngdoh u la ong ba la 13 snem mynta naduh ka ba ka ing dorbar thaw-ain kaba rim ka la pluh ym pat iohi dak eiei ban ioh ia ka ing dorbar thaw-ain kaba thymmai.
Shillong, 18 Rymphang:Ka UDP ka la bthah ia baroh ki kyrtong ka party ba kin iasoi ia ka soskular bad ka party katkum ka Indian Contract Act, 1872 kaban teh bad khum ia ki ban neh ha ka party hadien ba la dep jop ia ka elekshon.
“Ngi la phah soi ia ki kyrtong ban iasoi ia kane ka soskular ban khang lad na kaba ryngkoh diengkper hadien ba la jop elekshon ha ka Council.
Namar ka jingbym don ka ain khang kyntiap, ki MDC ha ki snem ba la dep, ki mlien ban kyntiap seng", la ong u working president ka UDP u Bah Bindo Mathew Lanong haba kren sha ki nongthoh ha kane ka sngi hatmajai.
U Bah Lanong u la ong ba ka party ka la pynbna ba ki kyrtong kiba jop elekshon ki bam smai ban nym phet seng hadien ba la jop ha ka elekshon.
U la ong ba ka party ka sngewthuh ia ka jingdonkam ban don kane ka jingiasoi hadien ba ha kane ka elekshon ba la dep, ka la mad ia kane ka jingeh ha kaba ki MDC ki phet seng.
San ngut na ka 10 ngut ki MDC ka UDP ki phet seng ban leit pyniasoh sha ka Congress ha KHADC ba kynthup u Bah Artist Rani (Jirang), Dr Celestine Lyngdoh (Nongpoh), Fabian Lyngdoh (Umroi), Ostril Pamshong (Mawhati) bad Bah Rasor Rani (Mairang).
“Ngi lah ban ujor mukotduma ia u chairman lada u kyntait ban shim kam ia ki MDC bap het seng", la ong u Bah Lanong.
Katkum ka jingong u Bah Lanong, ka party ka kwah ban don ka ain khang pyrshah ia ka kyntiap seng ha ka Council.
“Ha ka jingshisha, ka  district council  ka la pdiang ia ka Defection Bill kaba iahap bad ka Anti-defection law ka jylla bad ka Parliament.
Ka sorkar jylla ha u snem 2011 ka la phah sha ka sorkar pdeng ban don ka ain khang pyrshah kyntiap seng ha ka Council," la ong u working president.
Hynrei na ka liang ka sorkar pdeng kam shym la ai jubab haduh mynta halor kane.
Shillong, 18 Rymphang:U bah Lambor Malngiang, MDC uba long ruh u kyrtong ka seng Congress na Nongkrem konstitwensi u la pan jingkyrshan na ki paidbah jong ka Nongkrem ba kin ailad ia u mynta sa shisien biang ban long u MDC jong ki khnang ba un lah ban ka jingshakri ia ka konstitwensi, ym kum u MLA uba shakri shabar ka konstitwensi.
U bah Lambor u la ong ruh ba lada ka Nongkrem ka donbok bad ka jied ia u u lah rurh ban long u CEM ka KHADC.U la pynshai ruh sha ki paidbah ba kim dei ban pynkit ha u juh u briew ha ki ar tylli ki kam.
U la pynkynmaw ia ki jingjia ha Smit ha ka ba ma u kum u MDC u la beh shiteng miet ban pyniasuk ia ki paidbah kiba don hapdeng ka jngiakynad bad ki pulit.
U bah Prestone haba kren ha ka jingialang paidbah u la kyntu ia ki paidbah ba ki dei ban ailad ia u kyrtong ka seng u bah Lambor ban long kum u MDC jong ki bad ban jied ia ka seng kaba la thikna ba kan wan ha ka bor synshar.
U la ong ba ka long ka jingleh bein ia ki paidbah ba u MLA Nongkrem bad Mawkynrew ki ia leh ia ka MDC, ha ka jaka ban ai lad ia ki wei ki pynduh lad ia u paidbah ban ioh ar ngut ki nongmihkhmat.
Na ka liang u Bah John F Kharshiing, u la ong ba kumba ka long mynta baroh ki MDC ki shong lang bad ka Congress ha District Council.
Kumta kam myntoi ban jied ia ki seng barit paid namar ynda dep ka election kin sa ia shong lang bad ka Congress.
U la ong ba ka Congress ka long ka seng ka iing kaba bun ki kamra teng teng lada dang don kamra ki ioh jaka bad teng teng lada khapngiah ki hap ban ap shwa sharud.
U la ong ba ki paidbah ki la dei ban shu jied ia ka juh ka party kaba synshar ha ka Jylla, bad la kyrpad ia ki paidbah ban ai ka jingjop ia u Bah Lambor Malyniang, Nongkrem bad ia u Bah Bantei Lyngdoh (Bah Paidang) Mawkynrew, baroh ar ngut ki kyrtong Congress khnang ban skhem ka jingsynshar ha District Council.
Jowai, 18rymphang:Kum shi bynta ban iada na ka jingthok ha sngi thep Vote, U Deputy Commissioner & Returning Officer District Council Election, West Jaintia Hills District, Jowai u la kyrpad ia ki Nongthep Vote  ba ki dei ban wanrah lang ia ka EPIC sha Polling Station ha ka sngi ba thep Vote khnang ba u Presiding Officer lane uno uno u Polling Officer un ithuh ia kiba dei ban ioh ban thep vote,  ki nongthep vote ki lah ban pyni kum  ka Passport, Driving License, PAN Card, Service Identity Card, Passbook na ki Public sector lane Post Office, Student Identity Card, Freedom Fighter Identity Card, Pension Payment Order, Certificate Anna ba la ai da ka Sorkar, Arms License lane Job Card ba ai da ka NREGS.Kine ki kot lane Identity ki dei ban don dur bad ba dang treikam.
Shillong,18 Rymphang:U MLA ka Nong thymmai u Bah Jemino Mawthoh u la takrain ia ka sorkar halor ka jing pynlip bording kaba ktah jur ia ka rukom treikam jong ki paidbah khamtam ha kane ka por ba don eksam.
Ka sorkar ka la iathuh khana sarong ba kan pynmih bun ka bording hynrei ka jingshisha kam long kum ka ktien.
“Ka long kaba sngew sih kthang ba ka bording ka lip jur ha kane ka por ba ki samla pule ki don hapdeng ka jingpynkhreh ia ka eksamin", la ong u MLA ka Nongthymmai.
Ha ka jingshisha, ka sorkar ka la kam ba ka pynbeit thymmai ia ka rukom pynlip bording hynrei kane kam urlong satia da ka kam, bad ka heh tang ka ktien suda.
“Bun bah ki dong ha ka thain Nongthymmai kim ioh bording bha watla la pynbna ba la pynduna ia ka por jong ka jingpynlip bording", la ong u Bah Mawthoh bad bynrap, kiba bun ki paidbah ki la ujor ia ka jinglip bording ba khah khah.
Kum u nongialam paidbah, nga la ioh pdiang ia ka jingujor na ki paidbah ym tang na kiba dei na ka jaka jong nga hynrei kiba dei nabar ruh".
U MLA ka Nongthymmai  u la buh jingkylli ia ka rai jong ka sorkar ban pynkylla ia ki riew shimet ia ka MeECL ha kaba ki paidbah kin hap ban kynduh jingeh ban kit ia ka jingkhia.
“Nga kwah ban tip ia ka jinglong jong ki projek bording kiba la aiti sha ki riew shimet ne ki kompeni" u la ong.
U Bah Mawthoh u la ong ba ka dei na ka jingbym ler pyniaid ba ka la pynlong ia kane ka jingeh ha ka jingsam bording.
“La iathuh ia nga ba ka  MeECL ka la sah ram haduh T.650 klur ha ka NEEPCO," la ong u MLA ka Nongthymmai.
Shillong,18 Rymphang:Ka jingbym biang ka bor ding ilektrik ha ki jaka nongkyndong namar ka load shedding ka wanrah iaka jingdkoh haka pule namar ba ki khynnah skul kim ioh bording ilektrik naduh 12:00 shiteng miet haduh 8:00 mynstep.
Ka jingpynduh bording ilektrik ha ki thain Mawsynram, bad ki shnong marjan kala pynduh khrehkot iaki khynnah kiba dei ban ialeh iaka SSLC examination haka taiew ba nyngkong u bnai Lber.
Katkum ka kyrwoh ba la pyllait da u Bah JS Marbaniang, nongshong shnong na Mawsynram ula pynpaw ka jingsngew byn niaw ban tip ba ha sor ka jingpynduh bording ilektrik kalong ryntih bha kata naduh 2:00am haduh 5:00 am (tang lai kynta haka mynstep).
Katba sha ki jaka nongkyndong jongngi pat ka long palat liam, kata haduh phra kynta haka por mynstep.
“Hato ka long mo ka ba dei ban shu shah niewbein ki nongkyndong? Ka jingpynduh ilektrik ka dei ban long kajuh ha baroh.
Ym ba ha kiwei ar kynta, lai kynta bad sha nongkyndong pat phra kynta kaba long saw ne san shah ia kaba ha sor.
"Ula kynthoh ruh da kaba ong ba hato ka ilektrik ka don kam tang ha sor, ym donkam ilektrik mo ha nongkyndong? Ym tang katta, nalor ka jingpynduh kaba lah don lypa kumba phra kynta haduh shiphew kynta shi sngi sha nongkyndong, dang pynduh electricity wat hapdeng ka por bym dei ka load shedding ruh.
Ula ong, “Kane ka dei tang ban tuh iaka pisa paidbah.
Ka jingpynlip khah khah iaka bording ka pynmareh stet iaki meter, lymda dei kumta balei ba wat hadien baka jingpynduh ilektrik kaba shiphew haduh khad-ar kynta kyllum, ka meter ka lah dei ban duna ka jingthew.
Hynrei ka long pynban khongpong ka bill light ka kiew beit wat hapdeng ka jingbymdon light.
Ngi ki paidbah nongkyndong ngam lah ban shu sngap ia kane ba kumno kane ka lah ban long.
"Halor kane ula ai jingmut ba ka sorkar ka dei ban pyrkhat bha ia kane, ki minister ba dei peit iaka kane kin kham khmih bniah ban ym don kano kano ka jingduna ilektrik ha sor ne wat sha nongkyndong ruh.
Ka jingduh ka dei kham tam iaki khynnah skul, ki kmie ki kpa kiba hap ban shet ban tiew shuwa ban leit on skul, bad kiwei.
Ula buh  ruh ia ka jingkylli ba hato long mo kaba dei ban shu thombor tang iaki nongkyndong ban ong ba kim tip ei ei shaphang kane ka jingleh ka tnad ai bording ilektrik? Ngi tip ba ha sor shillong ki don ki sengbhalang ki ba pyrshah jur ia kane, hynrei kane kam kup lang pat shaduh nongkyndong!! Ki sengbhalang kin iarap lem ia kine ki jingeh jong ngi khnang ba kan ymdon kano kano ka jingpyniapher ha nongkyndong bad ha sor, ong ka kyrwoh.
Shillong, 18 Rymphang:Ha ka sngi saitjain jong ka taiew ka Don Bosco Past Pupils Association, Shillong ka la pynlong ia ka jingai jingsumar ei kaba shsisngi ha ka shnong Old Jirang, ha katei ka prokram la wan ban ia shim bynta kumba 400 ngut ki paidbah na kylleng ki shnong ba marjan bad ka jirang.
Ia katei ka prokram la ialam da u President jong ka Association u bah George Warjri, bad ka kynhun jong u ha ryngkat ka jingiatreilang bad u Dr.Davy na Old Jirang Health Centre, u Dr.John Khong  bad ka Sr.
Linda Dkhar, bad la ai ka jingsumar katkum ka jingdonkam ki paidbah khamtam ki jingpang kiba la mih na ki jingkylla ka mariang.
Ka Association ka la pynpaw ka jingsngew nguh ia ki shnong bad ki paidbah kiba la wan ban ia shim bynta ban pynlong ia katei ka prokram kaba jop.
Shillong,18rymphang:U lat ka jylla u Dr.K.K paul u la khot hajir ia ka IngDorbar thaw-ain ka jylla ban wan ia kynduh ia u ha ka 7 tarik u lber 2014 ha ka por 10 baje mynstep ha ka ing dba shipor ka jylla kaba don ha Rilbong,  Shillong.
Shillong, 18 Rymphang:Ki trai jong ka Goal para District,Assam hapoh ka lama jong ka Goalpara District Truck Owner Association, Assam ki la sangeh ka kamai trok naduh mynhynin ka sngi ka 17 tarik u rym phang ban pyrshah ia ak jinglum khajna bad ka jingkhrong pisa  be-ain ia ki trok kit dewiong ha shilynter ka surok NH-62 bad NH-37.
Halor katei ka jingkhrong pisa be-ain u President katei ka Association u Abul Kalam Hussain u la ong ba ka seng ka la pyrshang ban ia kynduh ia u Myntri Rangbah ka jylla u Dr.Mukul Sangma mynta  ka sngi hynrei kim shym la ioh lad ban ia kynduh ia u, katei ka seng ka la pynkhreh ruh ia ka mat jingdawa na ka sorkar Meghalaya kaba ki la phah lyngba ka jingthoh sha ki Myntri sorkar ka jylla ba kin shim khia ban weng noh ia kitei ki khyrdop khrong pisa be-ain.
Haba kren sha ki nongthohkhubor mynta ka sngi u Hussain u la ong ba lada ka sorkar Meghalaya kam shim khia ban leh eiei halor katei ka jingshah khrong pisa jubor kin lei twat shaduh Delhi ban pynsngew ha ka sorkar India.
“Lada u CM um patiaw ngign lei twat shaduh u PM ruh" ong u Hussain.
Utei u nongialam ki trai trok na ka jylla Assam u la iathuh ba ki trai trok kiba wan kit dewiong na kane ka jylla ki ia kynduh jingeh namarba la bun palat ki khyrdop khrong pisa kynthup ia ka jong ka sorkar bad ka jong ki pulit nalor ki khyrdop jong ki briew ki bym tip la ki dei ki jong no.
U Hussain u la pyntip sha ka sorkar Meghalaya ba tang ha North Garo Hills NH-62 ka jingkhrong pisa ka la poi sha ka T.1700 tyngka kata ruh tang na ki trok kiba thylli, ha katei ka district ki don 2 tylli ki khyrdop khrong pisa ki pulit bad ar tylli kiwei pat katba ki trrok kiba kit jingkit ka bai khrong ka poi T.4000 tyngka ha katei ka District.
Ha EGH ka poi T.400 tyngka, ha South Garo Hills T.200 tyngka , baroh ka poi T.2,300 tyngka bad na ka bynta ki trok ba kit dewiong pat ha SGH ka poi T.3200 tyngka ,EGH T.6500 tyngka ,NGH ka poi T.14,797 tyngka.
Haba kheinlang baroh ka bai siew khajna ka poi baroh T.30,497 tyngka laitnoh ka DMR kaba T.7,287 tyngka.
U  Hussain u la batai ba ka khajna na ka bynta ki trok ha Meghalaya ka kham rit bad ka iapher shibun na ka khajna ia ki trok Assam.
Ia katei ka juh ka mat jingdawa ban weng ia ki khyrdop khajna ka Association ka la pynsngew ruh sha ka sorkar Assam, bad ka la ai jingtip ruh sha ki pulit ka Megha;laya bad Assam kumjuh.
Ka Association ka la sdang ia ka sangeh kamai khlem buh por naduh ka 17 tarik mynta u bnai naduh ka por 6 baje mynstep.
Shillong, 18 Rymphang:Ka Seng Khasi Ri war Mihngi kan rakhe ia ka jingdap 25 snem ha ka 26 tarik Rymphang, 2014 ha Riwar Seng Khasi Secondary School, Rangthyl liang ha ka por 10 baje mynstep.
Ka Seng Khasi Ri war ka kyntu bad ka iawer ia ki para seng na jan bad na jngai khamtam kiba dei na ka thain ba kin iapoi khnang sha kane ka sngi.
Ka jingwan jong ki kan pynlong ia kane ka jingrakhe kaba phuh ba phieng bad kaba shongkun ban ai mynsiem ia ki para seng.
Kane ka long kat kum ka kyrwoh na u Bah L Mawkon u secretary ka Seng Khasi Riwar Mihngi.
Shillong, 18 Rymphang:U Bah John F.Khar shiiing u la kam ba ka Seng Congress kan jop 15 seat na ki 29 tylli ki jaka ban mih khmat sha ka Khasi Hills Autonomous District Council (KHADC).
Ia kane u la pynpaw ha ka jingialang ialap elekshon ia u kyrtong ka Congress na Mawkhar u Bah Rocky Hek kaba la long hynne ka sngi hatmajai ha khmat ka YMCA ha Mawkhar.
“La tikna ba ha ki 15 tylli ki constituency la jop lypa ka Congress" la ong u Bah John bad bynrap ia u MDC bashu sieh ruh yn sa thung hi da ka congress napoh Secretariat.
U la put turoi ia ka sorkar Congress da kaba ong ba ki paidbah ki long kiba donbok ba ki la don lypa ia ka sorkar Congress kaba synshar ia ka jylla kan jin da la bha lada ki jied beit ia ka juh ka seng kaba la don lypa ha ka sorkar, namar baroh ki kam kiba dei ban leh ha District Council ki hap ban poi sha Secretariat ba don ka sorkar ba la synshar da ka Congress.
“Ka jingmih jong nga na ka seng UDP ka long ha ka nongrim ba nga la ju iohi ba haka por ilekshon ka UDP ka pyrta pyrshah Congress da kaba kynnoh bad kynthoh sniew hynnrei ka kwah  ban iashong lang bad ka Congress hadien ka elekshon", la ong u Bah John.
Ka Kong Roshan Warjri ka la pynpaw ba la don saw ngut ki kyrtong kiba la pan tiket na ka seng Congress hynrei ka State Level Committee jong ka MPCC la jied ia u Bah Rocky Hek ban iakhun na ka Mawkhar- Pynthorumkhrah Constituency.
“Don kiba ong ba ka party Congress kam ieit ia ki paid riewlum lada ka long kumta hato ka sorkar pdeng kan buh mo ia ka North Eastern Council bad dei lyngba ka jingsynshar jong ka Congress ba ngi dang lehkmen kum ki Scheduled Tribe.
La ong shuh ka Kong Kei.
U Bah Alhek myntri bapeit bakhmih ia ka koit ka khiah u la pynpaw ba dei ban jied ia ka sorkar kaba lah ban synshar pura la kadei ha Assembly ne ha District Council.
Ha kane ka sngi ia ka jingialang la pyniaid da u Rangbah shnong ka Mawkhar u Bah WHD Syngkon.
Ha kawei pat ka khubor u Bah Tarsius Mawlot, u  nongkyrshan ba rad bah jong ka HSPDP bad ki nongkyrshan jong u ki la rai ban ai ka jingkyrshan tylli ia u Dr Pariong u kyrtong MDC na ka seng Congress.
Nalor ka HSPDP ki la don ruh ki nongkyrshan bad ki nongialam ka UDP kiba la wan ban ai ka jingkyrshan ia u Dr.Pariong.
Haba kren ha ka jingialang paidbah u  Bah John F Kharshiing, u la ong ba ha west khasi hills district ki don san tylli ki seat MDC bad khlem artatien ba mynta ka kynti ki paidbah kin kylla thiah kylla dem ban jied ia u ‘channel’ uba biang sha ka Sorkar Jyllla, namar kumba ka long mynta don kam ki MDC kiba shemphang bad kiban don ka jingiadei bad ka lynti sha ka Sorkar Jylla.
U la pynshai bad ong ba kita ki jingpyntieng bad ki hukum kiba wan na u DC halor ka jingpyntreikam ia ka Green Tribunal, ki long  ki order kiba bthah da u briew bad kam don ka jingeh ban pynbeit ia katei ka Ain lyngba ki Nongmihkhmat na Delhi bad na ka Sorkar Jylla.
U la ong teng teng ki hukum ka Supreme Court ki long tang ki Ain kiba shna da u briew, u nongbishar ruh bun kiba na bar bad kumta ka shitom ia ki ban sngewthuh ia ki Riti Kr Dustur, jong ka Ri bad ka Jaidbynriew.
Ha kajuh ka por u la ai khublei ia ka Hima Nongstoin ba ki long kawei na ki Hima kaba la thaw bad pynlong ain (Act bad ki Rule) ia ki Riti ki Dustur jong ka HIma Nongstoin naduh u snem 2006.
Ki lad jingiada ia ka iit ka Hima bad ki khun ki hajar ki long lyngba kitei ki Act ki Rule ba la pass da ka District Council bad kiba la pynskhem da ka Sorkar Jylla.
U la ong ruh ba ka dei ka Seng Congress kaba lah ban ai ka jingshakri kaba skhem katba lada phai sha ka history jong ki District Council ha Meghalaya, kin lap ba ki Executive Committee, District Council bun sien ki khyllem noh bad kim juh neh.
Kiwei kiba la ia kren ki long i Dr E Lyngdoh, bad kiwei kiwei ki rangbah jong katei ka thain.
Shillong, 18 Rymphang:“Bun na ki nongmih khmat (MDC) kim sngew thuh ia ka bor jong ka District Council bad kim sngewthuh ia ka  6th Scheduled bad ki iakhun elekshon khlem khlieh khlem kam tang namar ban kamai spah", la ong u Rangbah shnong ka Rynjah u Bah CK Pasi.
U Bah Pasi haba iakre bad u Rupang hynne ka sngi u la ong ba ki nongmihkhmat ki kwah ialeh elekshon tang na ka bynta pisa ban ai kam ai jam ia kiba haiing hasem, ban kamai spah khlem don shisha ka thong bad ka jingmut ba shisha ban shakri ia ka jaitbynriew.
“Naduh u snem 1952 la wan ka district council hynrei haduh mynta katba nang iaid ki sngi, nang hiar ka rukom synshar khaddar", la ong u Bah Pasi.
Katkum ka jingong u Bah Pasi, kaba kongsan eh ba ka district council kan thaw ain ka long halor ka shongkha shongman kaba ktah jur ia ka jaitbynriew Khasi na ka shongkha khleh palat.
“Ki kynthei Khasi ki shongkha bad kiwei ki jaitbynriew khlem da don kano kano ka jingteh da ka ain.
Ka district council kaba dei peit halor kane, kam leh eiei", u la ong.
U la ong ba ki nongmihkhmat mynta ki long tang kum ki niangkohnguh  ki bym tip eiei ia ka jingmut jong ka District Council namar ki leit sha District Council tang na ka bynta ka jingmyntoi ialade shimet.
Ha ka jinghshisha kum ki nongmihkhmat sha ka District Council ki dei iada ia ka riti dustur, khyndew ka shyiap,ki lum ki wah khamtam ia ka jinglong khasi.
Wat ia ki Rangbah shnong haduh mynta ym pat lah ban ithuh da ka ain, ka District council ka don na bynta kaei, la buh jingkylli une u Rangbah bad bynrap ba ka District Council ha ka jaka ban pynkup bor ia ki  Rangbah Shnong hynrei ka khnoit pynban ia ki.
U la ong ba ha ka jingshisha lada ka District council ka treikam hok balei yn donkam ia ka ILP namar ka dei ka kamram jong ka District Council  ban iada ia ka ri bad ka jaidbynriew.
Katkum ka jingong une u Rangbah u la ong ba ka rukom treikam jong ka District Council mynta kam long kumba la pruid dak ha ka 6th Scheduled.
Ha kajuh ka por u la kynthah ruh ia ki paidbah ba kidei ki paidbah kiba jied ia ki nongmihkhmat tang da kaba shah pynbeij ha ka pisa.
U la kyntu ba kidei ban jied ia ki nongmihkhmat kiba tip bha iaka synshar khaddar bad kiba khuid.
Shillong, 18 Rymphang:Da ki hajar ngut ki paidriewngeit na poh ka Diocese Jowai bad kiwei pat ki para bangeit na ki jaitniam bapher bapher ki la tuid sha ka jingrakhe pynkut ia ka Centenary jong ka Balang Katholik ha Sakhain-Moolimen, ban ia sakhi lang ia ka jingpyn kyntang Lyngdohsohblei ia u Deacon Manbha Pakem bad ia shim bynta ha ka jingiaid proseshon Iukharist kaba la long ha kane ka 16 tarik mynta u bnai ha Sakhain-Moolimen ka Parish Sutnga.
Ia ka Mass Bakhuid bad pynkyntang lyngdoh la lamkhmat da u Bishop Victor Lyngdoh u Bishop ka Diocese Nongstoin ha kaba la synran da u phadar Hilarius Lamare Diocesan Administrator ka Diocese Jowai ha ryngkat ki Lyngdohsohblei napoh ka Diocese Jowai bad nabar.
U Bishop Victor u la sneng la kraw  ia u Lyng doh thymmai  kynthup ia baroh ki Lyngdohsohblei u ong “To long ki Lyngdoh sohblei  kiba sngewrit kiba sngewlem kiba sbun mynsiem kiba shakriblei bad kiba shakri ia ki paid u Blei bad ia ki briew baroh kiba donkam ia ka jingiarap jong phi" Nangta u ong ba ki briew baroh ki phai khmat sha ki Lyngdoh sohblei jong ka Balang bad u kyntu ia baroh ki lyngdoh ban long kiba pyndep hok iala ka kamram bad ka nuksa babha ia ki briew baroh.
