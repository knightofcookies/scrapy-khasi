Ka Meghalaya kan pynkhreh pat ban ïakhun pyrshah ïa ka Mizoram kaban long ha ka 19 tarik Ïaïong 2022.
Nongstoiñ, Ïaïong 15: ka thylliej ding ba shyrkhei ka la bam duh ia ka iing jong I Piyoris Tynhiang na ka shnong Mawdongkiang ha ka thaiñ Mawshynrut, kat haduh ba ki jingdon jingem ki la ing lut khait.
La ong ba ki la duh noh ia u kba 10 byrni, ki ksiar u sying bad baroh ki tiar bam, ki kot kum ka passbook, epic, ki dulir khyndew.
Kane ka jingjia ka la jia ha ka shiteng synnia jong ka 13 tarik mynta u bnai.
La ong ba katei ka ïing ka don iwei I khun kynthei I ba kyrteng Mebadashisha Tynhiang I ba dang 16 snem karta I ba leit skul ha Umsohpiang.
Hynrei, la ong ba namar ka jingjur jong ka lyer ym lah shuh ban lum wat tang iwei I tiar ruh.
La ong ruh ba lyngba ka jingiarap jong I bah Kreming I ba sah Marjan, ki la lait na ki jingmynsaw.
Na ka liang ka Mawshynrut Coal Labour and Transport Association hapoh ka jingialam u President Personal Marthong bad Ssecretary Shanbil Wanniang bad katto katne ngut ki dkhot, hynnin dang step ki la ioh ban leit jngoh da la ki khmat bad ai jingiarap khyndiat ïa kine kiba shem lanot kum ki tin, u khaw, ki jhur.
Ka seng MCL&TA ka buh ka jingkyrpad ba lada don kino kino ki sengbhalang kiba don ka mynsiew ban ïarap ba kin leit ai jingiarap.
Mawkyrwat, Ïaïong, 15: Ka long kaei kaba pynlyngngoh bad kaba pynlehraiñ ruh ka sorkar jylla ba ki don ki skul sorkar (Government Schools) ha ka thaiñ Mawsynram kiba la shah ieh-beiñ khlem don ba phai khmat la ka long na ki nongmihkhmat ne ki bor ba dei peit jongka tnad pule puthi jongka jylla.
Kine ki jingshah niewbeiñ ki la paw pyrthei hadien ba ki dkhot bad nongïalam ka KSU South West Khasi Hills District ki la leit jurip, maramot bad syrdep ïa ki jingjot jingpei jong kine ki skul haka 14/04/2022 hapoh ka jingïalam jong u samla Jiedskhem Nongsiej, General Secretary KSU South West Khasi Hills District bad u samla Evansroy Nongrem, Education Secretary KSU South West Khasi Hills District.
Ka jingjot jingpei jong kine ki skul ka la long shaba palat kat haduh ba ki nongshong shnong ki la ïathuh ba ki khynnah ki hap ban kup shatri ha ka por slap lada ki kwah shong klas bad nalor kata ka duna ruh ha ki jingdon ïa ki tiar ba ju pyndonkam man ka sngi kum ki ben, ki desk, ki blackboard bad kiwei kiwei.
Kumta ka seng ha kane ka sngi ka la ïoh ruh ban noh synñiang da ki tin, ki desk, ki whiteboard bad kiwei kiwei lyngba ki jingïanoh synñiang hi bor met jong ki dkhot jong ka.
Kine ki skul ki dei ka Nongshluid Government LP School (ka skul kaba la seng naduh ka snem 1920) bad ka Kenshluid Government LP School kiba dei ki skul ba don hapoh Mawsynram C&RD Block bad kiba dei ki shnong ba hap ban ïaid kjat 2 haduh 3 kynta namar ym pat lait kali.
Kane ka jingleit hiar jong ki dkhot ka seng ka la pynlung mynsiem ïa ki nonghikai bad ki nongshong shnong ha kaba ki la ong, ba ka dei ka sien ba nyngkong eh ba yn don kiba wan ban jngoh ban ïa kren ïa ki jingeh ki paidbah kane ka thaiñ.
“Ym pat ju don mynno mynno lane mano mano ruh ban wan jngoh ïa ka skul ne shnong jong ngi wat hadien shispah snem ki jingshakri kane ka skul.
Ka seng jong phi ka dei kaba nyngkong eh ban wan ha ryngkat ka jingshahshitom jong phi ban shah ïa u slap ha ka lynti ïaid kjat ba 2/3 kynta ban bah ïa ki ben bad desk", la pynsngew da ki nongshong shnong.
Ka jingleit hiar ban ïarap bad synñiang lang jong ka seng ïa kine ki skul ka long hadien ba ka Education Cell jongka KSU South West Khasi Hills District ka la ïoh ban leit jurip la ar sien ar wat kata ha ka 15/02/2022 bad ha ka 21/02/2022 ha kaba kum ka seng ngi la ïoh sngew ïa ki jingud jingnam jong ki nonghikai, ki khynnah skul bad ki nongshong shnong jong ka thaiñ watla ki bun ki khynnah ba pule ha kine ki skul sorkar.
Watla ki dei ki skul sorkar kiba ha ka jingshisha dei ki bor sorkar ki ban peit bad sumar bha hynrei haba ka sorkar ka leh matlah kumta na ka liang jong ka KSU kim banse ban leh hi ïa la ka bynta mynta ka kynti.
Ha ka jingjurip jong ka seng ki la lap ba bun ki kamra ki la pra bad ki tnum ruh ki la pei nalor kim don ïa ki tiar ki tar kiba biang ba dei ban pyndonkam man ka sngi.
Ki la lap ba don ki kamra shet ki la pra nalor ba ym shym la don ba maramot shuh na ka liang ki bor sorkar ïa ki tnum, ki paiñkhana bad kiwei kiwei.
Ka seng ka pynpaw ïa ka jingsngewsih bad ka jingsngewkyndit namar dang shen ki la ïohi ba ka don ka jingpynshai hapoh Assembly ba ki skul sorkar ki bit ki biang ha ki thaiñ nongkyndong, hynrei kaei ba kum ka seng ka lap pat ki long markhongpong ha kaba kam shym la don ka jingkheiñ snep jong ka sorkar ban kyntiew ïa ki skul khamtam ha ki thaiñ nongkyndong.
Kine ki shu dei tang ki katto katne ki nuksa hynrei kiba bun ki shlem ai jingnang jingstad ne ki skul sorkar ha ki thaiñ nongkyndong ki shait shah ieh-beiñ ha kane ka rukom.
Na ka liang ka Education Cell jongka KSU South West Khasi Hills District kan sa lum sa lang ïa ki jingeh ha ka pule puthi jong ka thaiñ nongkyndong bad shen kin sa leit ban ïa kynduh ïa ki bor ba dei peit jong ka tnad pule puthi ban pynsngew halor ki bynta jongka pule puthi ha ki thaiñ nongkyndong.
Kane ka dei ka kyrwoh na u samla Evansroy Nongrem, Education Secretary KSU South West Khasi Hills District.
Ka jingïapynbeit pud hapdeng ka Meghalaya bad ka Jylla Assam na ka bynta ki hynriew tylli ki jaka kiba don hapdeng ka jingïakajia pud ki la long u sohkyrdot uba jyrwit jyrwat haduh katta katta ïa ka Sorkar Meghalaya bad ïa ka Sorkar Assam.
Kine ki ar tylli ki jylla ki la ïakynduh mawsiang ha kane ka jingïapynbeit pud naba ki don ki shnong kiba ju don naduh hyndai hynthai ha ka jyllla Assam kim kwah ban leit sha ka jylla Meghalaya bad ki don pat ki shnong na ka jylla Meghalaya kim kwah satia ban shah khynñiat sha ka jylla Assam.
Une u sohkyrdot uba la thaiñ sohkyrdot la san phew snem kynthih u buh jingeh ïa ki shnong kiba don ha ki shnong khappud kiba la ïakynduh mawsiang na ka daw ka jingbym ïabeit bad ïasngewthuh jingmut.
Haba bishar ïa ka jingïakajia ha khappud la shem ba ka Sorkar Assam kaba kham leh hymmen ka la kyntur pud na ka por sha ka por.
Ka jingshah pynngat jong ki shnong kiba don ha ka Block-I bad ki shnong kiba don ha Block-II ka dei na ka daw ka jingleh ka Sorkar Assam.
Ka jingïai kyntur pud ka Assam sha kine ki shnong kiba don ha khappud ka la wanrah ïa ka jingeh jong ki paidbah ha kane ka jingïapynbeit pud.
Kliaw! ka Assam ka ap kmang ban ïoh klun lut ïa ki jaka kiba ladep kyntur jubor ha kine ki san phew snem kiba la leit noh.
Ka nuksa kaba la paw tyngkreiñ ha ka jingïapynbeit pud ka paw shai ba ki paidbah kim hun satia.
Ki paidbah jong ki shnong khappud kiba shong basah ha Khappud bad ka Jylla Assam kiba mad ïa kane ka jingsyrtok bad kiba im syier mynsiem ki shu duwai miet la bad sngi ban lait na ka jingshah khynniat sha ka Jylla Assam namarba kim tip satia aiu u Myntri Rangbah ka Jylla Meghalaya u Conrad Kongkal Sangma bad u Myntri Rangbah jong ka Sorkar Assam u Himanta Biswa Sarma ki ïasoi ha ka Dulir jingïasngewthuh jingmut lane ka Memorandum of Understanding hakhmat u Myntri ka tnat Kam Pohing ka ri u Amit Shah ha New Delhi.
Kaba sah mynta ka long ba kine ki shnong khappud kin shu ap sa tang ïa ka rai kaba mih na ka Parliament jong ka ri India ka ban ai jingmynjur halor kane ka jingïapynbeit pud bad ynda ka tnat Survey of India ka la leit sorjamin ïa ki shnong ha khappud khnang ban dro ïa u laiñ jong ka Map kaba thymmai ka ban pynïakhlad ïa ka jylla Meghalaya bad ka Jylla Assam.
Ki nongïalam jong ki shnong kiba shong ha Block-I bad ha Block-II da ka jingsyier mynsiem thot thoh ïoh ba ka jingïakren pynbeit pud ha ka kyllla kaba ar (Phase-II) kan kylla khongpong da kumwei pat, kim banse ban leit tied ïa ka jingkhang jong ka Sorkar Jylla haduh tyngkong jong ka Secretariat khnang ban pynkynmaw lypa ïoh ba ka jingangnud jong ki ban ïaineh bad ïasah ha Meghalaya kan jia long markhongpong.
Ka West Jaiñtia Hills bad ka Ribhoi District ki dei ki ar tylli ki District ha ka Jylla kaba mad jingeh bha na ka jingleh donbor ka Jylla Assam namar ka ïohi ba ka Sorkar Meghalaya ka shah jem baroh shikatta ki snem.
Lada ka Meghalaya ka dei kaba la ïoh la don ïa u pud u sam uba biang bad uba thikna, ki khun ki hajar bad ki paidbah nongshong shnong kin ym mad ïa ki jingshah pyndik wat haduh u pud ban kin shah dkhat jubor ka jingim ha ki Pulit ka Sorkar Assam bad ha ki mynder ri Nepali kiba wan buhai shnong ha ki shnong khappud ka Meghalaya bad Assam.
U paidbah nongshong shnong ka Jylla, um pat klet ïa ka jingsynreit kuli ki pulit Assam ïa ki paidbah ha Iew Langpih, West Khasi Hills District ha kaba saw ngut ki rangbah Khasi ki la duhei ïa la ka jong ka jingim bad ïa ki jingshah thombor jong ki paidbah Khasi Pnar ha Khappud.
Ki paidbah kiba shong basah ha ki bynta khappud ki sngewthuh shai ba ka Sorkar Assam kam burom satia ïa ka Status Quo ba la ïasoi bad ka Sorkar Meghalaya.
Ka jingshah jem bad ka jingaimon ka Sorkar Meghalaya ka pynlong ïa ka Sorkar Assam ban phah pyntieng pynsmiej da ki shipai ki swar ban pynkbum da ki ktang suloi khnang ba ki paidbah Khasi kiba shong ha ki shnong khappud kin kohnguh bad kin pyndem hakhmat ka Sorkar Assam.
Lada phai sha Block-I, ki shnong kiba ïatakhuh bad ka Jylla Assam ki mad ïa kajuh ka jingshah pyndik namar ki paid Khasi Pnar ki la mad teng ïa ka jingkylla phetwir ha la ka jong ka ri tang namarba ki sheptieng ïa ki ktang suloi jong ki Pulit Assam kiba pyntieng pynsmiej ïa ki paidbah thik kum ki lehnoh.
Haba bishar ïa ki High Level Meeting hapdeng ki heh ophisar ka Sorkar Meghalaya bad Assam ki shu long tang kum ki jingïalang dih sha dih coffee ba pyngngad jabieng namar ynda la kut ka jingïalang, ki paidbah ki ïai mad hi ïa kajuh ka jingeh.
Lada ka Sorkar MDA ba la ïalam da ka NPP ka don shisha ïa ka jingsngewkhia ïa ka jingim jong ki paidbah kiba shong basah ha khappud ka ladei ban im sngi ban wad ïa ki lad ki lynti ban pynkut noh ïa kane ka jingshah klun ha ka Sorkar Assam khamtam ha ka jingïapynbeit pud jong ka kylla kaba ar (Phase-II ka ban sa long la kumno kumno ha u bnai Jylliew lane Naitung mynta u snem 2022.
Nongstoiñ, Ïaïong, 15: Ka Seng WKSU ka dawa bad pynpaw ïa ka jingkyrshan ba pura halor ka jingdawa ba kongsan jong ki paidbah ka Malangkona ban don noh la ka jong ka ktem pulit ba pura ha katei ka thaiñ khappud bad ka Assam.
“Ka sorkar jylla hapoh ka jingkhmih da ka tnad pohïing ba ka dei ban shim ba kane ka jingtyrwa na ki paidbah jong katei ka thaiñ ka long kaba donkam haduh katta katta", ong ka kyrwoh khubor ba la pyllait da ki nongïalam ka seng.
“Ka Seng ka pynpaw ba katei ka thaiñ khappud bad ka Assam, ka dei ka thaiñ ba shah pyndik man ka por, lada dei ha kino kino ki kam ki jam jong ki paidbah nongshong shnong jong katei ka thaiñ.
Ym tang katta la shah pyndik wat ïa ki kam jong ka sorkar Meghalaya ha ki jingpyntrei ïa kino kino ki kam pynroi kum ki surok, ki lynti syngkieng, ka bording bad kiwei kiwei da ki pulit jong ka sorkar Assam, kumba la jia ha ki snem kiba la dep".
“Kumta ka long kaba donkam ïa ka sorkar jylla ban phai khmat noh mynta sha ki jingeh ki paidbah ka thaiñ khampud ha ka liang ka shong suk shong shngaiñ, ka rep ka riang ka khaïi ka pateng bad kiwei kiwei ki jingdonkam jong ki paidbah katei ka thaiñ ba dang sahdien ha ki ba bun ki liang".
“Ka seng ka kyntu ïa ki bor District bad ki tnad bapher ban shimkhia ïa kine ki jingdonkam jong ki paidbah, kiba la pynsngew lyngba ki lad pathai khubor.
Ki bor District kin shimkhia ïa ki jingdawa ba shong nia jong ki paidbah ki thaiñ khappud, da kaba kin pynlong ka jingleit jurip khah khah lane leit ïakynduh ïa ki nongshong shnong jong katei ka thaiñ, khnang ban tip kiei ki jingeh kiba ki paidbah ha katei ka thaiñ ki ïakynduh".
“Ka seng ka kyntu kyrpang ïa u Superintendent of Police Nongstoiñ Bah H.G Lyngdoh, ba un buddien kham sted ïa kaei ba ki paidbah ka thaiñ Malangkona bad ki shnong ba don ha ki khappud bapher bapher kiba hap ha ka Mawshynrut Civil Sub-division ki ïakynduh jingeh".
“Kan long kaba sngewtynnad lada un shimkhia da kaba un pynsngew kham jam lyngba ki jingtyrwa jong u hakhmat ka sorkar lyngba ka tnad jong ka kam pohïing, ba ka Shnong Malangkona ka la donkam shisha ban shna bad don noh la ka jong ka ktem pulit kaba khlaiñ lane wat ban tei ïa ka Police Station kaba pura, khnang ba ki paidbah ba shong ha katei ka khappud bad ka Assam kin ïoh ka jingshong suk shong saiñ", ong ka kyrwoh na u Samla D.Sun President WKSU seng kmie.
Nongstoiñ, Ïaïong 15: Ki nongrep motor ka thaiñ Umyiap ha West Khasi Hills District, ki la pynpaw ïa ka jingsngewsih kaba jur halor ka jingïap ki jhur motor kaba ki la rep ha kaba ka la wanrah ruh ïa ka jingduhnong kaba khraw na ka bynta jong ki.
Halor katei ka jingïap ki jhur motor, ki nongrep ka thaiñ Umyiap ki la ud la nam ha ki dkhot bad nongïalam ka Hill Farmers Union West Khasi Hills District, ba kin ïarap lem ban thaw lad thaw lynti na ka bynta ka pynïoh lem ki lad jingïarap halor katei ka jingduhnong ka jong ki.
Na ka liang jong ka HFU hapoh ka jingïalam u Secretary u Samla Lumlang Kharsyiemlieh, ha ka sngi balang jong ka taiew ha ryngkat ki nongrep, ki la leit ban ïakynduh ïa u District Horticulture Officer ka West Khasi Hills, ban pynsngew ïa kitei ki jingeh bad ban kyrpad ruh ban pynïoh ki lad jingïarap ba kyrkieh.
Na ka liang u DHO ruh u la pynpaw ba na ka liang ka tnad, kan pyrshang katba lah ban thaw ki lad ki lynti ban ïarap na ka bynta jong ki.
Nongstoiñ, Ïaiong 15: Ki nongshet ja mid day meal ha ki skul bapher bapher kumba la thung da ka sorkar, ki la pynpaw ka jingsngewkhia kaba jur halor ka jingshah ban beiñ ha ka sorkar.
Kata nalor ba ki hap shet ja ha ki skul, hynrei ki la hap ruh hikai ha ki kamra class ha ka por bym don khaw.
Lah ban pynpaw ba kiba bun na kitei ki longkmie, kiba dei tang ki nongshet ja bad ki dei ki bym pat pule jngai te lada ma ki kin hikai ïa ki khynnah kaei keiñ ka ban jia ïa ka lawei ki khynnah skul.
Katto katne na kine ki longkmie haba ïakren bad u nongthoh khubor ki la pynpaw ka jingsngew bynñiaw kaba jur halor kane.
“Ka jingnang jingstad ka long kaba donkam bha, hynrei ngi donkam ruh ban tip ïa ki aiñ ki kyndon.
Lym kumta khlem ka jingtip kaba bniah bunsien ngi kum ngat ha ka jingshah ïuhroit.
Ïa kane ngi lah ban pynshisha lyngba ka jingjia ïa ki katto katne ngut ki longkmie, kiba trei kum ki nongshet ja ïa ki khynnah skul kiba kynthup na ka West Khasi Hills District bad na Eastern West Khasi Hills District", ong kawei na ki longkmie kaba la ud bad ong ruh ba ki don ha la ki jong ki jong ki jingeh kaba ki mad ha ka kam kaba ki trei.
Ha ka jingïakren bad u nongthoh khubor, iwei na kine ki longkmie I bym kwah pynpaw kyrteng ïalade I la ong, “Ïa nga la phah ban leit tong um hi ban shet ja bad kum ka kynthei, ka shem jingeh namar ka jaka tong um ka long kaba jngai.
Lada ngan buh nongïarap na ei ngan siew haba ka tulop kaba tang shih hajar tyngka".
I la ong ruh, “Ka ktah bha ïa ka por jong nga namar mar sien ih ka ja nga hap ban shakri bad leit pynbiang ja shuwa ïa ki nonghikai, nangta nga sa khat ja ïa ki khynnah.
Ym tang katta hynrei hadien ba ki la dep bam ki nonghikai, nga hap ban pynkhlieng sa ïa ki pliang ja jong ki.
Hato nga ïoh tulop ban pynshet ja ïa ki khynnah ne ban shakri ïa ki nonghikai nalor ki don haduh 5 ngut 6 ngut".
Iwei pat I longkmie I la buh jingkylli da kaba ong, “Hato ka dei ne em ka rukom ïa nga ba ngan hikai ïa ki khynnah skul ha ka por bym shym lah ban poi u khaw.
Ïa nga la ju khot bad bthah ba ngan hikai ïa ki khynnah, namar ngam shym la shet ja.
Don bun ngut ki lok kiba trei ïa kum kane ka kam ha ki thaiñ nongkyndong, kiba ju ud namar ïa ki la bthah ban leit wad dieng thang ban shet ïa ka ja ki khynnah.
Hato ngin beh tang ïa kaei haba ka jingsiew pat ka long kaba rit.
".
Mawkyrwat, Ïaïong, 15: Ka Deputy Commissioner jong ka South West Khasi Hills District, Mawkyrwat ka la ai ïa kane ka jingpyntip paidbah katkum ka jingmaham na ka Indian Meteorological Department ba kan don kan jinghap slap ryngkat u pyrthat bad ka lei lieh ha ki katto katne ki bynta jong ka South West Khasi Hills District ha ka 14, 15 bad 16 tarik u Ïaïong, 2022.
Namarkata, la kyrpad ïa ki paidbah ban shim ïa ki lad jingïada kum kaba khmih bad pynskhem bha ïa ki tiar ki tar ki ba lah ban shah rong ha ka lyer kum ki thup dieng, ki tin sop ïing, lane maw-it ba shong synjor, ki tin/sop theh ñiut, kin sign board bad kiwei kiwei ki mar kiba lah ban shah rong ha ka por ba jur lyer.
Lada ka jingba lei lieh ka long kaba jur bad neh slem, kan bha shibun ban nym pyndonkam ne ban pynmeh ïa ki tiar bording kum ki mobile, isteri, radio, telebision bad kiwei kiwei ki tiar kiba pyndonkam da ka bording.
La bthah ruh ba ki nongshong shnong ki dei ban long kiba phikir ban ïada ïa lade namar ka jingshlei um ka lah ban jia hadien jong u lapbah khamtam ha ki jaka kiba don harud jong ki wah bad ki wah duid.
La kyntu ïa ki paidbah ban kiar na kaba jam ki wah duid ki wah bah bad ki kshaid ha ka por ba jur slap wat kheiñ sting ïa ka bor jong ka um kaba jyndong bad tuid stet kaba lah ban pynkyllon.
Kaba khadduh, wat tur ne ñiah ïa ki kali haba don ka jingshlei um bad kiar na ki post bording ban lait na ka jingshah bat ha ka.
Nongpoh, Jylliew 15: Ki 9 ngut ki khynnah pule jong ka Patharkhmah Government Higher Secondary School ki bym shym la mih kyrteng haka result SSLC ba dang shu pynbna shen da ka MBOSE, kila ïoh noh ïaka result mynta ka sngi hadien ka jingtuklar jong ka KSU bad ki nongïalam shnong jong ka Patharkhmah.
Kum ban shu pynpaw ba kitei ki 9 ngut ki khynnah kiba khlem mih result haka SLLC ba dang shu pynbna shen da ka MBOSE ki kynthup ïa u samla Iconstar Wahlang, Mewas Wahlang, Porshalis Syngkli, Elvister Lapang, Bornali Samba, Sitalin Syngkli, Shaidalin Lyngdoh, Ibanity Makri, Ponora Namsaw kiba shim ruh ïaka subject tourism bala kynnoh ruh ba ka jingbym mih result jong ki ka dei naka daw ka jingbakla u nonghikai ban ai mark ha kaba ïadei bad ka Internal Marks.
Halor katei ka jingbym ïoh result ki samla naka liang ki nongïalam shnong jong ka Patharkhmah bad kumjuh ruh ki nongïalam ka KSU Western Ri Bhoi hadien ka jingujor jong kitei ki samla bad ki kmie kila leit ruh ban ïakynduh ïaki bor pyniaid skul ba ki dei ban shim ka jingkitkhlieh ban pynïoh result ïa kitei ki khynnah namar bala dei ka por rung klas.
Hynrei dei mynta ka sngi naka liang ka MBOSE kala lah ban pynbeit bad pynbna syndon ïaka result jong kitei ki 9 ngut bad baroh naki kila pass lut, naka liang KSU bad bor shnong kila ai khublei ruh ïakitei ki khynnah ba kin dang minot bad ban dang trei shitom haki jingpule jong ki ba kham shalor khnang ba kin poi sha ka thong kumba ki angnud haka jingim jong ki.
Khliehriat jylliew 15: Namar ka jingther jur palat u slap, ka la don ka jingtwa ki lum, ka jinghap ka khyndew ha kiba bun ki jaka ha East Jaiñtia Hills District bad kane ka wanrah ïa ka jingthut ha ka leit ka wan jong ki paidbah, ka jing hap ki maw jinghap khyndew ka jur bha ha ka thaiñ Narpuh kata naduh Sonapur ter ter bad ha shnong Daistong kaba hap ha Saipung C&RD Block.
Ka jing twa khyndew ka la wanrah ïa ka jingdheng kali kaba jur bha khamtam ha ka surok bah ha Narpuh ha kaba kat haduh ba thoh ïa kane ka khubor ki kali heh bad ki kali rit ki dang sahkut ha ka jingdheng kali bad don ruh ki jaka ba lait tangba ki kali jingïaid tang shi liang ka surok.
Na ka liang ki nongtrei jong ka National Highway Authority of India ki la iakhun katba lah ban pynkhuid kham kloi ïa ka khyndew, ïa ki dieng, ki maw kiba hap ha surok.
Ka la don ruh ka jingdap um ka surok ha ki katto katne ki jaka ha jan Lumshyrngam namar ka jingdap bad jingshlei um ka wah Lyteiñ, kane ka jingshlei um ka wah ka ju jia man ka por ha ka por ba ther jur u slap bad kane ka ju buh jingeh ïa ki paidbah ka thaiñ kiba dei iaid lyngba na Lumshyrngam, ki shnong kiba dei ban iaid lyngba na kane ka jingkieng wah Lyteiñ ki kynthup ka shnong Lumshyrngam, Daistong, Bam Khoo sngi, Saipung bad ki shnong kiba don ha ki thaiñ Saipung bad kiwei kiwei.
Nalor ka jing shlei um ka wah Lyteiñ, ka la don ruh ka jingtwa khyndew bad jing hap ki maw ha surok iaid kali ha shnong daistong, hynrei wat hapdeng ka jingshah kah lynti ha ka um, ki thymmei khubor ki ïathuh ba ki nongtrei jong ka tant public Works Department East Jaiñtia Hills District, ki la lah ban poi sha ka shnong Daistong ban pynkhuid ïa katei ka jingtwa, hynrei namar ka jingther jur u slap kaba khlem sangeh, ki nongtrei bad ki nong ñiah puh shilum ki shem jingeh ban pynkhuid ïa ka surok namar katba nang pynkhuid ka khyndew ruh ka nang hap namar ba jur u slap.
Kane ka juh ka jingeh ka jia ruh ha ki thaiñ Narpuh, ha kaba na ka daw ka jingther jur u slap ka khyndew, ki maw, ki dieng ki hap khah khah bad kah lynti ia ka surok bah, na ka liang ki bor pulit jong ka Lumshnong Police Station bad ki nongtrei jong ka NHAI ki ïaleh katba lah ban pynsuk ïa ki nongleit nongwan.
Kumta, na ka daw ka jinglong jingman ka surok national highway bad ki surok ha East Jaiñtia Hills District kaba na ka daw ka jingjur palat u slap, na ka liang ka tnat pulit jong ka East Jaiñtia Hills District bad na ka liang ki bor synsgar district, ki kyntu jur ïa ki nong ñiah kali bad ki nongleit nongwan ba ki dei ban long adkar bad sumar bha ban nym ñiah stet than ïa ki kali bad ban long phikir ha ka leit ka wan, namar ka jinghap khyndew, jing hap ki maw, ki dieng ka lah ban jia ha kano kano ka por.
Shillong, Jylliew, 15: Ka Deputy Commissioner jong ka East Khasi Hills District ka Kong Isawanda Laloo ka la plie ïa ka jingïakop ban pynitynnad ïa ki dong bad ki shnong ha Sor Shillong ha ka sien ka baar bad ïa ka skhim la mang na ka tnad Tourism da kaba ai ïa ki kot jingbthah ban pyntrei sha ki 23 tylli ki dong kiba la pan ïa kane ka skhim.
Kane ka skhim ka long ban dro dur, ban pynkhuid, ban buh jingthoh ha ki kynroh, ban thung ia ki tynrai dieng, ban buh ïa ki jaka shong ha ki jaka paidbah.
Halor kane, la sam ruh ïa ki kot ba la batai ïa ki shnong bad ia ki dong ba kin sngewthuh kumba pynsngewthuh ïa kaei kaba ki la ïoh jingtip na ka bhah kaba nyngkong.
Ka Deputy Commissioner ka la pynshai ba kan don ka jingai khusnam T.10 lak ïa ka Dong ne ka Shnong, kan don ruh ka jingai khusnam ïa ki nongdro dur kiba tbit bha kaba don da ki kyndon kumno ban jied ïa kiba dei hok ban ïoh ïa ka khusnam.
Ka jingsdang ïa ka jingdro dur ha ki shnong bad ha ki dong ha ka bynta kaba nyngkong la sdang ha u Nailar 2021 bad kiba ïoh ha ka bynta kaba nyngkong ki ladep ban pyntrei bad ki la phah ïa ka kaiphot sha ophis jong ka Deputy Commissioner bad ïa ka pisa la pynlait sha baroh ki 34 tylli ki dong ne ki shnong.
Ka Deputy Commissioner ka la bthah ba kito ki shnong, ki dong kiba ladep ban dro lane ban shna ki lah ban pan ïa ka jingïarap ban sumar ïa ki jingdro ne ki jingshna haduh 10% na ka jinglut kaba la mang ïa ka skhim kaba ki ladep ban pyntrei.
Shillong, Jylliew, 15: Ka Kashari jong u Hon’ble Special Judge (NDPS Act), u N.A.Khan ha ka sngi Balang ka la pynngat ïa ki arngut ki nongkhaii drok ba la tip kyrteng kum u Sangte Paite bad u Lalmingliana hapoh ka Section 22(C) jong ka NDPS Act, 1985.
Katkum u kyrwoh ba la phah da u Superintendent of Police ka East Khasi Hills District u Bah Sylvester Nongtnger, la pyntip ba ha ka 22 tarik, Rymphang, 2013, ïa kine ki arngut kiba shong da ka thuk thuk ar shaka la bat da ki Pulit katba ki dang talasi ïa ki kali ha lad ka IIM Shillong, Nongthymmai.
Ha ka jingtalasi, ki Pulit ki la ïoh kurup 2178.72 gram u dawai Psychotropic Drugs uba kyrteng u Spasmo Proxyvon.
Ki Pulit ki la rejister ïa ka case ha Rynjah Police Station bad pyngat hapoh ka Section 22 jong ka NDPS Act bad ïa ka jingtohkit la pynlong da u Sub-Inspector barim u Simseng A.Sangma uba peit ïa ka Anti Narcotic Task Force (ANTF), East Khasi Hills.
Ïa kine ki arngut ki nongkhaii drok la tian bishar ha Kashari jong u Special Judge, NDPS bad ïa ka Case la pynngat kyndon ha ka 30 tarik, Ïaiong, 2013.
Shillong, Jylliew, 15: Haduh 46 hajar ngut ki samla na kylleng ka ri India kin sa ïoh rungkam ha ki tnat Shipai jong ka ri hadien ba ka Kynhun Myntri jong ka Sorkar India ka la mynjur ïa ka Agnipath Scheme khnang ban pynrungkam ïa ki samla ha ki kynhun shipai bapher bapher jong ka ri.
Katkum ka jingpynbna jong ka Sorkar, ïa kane ka jingpynrungkam dei ban pynlong hapoh 90 sngi lyngba ki rally thungkam ban sa pynlong ha ka ri India baroh kawei.
Kane ka skhim jong ka Sorkar India kan long ruh ka kabu ïa ki samla riewlum na kane ka thaiñ Shatei Lammihngi ban rungkam ha ka kynhun shipai.
Katkum ki kyndon jong kane ka skhim, ïa kiba la shah pynrungkam yn tip kum ki Agniveers ha kaba katkum ki Services Acts kin trei tang na ka bynta saw snem.
Ynda la kut ka jingshakri kaba saw snem, ki lah ban shah aplai (Permanent Enrollment) na ka bynta ban ïoh rungkam pat ha ki tnat Shipai.
Kane kan long katkum ka jinglah jong ki ban shakri katba ki dang trei na ka bynta saw snem bad kumba 25% ki Agniveers kin ïoh rungkam ha ki tnat Shipai.
Ïa ka jingpynrung kyrteng lah ban shu thep Online.
Tang kiba kynjoh ka rta 17.5 snem haduh 21 snem ki lah ban aplai.
Shillong, Jylliew, 15: Ka Joint Action Committee Border of Meghalaya (JACBoM) ha ka sngi Balang ka la rai ban phah da ka jingthoh sha u Deputy Commissioner jong ka West Jaiñtia Hills District bad ka Ribhoi District bad kumjuh ruh sha ka Deputy Commisioner jong ka Hamren District, Asam da ka jingkyrpad ban ai jingïada ïa ki paid Khasi-Pnar kiba shong basah ha Block-I na ka daw ka jingdon jong ka kynhun kaba riam da ki jain shipai bad kieng da ki suloi ïa kiba la suba ba ki lah ban dei ki lehnoh.
U Chairman jong ka JACBoM u Bah Erwin K.Sutnga ha ka jingïakren bad ki lad pathai khubor hadien ba la wai ka jingïalang u la ïathuh ba ïa ka jingthoh yn sa phah hapoh lai sngi eiei bad pyntip ruh ba ka Joint Action Committee kan sa leit ban ïakynduh ïa ka Deputy Commissioner jong ka Hamren District khnang ban pan jingïada ïa ki paid Khasi-Pnar kiba sah ha ki shnong kiba hap ha Block-I.U la ong ba ka jingthmu jong ka Joint Committee ban thoh da ka shithi sha kine ki lai ngut ki DC ka long ba haduh mynta ka dang neh ka Deputy Commisioner Level, ka SP Level Committe bad ka Chief Secretary Level Committee ban ïa kren halor ki jingeh kiba mih ha khappud kaba la don naduh ka por u Capt.
W.A Sangma.
“Ngi la rai ban pyntip (sha ki Deputy Commisioner West Jaiñtia Hills, Ribhoi bad Hamren) namarba ki briew kiba rah suloi ki ïaid sahuh ha ki shnong Pnar sha Block-I.Kata ka dei ka jingeh kaba ngim tip lano kin bthei ki suloi.
Ngi la rai ba ka lynti ka aiñ ruh ka don, ngin sa“Lada kim ai jingïada, lada kito ki briew kiba rah suloi ki rahbor ki sdang ban siat bad leh ïa ki kam pyntriem bad ki paidbah jong ngi ki long ki bym don jingïada eiei," ula ong.
“Ngin sa leit ruh shaduh Hamren ban ïakynduh ïa ka Deputy Commissioner bad ngin pynpaw ruh sha ki nong lehbor ba ngi don ka jingkitkhlieh ïa ka jaidbynriew jong ngi.
Ym dei tangba ngi shu shong tang na Shillong," u la bynrap.
“Nga kren da kaba shai ba kino kino ki kynhun kiba thmu ban leh ïa ki kam pyntriem pyrshah ïa ki Khasi kiba shong basah ha ka thaiñ Block-I bad Block-II ngin shim ïa la ka jingkitkhlieh bad ngin ym ailad ïa ki (Kynhun kieng atiar) ban shu pynïap beiñ kum ïa ki blang ki masi," ong u Chairman ka JACBoM.Ka JACBoM ka la kyntu ïa ka Sorkar Meghalaya ba ha ka jingïapynbeit pud jong ka kylla kaba ar dei ban wanrah shwa ïa ki shnong kiba la shah pynkynriah sha Karbi Anglong lyngba ka Notification 1951 donkam ban wanrah biang ïa ki shwa ban pyrkhat ïa ka jingïakren.
“Ka lynti kaba ngi kdew ïa ka Sorkar Meghalaya ka long ba ka 1951 Notifcation, 148, 149, 151 dei ban weng shwa ban sdang ka jingïakren halor u pud ba ïadei bad ka Block-I bad Block-II," ong u Bah Erwin.
U la ïathuh ba ka JACBoM ka la shim ïa ka rai ba shwa ban sdang ïa ka jingïakren ka dei ban don shwa ka jingïasuk hapdeng ki paid Khasi-Pnar kiba shong basah ha khappud ka Karbi Anglong.
“Ka jingïakren ka dei ban long shwa da ka jingïakren ïasuk hynrei ym da ka jingkieng atiar lane da ka jingpynbor.
Nga la kyrpad ïa ka Border Areas Committee kaba la ïalam da u Ma Comingson ba kin sdang ban plie ïa ka jingïakren bad ki paid Karbi.
Kane ka dei ka jingkyrpad jong ngi ïa ka All Meghalaya Karbi Association (AMKA) ban ïatreilang khnang ban ïada ïa ki Khasi kiba sah sha ki shnong khappud kiba dang khlaw bad ki bym pat don wat tang ka surok, ka bording, ka umbam umdih bad kiwei kiwei," la ïathuh u Bah Erwin.
U nongïalam jong ka AMKA u la ong ba ka kynhun ka pdiang ïa ka jingtyrwa jong ka JACBoM ban ïakren da ka lynti jong ka jingïasngewthuh jingmut.
“Ngin sa ïasyllok lang bad ki paidbah kiba sah ha ki shnong khappud kiba ju pynpaw ha ng ïa ki jingeh bad kumno ban weng ïa ka jingeh ka jong ki bad ngin sa shimkhia bha ïa kane ka kam," u la ong.
“Ngin ym ailad ïa ki (lehnoh) ba kin wanjia kino kino ki jingjia bad ba ki briew kiba sah ha khappud kin im suk im saiñ," la ai jingkular une u nongïalam ka AMKA.Shillong, Jylliew 15 : Kat kum ka khubor ba la ïoh la ïathuh ba ka jingkren ïasuk hapdeng ki ksiang jong ka sorkar jylla, sorkar pdeng bad jongka seng HNLC ka la sdang ban ïaid shakhmat bad na ka liang ka sorkar ka kyrmen ba kane ka jingïakren kan long kaba seisoh.
Haba ïakren bad u Myntri ka tnad kam pohïing ka jylla u ma Lahkmen Rymbui u la pynpaw ka jingkyrmen skhem ba ka sorkar kan sa lah beit ban jop ïa kiba bun ki dieng pyngkiang khnang ba kane ka jingkren ïasuk bad ka seng HNLC kan long kaba jop.
“ To ngin ailad ba ka jingkren ïasuk kan ïaid beit.
Ngi kyrmen skhem ba da ki jingïamir bad ïaphylliew jingmut bad jingai mynsiem lang jong ki seng bhalang bad baroh kiba ïadon bynta lang ngin sa jop ïa kino kino ki jingkhanglad ne diengpyngkiang khnang ban seisoh kane ka jingkren ïasuk" ong u ma Lahkmen.
U la ong ka long ruh ka kamram jong ki bor pulit ba kin peit ba ka shongsuk shongsaiñ kan ïai neh ïai sah ha kane ka jylla.
Haba la kylli pat hato lyngba kane ka jingkren ïasuk tharai la pynkut noh ïaki kam kaikhlaw ne kieng atiar ha ka jylla, na ka liang u myntri um treh ban kynthoh halor kane hynrei u la shu ong to ngin ïakyrmen beit ia kaba bha bad ba ka shongsuk shongsaiñ kan ïai neh shirta ha ka jylla.
“ Ngam kwah ban jubab halor ki jingkylli ba shu mutdur lypa namar ngam kwah ban long u nongbatai lypa khamtam ha kaba ïadei bad ka jingkren ïasuk ka seng HNLC bad kaei ka ban mih na kata ha kaba kut" ong biang u ma Lahkmen.
Lah ban pynkynmaw ba ha u Lber mynta u snem ka sorkar kala thung ïa u bah Peter S Dkhar (Retd IAS) bad ïa u A.K Mishra Advisor MHA North East (Retd IPS) kum ki ksiang ban mihkhmat ïa ka sorkar jylla bad sorkar pdeng bad na ka liang ka seng HNLC ruh ka la thung ïa u President ka HNYF u bah Sadon K Blah ban long u ksiang jongka u ban mihkmat sha kane ka miej jingkren ïasuk.
Jowai, Jylliew 16: Ka jingïalehkai phutbol jong ki khynnah skul ne ka ‘Inter School Subroto Cup Football Tournament- 2022’ bala pynïaid da ka ophis u District Sports Officer West Jaiñtia Hills District, Jowai kala la long mynta ka sngi 16 tarik ha madan Kiang Nangbah Stadium, Jowai.
Haba phai sha ka jingïalehkai ‘Pre Quarter’ jong ka kyrdan Under-14 ki khynnah shynrang la wan ban ïakhun nyngkong da ka Marian Hill H/S School kaba la jop da 2-0 kol ïa ka Jowai Presbyterian U/P School, ka North Liberty H/S School kala jop da 1-0 kol ïa ka Little Flower H/S School Ummulong.
Ka Govt.
Boys H/S School ka la jop da 3-1 kol ïa ka St.Claret Phramer.
Ka Jaiñtia H/S School kala jop 1-0 kol ïa ka Mihmyntdu Secondary School bad ka Padu Secondary School kala jop 5-0 kol ïa ka Adventist (ATS) School.
Katba ha ka kyrdan Under-17 ki khynnah kynthei ka North Liberty H/S School kala jop bun kol kata haduh 7-0 kol ïa ka Mihmyntdu Secondary School.
Shipor ka jylla i kumba ka la sdang ban klet ïa ka khlam COVID bad ïa ki tyrsim ba shyrkhei jong ka kumno ka pynsyier ïa ki paidbah ka jylla haduh ba bun ki longiing ki la im sah mynta ha ka jingsyier bad ka jingrit mynsiem haba ki kynmaw ba kim lah wat ban leit sakhi ïa ka jingleh niam khatduh ïa la ki baieit ba thoiñ kaba ki im lang ha iing man la ka sngi hynrei ha ka por ba ki khlad pat kim ïoh wat tang ban ktah ïa ka synduk ruh.
Kumta, khnang ba kum katei ka apot kan ym wan shuh ha ka jylla, ka dei ka kamram jong baroh ban shimlang ïa ka jingkitkhlieh da kaba ïada da lade ïalade ha shwa ba ka por kan dier.
Ka kaiphod jong ka sorkar kaba mih ha ka 16tarik ka la pynisyier ïa ka jinglong jingman jong ka khlam COVID ha ka jylla namar tang ha kane ka sngi ki la don haduh 31 ngut kiba ïabit thymmai bad na kine haduh 23 ngut ki dei tang na East Khasi Hills.
Katei ka pyni ba ka jinglong jingman jong ka khlam kam pat kut satia bad ka lah ruh ban syllad biang sa shisien lada ym lah ban ïada bad khanglad ïa ka ha ka por kaba biang.
Ki lad ki lynti kiba bun lada ki paidbah ki kloi ban snohkti lang naduh mynta lym kumta ka jingma ka ap lypa lada ym husiar bad peitngor.
Ka sorkar kadei ruh ban peitngor bad shim lypa ki lynti kiba pyrkhing naduh mynta katba ka bor jong katei ka khlam kam pat pur kylleng kylleng.
Lehse ki paidbah ruh kin ym khnium lada ka sorkar ka pyntreikam biang ïa ki kyndon ba pyrkhing naduh mynta khnang ban lait na ka khangdam lada jia ba ka jingdon ki briew kiba ïabit ïa ka ki nang bun.
Baroh ki ïohi ba ka jingwan jong ka khlam ha ki arsnem ba la dep ym tang ba ka ktah ïa ka ïoh ka kot, hynrei ka ktah ruh ïa ka bor pyrkhat bad ka pynkylla lut wat ïa ka kamai kajih ha ki liang baroh la ka long naduh ki heh spah bad haduh kiba duk ba rangli.
Kaba kham i syrtok eh kadei ba kane ka khlam ka pynjynjar sat haduh katta katta ïa u duk u suk uba im da kaba kamai mynstep bad bam da miet.
Kine ki jingjïa baroh kiba la jia ha kine ki arsnem ba la dep, ka dei ban pynkyndit bynriew ïa ki paidbah ba lada kim lah hi ban ïada dalade ïalade na ka jingphriang jong katei ka khlam khlem artatien ka khangdam kan sa urlong biang bad lehse kan sa pynsyrtok arshah na kaei kaba la mad mynshwa.
Lada kren hi ïa ka jingshisha ka khangdam ka lah ban ktah ïa ka kamai kajih bad ka bam ka dih ha ki iing ki sem hynrei ka jingphriang jong kane ka khlam ka buh ha ka jingrit mynsiem, ka jingkhuslai bad khamtam eh ka jingtieng ïoh kumno re kumno lada iwei na ki bahaiing i ïoh COVID ka jingjynjar ka jingkhuslai kan dei ïa baroh kawei ka iing ka sem.
Kumta, sngew ban ai jingmut bad kyntu lang ïa baroh ba ha kane ka kynti ruh ki nongshong shnong ki dei ban ïa tylli lang ryngkat ryngkat bad ki bor shnong bad ruhki bor sorkar khamtam eh ban pyndep ïa ka tika na ka bynta ka jingshngaiñ ki iing ki sem, ka shnong ka thaw bad ruh ka imlang sahlang.
Shillong, Jylliew 16: Ka Langsning FC ka la sdang da ka nam jop ha ka lympung ïalehkai OC Blue Shillong Premier League 2021-22 hadien ba ka la pynliem noh da 1-0 pyrshah ïa ka lahduh jong kane ka lympung ka Lajong FC ha ka jingïalehkai ha madan Third Ground, Polo, Shillong.
Haba phai sha ka jingïakhun hapdeng kine ki ar tylli ki radbah jong ka Shillong Premier League ka jingïakhun ka long kaba itynnad bad ïakhaid bha, ka Shillong Lajong ka kham lah ban bat bol ha ka jingïalehkai jong ka kylla step.
Ka Shillong Lajong ka la ïoh ban pynsmiej katto katne ïa u rangap kol ka Langsning hadien ba u Hamedamanbha Wahlang, u la khyrwit ïa ka bol pynban ka la lait salit ban rung shapoh kol.
Ka jingïakhun ka la nang ïakhaid, ka Langsning FC ruh mynta ka samoi ka la pynkhlaiñ bha ïa ka bynta ba shadien hapoh ka jingïalam u Ambilstar Sun bad Dibinroy Nongspung.
Ka jingïakhun hapdeng kine ki ar tylli ki team ka la kut noh khlem da ïoh ban thep kol ha kaba kut jong ka kylla step.
Haba wanphai sha ka kylla miet, ka jingïalehkai ka la nang ïathnem ba baroh arliang, naduh ka rukom pashat bad pyllait bol.
Hynrei dei ha ka jingïalehkai ba la ïaid 70 minit ka Langsning FC ka la ïoh ban plie pyrda lyngba ka kol ba la thep da u Shano Tariang.
Lyngba kane ka shi kol ka jingïakhun ka la nang ïakhluit bad u Shano Tariang u la ïoh biang ka kabu ban thep kol hynrei u Rajat Paul Lyngdoh u rangap kol ka Shillong Lajong u la ïoh ban kyrda noh sharud.
Watla ki rangïalehkai ka Shillong Lajong ki la ïakhun tyngeh hynrei kim lah ban ksam sha ka kut jong ka Langsning na ka jingskhem ki rangïalehkai dien kaba pynlong ïa ka Langsning FC ban khur pura ïa ki lai pointKadei ruh ka sien ba nyngkong ba ka Langsning FC kan pynliem ïa ka Shillong Lajong FC ha ka jingïalehkai Shillong Premier League naduh ka final kaba la long ha u 2018.
Ka jingïalehkai mynta ka sngi Thohdieng kan long hapdeng ka Malki pyrshah ïa ka Ryntih ha ka por 4 baje janmiet.
Kum ban pynkynmaw hangne ba ka Malki ka la wanphai biang sha ka OC Blue SPL ha ka sien kaba nyngkong naduh u 2018 bad ka don ki rangïalehkai dang khie kiba tbit bad la khmih lynti ba kin ïalehkai bha ban jop pyrshah ïa ka Ryntih kaba pyndep ha ka kyrdan ba lai ha ka samoi 2019 kaba dei ruh ka sien ba nyngkong ba ka ïoh rung sha ka SPL.Nongpoh, jylliew 16: Namar ka jingjur slap kaba la neh kumba katto katne sngi haka district bad ka jylla baroh kawei kaba la wanrah ruh shibun ki jingjulor jong ki lynti syngkien, ki jingtwa khyndew bad kiwei kiwei ki jingpynjulor mariang, ki bor district jong ka Ri-bhoi mynta ka sngi kila maham sha ki paidbah ba kidei ban long husiar haka leit ka wan bad ban phikir haki iing ki sem.
Naka liang u Deputy Commissioner bad Chairman ka DDMA Ri-Bhoi District u la pynmih ruh ki jingphikir ba ki paidbah ki dei ban shim ha kum kane ka por, ban rieh ïalade haka por ba jur u slap, ba don pyrthat bad hap phria, ban pyntip ruh sha ki bor district lada don ki dieng kiba la jan khyllem bad buh jingma ïaki paidbah, ban peit bha ïaki tiar ki tar, ki nar bad ki tin sop iing kiba la sdang ban kylluid haka por ba don eriong bad ban pynjngai ïalade naki jaka ba don iit, baan switch off ïaki tiar ba pyndonkam bording haka por ba don pyrthat, ki paidbah kim dei ban ïaid lyngba ki wah haka por ba jur slap, ban long husiar haba leit ba wan naka jingtwa khyndew, khamtam kim dei ban ailad ïaki khynnah ban mih shabar.
Naka bynta ki jingtip ba kham bñiah bad ba don kino kino ki jingjia ki paidbah ki lah ruh ban pyntip sha District Operation Center (DEOC) Nongpoh da kaba phone ha u number 6009906348 lane sha ka ophis u Incident Commander/ BDO/ Block Control Rooms Umsning 7085288659, Umling-9362548336, Jirang-9362548336, Bhoirymbong- 9362548978.
Mawkyrwat, Jylliew 16: Ka Deputy Commissioner kaba long ha kajuh ka por ka Chairman jong ka District Disaster Management Authority Mawkyrwat ka la ai ïa kane ka jingpynbna paidbah ba katkum ka jingtip ba ïoh na ka Indian Meteorological Department ba namar ka jingjur slap ha kine ki sngi la pyntreikam mardor ïa ka District Incident Response System.
Shuh shuh la buh ruh ïa ka Control Room ha kaba ki paidbah ki lah ban pyntip lada don kino kino ki jingjia da kaba E-mail sha dc-swkh-meg@gov.
in lane ban phone ne WhatsApp ha kine ki nos: District Control Room – 7005602113, Police Control Room – 9615716153, Ranikor Block Control – 9612946561, Mawkyrwat PWD – 9378185399, Ranikor PWD – 8837035641, Nonghyllam – 9436913436, PWD Mawkyrwat – 9863027838, PWD Mawsaw – 9366722556.
Ha kajuh ka por la kyrpad ïa ki paidbah kiba shong ba sah ha shilynter ka wah Rilang bad Umngi bad kiwei kiwei ki jaka kiba shong synjor ka khyndew ban long kiba husiar bad kiba phikir ban lait na kino kino ki jingjia kiba sngewsih.
Nongstoiñ, Jylliew, 16: Ka jingpynbha ïa ka surok Nongstoiñ-Sohpian kaba jngai tang hynñiew kilomitar, ka la kylla long tang kum ka jingïaleh khun jakai hapdeng ki heh ka PWD, u kontraktor bad ki paitbah.
Ki dak ki shin ki paw tyngkreiñ kat haduh ba ka la pynlong ïa ki nongñiah kali bad ki nongleit nongwan lyngba katei ka surok, ba kin rkhie pashait haba ki ïohi ïa ka jingbym ler jong ki nongtrei kiba la buh da u kontraktor ba kin trei ha katei ka surok.
Nalor kata ki paitbah nongleit nongwan bad ki nongñiah, ki la bynthiew bad kren beiñ ha kaba ka la mih ruh ka jingkynnoh ba bun jait ym tang ïa u kontraktor hynrei ïa ki heh ka PWD bad wat ïa u nongmihkhmat ruh u bapli u bym don bynta ei ei.
Uwei u rangbah u bym kwah ban pynpaw kyrteng ïalade, u la ong ba ha ki snem ba la dep shuwa ba ka sorkar kan mang pisa ban pynbha ïa katei ka surok, u MLA ka Nongstoiñ bad ki nongkyrshan jong u, ki la ong ba ïa katei ka surok yn shna da ka Intermediate lane.
Ki la ong ba ha ka jingshisha ka Intermediate lane te, lada ïakynduh ar tylli ki kali yn donkam shuh ba kawei kawei kan da ïeng ne ba ki shaka ha kawei ka liang kin dang hap ban ïuh ïa ka ktieh sboh.
Hynrei kaba lyngngoh ka long ba ynda la dep pynbha pat ka surok, ka long thik kum u ryngwiang khwai u ba na trai u heh bad katba nang jngai nang rit.
Mynta lei lei lada peit bniah ha ki bynta jong kane ka surok, ki la don bun jaka ba ka surok ka la sdang pra.
Nalor kata u la ong ruh ba kaba kham I thamula ka long ba hadien ba ki nongsynshar jong ki hynñiew tylli ki shnong bad ki sengbhalang, ki la hiar ba leit thew hi ïa ka surok bad ki la lap ba kam shym la biang satia u kontraktor imat u la sngew lehraiñ u la phah pynheh biang sa kumba hynriew inshi.
Tangba katei ka jingphah pynheh ka long kumba laiphew mitar ka heh kynsan bad ka jingheh ka kut noh.
Nangta ki don ruh ki jaka ba ka jingpynheh ka long tang kumba ar inshi.
Ha kaba ïadei bad katei ka surok dang ha ki khyndiat taïew ba la dep, ki nongïalam jong ka FKJGP bad KSU Nongstoiñ circle ryngkat ki ophisar ka tnad PWD, ki la hiar ban thew biang ïa katei ka surok, ha kaba na ka liang ki ophisar ka PWD ki la kular ban shimkhia bad ban bthah ïa u kontraktor ba un phah pynbiang ïa ka jingpynheh ïa katei ka surok.
Hynrei haba peit pat ka la shu long tang ka jingpynthame ïa ki nongïalam jong kitei ki sengbhalang.
Lada ka long kumba long mynta, ka pyni shai kdar ba ka don kaei re kaei sha lyndet hapdeng u Myntri ka tnad PWD, ki ophisar ka PWD, u Nongmihkhmat bad u kontraktor.
Nangta shaei kito ki nongialam shnong jong ka bynta na Pyndenglawar sha Sohpian kiba la mih teng ban pynpaw halor kane, kynthoh ki riew paitbah bad ki nongleit nongwan.
Mawkyrwat, Jylliew, 16: Hadien ka jingwan jong u slap uba jur ha kine ki sngi ka la pynlong ïa ka khyndew ba kan shong synjor bad jem ha kaba tang shu wan u slap uba jur bun tylli ki jaka ki la twa bad khang ruh ïa ka leit ka wan jong ki paidbah nongshong shnong la ka long ïa kiba thmu ban leit sha Shillong ne wat sha Nongstoiñ ruh.
Lah ban kdew ba ha kane ka jingjia twa khyndew jong ki surok ka jia ha kiba bun tylli ki bynta kata ha ka surok kaba dei ïaid na Wahkaji – Mawkyrwat, Mawkyrwat – Shillong, ha ka surok Nongkulang, Wahblei kaba dei hapoh Ranikor Block, ka jingkhang lynti da u maw ha Uriawdang (hajan Nonglynkien), Mawtangor, Pongkung, East Khasi Hills District bad ha kiwei kiwei de.
Hahlor kine ki jingtwa khyndew na ka liang ka ophis PWD (R) jong ka Mawkyrwat Division ha ryngkat kiwei pat ki tnad treikam kiba hapoh jong ka South West Khasi Hills District lyngba ki kontraktor ki la phah noh da ki Puhshilum (JCB) ban pynkhuid noh ïa ki khyndew kiba long ka daw jong ka jingsahkut ki kali.
Nongstoiñ, Jylliew, 16: Uwei u samla u ba la 23 snem ka karta, u ba la tip kyrteng kum u (L) Dimetrus Nongsiang na ka shnong Nongkung, u la dkhat jubor ïa la ka jingim ha u tyllai phasi.
Katkum ki thymmei khubor ba la ïoh lum mynta ka sngi, la ong ba ïa katei ka jingjia la lap ha ka por 4.30 jong ka janmiet sngi balang ka 15 tarik, ha kaba u bah Selestin Nongsiang u la leit ban pyntip sha ki pulit.
Hadien ba ki pulit ki la ïoh ïa katei ka jingpyntip, ki la leit sha katei ka jaka ban sorjamin ha kaba la lap ba katei ka jingjia ka dei kaba u la leh hi.
Kumta la pyndep ïa ka post mortem bad hadien ba u majistor u la pynbit pynbiang ïa ki jingdonkam, la aiti noh ïa ka met sha kiba ha ïing.
Nongstoiñ, Jylliew, 16: Lai ngut ki briew ki la mynsaw jur ha ka jingpom u pyrthat hynne ka step ha ka shnong Miangshang jong ka thaiñ Maweit.
Katkum ki tyllong la ong ba kane ka jingjia ka la jia ha ka por 9:30 ei ei, ha kaba u pyrthat u la pom nyngkong ïa ka samla Pynbianglin Ryntong ka khynnah skul ba shong klas 6 ha Deising Social Welfare School Nongsba.
La ong ba kane ka jingjia ka la jia ha ka por ba ka dang khlieng tiar ha ïing sah jong ka ha ryngkat ka jingdonlang kiba haïing.
La ong ba mar ïa jia katei ka jingjia, kiba haïing mar mar ki la pyntip sha CHC Maweit bad pynïoh Ambulance ban pynkit ïa ka sha jaka sumar.
La ong ba katba ki dang ïa ap ïa ka Ambulance, sa shisien biang u pyrthat u la pom biang ha phyllaw katei ka jaka.
Ha kane ka jingjia sa lai ngut ki briew kiba don ha katei ka jaka ba kynthup ïa uRaphael Thyrniang u ba dei pasan jong ka khynnah, Albert Kharjahrin ba dei parit bad u Hector Marshiangbai pakha jong ka khynnah, ki la kyllon ha madan khlem tip briew shuh.
La ong ba ki para nongshong shnong kiba la poi paidbah ha katei ka jaka, mar mar ki la ïarap katba lah ban pynkit sha ki Ambulance ban pynpoi ha Nongstoiñ.
Hynrei, mar ïa poi ha Nongstoiñ Civil Hospital, mar mar ki Doctor ki la phah pynkit noh ïa ka samla Pynbianglin bad bah Raphael bad ki la don mynta ha Hospital ha NEIGHRIMS.Katba ïa u bah Hector dang shu pynkit ha ki por kumba 9 baje ei ei mynta ka miet sha Shillong namar u la mynsaw jur.
Kumba long mynta u ba dang sah ha Nongstoiñ Hospital u dei u Albert Kharjahrin.
Haba ïakren bad uwei na kiba haïing jong kine kiba jia kane ka jingjia, kata u Bah Kyrshanlang Nongsiang, u la ong ba ka long ka jingjia kaba kyndit bad sngewsih haduh katta.
U la ong ruh ba lehse lada don mano mano ba kloi ban ïarap la ka long mano mano ruh, na ka liang kiba haïing ki da sngewnguh eh, namar ki dei na ka longïing ba duk.
Kumba long mynta ki la shu ïoh jingïarap tang na ki bor Hospital bad Ambulance.
Na ka liang ka UHM West Khasi Hills District bad na ka liang ka WKSU sengkmie, lyngba u samla Moon Nongrem bad samla D.Sun, ki la pynpaw ïa ka jingsngewkhia halor kane ka jingjia.
Ki la phah ruh ïa u kyrwoh kitbok ba kiba ngat ha kane ka jingjia ba kin ïoh noh ïa ki met kiba koit ba khiah bad ai mynsiem ruh sha kiba haïing hasem.
Ha ka juh ka por ki la kyntu sha baroh kiba don ka mynsiem sngew lem ban ïarap ïa kiba kum kine kiba ngat ha kum kane ka jingjia ba sngewsih, ba kin sngewbha ban kner lem ka kti kamon kti kadiang bad ban ïarap lem ïa ki para ri kiba ïakynduh ïa ki jingjia ba sngewsih.
Mawkyrwat, Jylliew 16: Kawei ka jingjia kaba sngewsih ka la wan jia ïa kawei ka longïing ha Shnong Jashiar, South West Khasi Hills District ha kaba kawei ka longkmie ka la khlad noh hadien ba ka ïing sah jong ka ka la shah rong na ka daw jong ka jingtwa kynsan ka khyndew.
Halor kane ka jingjia, katkum ka jingïathuh jong kiba ha ïing bad ki para marjan la ong ba kane ka jingjia twa khyndew ka jia ha ka por kumba 12:30 shiteng sngi jong ka 16 tarik u Jylliew, 2022 katba longkmie kaba kyrteng ka kong Hailsentinari Marweiñ, 25 snem ka dang thmu ban shet jingshet ha iwei i ïing ba ki ju pyndonkam ban shet manla ka sngi.
“Kynsan kynsan nga shu ïoh sngew ba don ka jingbthei bad la ïohi ïa ka jingher ki tiar ki tar bad ki tin sop ïing na kata ka jaka", ong kawei ka longkmie ba sah marjan.
Shwa kata ka jingjia, ka kong Hailsentinari Marweiñ kaba dei ka kmie jong ki ar ngut ki khun ka dang leit ban tong doh na wah Rilang kaba don hajan jong ka Shnong Jashiar, bad hadien katto katne por ynda ka la wan phai na kata ka jingleit ban tong ka sa jia kane ka jingtwa khyndew bad rong ïa ka briew ryngkat bad ka ïing.
“Ïa ka met jong kane ka longkmie la antad ba ka la shah rong la kumba 20 meter ei ei", ong kiba ha ïing.
Hadien kane ka jingjia, ïa ka met jong ka la pynkit noh ma mar sha CHC Mawkyrwat khnang ban ïoh ka jingsumar hynrei sniew bok ba tang katto katne minit ka la khlad noh na kane a pyrthei.
Kane ka longkmie ba la khlad noh ka la ieh shadien ïa ar ngut ki khun ka Alfidari Marwein kaba dang 6 snem karta bad ka Nafi Marweiñ ba 4 snem ryngkat u kurim jong ka u bah Arjun Marthong.
Ïa ka met jong ka hadien ba ka la khlad noh la aiti noh ha kiba ha ïing ha sem ba kin pyndep ïa ka niam ka rukom.
Jowai, Jylliew 15: Ka Khooid Ya Ka Wah Myntdu ka pynpaw ïa ka jingsngewsih bad ka pyrshah ïa ka M/s Dhar Construction Company kumjuh ïa ka office u Executive engineer PWD (Rds) Jowai Central Division, Jowai kaba la ai mon ailad ïa katei ka Conpanyr kaba shna pynheh ïa utei u surok Dawki Amlarem Jowai bad noh pyntuid biang ïa ka khyndew na kaba hap ba ur sha ka wah Myntdu katba ka sngewbiang sngewmon khamtam ha ki bynta kiba khot ka Dam ser ha wah Myntdu.
U President ka seng ula ïathuh ba kane ka rukom trei kane ka Construction Company ka la ktah bha ïa kiba leit ba wan naduh ki khynnah school, kiba trei bylla kiba shong die ha ïew ha Jowai kiba wan na ki shnong na war Jaiñtia.
Naduh une u snem ba jur u slap la lap la bunsien ba ur katei ka khyndew hadien ba la dep shna pynheh ïa ka surok, ha kaba na ka liang jong ka KYWM ka la dep ban ujor la bunsien ha u EE ka PWD (Rds) Jowai Central Division bad kumjuh ha u Junior Engineer (JE) ba peit ban bha katei ka jingtrei ha utei u surok, pyrshah ïa katei ka jingpyntuid ïa katei ka Khyndew ba ur sha ka wah Myntdu, la lap bunsien ba tang kawei ka JCB ba lur ba pyntuid ïa katei ka Khyndew sha ka lyngkha ban tuid sha wah Myntdu, ka Contractor kam ju pynkit ïa katei ka Khyndew da ki truck dumper sha kata ka jaka bret khyndew jong ka M/s DCC.Na kane ka jingleh beaiñ ka M/s DCC bad ka jingailad katei ka office ka da ktah jur bha ïa ka Wah Myntdu khamtam ïa ka Mupiah ka jaka pynlang (reservoir dam) Um ka office u EE PHE (Elect) Jowai, kaba sam um sha ki ïing ha Jowai.
La ïathuh ba katei ka jaka pyllang um, ka la shah pyndap da ka khyndew, da u shyiap, kaba la buh ïa ki nongtrei ka office PHE ha ka jingeh ban lah ban pynkhuid ïa ka Um na katei ka wah Myntdu, wat haduh mynta kiba bun ki longïing kiba shañiah Um na PHE ki a shitom ban ïoh um da kaba khuid ban pyndonkam ha ka por ba hiar u slap na ka daw ba ka la jngut bad kumjuh hadien ba la rang u slap ka la duna ka jingpynpoi Um na ka daw ba la dap khyndew katei ka Mupiah ka jaka pyllang um ka PHE.Ka Khyndew ba la pyntuid sha Myntdu, ka la ktah jur ruh ïa ka Pynthor kba kaba sharum (Syntu ksiar bad shaduh sha shnong Ïalong) ha kaba ka la pynjngut da ka khyndew saw bad u shyiap naba pyntuid na katei ka jingnoh khyndew na katei ka surok.
Kiba pli ki nongrep bad ki trai lyngkha ki la ïam la paid u dohnud na ka daw ba la pyndap khyndew ki lyngkha bad la artatien ban ïoh Kba ïoh khaw ha une u snem naba la pyndap sa u shyiap ïa ki lyngkha ki jong ki.
Kane ka jingbym treikam jong ki tnat ka sorkar khamtam ka PWD (Rds) bad u Deputy Commissioner WJHD halor katei ka jinglehbeaiñ ïa ka wah Myntdu watla ka seng kala dep ujor la bunsien, hynrei ki hun ban peit tang da ki khmat, kim nud ban pynshitom ïa katei ka jingleh beaiñ ka jinglehbeiñ ïa ka Myntdu ka tawiar waroh kawei.
Ong shuh shuh ka seng.
Mynta ka sngi ka KYM ka buh ïa ka jingkyrpad bad kyntu jur ïa baroh ki nongshong shnong tawiar ka Myntdu khamtam kiba ha Jowai, ba ki dei ban ïeng ïaleh pyrshah kum ïa kane ka jingleh khiar bad kam beaiñ kaba la ktah ïa ka jingim, ha kaba lada ym ïeng ïaleh ban pynduh naduh mynta.
Lada kane kan ïai jia kumne ka wah Myntdu kaba ai um, kaba pyndap ïa u Kba u Khaw, haduh ki doh um kin sa duh kin sa dam noh, bad ka pateng kan sa mad ki jingjynjar, namar la sakhi mynta, ba ka wah Myntdu kala nang shah pyndap lypa da u shyiap ka Khyndew.
Pynkut ka kyrwoh na u President ka KYWM ma Khroo L Pariat.
Khliehriat Jylliew 16: Ka shnong Borghat kaba don ha ki thaiñ khappud bad ka ri Bangladesh ha East Jaiñtia Hills District, mynta ka sngi ka la shah ktah ha ka jingshlei um kaba la jur bha kaba la tap lut ïa ki lynti ki syngkien, ki jaka rep bad buh jingma ïa ki paidbah, kumjuh ruh ka skul R.C Upper Primary Borghat ka la shah ktah ha kane ka jingshlei kaba la jia mynta ka sngi kaba na ka daw ka jingther jur palat u slap uba la neh mynta la lai saw sngi lynter.
Ki don ruh ki iing briew kiba la shah tap marshiteng ka iïng ha ka jingshlei um bad kane ka buh jingma ïa ki paidbahNamar ka jingther jur u slap kaba la neh la bun- bun sngi ka la wanrah ïa ka jingdap kynsan ka um ha ka wah Tisang kaba don ha shnong Borghat, ha kaba ka um ka la jan kot bad iakynduh bad ka jingkieng.
Kumjuh ruh ka um kaba lat lat ha ka wah Tisang ka la kit bad rong noh ïa ki dieng lyngkhot bad tap lut ïa ki jaka rep kiba don hajan katei ka wah, kane ka jingeh um ka wah Tisang ka lah ban buh jingma ïa kito ki nongking lieng kiba ju king ïa ki lieng kynda ha katei ka wah.
Nongpoh, Jylliew 16: Ka Bharti Foundation kaba dei ka kynhun jong ka Bharti Enterprise kaba ju trei ban kyntiew ïaki skul bad ka pule ka puthi mynta ka sngi kala sdang ban plie paidbah ïaka Satya Bharti Quality Support Programme naka bynta ban kyrshan ban pynbit pynbiang ïaki 30 tylli ki skul ba ïarap da ka sorkar ha Ri-Bhoi District naka bynta 3 snem haduh 5 snem kynthih.
Katei ka Satya Bharti Quality Support Programme ka dei ruh kaba la sdang naduh u snem 2006 da ka jingthmu ban pynbit pynbiang bad ban kyntiew ïaka pule ka puthi haki skul ba ïarap da ka sorkar ryngkat ka jingïatreilang bad ka sorkar bad kham peit kyrpang ïaki khynnah kynthei, khnang ba ki skul kin kiew shaphrang ban ïaryngkat ruh bad kane ka juk ba mynta, ba ki khynnah kin long kylluid mynsiem bad ban iar ka jingmut jingpyrkhat.
Ha katei ka sngi ka kong Mary Lynrah kaba dei ka State Pedagogy Co-ordinator, SSA SEMAM kala shim bynta kum ka kongsan haka jingdonlang u Dr.Vincent Nianglang District Mission Co-ordinator, Ri-Bhoi District kum u symbud kongsan, ka kong Paidolyne L Nonglait District School Education Officer ka Ri-Bhoi, u Lt.
Col.
V P Singh, Regional Head of Bharti Foundation, ka Mamta Saikia, Chief Executive Officer, Bharti Foundation, bad kiwei kiwei ki ophisar naki tnad pule puthi ka jylla.
Haba kren ha katei ka sngi naka liang ka kong Mary Lynrah kum ka kongsan kala pynpaw ka jingsngewkmen ba katei ka kynhun jong ka Bharti Foundation ka don kajingïatreilang bad ka jingïadei kaba jan bad ka sorkar da ka jingnangnud ban pynbha bad ban pynbit pynbiang ban kyntiew ïaka pule ka puthi khamtam ha Ri-Bhoi District ha kaba 30 tylli ki skul kila shah jied ban shah kynthup ha katei ka prokram.
Kala ong ruh ba ka jingïadei jong ka Bharti Foundation bad ka sorkar kala long ka jingmyntoi kaba khraw ïaki skul bad khamtam ïaki khynnah ba duk ba rangli ba katei ka kynhun ka ju ïarap, bad kane kan wanrah ka jingkylla haka imlang ka sahlang khamtam ban kyntiew ruh ïaka Performance Grading Index (PGI) rating haka district bad ka jylla baroh kawei.
U Dr Vincent Nianglang DMC, RI-Bhoi District haba kren ha katei ka sngi u la ai ka jingïaroh ïa katei ka kynhun jong ka Bharti Foundation kaba la shim ïaka sienjam bad ka jingangnud ban dang kyntiew ïaka pule ka puthi ha Ri-Bhoi, namar ka pule puthi kaba paka ka long kaba kongsan ha kane ka juk kaba mynta kaba baroh baroh ki ïa beh ban ioh ïaka jingnang jingstad.
Naka liang ki nongïalam jong katei ka Foundation kila pynpaw ïa kiba bun ki jingeh ba ki skul ki mad ha Ri-Bhoi hadien ba ka kynhun jong ki kala pynlong ïaka jingwad bñiah naduh u bnai Ïaiong haduh u bnai Jylliew mynta u snem, bad lyngba ka jingïatrei lang bad ka sorkar, ki ophisar bad ki riew ïeid ïaka pule ka puthi yn dang lah ban pynbit pynbiang ïaki rukom treikam jong ki skul, ki rukom ai jinghikai ïaki khynnah bad khmih lynti ba katei ka prokram kan long kaba seisoh ban ioh ïaka pule ka puthi kaba paka, kila bynrap.
Khliehriat Jylliew 16: Ki khatwei ngut ki briew ba kynthup ki rangbah, ki kynhei bad ki khynnah, kiba dei ki nong Bangladesh mynta ka sngi ki la wan poi wir sha East Jaiñtia Hills District da kaba ïaid lyngba na ka shnong Kuliang kaba don ha khappud bad ka ri Bangladesh, ïa kitei ki poi wir ki VDP Kuliang bad ki bor pyniaid shnong Kuliang ki la leit aiti noh ha kti jong ki pulit Umkiang Patroling Post.
Katkum ka ejahar ba la buh da u Secretary Shnong Kuliang, u bah Perwon Nongpluh, la ong ba ki dkhot jong ka Village Defence Party jong ka shnong Kuliang ha ryngkat bad ki dkhot jong ka Dorbar Shnong Kuliang mynta ka sngi ka 16 traik por kumba 9 baje mynstep ki VDP shnong Kuliang ki la ioh ban bat bad kem ia ki 11 ngut ki dkhar Bangladesh.
La ong ruh ba kitei ki poi wir Kim ki dei ki bym don ki kot ki sla kiba biang ban pynshisha ba ki dei ki nong India, ki dkhot VDP bad ki dkhot Shnong ki la ioh bat ruh ïa u nong ñiah kali, u Amal Kanti Das, uba dei na ka shnong Katiral kaba hap hapoh ka Katiral Katogorah Police Station, District Cachar District.
La ong ba ki tei ki khatwei ngut ki la kiew da ka kali ba don u registration number AS-12-Z-7069 kiba la ban wan rung tuh sha India lyngba ka shnong Kuliang, hynrei ki dkhot ka shnong ki la bat noh ïa ki ynda haba ki la poi sha rud surok jong ka shnong Kuliang, ha kaba ïadei bad kane la ioh bat ruh ïa ar ngut pat ki briew kiba la suba jur ba ki dei kiba don kti ha kane ka kam, kiba dei ruh ki trai shnong jong ka shnong Kuliang ba la tip kyrteng kum u John Patwad bad u Jingieit Suting kiba la iarap ïa kitei ki khar Bangladesh ban ïaid lyngba na ka Shnong Kuliang.
Haba la tohkit da ki pulit la lap ba don napdeng kitei ki 11 ngut ki nong Bangladesh kiba mut ban wan wad jingbylla, don ruh kiba mut wan wad dawai.
Khliehriat jylliew 16: Namar ka jingther jur palat u slap ka la wanrah ïa ka jingtwa ka surok, ka jingtwa khyndew ha kiba bun ki jaka ha ka surok national highway ha ka thaiñ Narpuh East Jaiñtia Hills District bad kane ka la buh jingma ïa ki nongleit nongwan, ka jingtwa ka surok ka la jur bha ha Lumshnong hajan ka Tool Gate.
Ha katei ka jingtwa surok kaba la jur bha ha Lumshnong haduh ba ka surok ka la jan dkhut, ki la don ki kali heh bad kawei ka kali rit alto 800 kaba la liat ha ka jingtwa, donbok ba ym don kano kano ka jingjia kaba sngewsih namar kiba ñiah ïa kitei ki kali kim don shuh hapoh kali.
Kat haduh ba thoh ïa kane ka khubor ka jinghdneg kali ha ka thaiñ Narpuh East Jaiñtia Hills District ka dang bteng, kane ka la buh jingeh haduh katta katta ïa ki nongleit nongwan khamtam kito kiba dang sahkut kali ha ki jaka bym don wat tang ki dukan ban bam ban dih.
Nalor kitei ki jingshah lynshop ba ishyrkhei, ka surok national highway ha Lumshnong ruh ka la long kum ka wah bah na ka daw ka jingwan tuid kyrthep ka um kaba jur ha surok bah, ki kali kim lah shuh ban iaid lyngba na ka daw ka jingjur palat ka jingtuid kyrthep ka um ha surok bah.
Ha kajuh ka por, ka la don ruh ka jingtwa ki lum, ka jingtwa ka khyndew ha kiba bun ki jaka ha ka thaiñ Narpuh ha kaba ka la wanrah shuh shuh ïa ka jingthut ka ïaid ka ieng jong ki kali.
Khliehriat jylliew 16: U Deputy Commissioner ka East Jaiñtia Hills District, u Abhilash Banarwal, IAS ha ka hukum ne jingpynbna ba la pyllait paidbah mynta ka sngi, u la kyntu jur ïa ki paidbah ba kin kiar katba ban ïaid lyngba na ka surok national highway East Jaiñtia Hills District, namar ka jinglong jingman ka surok kaba naduh Nongsning ter ter shaduh ratacherra ka buh jingma ïa ki nongliet nongwan.
La ong ba lada jia ba don kino kino ki kam kiba kyrkieh ki bym lah shuh ban lait, kita kiba iaid ruh ki dei ban da long peitngor bad da da phikir bha, namar ka bynta jong ka surok national highway ha Lumshnong hajan ka Tool gate plaza mynta ka la twa jur palat bad buh jingma ïa ki kali kiba ïaid, la ong ruh ba kane ka hukum kaba wan na ki bor synshar district jong ka East Jaiñtia Hills District kan treikam mardor tat haduh ban da pynbna da kumwei pat.
Khliehriat jylliew 16: kiba bun ki paidbah nongleit jingleit kiba la sahkut ha ka jingdheng kali kaba jur ha surok national highaway ha Narpuh, ki la kynduh jingeh ha ka leit wad jingbam bad wad um, kumta ka kynhuh jong tnat CSR jong ka Company dewbilat jong ka Star Cement Company Lumshnong mar mar ki la leit ban sam um bad sam jingbam ïa ki paidbah.
Ki bor pyniaid jong ka tnat CSR Star Cement, ki iathuh ba kat haduh ka por 4 baje jan miet ki la lah ban sam ïa ki um bad ki jingbam sha ki 400 haduh 800 ngut ki nongleit jingleit bad kin nang iai bteng shuh shuh ïa kane ka kam ba bha jong ki ban sam um bad sam jingbam sha kito ki nongleit nongwan kiba dang sahkut ha ka jingdheng kali kaba jur.
Khliehriat jylliew 16: Ki ar ngut ki myntri ka sorkar jylla ba kynthup u bah Lahkmen Rymbui, u bah Kyrmen Shylla bad u MLA Sutnga-Saipung, u bah Shitlang Pale, mynta ka sngi ki la leit ban hiar jurip ban iohi bad sakhi da la ki jong ki khmat ïa ka jinglong jingman ka surok national highaway ha ki thaiñ Narpuh.
Ki thymmei khubor ki iathuh ba kitei ki nongmihkhmat ki hap ban iaid da ka kjat ha ka surok ha Lumshnong namar ba ka la jur palat ka jingdheng kali bad la synran ïa ki da u Superintendent of Police East Jaiñtia Hills District, u Jagpal Singh Dhonoa, u Deputy Commissioner, u Abhilash Banarwal lem bad ki pulit jong ka Lumshnong Police Station.
Kat haduh ba thoh ïa kane ka khubor, kitei ki myntri sorkar, u MAL, u bah Shitlang Pale lem bad ki heh sorkar jong ka East Jaiñtia Hills District ba kynthup u Dputy Commissioner, u Abhilash Banarwal, IAS u Superintendent of Police East Jaiñtia Hills, u Jagpal Singh Dhanoa, IPS ki dang don hapdeng ia jingiakren halor kumno ban weng ïa ka jingeh ki paidbah kiba iakynduh jingeh ha ka leit ka wan kiba ïaid lyngba na ka national highway -6 na East Jaiñtia Hills District.
(Ka jingkhot paidbah ban ïakhun ban pynneh ïa ki jaka ïaleh sport bad pynim thymmai ïa ki jingïaleh sport ha Meghalaya)Paralok nongshong shnong,Kane ka dei ka jingkhot kyrpad na ka bynta ban ïa pyrkhat ban pynim thymmai ïa ki jingïaleh sport bad ka lawei ki khynnah bad ki samla.
Ngi donkam ban ïawan lang, ban ïamir jingmut bad pyrkhat ban saiïdur bad pynkhie im biang ïa ki kam ïaleh sport bad ki jaka ïaleh sport hapoh ka Jylla.
Ki paidbah ki la leh klet ïa ki kam ïaleh sport ha ka Jylla, wat ki MLA ruh kim pushe ban ïatai bniah ïa ki kam ïaleh sport bad ka bha ka miat jong ki samla ha ka ïing Dorbar Thaw Aiñ.
Ha ka jingshisha ka kam ïaleh sport ka dei ka lad pynjah thait bad lad kamai ja bad ka long ka bynta ba kongsan jong ka jingim briew.
U Prof Radhon S Lyngdoh u ong, “u ne ka briew kim lah ban im khlem ka rongbiria bad ka rongbiria ka long kaba kongsan ban pyntngen ïa ka jingim ba thait bad ba lywait.
"Ha ka snem 1985 la kyntiew iwei i tnat, Sport Cell, iba rit hapoh ka tnat pule puthi, ka Directorate of Public Instruction, sha ka tnat ba pura ka Directorate of Sports and Youth Affairs ryngkat bad ka jingmaitphang kaba shai na ka bynta ban kyntiew ïa ki kam ïaleh sport bad ka bha ka miat ki samla.
Ka Meghalaya kam duna ïa ki nongshong shnong kiba don talent, hynrei kam don pat ki lad ai jingkyrshan kiba biang bad kane ka la ktah ïa ka jingkiew bad jingïaid shaphrang ki kam ïaleh sport, ka put ka tem bad kiwei ki sap.
ñiuma, ki riewshimet kim shym shongthait hynrei ki trei shitom da lade hi bad ki lah ban sei madan ïa ki sap ba ki don bad pynpaw ïalade hapdeng shibun ki jingduna jong ka Jylla.
Bad ka dei ka jingieid bad ka jingthrang jong ki ban kyntiew ïa ki sap bapher ba ka Meghalaya ka dang long ka jylla kaba im.
Ha Meghalaya ka kam ïaleh sport ka la shah ïehnoh khuswet na ka daw ka jingbym bit bym biang ki jaka ïaleh sport, wat kito ki jaka ne ïing dulan ïaleh sport kiba dang ïeng haduh mynta bad kiba dang ai jaka ïa ki nongïaleh sport ban kilan met ruh ka Sorkar ka thmu ban pynkhyllem noh ïa ki bad shna da ka ophis treikam ne Administrative Bhavan.
Ban ïalam jingmut ïa ki nongpule halor ka jingnang troiñ bad jinghiar ki kam ïaleh sport ha ka Jylla, to ngin peit ïa ka jingtroiñ ka jingïaleh sport Badminton.
Ka daw kam dei ki nongïatied Badminton, pynban ka dei ka jingthmu jong ka Sorkar ban pynkylla ophis treikam ïa ka ïing dulan ïaleh Badminton bad Table Tennis ne u Tirot Sing Indoor Stadium kaba don ha Lachumiere, Shillong.
Ha ka 21 Nohprah 2021, ka Sports Council ka Sorkar Meghalaya ka la khot tender ban tei ïa ka ïing, “U Tirot Sing Bhavan" ha ka jaka kaba ïeng mynta ka ïing dulan ïaleh sport kaba pawnam ha ka nongbah kata, U Tirot Sing Indoor Stadium.
Kane ka rai jong ka Sorkar ka la pynkyndit ïa ki nongïaleh sport, khamtam eh ïa ki nongtied Badminton bad Table Tennis.
La ïoh jingtip ruh ba ka Sorkar tang marwei ka la shim ïa kane ka rai khlem da kynjoh ktien ïa ki Seng ïaleh sport (Sports Associations) lymne ïa ki nongïaleh sport kiba don ka bynta kaba kongsan ban ïa rai lang.
Nalor, ka jingkyreit bad jingleh sting kito kiba don ha ka bor bad kiba shim ïa kane ka rai, ki bym salia ban khot sha ka jingïakren halor ki mat kiba ki seng ïaleh sport bad ki nongïaleh sport ki la pynpaw lyngba ki jingthoh.
Ki nongïaleh sport bad ki seng ïaleh sport ki la dawa na ka Sorkar ba kan pynsangeh ne pyndam noh ïa ka rai ban pynkylla ïa ka ïing dulan ïaleh sport ha Lachumiere sha ka ophis treikam, hynrei kita baroh ki shu sawa ha ri khlaw.
Ban shu kdew hangne, ha ka 24 Rymphang 2022 ki nongtied Badminton bad Table Tennis ki la ïakynduh lang ha U Tirot Sing Indoor Stadium ban pynpaw paidbah ïa ka jingpyrshah jong ki ïa ka rai jong ka Sorkar.
Hadien kata, ka seng Meghalaya State Badminton Association (MSBA) ka la phah ïa ka shithi sha ka Sorkar ban pynpaw ïa ka jingbym sngewtynnad jong ka halor ka rai lyngba ka shithi No MSBA/2021-22/27 Dated 5.4.2022.
Ha ka 2 Jylliew 2022, ki katto katne ki nongïaleh Badminton ki la phah dorkhas bad ïasaid hakhmat u Myntri ka tnat Sports and Youth Affairs ka Jylla bad kytnu ban pyndam ïa ka rai.
Hynrei haduh mynta ka Sorkar ka sngap mynthi ïa ka jingud jingnam bad jingdawa bad kam ai jubab.
Ka phah pynban da ka shithi ba ki seng kum ka MSBA ka dei ban pynlait noh ïa ka ophis jong ka kaba don ha U Tirot Sing Indoor Stadium lyngba ka shithi N0.
SSCM/CE/83/2013-2014/104 Dated Shillong the 28 March, 2022.
Ka long kaba kongsan ban tip shaphang ka histori bad ka jaka ha kaba ka ïing dulan ïaleh sport, U Tirot Sing Indoor Stadium ka ïeng bad kane kan ïalam ïa ngi sha ki katto katne ki jingshisha bad kumta ngin lah ban shemphang ïa ka kam.
Ïa U Tirot Sing Indoor Stadium ha Lower Lachumiere la ju tip ruh kum ka NSCA.Kaei kata ka NSCA? Ki paralok kiba la heh rta ki ong ka dei ka National Sports Council of Assam.
Lada phi wad bniah ha ka thup jingtip jong ka Sorkar Assam, ym shem satia ban don kum kane ka tnat treikam, hynrei ka don da kawei pat ka tnat kaba ki khot ka Board of Sports of Assam kaba la thaw katkum ki kyndon jong ka aiñ National Sports Club of Assam (Taking Over of Management and Control) Act 1977.
Hadien ka jingwad bniah shaphang ka NSCA, la shem ba ka don kawei ka seng kaba kyrteng ka National Sports Club of Assam kaba don ruh ïa ka shnat ha Shillong bad la mynjur bad pdiang ïa ka riti treikam jong kane ka seng ha ka snem 1951.
Hadien kata la rejister ïa ka National Sports Club of Assam ha ka 11 Lber 1954 ryngkat ki jingthmu treikam kiba shai kumne; “ban thaw ki lad ban kyntiew ïa ka koit ka khiah bad ka met ka phad jong ki samla ka Jylla Assam lyngba ki kam ïaleh sport bad kilan met…bad ban kyntiew, ban pynshlur bad pynbiang ïa ki jaka na ka bynta ki jingïaleh sport kiba bun jait…"Katkum ka jingïathuh u R.B Das, uwei na ki nongïaleh Badminton uba la rim tam ka Jylla, ka jaka kaba don ha Lachumiere la ai sngewbha da ka tnat P&T bad la thaw ïa ka jaka ïaleh Badminton hangtei.
Ha ka snem 1959, ki heh sorkar bad ki riewpawkhmat, kum u Dharmananda Das, uba la long u Chief Secretary ka Jylla Assam ha ka snem 1971, u Naresh Chandra Rajkhowa, u nongthoh kotkhubor Assam Tribune bad kiwei ki la lum pisa ban tei ïa ka Indoor Badminton Court ha katei ka jaka.
Ki paralok Assamese kiba la rim, ki ïathuh ba nalor ka Badminton, ka National Sports Club of Assam ka pynïaid ruh ïa ka jingïaleh sport kum ka Tennis, Squash, Billiard bad kiwei ha katei ka jaka.
Ka jaka ïaleh Squash ka dang don haduh mynta.
Kumta ka NSCA, ka dei ka National Sports Club of Assam ha kaba ki Sorkar Assam bad Meghalaya ki la shimti ban pynïaid ïa ka naduh ki snem 1977 bad 1978.
U General Secretary jong ka MSBA ha ka khubor kaba u la pynlait ha ka 24 Rymphang 2022 u la kren shai ba ka NSCA Indoor Stadium ha Lachumiere la plie paidbah da u Dr.Fakirudin Ali Ahmed, u President barim ka Ri India ha ka snem 1964 bad ka long ka Indoor Stadium kaba nyngkong ha ka Khasi-Jaiñtia Hills District.
La shna ïa kane na ka bynta ban kyntiew ïa ka jingïaleh sport Badminton ha ka thaiñ.
Ha ka snem 1992 la thaw pynbha ïa ka khnang ban pynbiang ïa ki jingdawa bad jingdonkam kiba bun.
Shuh shuh, ban pynsah nam ïa u Tirot Sing, u Syiem ka Hima Nongkhlaw la pynkyrteng thymmai ïa ka da ka kyrteng, U Tirot Sing Indoor Stadium bad la tei ruh ïa u motdur hapoh katei ka ïng dulan ïaleh sport.
Ki nongshong shnong bad khamtam eh ki samla pule ki ju pynlong ki jingïalang kynmaw ïa u Syiem Tirot Sing ha ka 17 Naitung manla ka snem.
Naduh ba la plie ïa katei ka Indoor Stadium la ju pynlong ïa ki jingïakop ïaleh sport kiba bun jait.
Ka State Badminton Championship naduh ka snem 1982 ter ter, ka North East Zone Inter State Badminton Championship ha ki snem 1992, 1996, 2000, 2008 bad ka Junior National Badminton Championship 1996.
Kaba kham kongsan ka long ba mynta ka MSBA ryngkat ka jingïatrei lang ka Shillong Badminton Coaching Centre ki ai jinghikai ïa ki kynnah bad samla naduh ka snem 2012 ban hikai ïa ki ba kin long ki nongïaleh Badminton kiba tbit.
Ka rai jong ka Sorkar ban pynkylla ïa ka ïing dulan ïaleh sport ha Lachumiere sha ka ophis treikam ne Bhavan kan ktah jur ïa ka jingïaleh bad kam ïaleh sport ha ka Jylla.
Ka long kaba diaw ba ha ka por ba ki nongïaleh Badminton ki ïoh mynsiem shikatdei hadien ba ka Ri India ka rah ïa ka Thomas Cup 2022 bad ba ki ïoh ka jingpynshlur na ka jingrah nam u Lakshya Sen, u khlur ïaleh Badminton bathymmai.
Hangne ha Meghalaya pat ka lawei ki nongïaleh Badminton ka sdien rydin ha ka jingbymthikna.
Hangno ki khynnah bad samla ïaleh Badminton kin shah hikai bad ïaleh Badminton mynta? Hato kin dang lah ban kiew shaphrang? Hato kin dang ïoh jaka ban ïaleh Badminton da kawei pat? Kine ki jingkylli ki pynduh thiah ïa ngi.
Ka ïing dulan ïaleh Badminton bad Table Tennis ne U Tirot Sing Indoor Stadium kaba don ha Lachumiere, ka dei ka jaka kaba kyntang bad kyrpang ha ka histori jong ka jingïaleh Badminton ha ka Jylla.
Kumta ngi dei ban pynneh bad burom ïa katei ka jaka.
Ka jingbym kheiñ snep ne jingleh klet ïa ka histori bad ïa ki kam ïaleh sport ka dei ka jingleh bymman.
Ka jingtei ïa ka ophis treikam ne Bhavan ka ai dak ïa ngi ba kane ka jingleh bym suidñiew kan ïalam sha ka jingjot jong ki kam ïaleh sport ha ka Jylla.
Ki sap ki phong ha ka Jylla ki shu bijai ei namar bym don ki jaka ïaleh sport kiba thikna bad kiba paka bad ka jingbym don ki lad jingkyrshan kiba biang.
Ka ïing dulan ïaleh sport kaba don ha J.N Sports Complex ha Polo ruh kam dei shuh ka jaka ïaleh sport namar la pyndonkam ïa ka na ka bynta kiwei pat ki jingdonkam bad da ki phew bnai ne ki snem ki khynnah bad samla ïaleh sport kim shym lah ban pyndonkam ïa ka.
Ka jingïaleh sport, ki kam ïaleh sport bad ka bha ka miat jong ki samla, ki long ki subjek kiba khraw bad ki dawa ïa ka jingtip ba bniah bad jingpyntbit ba kyrpang.
Kaba kongsan ka dei ruh ka jingkut jingmut ba skhem bad ba hok ban tei bad kyntiew ïa ki samla.
Kam dei tang ka jingsam uniform phutbol ne ki laptop ne ki tiar tem tiar put.
Shillong, Jylliew : Ka Block Development Office, Mawlai ka ba don ha Mawtawar hynne ka sngi Palei ka la sam 40 tylli ki Cheque kaba hap hapoh jong ka Farmer’s Collectivisation for Upscaling Production and Marketing Systems (FOCUS) programme bad 40 tylli ki sanction letter ne ki shithi ba la dep mang ïa ka pisa sha ki Self Help Group (SHG) naka bynta ka kam jong ki, kaba kot sha palat ka 62 lak tyngka.
Ïa kine ki cheque bad ki ram ba la mang la sam da u Bah PT Sawkmie, MLA ka Mawlai Konstitwensi kum u kongsan, bah Teiborlang Pathaw, MDC kum u symbud kongsan, BDO bah PT Passah, ha ka jingdon ryngkat ki rangbah shnong, ki dkhot jong ki SHG bad kiwei.
Haba ai jingkren kum u kongsan u Bah PT Sawkmie u la pyntip sha ki SHG ba don hapoh Mawlai ba un sa sam mar 5000 tyngka sha baroh kine ki SHG na ka bynta ka jingdonkam jong ki, khnang ba kin nanglah ban kyntiew ïa ka kam ba ki trei ne seng.
“Naduh bym pat long kane ka prokram, nga la dep pynbna ïa kane ka jingsam mar 5000 tyngka sha ki SHG, khnang ba kin lah ban pyntyllun ïa ki kam jong ki," ong u Bah Sawkmie bad u la bynrap da kaba ai khublei ïa ka ophis u BDO kiba la pynlong ïa kane ka prokram kaba pynmyntoi ïa ki nongrep bad kiwei.
Nalor kata u la kyntu ruh ïa ki SHG ba kin long kiba trei shitom bad ban siew hok ïa ki ram ba ki shim bad ban shim ïa kane ka jingai ka sorkar mynta ka sngi kum u symbai bad BA kin nangpynheh ïa une symbai.
La pyniphuh iphieng ruh ïa kane ka sngi, wat hapdeng ka jingpynthud jong u slap da ki jingrwai bad jingak drama jong ki SHG.Ha ka juh ka por la ïoh ruh ïa ka jingkren na u bah Teiborlang Pathaw, na ka Kong Evanisha Pathaw, na ka Kong Lajied Basaiamoit, na u Branch Manager ka Meghalaya Rural Bank bah F.O Nongkynrih bad kiwei.
Khliehriat Jylliew 16: Uwei u nongbud trok uba la tip kyrteng kum u Bishujit Chakrabarty, 36 snem kyrta, u lah jah rngai hadien ba ka trok kaba u bud ka la ngam ha ka jingtwa ka surok ha Lumshnong, hajan ka Tool Gate Plaza, East Jaiñtia Hills District kaba la jia mynta ka sngi, ka jingtwa ka surok ka dei namar ka jingjur palat u slap kaba la neh la bun sngi.
Katkum ka jingiathuh u Superintendent of Police East Jaiñtia Hills District, u Jagpal Singh Dhanoa, IPS, la ong ba ha ka por ba ka trok ka ngam shapoh ha ka jingtwa ka surok national highway, u nong ñiah jong ka trok u la ïoh ban kynthih noh na ka trok katba utei u nongbud jong u pat ym shym la tip shuh shano u don “ Kat haduh ba ngim pat lap ïa utei u nongbud trok, ngim pat lah ban ong, la u la ngam jyllop ha ka um ne u don shano, ngim pat lah ban ong bad ngi shu ong ba utei u nongbud trok u dang jah rngai mynta" ong u Jagpal Singh.
La ong ruh ba utei uba bud trok, u dei na ka shnong Teliamura Santinagar, Khowai, West Tripura.
Shillong, Jylliew 16: U Lamphang ka Ïing Dorbar Thawaiñ ka Jylla Meghalaya, u Bah Metbah Lyngdoh mynta ka sngi u la kren bynñiaw pyrshah ïa ki bor pynïaid ka North Eastern Hill University (NEHU) halor ka jingbym lah jong ki ban pyntreikam ïa ki skhim bapher bapher bad kumjuh ban teh lakam ïa ki jingeh kiba ki khynnah pule ki ïakynduh ha kane ka skul bah.
Ïa kane ka jingkynthoh, u Lamphang u la kren kum u kongsan ha ka General Welfare Meet 2022 kaba la pynïaid da ka North East Hills University Students Union (NEHUSU).
Ha katei ka por, ki samla katei ka skulbah ki la ai ïa ka jingthap kti kaba jam ïa u Lamphang naba ki sngew ïahap ïa kaei kaba u kren kata ha ka por ba u Vice Chancellor ka University, u Prof.Prabha Shankar Shukla u ïadonlang ha katei ka jingïalang.
U Lamphang u la kyntu ïa u Vice Chanellor ba un shim khia ïa ki mat kiba sahteng kiba ktah ïa ki samla pule ka Jylla bad ha ka thaiñ North East hi baroh kawei.
“Ngam banse ban kren ïa kane namar bun ki khynnah pule ki la wan ban pynsngew sha nga bad pynpaw jingeh halor bun tylli ki mat kum ka skhim na ka bynta ka eksam NEET kaba ym pat pyntreikam satia, ka jingpynslem ban pyntreikam ïa ka bynta ba ar jong ki Technology School bad kiwei kiwei pat “, u la ong.
U la kyntu ruh ia u Vice Chancellor ban ïa soi ia ka jingiateh kular ban ai ki lad pule bad ki jinghikai ei kiba biang ïa ki samla pule kiba dei ki jaidbynriew riewlum na ka bynta ki eksam Civil Services ba pynlong da ka Union Public Service Commission (UPSC).
Nalor kane u la ban jur ia ki bor pyniaid ban shim khia ïa ki mat jingeh ki khynnah pule ha kaba ia dei bad ki jaka sah.
Halor ka jingdonkam ka pule puthi kaba paka, u la ong ba dei ban shim kongsan ia ka namar ka pule puthi kan wanrah jingkylla ha ka rukom im.
Da kaba ai khublei ïa ki samla pule kiba la pyndep ïa ki kyrdan jingpule, u la ong, “Ka kyrdan pule kaba phi ïoh ka long kum ka insurance policy ryngkat ka premium kaba la siew lut da ka jingtrei shitom ha baroh kine ki snem.
Ka dor jong kane ka policy ka shong kumno phi pyndonkam ha ka pule bad kaei kaba phi leh ka ïaid lang bad phi".
Shillong, Jylliew, 16: Ka jingkiew dor jong ki mar bam mar dih bad nadong shadong naduh ba la wan lynshop ka khlam jingpang COVID-19 ha kane ka jylla bad ha ka pyrthei baroh kawei ka la pynlong ïa ki nongtrei ïing briew kiba don hapoh ka shatri jong ka All Meghalaya Domestic Workers Union (AMDWU) ban buh noh da ka dor bylla sngi kaba thymmai.
Ka All Meghalaya Domestic Workers Union (AMDWU) kaba ju trei ïa ka bha ka miat jong ki longkmie kiba ju im kamai jakpoh ban pyndap ïa ka ïing ka sem da ka kam bylla sngi ha ïing ki briew ka la rai ban dawa ïa ki nongaikam ban pynkiew noh ïa ka bainong sngi bad ha kajuh ka por ka la pynmih da ka Wages Card khnang ban pyntip sha ki paidbah ïa ka dor bai bylla sngi ka ban sa pyntreikam thymmai naduh ka 1 tarik, Naitung, 2022.
Katkum ka Wages Card ba la pynmih da ka AMDWU, ka bai sait jaiñ shi kynta ha ka shi sngi ka long T.2,500 shi bnai, ka bai sait tiar bad pynkhuid ïa ka ïing ka sem baroh kawei kan long T.2,500 shi bnai na ka bynta shi kynta shi sngi, ka bai shet jingshet shi kynta shi sngi ka long T.3000 hajar shi bnai, ban leit buh skul ïa ki khun jong ki trai iing shi kynta shi sngi kan long T.3,000 hajar shi bnai.
Nalor kine, ban shu sumar kper, leit iew leit hat bad kiwei kiwei de ki kam na ka bynta shi kynta shi sngi kan long T.2,500 hajar shi bnai, ban ap khunlung rit lane ban sumar ïa kiba la tymmen (baroh shi sngi) na ka bynta phra kynta ha ka shi sngi kan long T.12,000 hajar shi bnai, ban trei kam iing baroh shi sngi na ka bynta phra kynta ha ka shi sngi kan long T.12,000 hajar shi bnai.
Katba ïa kiba sah shong trei ha ïing ki briew, nalor kaba trei baroh shitaiew kynthup kaba shong sngi bad ha ki sngi shuti ka dor kan long T.7,000 shi bnai bad kynthup naduh kaba pynbiang ïa ka bam ka dih, ka jaka sah bad kaba pynbiang ïa ki jingdonkam baroh.
Ban pynsngew ïa kine ki mat jingdawa, ki dkhot jong ka AMDWU ki la pynlong ka jingïaid paidbah na madan Iewrynghep, Laitumkhrah Shillong bad pynkut pat ha madan Malki, Shillong.
Shillong, Jylliew, 16: U President ka Khun Hynñiewtrep National Awakening Movement (KHNAM) u Bah Pyndap Saibon u la phah kyrwoh sha u MLA ka KHNAM u Bah Adelbert Nongrum ba ka kynhun kam lah ban pdiang ïa ka jingkhot kaba shu ïohi lyngba ki lad pathai khubor khlem kano kano ka jingïakut.
Haba pynphai nia kylla ïa ka jingpyllait khubor jong u Bah Adelbert Nongrum ha ka sngi Baar, u Bah Pyndap u la ong, “ka seng ka la ïakynduh ïa u Bah Adelbert Nongrum ha ka 25tarik, Lber, 2022, da ka jingthmu ban poi sha ka jingsngewthuh jingmut bad ha kane ka jingïakynduh, ngi ladep ban ïakren shai bad ïa rai lang ‘ba donkam ban ïa sngewthuh shwa ïa ki jingbakla baroh khnang ban poi sha ka jingïasuk bad jingbha,’ bad ngi la ai por kham kylluid ruh ban puson.
Hynrei kaba sngewthamula ka long ba naduh katei ka sngi, kam don shuh kano kano ka jingïakren/jingïakynduh bad ngi shu ïohi ba u pynbna lyngba ki lad pathai khubor, ba un hiar shuki noh na ka kam President bad u la wer ïa ngi ban poi sha ka jingïalang ha iing sah jong u ha ka 17 tarik Jylliew 2022.
Ka jingkylli kaba mih ka long kumno un hiar shuki President haba ka ECI kam ithuh ïa u kum u President," ong u President ka KHNAM u Bah Pyndap Saibon.
“Kum ban shu pynkynmaw, ka ECI shwa ka Mawryngkneng Bye Election, lyngba ka shithi kaba 20 tarik, Risaw, 2021 ka la pynshai biang ba kam ithuh ïa u Bah Adelbert Nongrum kum u President ka KHNAM bad dei namarkata ba u kyrtong ba u la pynieng u khlem ïohlad shuh ban ïakhun na ka seng KHNAM," la ong u Bah Pyndap.
“Hadien ka jingïakynduh kaba 25 tarik ngi la khmih lynti ba kan sa don ka jingïakynduh ban ïakren bad ngi la ïai ap ïa kata ka khubor hynrei ka khlem poi satia.
Ha ka jingshisha, ka kam iing ladei ban pynbeit shwa ha iing ym ha surok lane ban shu pynmih khubor ïa kaei kaei ka bympat seisoh," u la ong.
“Naduh u snem 2019 haduh mynta ngi la ïohi ïa ki jingkren ïalam bakla jong U MLA lyngba ki laid pathai khubor, ïa kaba ngi khlem sngewdonkam ban pynshai bad mynta ka kynti ruh ka la urlong kumjuh bad lehse kan sa donkam ba ngin hap ban pynshai khatduh khatwai ryngkat ki sakhi satar baroh," u la bynrap.
“Ha ka MDC election 2019 ngi la pan jingmut, hynrei la shu shim tang ïa ka por khlem ka jubab bad khatduh khatwai u la ñiat beit sha ka CEC bad la pyndep ïa ka kam katkum ka riti treikam ka seng.
Ki rai ki khlem kylla pyrdet hynrei ki la ïaid beit katkum ka jingsoi jong u MLA ha ka kaiphod jong ki Observer ka Election Committee.
Ka long thamula ban ïoh sngew ba u dang mut ban mih ka KHNAM-A bad KHNAM-B, hato ym dong jingtip seh kaei lynti ban leit thaw Party thymmai bad kaei ka lynti ban leit kam President sopsop? Shwa ban leit sha ECI u MLA u la lum ïa ki EPIC jong ki 100 ngut ki paidbah bad leh Affidavit bad la thoh ba kine baroh ki la jied President thymmai ïa u, hynrei kine baroh kim tip haei la pyndonkam bakla ïa ki EPIC jong ki ruh.
Wat kiba paw kyrteng ha ka CEC jong u MLA ruh kim don jingtip eiei, ïa kane baroh ngi lah ban pynshisha," la ong u Bah Pyndap.
“Kum ka seng ngi pynpaw ka jingsngewlyngngoh bad ngi kylli na u Bah Adelbert ‘Katno sien phin resaiñ na kajuh ka seng?" U la resaiñ kum u Working President bad kum u dkhot jong ka CEC lyngba ka shithi kaba 10 tarik, Naitung, 2018, kumno pat u kiew kyrdan sha ka post President? Bad mynta pat u kwah resaiñ biang, kaei ka jingmut bad ka jingthmu? Ka long kaba eh ban sngewthuh! Ka long ruh kaba lyngoh ba ha kajuh ka por u la file case biang sha Meghalaya High Court (ïa kaba u khlem ïathuh paidbah) bad ha kajuh kapor u kwah kren ïasuk.
Kaei kane?" la buh jingkylli u Bah Pyndap ïa u Bah Adelbert.
“Ngi ïohi ba haduh mynta ka dang mih ka jingkren na u MLA ba ka ‘ECI ka dang ithuh ïa u kum u President’ bad kane ka dei namarba kam don ka jingshemphang lane jingsngewthuh ïa ki shithi kiba u la ïoh pdiang na ka ECI bad kam don ruh ka jingsngewthuh balei ba u kyrtong ba u la pynieng na Mawryngkneng u hap ban ïakhun Independent," la kynthoh u Bah Pyndap.
“Kumta kane ka jingthmu ban hiar na ka post President ka long kaba sngew thamula bad kaba jingïalam bakla, namar ka seng bad kumjuh ruh ka ECI kam ithuh ïa u kum u President," u la bynrap.
“Ka jingkren jong u Bah Adelbert ‘ba ha ka 25 tarik, Lber, 2022 ka don ka jingdawa ban hiar shuki President ïa u, ka long ka bym shisha bad ka bym don nongrim, namarba ha kane ka jingïakynduh ka phang ka long ba donkam tang ban sngewthuh shwa ïa ki jingbakla khnang ban poi sha ka jingïasuk.
Namar kata kum ka seng ngim lah ban pdiang ïa ka jingkhot kaba ngi ïoh lyngba ki lad pathai khubor khlem kano kano ka jingïakut," u la ong.
“Kane kam mut ba kan ym don ka jingïasuk nangne shakhmat, hynrei ka jingkhang ka plié.
Ban pynurlong ïa kane ngin sa phah ka jingthoh kaba biang ryngkat ka jaka ka tarik bad ka por kaba kylluid bad kaba ïa biang lang sha u Bah Adelbert Nongrum khnang ban ïoh ban ïa phylliew jingmut bad ngi kyrmen ba yn da la mih na kane ka jingïakynduh ngin ïoh ïa ka khubor ba thiang na ka bynta ka jingmyntoi ka seng hi baroh kawei," la pynkut u kyrwoh.
Shillong, Jylliew, 16: U MLA jong ka KHNAM u Bah Adelbert Nongrum ha ka sngi Palei u la ïai ban ba ka jingthmu jong u ban resaiñ na ka kam President ka dei na ka daw ba u angnud ban wanrah biang ïa ka jingïasuk hapoh ka party bad ka kynhun ba la ïalam da u Bah Pyndap Saibon.
Haba pynshai ïa ka nongrim ba u dei u President jong ka KHNAM hapoh ka jingïalam jong u, u Bah Adelbert u la ong, “katkum ka shithi jong ka Election Commision of India (ECI) kaba la pynih ha ka 15 tarik, Naiwieng, 2018 la ithuh ïa nga kum u President jong ka KHNAM bad ïa ka ophis jong ka KHNAM ha Jaïaw Lansonalane.
Haba thmu ban resaiñ na ka kam President nga pynshong nongrim ïa ka jinglong President jong nga halor kane ka shithi.
’“Halor katei namarba la don ka jingmudui da i Bah Pyndap hapoh ka Election Commission bad Ingbishar Meghalaya High Court, ka Election Commission ka la ai hukum ba yn ym ithuh ïano ïano u ban soi ïa ka Form A bad Form B ha por ba thep kyrteng ïakhun elekshon," u la ong.
“Ka Form A bad Form B ka dei ka Form kaba u President jong kano kano ka seng u pynithuh ïa u kyrtong ïakhun elekshon kum u kyrtong ka seng ha ka por Elekshon.
Namar ba don ka jingmudui halor ka jingithuh jong ka Election Commission ïa nga kum u President, ka Election Commission ka ai da katei ka hukum kaba la pynduh ïa u kyrtong na Mawryngkneng ban ieng na ka KHNAM," u la ong.
“Kumba ka long mynta, nga shlur ban kam ba nga dei u President jong ka KHNAM namarba haduh mynta ka ECI kam pat pyndap ïa katei ka hukum ba la pynmih ha ka 15 tarik, Naiwieng, 2018," ula ong bad bynrap, ‘ka jingthmu jong nga ban resaiñ kum u President ka long ha ka nongrim ba shai kdar ban wanrah ka jingïasuk bad ym na kano kano kawei pat ka daw.
"“Ha ka jingshisha ngi la dei ban pynkhlaiñ ïa ka seng hynrei ngi la shu ïa bunkam sah hajuh shihajuh bad ban shu ïa bunkam sah ban pynksan haduh la shu pynklumar jingmut sah ki paidbah.
Kane ka jingpynklumar kam dei shuh ïa ka KHNAM nga ngeit phi ki paidbah phi tip kham bha ïano," la ong u Bah Adelbert.
Shillong, Jylliew 16 : Ki nongtrei jong ka Mawmluh Cherra Cement Limited ha ka sngi Palei ki la weng noh ïa ka jingïakhih kaba la ïaid mynta lai sngi, hadien ba ka sorkar jylla ka la kular ban bishar bniah mardor halor kitei ki mat jingdawa ba ki buh.
Haba kren bad ki lad pathai khubor, u President jong ka Mawmluh Cherra Cement Employees Union, Bah Shanlang Diengdoh u la ong, “Na ka liang ka sorkar ki la kyrpad ïangi ban weng shwa ïa ka jingïakhih na ka bynta shi taiew ban bishar bniah halor ki lai tylli ki jingdawa.
"Katkum ka jingong jong u, ki jingdawa kiba hakhmat eh ba ki nongtrei MCCL ki buh hakhmat ka sorkar ka dei ka jingsiew ïa ka tulop, nangta halor ka VRS nalor kiwei kiwei.
“Ki la kular ïangi ba kin sa pyntip sha ka sorkar bad hadien ba la ïoh ïa ka jingmynjur kin sa pyntip pat shangi.
Kumta na ka liang jogngi, ngi la shim ïa ka rai ban weng noh shwa ïa jingïakhih naduh mynta ka sngi, 16tarik u Jylliew," bynrap biang u President.
U la ong ruh ba kin ïai ap shwa na ka bynta shitaiew kumba la ong ka sorkar bad dei hadien kane kin sa shim pat ïa ka rai.
Katkum ka jingïathuh jong u, tang ka tulop lada ka sorkar ka siew man la u bnai kan poi beit kumba 1 klur ne tam khyndiat.
La ïathuh ruh ba la pyntip ïa ki ba na ka liang ki bor pynïaid jong ka MCCL ryngkat ki nongmihkhmat na ka thaiñ kin sa shong ïa ka jingïalang bad u Myntri Rangbah ha ka sngi Nyngkong.
Shillong, Jylliew 16 : Sa shisien pat ka jylla khamtam eh ka East Khasi Hills District ka la sakhi ïa ka jingkiew kynsan biang kiba ïabit thymmai ïa ka khlam COVID, hadien bun bun bnai ba la sdang ban kynjah jar.
Katkum ka jingpyntip na ka tnad ka Koit ka Khiah jong ka sorkar jylla, ha kane ka sngi Palei ki la don haduh 31 ngut kiba ïabit thymmai bad na kine haduh 23 ngut ki dei na East Khasi Hills, saw ngut na Ri Bhoi, 03 ngut na South West Khasi Hills bad iwei na West Khasi Hills kaba pynlong ïa ka jylla mynta ban don 42 ngut kiba ïabit ïa katei ka jingpang.
Haba phai sha ka East Khasi Hills, na kitei ki 23 ngut kiba ïabit thymmai, haduh 22 ngut ki dei kiba lap na kaba test bad iwei pat iba dang shu wanphai na shabar.
Na Ri Bhoi bad kumjuh na South West Khasi bad ruh na West Khasi Hills kine baroh ki dei kiba lap na kaba test.
Ka kyrwoh na ka sorkar ka ong ruh ba bun na kitei kiba ïabit thymmei ki dei ki khynnah skul kiba leit ban test ïalade namar ki hap ban shim bynta ha ka lympung NEHU Athletic.
La ong ruh ba kiba bun hi kidei ki bym don dak jingshitom ei ei bad ki don ruh ha ka met kaba koit kaba khiah bad mynta ki dang set slung ha la iing.
Kumta, na ka liang ka sorkar ka kyntu ïa ki paidbah ba kidei ban kynmaw ba ka khlam COVID kam pat kut satia bad ba donkam ban pyntikna ban pyndep ïa ka jingai tika kynthup ïa ki khynnah kiba la dap 12 snem shajrong.
“Ka jingai tika ka ïada na ka jingshitom jur, na ka jingshah sumar hospital bad wat na ka jingïap ruh," ong ka kyrwoh.
Kawei pat ka jingkyrpad na ka sorkar kadei ïa ki to kiba la noh ka rta ba kin shim ïa ki lad jingïada bad kumjuh ïa kiba hapoh 18 snem ka rta ba ki dei ban shim ïa ka tika ban ïada ïalade bad ruh ïa kiba haiing hasem.
La bthah ruh ïa ki paidbah ba ki dei ban bud pyrkhing ïa ki kyndon ban ïada na katei ka khlam kata naduh kaba deng ïa ki mask kat ha ki jaka ba ki leit khamtam eh ha ki jaka ba bun briew.
La ong ruh ba ka jylla ka la pynlong ruh ïa ka Genomic Survelliance ha Pasteur Institute man ka khep ban lap ïoh don kino kino kiba ïabit thymmai.
Kane ka long katkum ka kyrwoh ba la phah da i Kong RM Kurbah, IAS, Secretary jong ka tnad ka Koit ka Khiah ka sorkar jylla.
Shillong, Jylliew 16: Ka Meghalaya Pradesh Youth Congress (MPYC) mynta ka sngi ka la pynrem jur ïa ka sorkar India bad sorkar jylla ruh namar ka jingbym lah ban teh lakam ïa ka jingkiewdor ki marbam mardih, ka umphniang kali, ki tyndong ler shet jingshet bad kiwei pat ki jingdonkam kiba la pynlong ïa u paidbah ba duk ban mad jingeh kaba jur.
Ki nongïalam jong ka Seng haba ïakren bad ki nongthoh khubor mynta ka sngi, ki la ther ruh ïa ka sorkar jylla namar ka jingbym lah jong ka ban pynbiang ïa ki dawai dashin ha ki hospital bad ki jaka ai jingsumar sorkar ha kaba kiba bun hi ki nongpang bad nongshim dawai kin hap thied hi dawai na ki jaka die dawai namar ka jingbym shimkhia ka sorkar ban pynbiang dawai.
Ka MPYC ka la pynrem jur ruh ïa ka sorkar NDA, hadien ba ka Enforcement Directorate ka la khot hajir bad tohkit la lai sngi lynter ïa u nongïalam ka seng Congress bad u MP jong ka na Kerela u Rahul Gandhi halor ka kam pisa tyngka jong ka kot khubor National Herald kaba la long trai da ka Young India Limited kaba dei ka kompeni jong ka Congress.
U President ka MPYC u Samla Adrian Chyne Mylliem u la pynrem jur ïa ka sorkar BJP da kaba kynnoh ba kane ka jingleh ka sorkar BJP kaba synshar ïa ka ri ka long tang ka buit jong ka ban ïalam bakla ïa u paidbah ha ilekshon bad ka buit jong ka ban pynklet ïa u paidbah ban ïakren ïa ki kam kiba ka sorkar kam lah ban leh na ka bynta u paidbah nongshong shnong ka ri.
Shuh shuh na ka liang pat jong ka Samla Lakyntiew Sohkhlet ka la ong ba ka jingbym ler jong ka sorkar jylla ban treikam ka long ka daw bah jong ki jingeh kiba ki nongshong shnong ka jylla ki ïa kynduh.
Ka Samla Lakyntiew ka la ong ruh ba ka jingbym siew tulop ïa ki nonghikai, ka jingbym siew tulop ïa ki ASHA, ka jingbym siew tulop kaba biang ïa ki nongshet ja ka pynlong ba kin mad jingeh wat ban siew tang ïa ka bai ïing bad ka bai skul khun jong ki.
Ka Samla Lakyntiew ka la pynrem jur ruh ïa ka jingbym tuklar lem ka sorkar jylla ha kaba ïadei bad ka jingïakhih ki nongtrei bad nongbylla ha NEHU.Haba kren halor ka jingïakhih ki nongtrei ka MCCL ban dawa na ka sorkar ba kan siew thikna ïa ka tulop jong ki ka Samla Lakyntiew ka la ong ba namar ka jingbym shimkhia ka sorkar ban pynbha ïa ka rukom treikam ka MCCL ka pynlong ïa kane ka karkhana ban mad jingeh kumba ka mad mynta.
Shuh shuh ka la ong ba jin lada ka sorkar ka shimkhia ban pyntreikam ïa kane ka karkhana dei ki paidbah ka thaiñ Sohra kin pahuh ja bad biang kamai.
Haba ïadei pat bad ka jingpaw pyrthei ka jingtrei torti ïa ka paki(Building) jong ka Model College ha Patharkhmah na ka tu Samla Arkin Warjri u la ong ba ha ka jingshisha kat kum ki kyndon lei dei ban don ka lift hynrei ka sorkar kam buh satia kumba la bthah ha ki kyndon ba ka dei ban bud.
Shuh shuh u la ong ba ban poi sha kane ka jaka pule wat tang ka surok bad ki lynti synkien kim don satia"kam don jingmut ban shna tang ka ïing lada tang ki lynti ban poi sha ki jaka pule kim don" ong u Samla Arkin.
Haba kren pat halor ka jingkam u Myntri ka tnad pule puthi ka sorkar jylla u Ma Lahkmen Rymbui ba ka jingbym pass bha ki khynnah na ki skul sorkar ka dei beit ba ki khynnah kiba leit dei tang kiba ym ïoh skul shuh ban bteng ïa ka jingpule ha ki skul shimet u samla Arkin u la ong ba ha ka jaka ban kynnoh ïa ki khynnah skul ka Sorkar ka dei ban pynbiang shuwa ki ben bad ki kamra klas namar lada tang ka ben shong bad ka kamra klas kaba ki don ka long kaba jot rathai kumno hi ki kmie ki kpa kin phah skul kum ha kata ka jaka pule ong u samla Arkin.
Shillong, Jylliew 16: Ka jinglynshop bad ka jingpynsyier ka mei mariang ha kine ki 24 kynta baladep, ka la pynlong ïa ka sorkar ban thung sa ïa ki Regional Committee ban peit halor ki jingshah pynjulor ha kylleng ki Distrik jong ka jylla.
U Myntri Rangbah, u Conrad Sangma, haba u la ïoh khubor ïa ka shah pynjor ha kylleng ki jaka, u la thaw saw tylli ki Regional Committee.
Kawei ka Regional Committees kan kynthup ïa ka East Khasi Hills and Ri Bhoi Districts ban khlieh da u Myntri Rangbah Symbud, u Prestone Tynsong, Kawei pat kadei baroh artylli ki District ha Jaiñtia Hills ban khlieh da u Bah Lahkmen Rymbui, Myntri kam pohïing bad yn ïarap da u Bah Kyrmen Shylla, Myntri ka tnad Revenue.
Ka West, South West and Eastern West Khasi Hills District kan hap ha kawei ka Committee ban khlieh da u Bah Renikton Lyngdoh Tongkhar bad Committee jong ki District ha Garo Hills yn khlieh da u James Sangma, Myntri ka tnad ka Koit ka Khiah.
Ki MLA, ki DC bad ki SP na ki District kin long ki dkhot jong ki Committee.
U Myntri Rangbah u la bthah ba ki Chairman jong ki Committee kin leit peit ïa ki jaka ba shah ktah na ka jingpynjulor ka mariang bad ban ïakynduh khah khah ha ki District.
Ha kajuh ka por u Conrad u la bthah ïa ki DC bad ki tnad treikam bapher bapher ban peitngor bha ha kine ki 72 kynta ban wan.
DKUT KA SUROK LUMSHNONG: Hadien ka jingbom u slap ha kine ki sngi baladep, mynta ka sngi, ka surrok National Highway na Khliehriat sha Silchar, ka la dkut thui ha Lumshnong hajan ka khyrdop lum pisa.
Ka jingdkut kane ka surok, kadei hadien ba ka um kaba tuid na ki bynta kiba sha jrong ka la ksam thliew na shapoh bad ka surok ka la peit thliew haduh ban da dkut.
Artylli ki kali, kawei ka kali rit bad ka trok ki la hap ha katei ka jaka ba dkut.
Nalorkata ka surok ka la twa ruh na sha ka bynta ba long riat bad ym lait kali shuh ban ïaid bad ki paidbah nongleit jingleit ruh ki la sahkut noh rheng ha katei ka jaka.
Katkum ki khubor la ïathuh ba u draibar bad u handyman jong kane ka trok, ki la jah rngai.
ïap 4 ngut ha Nongspung: Kane ka jinglynshop ka mariang ka la ktah khamtam ha ka Shnong Nongspung, Mawphlang C&RD Block ha kaba kawei ka ïing ka la pra na ka jingtwa bad tuid kynsan ka khyndew sha kane ka ïing.
Ha kane ka jingjia saw ngut ki shipara ki la ïap, kiba dei ki khun jong i Kong Kesfulda Kharmyndai bad u Bah Nikstanlang Jyrwa.
Kine kiba khlad ki kynthup ïa iba 9 snem, 8 snem, 6 snem bad 4 snem.
Ine iba 8 snem i la khlad ha ka lynti ban leit sha Hospital.
Kiba la mynaw ki kynthup ïa u kpa bad 3 ngut ki khun.
Iwei i khun iba dang 1 snem 6 bnai, iba ha ka por ba twa ka ïing u dang thum u kpa, im shym la mynsaw.
Kane ka la jia ha ka por 10 baje ne 10:30 mynstep, katba ka kmie dang sainjaiñ shabar.
Kane ka jingjia ka la wanrah ka jingkyndit bad ka jingïam briew kaba jur ha ka Dong Laitlarem kaba don ha Nongspung.
Na ka liang u Myntri Rangbah ka jylla, u la pynpaw ka jingsngewsih kaba jur halor kane ka jingjia bad u la kular ruh ban ai jingïarap mar 4 lak iwei iwei kiba la khlad.
Ki bor jong ka mariang, ki la lynshop ruh sha South West Khasi Hills District, haba iwei i longkmie, iba kyrteng i Kong Hailsentinari Marweiñ, 25 snem ka rta, i la khlad noh na ka jingtwa khyndew ïa ka ïing ha Jashiar ha ka surok na Jakrem sha Mawthawpdah.
I Kong Marweiñ i dang shet jingshet ha ka por ba twa ka khyndew ïa ka ïing.
Ki khun jong i, arngut kim shym la don ha ïing ha katei ka por bad la ïathuh ba ki dang leit tong doh sha wah Rilang.
Ka jingjur u slap, ka la wanrah ruh ka jingshlei um ha kylleng kylleng ka jylla bad kumjuh ruh ka jingtwa ki surok ha kiba bun ki jaka.
Shillong, Jylliew 16: Ka Indian Meteorological Department (IMD) ha Shillong ka la maham ba ka jingjur slap ka lah ban dang ïai bteng ha ka jylla haduh ka 20 tarik mynta u bnai.
Ka daw ka jingjur u slap kadei namar ba ki lyer slap na sha duriaw Bay of Bengal naduh kine ki sngi baladep.
Shuh shuh ka IMD ka la pyntip ba ka jinghap slap mynta ka sngi ha kiba bun ki jaka jong ka jylla, ha kaba ka ki artylli ki jaka thew slap ha Sohra kidei kiba jur tam.
Ka Sohra ka ïoh 673.6 mm, ka RKM ka ïoh 680.8mm.
Kiwei kiwei ki jaka ki kham duna na kaei kaba ka Sohra ka ïoh slap.
KHANG KI SKUL: Ka tnat Pule Puthi jong ka Sorkar Jylla ha ka sngi Palei ka la pynbna ban ai shuti na ka bynta saw sngi kynthih ïa ki skul ha haroh kawei ka jylla Meghalaya hadien ba ka Indian Meteorological Department (IMD) MET Centre, Shillong ka la maham ba u lapbah lapsan uba jur un dang ïai bteng ban ther ha kane ka Jylla Meghalaya ha ki san sngi ki ban sa wan.
Kane kan long ruh ka sien kaba nyngkong eh ba ka tnat Pule Puthi jong ka Sorkar Jylla kan pynbna shuti ha ka aiom lyiur namar ka jingjur shaba palat u slap kaba la ktah ïa ka leit ka wan jong ki paidbah khamtam na ka jingtwa khyndew ha surok bad ka jingshlei um ki wahduid bad ki wahbah.
“Baroh ki skul kin khang khyrdep naduh ka 17 tarik, Jylliew haduh ka 20 tarik Jylliew, 2022," ong u kyrwoh ba la phah da u Commissioner & Secretary ka tnat Pule Puthi ka Sorkar Jylla u Dr.BDR Tiwari.
“La bthah ïa ki Deputy Commisioner ba kin long kiba peitngor ïa ka jinglong jingman ha kine ki sngi na ka bynta ban plie biang ïa ki skul hapoh ki district ki jong ki," ong u Dr.Tiwari.
Kane ka jingpynbna kan treikam noh mardor na ka bynta ka jingshngaiñ jong ka jingim ki khynnah skul tad haduh ban da pynbna da kumwei pat.
Nongpoh, Jylliew 17: Kum shi bynta ban plie lad plie lynti na ka bynta ki khun samla ka dong Ri Bhoi kiba don sap ha ka jingïalehkai Boxing, ka Ri-Bhoi District Boxing Association ka la rai ban pynlong da ka lympung ïalehkai ba ar sngi ba la tip kum ka ‘Ri Bhoi Boxing Championship’ na ka bynta ki khun samla ka dong Ri Bhoi.
Kane ka Ri Bhoi Boxing Championship kan sdang naduh ka 24 tarik u Jylliew bad yn pynkut ha ka 25 tarik u Jylliew 2022 ha NSCA Indoor Stadium Nongpoh.
Kumba la pyntip da u President ka Ri Bhoi District Boxing Association ka seng ka shim ïa kane ka sienjam ba nyngkong ka long na ka bynta ban ailad ïa ki khun samla ba ki sei madan ïa ki sap ki phong jong ki khun samla kiba don ïa ka sap ha kajingïalehkai Boxing bad lyngba ka jingdon kum kane ka lympung kan ailad ruh ïa ki khun samla ba kin pynleit por ym tang ban lait na ka jingdih ba sniew bad lada ki don shisha ki sap ki phong kan long ruh kum kawei ka lad aikam ai jam ha kane ka juk kyrduh kyrkam kyrduh jam.
Na ka liang ka Kong Marcia Dohliang, Secretary ka Association ka la pyntup ruh yn pynïalehkai ïa kane ka lympung ha ki kyndan jingkhia bapher bapher ba kynthup ïa ki junior naduh ka 30-33 kg, 38-40 kg bad na ka bynta ki senior kan long naduh ka jingkhia kaba 48-kg haduh 67 kg.
Ka Association lyngba u President, u Bah Sumarlang swer ka khot kawer ïa ki samla na ki dong bad ki thain bapher bapher ka Ri Bhoi ba kin wan ban shim bynta ha kane ka lympung bad ka jingwan shim bynta ki khun samla kan ai mynsiem ruh ïa ka Association ba kan dang lah ban kyntiew ïa ki sap ki phong ki samla kiba don sap ha ka jingïalehkai Boxing.
Ïa kane ka lympung ïalehkai ba la tip kum ka Ri Bhoi Boxing Championship la kyrshan lang ruh da ka ophis u District Sport Officer ka Ri Bhoi, pyntip u Bah Sumarlang Swer president ka Association.
Nongpoh, Jylliew 17: Ka tnad pulit jong ka Ri-Bhoi mynta ka sngi da ka jingsngew sarong ka la pynkup burom ïa u Alan Sun Marbañiang u ba dei uwei na ki rangïakhun kti ba paw ha ka jylla ba dei ruh kum u UBC ha ka tnad pulit ha Ri-Bhoi, hadien ba u la wanrah nam bad burom ïa ka jylla bad kumjuh ruh ka tnad pulit baroh kawei halor ka jinglah jong u ban khur 2 tylli ki takma rupa ha ka 44th National Arm Wrestling 2022 kaba dang shu long shen ha Hyderabad.
Ha katei ka jingpynkup burom la don ryngkat ruh da u Giri Prasad Superintendent of Police Ri-Bhoi District, K Prasad Additional SP, Bah S Pasleiñ DSP Headquarter, Bah G Marshillong DSP Traffic bad kiwei kiwei ki ophisar ka tnad pulit ha Ri-Bhoi.
Kum ban shu pynpaw ba u Bah Allan Sun Marbaniang u dei ruh u pulit UBC ha Police Reserve Nongpoh, bad u la leit ruh ban mihkhmat ïa ka jylla sha ka 44th National Arm Wrestling Championship 2022 kaba dang shu long shen ha Hyderabad ha kaba u la jop ruh ïa ki takma rupa ha ka jingïakhun 85kg Senior Men Category ha ka kti kadiang bad kamon (left and right arm).
Na ka liang ki heh pulit jong ka Ri-Bhoi kila pynpaw ka jingsngewkmen kaba khraw kaba long ka jingsarong ïa ka tnad pulit bad ka jylla baroh kawei bad ai ruh ka jingkitbok kitrwiang ba un dang lah shuh shuh ban wanrah ka nam bad burom ha kiwei pat ki jingïakhun ba kham heh.
Haba kren bad u Bah Allan Sun Marbañiang u la pynpaw ka jingsngewkmen kaba khraw ba u la ïoh ban leit shim bynta ha katei ka lympung bad ïoh ruh ban khur takma kaba long ka jingkmen kaba khraw ïa u bad ka jylla baroh kawei halor ka nam bad ka burom, bad mynta un leit ruh ban shim bynta ha kawei ka tournament ka ban sa long ha Gwalior kum ka jingpynkhreh ban leit shim bynta pat ha ka World Arm Wrestling Championship ban ïaknieh ïa ka nam lahduh ha ka pyrthei ka ban sa long ha ka ri Turkey ha u bnai Risaw.
Nongstoiñ, Jylliew 17: Ka surok na ïew Rambrai shaduh Umjaut kaba jngai tang kumba shi kilo mitar tam, ka la sniew sha ba palat u pud bad ka la buh ïa ki nongñiah kali ha ka jingeh kaba jur.
Katei ka surok ka dei kaba ki khynnah skul kiba leit pule ha St John Secondary & Higher Secondary School, kaba da ki spah ngut ki ïaid man la ka sngi.
Halor ka jingsniew jong katei ka surok u bah Aiman Pariong sordar ka shnong Khynrin haba ïakren bad u nongthoh khubor, u la ong ba katei ka surok ka dei kaba ki nongleit nongwan na ki thaiñ rimen, kata naduh ki thaiñ Mawdoh, Khynrin, Marok, Mawkhiat, Rynñiaw bad kiwei kiwei ki ïaid man ka sngi bad ki nongñiah kali kamai ki thnum ki ud, hynrei na ka liang u MLA um shym la pynsngew satia.
Shuwa ka elekshon, u MLA u la kular ba lada kin pynjop ïa u, un pynkylla rong iong ïa baroh ki surok ha ka thaiñ hynrei , ka jingkular kam shym la urlong wat haduh mynta ba la jan poi sa kawei ka elekshon.
Lada u MLA um leh ei ei hapoh shi bnai ki paitbah kim banse ban ïa mih bad maramot hi noh ïa ka surok.
Ym da don kam eh ban hikai ïa kiei kiei kiba sniew, hynrei ia kiei kiei kiba bha donkam ban da pynlut por bad durïap ban pynkhlaiñ ïa ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ïa kaba bha hynrei kaba sniew ka dang ïai ïoh jaka hi ha ka jingim.
Naduh ba dang rit ki kmie ki kpa katlah katïai ki ïai ban ïa ki khun jong ki ban im ïa ka jingim kaba bha bad ki pynlut bor pynlut sor ban pynïoh ïa la ki khun ia ki jinghikai kiba bha bad kiba lah ban kyntiew ïa ka jingim jong ki khnang ba kin long ki briew kiba bha ynda ha ba ki la san.
Wat ka Proverb ruh ka ong “hikai ïa u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ïa ka jingsniew ym donkam ban hikai, pynban ka long kaba suk eh ban bud ïa ka.
Bun na ngi ngim da buh jingkynmaw eh ïa ki jingjia ha ka jingim jong ngi bad khamtam lei ïa kiei kiei kiba bha bun sien ngi klet noh ïa ki.
Lada don mano mano ba la leh bha ia ki 99 sien hynrei ki leh bakla tang 1 sien ngi kloi ban klet lut ïa ki jinglehbha baroh bad ngin niew pynban ba kitei ki jinglehbha ki dei tang ki buit phon ban ïoh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ia ka jingim jong ngi ki briew.
Ha kine ki sngi ngi ïohi ba ka long shisha kumta bad kiba bun ki peit bad kham bat pynban ïa ka jingbakla ne ka jingduna jong kiwei bad kane ka pynlong ïa kiba bun ban duh noh ïa ki jingmyntoi kiba kham bha bun shah bad ia ki jingisih bad jingiabein iwei ia iwei pat.
Kawei ka jingduhnong jong ka pateng bynriew ka long haba ngi ïa peit bad ïathew palat ïa ka jingbakla ne ka jingbymbiang jong kiwei.
Kane ha ka jaka ba kan wanrah ïa ka jingïatei bad jingmyntoi ka wanrah pynban ïa ka jingjot jingpra ha ka long iing longsem bad ruh ha ka imlang sahlang.
Kum kine ki kam ki dang ïai jia wat ki jaka ba la ñiew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi ñiew ïa lade ba ngi kham bha ban ïa kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ïa kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ïa kiwei.
Ha ka jingshisha ka jinghikai babha ka hikai ba kumno ngi dei ban ñiew ia kiwei pat ki kham bha ban ia ngi khnang ba kin lah ban khring ia ki sha lynti jong ka jingbha.
Ka jingñiew ïa kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingïatei bad wanrah ïa ka jingïasngewjan iwei ïa iwei pat.
Kat kum ka bor pyrkhat paidbah hi ym don kiba kwah ban pyntroiñ ïa kano kano ka jingpyrkhat babha ban tei ïa ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh ha kiwei kumba phi kwah ba kiwei kin leh ïaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ïa ka rai pyrshah ïano ïano khnang ba kin poi sha ka jingthmu kaba bha da kaba siew kylliang da kaba bha ïa kaba sniew bad dei kane keiñ ka nongrim kaba ngin lah ban ïatei iwei ïa iwei pat.
Namar la ïohi ba ha kine ki sngi ka pyrkhat pyrdaiñ hapdeng ki briew ka khim bha bad kim pyrkhat than eh ïa kiwei hynrei tang ban pynkiew skong beit ïalade.
Kumta wat la ka jingsniew ka kham khring, hynrei ym dei ban ailad ïa ka bad dei ban tem ïa ka da ka jingbha.
Lada shi sien ka jingpynphai kylla da kaba bha ia kaba sniew i kumba ka phiel, hynrei khlem pep ha kawe ki ka sngi ka jingbha kan jop beit ïa kaba sniew bad kane kan wanrah ïa ka jingkylla ha ka jingim jong ngi bad ruh ha ka imlang sahlang baroh kawei.
Shillong, Jylliew 17: Ka kynhun ïalehkai jong ka Malki ka la mad ia ka jingshah rem kaba haduh 3-0 kol ha ka Ryntih, ha ka jingïakhun kaba itynnad bha jong ka Shillong Premier League kaba long hynne ka janmiet had madan Third Ground, Polo.
Na kitei ki lai kol, ar kol kidei kidei kiba la thep ha ka kylla step, kata lyngba u Badon Kupar Marbaniang uba la ïoh ban pynkhih jar ha ka minit kaba 15 bad ka kol kaba ar pat dei lyngba ka shut penalty hadien ba uwei na ki rangïalehkai ka Malki u la kum pyndei da ka kti ïa ka bol ha phyllaw kol la jong.
Haba ïoh ïa kane ka kabu, u kapten ka kynhun, u Hardy Cliff Nongbri khlem bakla u la ïoh ban pynkhih jar ïa ka kol kaba ar ha ka minit kaba khatduh jong ka kylla step, kata ha ka minit kaba 45.
Ka jingïoh Red Card noh u Heisnoki Syngkon jong ka Malki ha ka minit kaba 44 jong ka kylla step ka la dei kawei pat ka dawbah kaba la ktah bad pynduh mynsiem haduh katta katta ïa ka kynhun baroh kawei.
Katei ka kynhun watla ki hap ban ïakhun noh tang 10 ngut pynban ki la ïakhun borbah bad don ruh katto katne tylli ki kabu ba ki ïoh ban pynsyier ïa ki rangap dien jong ka liang pyrshah.
Hynrei na ka liang ka Ryntih da kaba shim kabu ïa ka jingduna briew, ka la nang pynstet ïa ka rukom ïalehkai bad dei tang ha ka minit kaba 64 ka la ïoh biang ban thep sa shi kol lyngba u Badon Dupar.
Hadien kane ka jingïakhun ka la long noh shiliang hadien ba ka Ryntih ka la ïoh ban tehlakam khambun na ka jingïalehkai.
Haba phai pat sha ka Malki, kane ka kynhun shipor watla ka ïalehkai tang10 ngut hynrei kam shym la duh mynsiem pynban ki ïakhun tyngeh ban ïoh thep kol bad dei kane ka mynsiem ïakhun ba ka Ryntih pat ka la ïoh ban shim kabu ban pynpra ïa ka kynroh ba skhem jong ki rangap dien.
Dei ha kum katei ka por ba u Khongjoh ha ka por bym poi pyrkhat u la ïoh ba pashat ïa ka bol sha u Badon Kupar bad une u rangïalehkai ruh khlem bakla u la shu pyndep suk ïa ka bol sha kol.
Na ka liang u Badon u la dei ban ïoh thep hat-trick ha kane ka sngi ha ka minit kaba 87 hynrei ka bol kaba u ïoh suk u khlem lah satia ban pynpoi sha kol.
Ka Malki ruh ha ki minit kaba khatduh ka la ïoh katto katne ki kabu hynrei ki rangthep kol jong ka kim shym la satia ban kiar na u rangap kol ka Ryntih.
Ka jingïakhun ha ka janmiet sngi Saitjaiñ pat kan long hapdeng ka Mawkhar pyrshah ïa ka Rangdajied United ha ka por 4 baje janmiet.
Nongstoiñ, Jylliew 17: Watla ka jingbuh ki speed breaker ba la shna da ka PWD ha Jeidohkroh shuwa ban poi ha ka bynta ba long khonwaiñ bha, ka la pynduna ïa ka jingkyllon jong ki kali ha katei ka jaka.
Hynrei ka buh jingma pat ïa ki kali kiba kit jingkit kiba hiar na Shillong bad ki ba kiew na Nongstoiñ, namar kitei ki speed breaker ki kynjang palat.
Ha katei ka jaka, hynne ka step ha ka por kumba shiphew shiteng, kawei ka trok kaba kit jingbam kum ki chips bad biskit kaba thumu ban leit buh sha Nongstoiñ, kaba don ïa u registration number AS 01.
HC 4259, kaba la ñiah da u Vinoy Sinha u ba shong ba sah ha Karimganj District Assam, ka la hap sha poh ka kynroh bad ka la kylla lyndang.
U Vinoy Sinha haba ïa kren bad u nongthoh khubor ha katei ka jaka, u la ïathuh ba ha ka por ba dang jur bha u slap bad haba la poi ha katei ka jaka, u la ïaleh ban pynsuki ïa ka kali.
Hynrei, na ka jingbym treikam bha shuh ka break, ka kali kam suki bad ha katei ka por kawei ka maruti kamai kaba wan na shaphang Nongstoiñ ka la poi hajan, kumta u la pynphai ïa ka kali shaphang kadiang bad ha katei ka por ka la kylla lyndang.
Nongstoiñ, Jylliew 17: Ka Vocational Training Centre, Manai, ïa kaba la seng kum shibynta ban kyntiew ïa ka kam ri jingri ha ka jylla Meghalaya, khamtam eh na ka bynta ki nongshong shnong jong ki lai tylli ki Distrik ka jylla, kata ka West Khasi Hills, Eastern West Khasi Hills bad South West Khasi Hills, kan pynlong ïa ki prokram ai jinghikai halor ka kam ri sniang, ri syiar, ri blang bad ri masi khem dud, naduh u bnai Jylliew mynta u snem haduh u bnai Lber jong u snem u ban wan.
Na ka bynta ki jingtip kiba bniah shaphang kane ka prokram hikai ri jingri, ki paidbah nongshong shnong ki lah ban leit mih sha katei ka centre kaba don ha Manai, Eastern West Khasi Hills District.
Ïa kane la pyntip paidbah da I District Training Officer, Vocational Training Centre, Manai Eastern West Khasi Hills District.
Nongstoiñ, Jylliew 17: Ka St Joseph Higher Secondary School Nongkasen kaba don ha Eastern West Khasi Hills District, kum shi bynta ban ai mynsiem bad pynshlur shuh shuh ïa la ki khynnah skul, ha ka sngi thohdieng ka la pynkup burom ïa la ki khynnah kiba la pas bha mynta u snem, ha kaba ka skul ka la pynlong da ka jingïalehkmen ha katei ka skul.
Katei ka jingïalehkmen ka dei kum ka ban pynsngewbha ïa khynnah skul, namar baroh ki khynnah kiba don haduh 108 ngut kiba na ka klas X bad XII bad kiba la thoh ïa ka eksam, ki la pas lut baroh khlem don ba pheil wat tang uwei ruh.
Napdeng kitei ki 108 ngut, na ka klas XII, 12 ngut ki la long ba nyngkong, 20 ngut kiba long ba ar bad 9 ngut kiba long ba lai.
Hynrei na ka klas X pat 18 ngut kiba la long ba nyngkong, 27 ngut kiba long baar bad 22 ngut kiba long ba lai kynthup ruh ïa ki khynnah kiba la ïoh distinction ha ki sobjek bapher bapher.
U Fr Rolandus Lyngdoh Principal ka St Joseph Higher Secondary School Nongkasen, haba ai jingkren kum u kongsan, u la ong man la u snem ki khynnah na kane ka skul ki ju pas bha.
Hynrei mynta ka kynti ka la long kaba phylla bad ka dei ruh ka sien kaba nyngkong, ba kin pas lut baroh naduh ki klas X bad klas XII bad ka dei shisha ka ka jingtreishitom ki nonghikai baroh ryngkat ka jingïatreilang ki khynnah skul.
Kiwei kiba la ïadonlang ki long u Fr John Albert Ryntathiang, babu Mesalin Lyngdoh Mawlot, babu Sylvester Mawleiñ bad kiwei kiwei ki nonghikai jong katei ka skul, kynthup ruh ki khynnah skul jong ka St.Joseph Higher Secondary School Nongkasen baroh kawei, kiba la ïashimbynta shitrhem da ki jingshad bapher bapher.
Ka skul kum ka dak ka jingai burom bad ka jingpynkup burom, ka la ïoh ruh ban sam ïa ki syrnod sha kitei ki khynnah kiba la pynïoh burom ïa ka skul ha ka District hi baroh kawei.
Ka jingpas bha jong ki khynnah kane ka skul ka long ka jingkmen ia ki kmie ki kpa kiba ju angnud ban iohi ia ka jingkiew shaphrang jong kane ka skul ha kiba bun ki liang khamtam ka dei ruh ka skul mishon ba la pyniaid da ka Balang Catholic.
Katkum ka jingsngew jong ki kmie ki kpa ki pynpaw ba ka jingpas bha jong ki khun ki jong ki ha une u snem ka dei hi ka jingaiti lut jong ki nonghikai bad ka jinglen lade, ka jingminot thop jong ki khun kiba la angnud ban ia kynjoh lem sha ka jingnang jingstad ha kane ka juk stad kaba manla ka longing longsem ka angud ban don ia ki khun kiba la nang la stad.
Mawkyrwat, Jylliew, 17: U Myntri jong ka tnad umbam umdih ka Jylla Meghalaya uba dei ruh u Nongmihkhmat ka Mawkyrwat Constituency, bah Renikton Lyngdoh Tongkhar bad u ba bat mynta kum u Chairman jong ka Regional Committee (RC) West, South West bad Eastern West Khasi Hills District ha ryngkat u bah Brolding Nongsiej, Myntri sorkar jong ka Water Resource da ka mynsiem jong ka jingsngewkhia bad jingkitkhlieh mynta ka sngi ka 17 tarik Jylliew, 2022 ki la hiar da lade ban peit bad jurip ïa ki katto katne ki bynta kiba la shah ktah na ka daw jong ka jingwan u slap u jur.
Ha kane ka jingleit jurip ki la leit ruh ban jngoh ïa ka surok kaba la shah pynjulor ha ka mariang ha kaba ki la twa bad dkhut kata ha ka shnong Rngi Sawlia kaba hap ha ka Eastern West Khasi Hills District kaba dei ka surok kaba pynïasoh ïa ki lai tylli ki district kata ka West, Eastern West bad ka South West Khasi Hills District bad kumjuh ruh ïa ka jingdkut ka surok kaba dei ïaid ha shnong Ngunraw, South West Khasi Hills District.
Haba kren sha ki lad pathai khubor u bah Renik u la ïathuh ba kane ka dei ka jingleit jngoh kaba nyngkong eh hadien ba la dep ban thaw hynnin ka sngi ïa ka Regional Committee ba dei peit ïa ki kam shah pynjulor ha ka mariang, u la ïaroh ïa ki Engineers kiba la shimkhia ban peit ba ka surok ka long kaba lah ban ïaid kali bad kyntu ruh ba kin leh kham kloi ban maramot ïa ka surok na ka bynta ka jingsuk ki paidbah.
Ha ka jingleit jurip ïa surok ka ban leit sha shnong Ngunraw, u bah Renik u la kular ba un sa thaw ki lad ki lynti ban ïa kren bad ka ophis PWD (Roads) ba da kano ka lad yn leh nangne shakhmat khnang ba kan nym buh jingeh ïa ki paidbah ha ka ïaid ka ïeng ne ban leit sha kiwei ki jaka na ka bynta ki jingdonkam.
U la ong ruh ba da ka jingdkut jong kane ka surok ka la long shisha ka jingduh nong kaba khraw ïa ki paidbah nongshong shnong jong ka shnong Ngunraw namar ki don tang na kane ka lynti ba ki lah ban ïaid ne pyndonkam manla ka por.
“Lada ka long ynsa pyndap biang da ka khyndew ïa kane kaba la twa hynrei lada kam i long shuh ynsa thaw lad ban pynshna noh da ka jingkieng", ong u bah Renik hynrei ban leh ïa kata kata ka shong ha ka jingïakren ïa pynbeit bad pynïaid shakhmat ïa ka kam.
Ha kane ka sngi la synranlang ruh u Superintendent of Police, South West Khasi Hills District, bah B.J.Laloo, MPS, u Deputy Superintendent of Police, South West Khasi Hills District, bah W.L.Nongpluh bad kumjuh ruh kiwei ki ophisar sorkar jong ka tnad PWD (Roads).
Mawkyrwat, Jylliew 17: Ka sorkar Meghalaya lyngba ka Regional Committee (RC) ba la lam khmat da u bah Renikton Lyngdoh Tongkhar kum u Chairman jong ka West, South West bad Eastern West Khasi Hills District u ba dei ruh u Myntri ka tnad umbam umdih jong ka Sorkar jylla mynta ka sngi ka 17 tarik u Jylliew, 2022 u la pynbna ban ai jingïarap pisa sha kawei ka longïing hapoh shnong Jashiar, South West Khasi Hills District.
Katkum ka jingïathuh jong u bah Renik la ong ba kane ka jingïarap ne relief kaba kot haduh T.4/- lak tyngka bad ïa kane la mang kyrpang ïa ka longïing jong ka kong (L) Hailsentinari Marweiñ, 25 snem kaba la duh ei noh ïa ka mynsiem briew na ka daw jong ka jingtwa khyndew ha ka shiteng jong ka 16 tarik u Jylliew, 2022 ha ka por kumba 12:30 ei ei.
U bah Renikton Lyngdoh Tongkhar kum u Chairman jong ka komiti haba kren ha ka jingïalang ba lyngkot u la pynpaw ba da ka mynsiem jong ka jingsngewlem, ka jingsngewkhia bad jingsngewsynei na ka bynta kane ka longïing kaba la mad ïa kum kane ka jingjia ba ki la duh noh ïa la ka jong ka kmie ha ka shi khyllip mat ha kaba kane ka la long ka jingduh nong kaba khraw khamtam eh ïa ki khun ki kti.
“Kine ki jingjia kim dei ki jingjia ba shu jia ryngkhat hynrei U Blei hi u la buh ne bynta ïa ka jingim jong ngi ki briew bad ngim dei ban sngewphylla ïa kata", ong u bah Renik.
Hooid! ha ka jinglong briew hi ngi don ka jingïam ne sngewsih kthang namar ka jingduh noh ïa kiba ieit ba thoiñ hynrei kyrmen skhem ba U Blei Trai Kynrad na jrong Un nym ieh noh ïa ki khun ki kti, ïa u lok bad kumjuh ruh ïa kiba ha ïing ha sem baroh hynrei Un ïai pyntngen bad ïai don lem bad ki ha ka jingim jong ki kaba manla ka sngi.
“Ngam sngewlah ngeit haba nga la leit ban peit ïa ka jaka ba twa ne shah rong ka ïing, hynrei kine baroh ki dei ki jingbuh beit buh ryntih da U Nongthaw", ong u bah Renik.
U la ong ruh ka jingwan jong ki mynta ka sngi ban sngewlem halor kane ka jingjia ka dei ruh shibynta ban pynbna ban ai jingïarap kaba la mang kyrpang na ka Sorkar.
Kumta u la buh ka jingkyrpad ïa ka District Administration ba kan sa leh bad pynbit pynbiang ïa ki jingdonkam baroh khnang ba kane ka jingïarap lyngba ka sorkar ka dei ban poi ha kane ka longïing.
Ha kajuh ka por u la pynpaw ruh ka jingkhublei na ka bynta ka shnong ka thaw, kiba ïa dei jingdei baroh bad kane ka longïing kaba don ka jingjia ba sngewsih ha kaba ki la ïarap sngewlem ha kum kane ka por ba donkam eh namar da ka jingïatreilang yn lah ban leh ïa kiei kiei baroh.
Ha kane ka sngi la ïa donlang ruh ka Deputy Commissioner, South West Khasi Hills District, kong C.Kharkongngor, IAS lem bad u Superintendent of Police, South West Khasi Hills District, bah B.J.Laloo, MPS, u Deputy Superintendent of Police, South West Khasi Hills District, bah W.L.Nongpluh bad kumjuh ruh kiwei ki ophisar sorkar.
Nongpoh, Jylliew 17: Da ka jingsngewsarong kaba khraw halor ka samla Laniewkyrpang Nongrum kaba la ioh rung sha ka thup jong ka top twenty ha ka SSLC examination 2022 ha ka kyrdan kaba phra, ka National People Youth Front, Umroi Block mynta ka sngi ka la pynkup burom ïa kane ka samla halor kate ka nam bad kaburom ba ka la wan rah ïa ka thain bad ka Umroi Constituency hi baroh kawei.
Na ka liang ka NPYF Umroi Block, ka la shim kane ka sienjam ban leh burom ïa katei ka samla ka dei halor ka jingjop jongka ba ka la wan rah ïa ka nam bad ka burom da kaba ka la pas bha ha katei ka SSLC examination ban ioh rung ha ka thup jong ka top twenty ka SSLC examination 2022.
Ïa kane ka jingpynkup burom la pynlong ha ka ingsah jong u MLA barim ka Umroi, u Ma Ngaitlang Dhar ha Umroi Nongrah bad ha kane ka jingpynkup burom nalor ka jingdon lang ka samla Laniewkypang Nongrum bad ki kmie ki kpa jongka, la sakhi lang ruh da ka jingdon lang u President ka NPYF Umroi Block, u Bah Pynhun Rynghang, u Samla Damanbait Bha Lamare, u Samla Pyndap Wahlang, President ka NPYF Ri Bhoi District bad kynthup kiwei ki nongïalam bad ki dkhot ka NPYF na Umroi Block.
Ha kane ka sngi ba la pynkup burom, ka NPYF Umroi Block ka la ai sngewbha ruh da ka Laptop bad ka jingai sngewbha (Memento) sha kane ka samla kum ka dak ka jingsngewnguh bad ka burom ba ka la wan rah ïa ka dong bad ka thain bad khamtam ka nuksa ba bha na ka bynta kiwei ki khun samla ba ka la pas bha ha kane ka exam kaba long shisha ka jingsarong na baroh ki liang.
Haba kren ruh ha kane ka sngi, na ka liang u President ka NPYF Umroi Block, u Samla Pynhun Rynghang, u la ong ba ka daw kaba la pynlong ïa ka NPYF Umroi Block ban leh burom ïa kane ka samla Laniewkyrpang Nongrum, ka dei halor ka nongrim ba ka la wan rah ïa ka nam bad ka burom bad ka jingwan shakhmat eh ha kane ka exam SSLC examination 2022 ka long ruh ym tang ka burom ïa ka ing ka sem bad ka skul, hynrei ka long ruh ka jingai mynsiem ïa kiba bun ki khun samla ka thain Umroi bad ha ka District hi baroh kawei.
Jowai, Jylliew 17: Ka jingpyndonkam ïa ki pla plastic bad kiwei de ki jait tiar plastic kiba tang shisien pyndonkam yn khang noh naduh ka ka 1 tarik u Naitung 2022 iathuh ka khubor ba la pyllait da u Deputy Commissioner jong ka West Jaiñtia Hills District mynta ka sngi.
Ki jait tiar plastic kiba la khang ban pyndonkam ki kynthup ïa ki jingpynkhuid shkor, ki balun, ki lama plastic, ki jingbat mit mit, ki jingbat ice cream ki thermocol kiba pyndon kam ha ka jing pynriam pynbeit.
La khang ruh ban pyndonkam ïa ki plate plastic, ki pela ki siang plastic, ki tari, ki pipe jingdih, ki jingsong, ki synduk thep bam thiang, ki invitation card, ki jingsong sikret bad kiwei kiwei kynthup ruh ïa ki PVC banner kiba duna ïa ka 100 micron.
Na ka liang jong u DC ula bthah ruh ïa u CEO jong ka Jowai Municipal Board, ki Inspector ka tnad Supply bad baroh ki BDO ban pynlong ïa ka jingai jinghikai pynsngewthuh sha ki paidbah halor ka jingsniew kaba mih na ka jingpyndonkam ïa ki tiar plastic.
Ha kajuh ka por u DC ula kyntu ruh ïa ki paidbah ba kin kiar na kane jingpyndonkam ïa ki plastic kiba pyndonkam tang shisien bad ruh ban don ka jingïatrei lang bad ki bor pynïaid District khnang ba yn lah ban pynduh syndon ïa ka jingpyndonkam ïa ki tiar plastic napoh jong ka District.
Lyngba kane ka hukum na ka liang jong u DC ula aibor ruh ïa ki ophisar sorkar ban pynlong ïa ka jingkhynra ïa ki dukan ha kano kano ka por khnang ba yn lah ban pynsangeh shi syndon ïa ka jingpyndonkam ïa ki kynja plastic ha ka District.
Nongpoh, Jylliew 17: Uwei nongshong ba nadien jong ka Scooty u la khlad noh ha shen bad u nongniah katei ka Scooty u la mynsaw, kaba dei hadien ba kawei ka Trok ka la wan ban tynrah kynsan katba ki dang thmu ban phai ïa ka Scooty na na u Divider uba don ha ka shnong Dulongnar ba hap ha ka surok NH-6 ha Ri Bhoi District.
Kane ka jingjia ka la jia hynnin ka miet ha ka por 10.20 pm ha Dulongnar, ha kaba la pyntip ba kitei ki ar ngut shi paralok ki dang wan na ka Scooty na ka thain Mawtnum bad ki thmu ban wan phai biang sha Mawtnum, hynrei katba ki dang thmu ban phai ïa ka Scooty ha ka U-turn ka trok ka la tynrah kynsan ïa katei ka scooty ba u nongshon nadien (Pillion)u la ïap noh ha shen bad utei u nongniah Scooty u la mynsaw.
Katei ka Scooty ka don ïa u number AS 17 F – 1024 ba la niah da u Bashemphang Swer (25) ryngkat bad u Stephan Raji (33) ba shong nadien bad uba la duh noh ïa ka la jingim bad katei ka trok pat ka don ïa u number ML 05 G – 5662 ha kaba u driver hadien katei ka jingjia u la phet rieh noh ïa lade.
Katkum ka tyllong khubor ba la ioh lum da u Nongthoh Khubor, la ong ba na ka liang ki pulit ki dang pynlong ïa kajingtohkti kaba bniah halor kane ka jingjia bad ïa ïa utei u samla ba la khlad noh la pyndep ban leh ïa ka postmortem examination kaba dei katkum ka kyndon aiñ.
Khliehriat jylliew 17: U District Magistrate jong ka East Jaiñtia Hills District, mynta ka sngi u la pynmih biang ïa ka hukum ba la pynjari da ki kyndon aiñ 144CrPC ha ka surok national highway-6 ha East Jaiñtia Hills District, ha kaba la hukum ba ki kali heh bad ki kali kiba kit khia palat ïa ka 3 ton kim lah ban ïaid na kane ka surok na Lumshnong kaba don hajan ka Tool gate Plaza kaba hajan ka Lad Brichyrnot.
Katkum ka hukum la shah tang ki kali rit ban kiba kit duna iay ka 3 ton ka jingkhia ban iaid lyngba na ka surok na Lumshnong, la maham ba ki kali heh kim dei satia ban iaid na kane ka surok bad lada don kino kino ki kam ba kyrkieh ne ban pynpoi ïa ki mar kiba donkam kyrkieh, la bthah ba kin wadlad noh da kawei ka lynti, lane ki lah ban shu ïa phah kit kylliang noh da kiwei pat ki kali, namar ïa ki kali heh yn shah shuh ban iaid tat haduh ban da dep lut ïa ka jingmaramot ne shna ïa ka surok.
Kane ka hukm kan treikam noh mardor tat haduh ban da pynbna da kumwei pat.
Katkum ka hukum la ong ruh ba ka jinglong jingman ka surok ha Lumshnong bad ha kiwei kiwei ki bynta jong ka surok ka buh jingma ïa ki nongleit nongwan.
Na ka liang ki bor synshar district jong ka East Jaiñtia Hills District, ki pynkynmaw ruh ïa kito kiba iaid lyngba da ki kali rit ba ki dei ban da long adkar bad ïaid phikir bha haba iaid lyngba na kane ka surok NH-6.
Sohmynting, Jylliew 17: Ka Village Natural Resource Management Committee (VNRMC) ha ryngkat ka jingïatreilang bad ka Dorbar Shnong Sohmynting ha kane ka 11 tarik mytnta u bnai kala rakhe ïa sngi pynneh pynsah mariang ne ka ‘World Environment Day 2022’.
Ha kane ka sngi la pynlong ïa ka jingthung ïa ki tynrai dieng bad sam ruh ïa ki tynrai dieng sha ki skul bad kumjuh sha ki Balang hapoh jong ka shnong, la sdang ïa kane ka sngi lehkmen da ka jingïakop Drawing & Painting ba la shim bynta da ki khynnah skul ha ka por mynstep halor ka Theme “Only One Earth".
Katba ha ka por 10 waje mynstep la don ka prokram jingïalang ha Community Hall jong ka shnong ba la pynïaid da u Chairman ma Heibormi Lyngdoh Chairman VNRMC la ïoh ruh ka jingklam pdiang pdiang na ka kong Prety Suting Secretary VNRMCU ma Lam Pohktai District Officer Soil & Water Conservation Jowai kum u kongsan ula kyntu jur ïa ki nongshong shnong ba kin sumar bha ïa ka mei mariang, khnang ban lait na ka jingshit ka pyrthei ne ka Global Warming, ula ong ba donkam bha ban thung ïa ki dieng ki siej hapoh ka shnong ka thaw.
La ïoh ruh ka jingkren na u symbud kongsan ma Carmel Suchiang Range Officer Soil & Water Conservation Thadlaskein Range, uba la pynsngew ba donkam ban pynneh pynsah ïa ki dieng bad ba ym bit ban thang ïa ki khlaw lane pom pathar ïa ki dieng.
U Waheh Shnong ma Lephing Pyrtuh haba ai jingkren uba batai shaphang ka jingdonkam ban pynneh pynsah ïa ki sawdong sawkun jong ka mariang naduh ki khlaw ki btab bad ki mard ba bun jait bad kane kan urlong lyngba ka jingthung ïa ki dieng.
Kiwei de kiba ai jingkren ki long u ma M.L Pyrtuh General Secretary Shnong bad u ma Ebormi Langshiang.
Ha kane ka sngi la sam ruh ïa ki khunsam sha ki nongjop ha Drawing & Painting, katba ïa ki kyntien ai khublei la ïoh na u ma Jerry Suting uba la ai ka jingïaroh ïa ki member jong ka VNRMC kiba la trei met bad mynsiem ban pynlong ïa kane ka porgramme kaba jop khamtam ïa ki khynnah skul, ki rangbah na ki Balang bapher bapher ki nonghikai, ki Aganwadi, ki ASHA, bad baroh ki ïa don bynta lang.
Jowai, Jylliew 17: Katkum ka khubor bala pyllait da u General Secretary ka Seiñ Raij Jowai mynta ka sngi la ïathuh ba ka jinglehkmen Behdeiñkhlam jong ka Seiñ Raij Jowai kaba la ñiew kum kawei na ki State Festival kan sdang naduh ka 11 tarik jong u Naitung bad kan kut haduh ka 14 tarik u Naitung mynta ka snem.
Ula ïathuh shuh shuh ba ha kane ka jingrakhe Behdeiñkhlam mynta ka snem kan ïahap ruh bad ka jingrakhe ïa ka jinglehburom ïa ka jingdap 75 snem ka jingïoh laitluid ka Ri India bad kumjuh ruh ka jingdap 50 snem jong ka jingïoh jylla ba pura ka Meghalaya.
La khot la wer lang ïa baroh ki khun ka niamtre bad ïa ki nongshong shnong ka jylla ban wan sakhi lem ïa kane ka Behdeiñkhlam 2022 ha nongbah Jowai.
Khliehriat jylliew 17: Ka KSU East Jaiñtia Hills District Unit hadien ka jingïoh bat u Secretary shnong jong ka shnong Kuliang ïa ki 11 ngut ki khar Bangladesh ki ba kynthup 4 ngut ki kynthei kiba thmu ban rung beaiñ sha ka jylla Meghalaya ha ka janmiet jong ka 16 tarik u Jylliew 2022, kumta na ka liang ka seng ka la buh jingkylli hakhmat ka tnat pulit ka Sorkar jylla ba balei kam lah ban teh lakam ïa ka jingwan rung beaiñ jong kine ki khar bangla sha ka jylla.
Ka seng ka la ong ba kine ki khar Bangla ki la ïoh lad ban rung beaiñ shapoh ka jylla Meghalaya dei lyngba ki dalal khasi ki ba btin lynti bad ïalam ïa ki, la ong ruh ba katkum ka jingïoh jingtip la tip la ong ba kine ki khar Bangladesh ki la thmu ban hiar riehtngen ne sah ha ka shnong Ladrymbai bad ïa kine ki briew la phah noh sha Umkiang Patrol Police Post bad la ai FIR noh da u Secretary shnong Kuliang ha kaba la synran lang ha katei ka por da u Samla Phanuel Tongper uba dei u Environment secretary ka KSU EJHD bad ka jingïadon lang i Kong Deiwi Tongper President ka STIEH.“Kum ban shu pynkynmaw ba dang shen ha kine ki sngi ba la leit noh ka KSU East Jaiñtia Hills District Unit lyngba ka shnat treikam jong ka ka KSU Khliehriat Unit ka la ïoh ban bat ïa ki khar bangla hadein ba la lait na ki kti jong ka seng hi na Lumshnong bad ka la ïoh ban bat ïa shi kali ki Khar Bangla kiba thmu ban buhai shnong sha ka Bri u Hynñiewtrep bad ruh ïa kine ki briew la thmu ban pynhiar ha ka shnong Ladrymbai hi bad kumjuh ïa kine ki briew la btin lynti da ki dalal ki ba dei hi ki Khasi.
Na ka liang ka seng ka pynrem jur ïa kane ka jingbym lah ka tnat infiltration lyngba ka tnat pulit ban tehlakam lane ban peit pyrman ïa ka jingrung beaiñ kum kine ki jait briew.
Ka seng ha kum kine ki jingjia ba khah khah ka pynpaw sha ka sorkar jylla ba ka Inner Line Permit hi kan dei ka stieh ba khlaiñ ban tehlakam ïa kum kine ki jingjia.
Ka seng ka la ban ruh ba hato kitei ki infiltration check gate kin dei tang ban ki phalor na bynta ki trai ri trai muluk hynrei ym ïa ki bar jylla bad bar ri.
Ka jingtlot bor ka tnat pulit ban peit pyrman ïa kum kine ki jait jingjia ka pynduh jingshaniah ïa u paidbah ka thaiñ bad ka jylla hi baroh kawei, ong ka Seng.
Ka seng ka ban sa shisien ba ka jingïoh bat ki dkhot ïa kine ki kahr Bangla ha kane ka taïew ba la dep kadei ka jingkheiñ sting ki bor ba dei peit bad tang hapoh shitaïew la ïoh bat biang, bad kane ka pyni ruh ka jingtlot ka sorkar bad ka jingbym shimkhiaka sorkar ban peit ïa kum kine kam beaiñ.
Nalor kata ka seng ka kwah ban pynpaw shai ba ka East Jaiñtia Hills District kam dei satia ka jaka bret bar ri bar jylla bad ka lyngba kane ka kyrwoh ka seng ka maham tyngeh khamtam sha ki myndie ri kiba long ki kruiñ kiba pynjaboh ïa ka bri u Hynñiewtrep da kaba long ki nongbtin nongkdup nongda jong kine ki bar jylla.
Shuh shuh ka Seng ka maham ba kan ym map satia ïa ki ba thmu ban wanlam bad ban buhai shnong sha ka district bad ka jylla hi baroh kawei bad lada lap ka seng kan shim ïa ka seinjam ba tyngeh.
Ka seng ka dawa ruh na ka sorkar ba kam dei satia ban kheiñ sting ïa kine ki kam beaiñ bad ka sorkar ka dei ban thaw ki lad ki lynti mar mar ban teh lakam ïa kine ki jingrung beaiñ ki briew ba na bar sha ka jylla lem kumta ka seng kan shim hi ïa ka aiñ ha kti bad leh ïa ka ba donkam.
Kyntang ïawai ka seng lyngba kane ka kyrwoh ka kyntu jur ïa ki dorbar shnong kylleng ka district bad ki shnong ba don sha ki khappud ba kin ïatreilang bad ka seng bad rat diengkhong ïa kum kine ki jait kam namar ki dorbar shnong hi ki long ki stieh ba ha khmat duh ban ïada na ka jingrung kyrthlep ki bar jylla.
Ka seng ka kyntu bad kyrpad ïa ki Rangbah shnong ba kin husiar bad ruh ba kin long kiba skhem ha ka ban ïada ïa ka khyndew ka shyiap ka ri bad ka jaidbynriew.
Shillong, Jylliew 17 : U Myntri Rangbah ka jylla u Conrad K Sangma mynta ka sngi ula pynlong biang ïa ka jingïalang lyngba ka Video Confrence bad ki Myntri kiba long ki Chairman jong ki Regional Committee, ki DC, SP bad ki ophisar jong ki district bapher bapher ban bishar bniah biang ïa ka jinglong jingman bad jingshah ktah hapoh kine ki 24 kynta na ka jingther u lapbah bad kiei kiba dei ban leh ban ïarap ïa ki shem lanot na kane ka jingwan lyngshop jongka mariang.
U la ong “ Ka jingduh noh ïa kiba bun ki mynsiem briew hapoh kine ki khyndiat kynta ka la long kaba sngewsih bad na ka liang ka sorkar kan ai ki jingïarap sha kito ki long ïing kiba la ngat ha kane ka apot.
Nalor kata ka sorkar kan pynbiang lut ruh nadong shadong ïa ki jingdonkam jong ki District ba kin ïoh ban ïarap kyrkieh ïa ki lanot shlei um bad twa khyndew":.
Ha kane ka jingïalang na ka liang ki Deputy Commissioner (DC) ki la pyntip ïa ki lad ki lynti ba ki la shim ban ïarap ïa ki briew kiba la ïa kynduh ïa ki jingeh na ka jingshah pynjulor ki ïing ki sem, kiba iap ki la nang bun bad kumjuh ruh kumno ba la ïaleh katba lah ban pyllait im ïa kito kiba sah kut ha ka jingshlei um da kaba pynkynriah ïa ki shaki jaka ba shngaiñ ban sah.
Na ka liang u Myntri Rangbah u la kyntu ïa ki DC ba kin pynbiang ïa ka bam ka dih , ka umdih ïa kito kiba shah ktah bad khamtam ban pynkynriah noh sha ki jaka ba shngaiñ ïa kito kiba sah ha ki ïing kiba don hak a jingma.
U la kyntu ba kin pynkhreh lypa bun ki jaka sah khnang ban pynthikna ba haba pynkynriah ïa ki na ki iing ki sem yn ïoh ban pynsah ïa ki ha kitei ki ïing basa.
U la kular ruh ban pyllait kloi ïa ka pisa ai jingïarap ka sorkar sha kito ki long ïing kiba la mad ïa ka jingsngewsih na ka jingiap ki khun ki kti ne kiba haïing hasem jongki.
“ Ka jingshngaiñ jong ki paidbah ka long ka thong kaba hakhmat eh jong ka sorkar kumta nga kyntu jur ïa ki DC ban ïatrei lang bad ki bor synshar shnong ban tip ha kino ki jaka ba don jingma ne kiba dang lah ban shlei um khnang ban ïoh pynkynriah mar mar ïa ki briew".
ong u Myntri Rangbah.
Shillong, Jylliew 17 : Ka ïing bishar High Court jongka jylla mynta ka Sngi Thohdieng ka la bthah ïa ka sorkar jylla ban ym ailad ban ïaleh politik halor ki ñiut ki ñier ha sor Jowai hynrei ban thaw lad thaw lynti ban pynïoh noh kloi ïaka jaka ban bret ñiut na ka bynta ka sor Jowai kaba dei ka nongbah jong ka West Jaintia Hills District.
“ Ka sorkar ka dei ban kham shim khia ban rat ïa ki jingïaleh politik bad pynbeit noh ïa kane ka jingeh kaba la sahteng ha katei ka nongbah" ong ki nongbishar u Chief Justice Sanjib Banerjee bad Justice W.Diengdoh haba shim bishar ïaka mukotduma PIL ba la ujor da ka Synjuk Ki Waheh Chnong Jowai.
Ka ïing bishar ka la pynpaw watla la kham i biang mynta ïa kane ka kam hynrei kane kam dei pat ka ban ïaineh junom.
Ka ïing bishar ka ïohi ba ka don ka jingïaleh politik ha kane ka kam ba sa mih ki kynrum kynram bad jingkhanglad ban ïoh ïaka jaka.
Ka kyrmen ba kan don ka jingkylla bamut ha kito ki briew kiba pyrshang ban pynwit bad pynthut ia ka jingpynbeit ïa kane ka kam.
Hooid na ka liang ka Jowai Municipal Board ka la pynpaw ba ka jingkit ïaki ñiut ka long man la ka sngi bad ka la don ka jaka na ka bynta ban bret shipor.
Ka jingbishar biang ïa kane ka mukotduma kan long haka 15 tarik Naitung 2022.
Nongpoh, Jylliew 17: Kawei ka Trok Dumperkaba la shah tuh na Guwhati la ioh kurup biang mynta ka sngi na ka thaiñ Nongpoh, kaba dei hadien ar sngi ba ki runar ki la rong tuh na kawei ka Petrol Pump ha Guwahati.
Katkum ka tyllong khubor ba la ioh lum, la ïathuh ba ki snar nongtuh kali, ki la ïoh ban rong tuh ïa kawei ka trok dumper kaba don ïa u number AS 01 EC 3181 na ka jaka ba la pynieng ïa ka ha kawei ka petrol pump kaba don ha Biharbari, Guwahati ha ka step phyrngap jong 15 tarik u Jylliew bad ïa kane ka trok la dei trai ruh da u wei u briew ba la tip kyrteng kum u Dip Sharma na Guwahati.
La pyntip ruh ba u trai katei ka trok dumper tang mar ïa ïoh jingtip halor ka jingshah rong tuh ka kali jong u, u la leit ban ujor FIR ha Basistha Police Station, Assam bad na ka liang ki paralok jong u ruh ki la ïa trei shitom ban wad ïa kane ka kali,da kaba ki la leit leit ban tohkit ruh na ka khyrdop khrong khajna jong ka NHAI kaba don ha Pahammawleiñ Ri Bhoi District ha kaba ki la ïohi ba kane ka trok ka la jam shapoh Meghalaya lyngba kane ka khyrdop ha ka 16 tarik Jylliew 2022 ha ka por 4 baje eiei mynstep.
Shuh shuh la pyntip ruh ba na ka liang u trai katei ka trok dumper u la pyntip ruh sha ki bor pulit ka Meghalaya na Ri Bhoi District kiba la treishitom ban thwet ïa kane ka kali dumper bad dei haduh mynta ka sngi ha ka por shiteng sngi ki paralok utei u trai kali ki la ïohi ïa kane ka trok katba ka dang jam shakhmat ha ki thaiñ Nongpoh bad kthong ïa kane kali bad ïoh ban bat syndon pat hakhmat ka Petrol Pump hajan Saiden bad la pyntip marmar sha ki bor pulit ka Nongpoh Police Station.
Ka tyllong khubor ka la ïathuh ruh ba hadien ba la ïoh bat ïa kane ka trok dumper, la lap ba ki nongtuh ki la bujli ïa ka number jong kane ka kali da kaba pyndait da u number ML 12-1242 bad ki la pynduh lut ïa ki jingtah rong ne ki jingpynitynnad ïa aktei ka trok dup bad dei hadien ba la ioh bat ïa kane ka trok dumper la kem ruh ïa u dribar kane ka trok bad hadien kata la aiti noh sha ki bor pulit ka Assam ban leh ïa kaba donkam katkum ki kyndon jong ka aiñ, ong ka tyllong khubor ba la ioh lum.
Shillong, Jylliew 17 : Ka All India Trinamool Congress (AITC) ka kynnoh ba ka sorkar MDA ka khlem shim khia ban ïarap ïa ki lanot shlei um wat la ka jingshah ktah bad shah pynjulor ka long kaba jur bha ha kine ki lai sngi jong ka jingther jong u lapbah.
Ka jingjulor jong ki surok ka la jur bha hynrei ka sorkar kam shym long kaba la pynkhreh ban ïarap bad ïada ïa ki paidbah wat la kane ka jingshlei um ka jia man la u snem ruh, ong ka AITC.Ka la pynpaw ba tang ha Mawphlang saw ngut ki brew ki la iap bad kumjuh ka la jia sha ri lum Garo ruh.
Ki surok ki la julor bad sahkut ka leit ka wan.
Ki jaka ba shah ktah kum ha South Tura ka Aknonggre, Gadarugre bad Daddenggre na ka jingther u lap bah hynrei ki briew kim don jaka ban phet rieh namar wat ki skul ruh ki la ngam shapoh um.
“ Kane ka sorkar MDA kam shym la shim khia ban pynbiang ïa ki jingdonkam ba kyrkieh jong ki paidbah bad na kata ka daw ka TMC kam banse ban leit ïarap ïaki paidbah.
ha Lukiachar bad Merengipara ka seng ka la ïarap ban pynbiang umdih, khaw bad biscuit ïa ki lanot.
Ha Mahendraganj ka MLA Dikkanchi D Shira ka la pynbiang ïa ki mar bam bad ïa ki jaiñ ki nep sha kito kiba shah ktah na ka jingshlei um pynkut ka kyrwoh na ka AITC.Shillong, Jylliew, 17: Ka shnong Sohra kaba pawnam ha ka jingjur slap tam ha ka pyrthei ka la ïoh bat biang ïa kane ka nam tang hapoh ar sngi ba u lapbah uba la ther haduh 811.6 mm bad tang hapoh 24 kynta ka shnong Sohra ka la ïoh pdiang ïa u lapbah uba jur haduh 972 mm tang ha une u bnai Jylliew bad uba lai ka jingjur slap tam hadien 122 snem, ong ka India Meteorological Department (IMD).
Ka Sohra ka la ïoh pdiang ïa ka jingjur slap kaba palat 800 mm ha ki khyndai sien ha une u bnai Jylliew naduh ba ka IMD ka la sdang ban buh jingkheiñ ha u snem 1901, ong ka kaiphod jong ka IMD.Tad haduh ka sngi Thohdieng, ka shnong Sohra ka la ïoh pdiang haduh 4081.3 mm u slap tang mynta u bnai, ong u Scientist E ka Regional Centre, Guwahati jong ka IMD u Sunit Das.
Ha ki 24 kynta ba la leit noh tad haduh ka por 8:30 baje mynstep jong ka sngi Balang, kane ka shnong kaba hap hapoh ka East Khasi Hills District ka la ïoh pdiang ïa u lapbah uba jur haduh 811.2 mm.
Ha ka 16 tarik Jylliew,1995 ka shnong Sohra ka la ïoh pdiang 1563.3 mm u lapbah.
Shi sngi shwa kata, ha ka 15 tarik Jylliew, 1995, ka la ïoh pdiang 930 mm u slap.
Kane ka shnong kaba don ha jrong lum ka la ïoh pdiang 973.8 mm u lapbah ha ka 5 tarik, Jylliew, 1956.
“Kam pat ju slap haduh kumne.50-60 cm ka dang dei kaba shu lap malu mala (ha Sohra) kata shisien lane ar sien mala u snem.
Hynrei 80 cm shanng ka dei kaba ju slap borabor," ong u Das.
“Ka jingbeh paswut jong er khriat ha kine ki khyndiat sngi bad ka jingwan beh ka er sepngi ka la wanrah ïa ka lyer sngem na duriaw bah Bay of Bengal.
Kane ka lyer ka la takhuh bad ki mawsiangbah jong ka rilum Khasi bad pynhap ïa u slap," u la ong.
Ka Sohra ka la ïoh pdiang 673.6 mm u lapbah tang ha ka sngi Palei, 811.6 mm ha ka sngi Balang, 62.6 mm ha ka sngi Baar, 293 mm ha ka Lah Sngi u Blei bad 354 mm ha ka sngi u Blei.
Ka jingther jong u lapbah uba jur la khmihlynti ba un dang ïai bteng sa ha kine ki shi sngi ar sngi, ong u Das.
Ka shnong Mawsynram kaba jngai 10 kilomitar na ka shnong Sohra, kaba dei ruh ka shnong kaba jur slap tam ha India, ka la ïoh pdiang 710.6 mm u lapbah hapoh ki 24 kynta ba la leit noh tad haduh ka por 8:30 baje mynstep jong ka sngi Balang kaba dei ruh ka jinghap slap kaba jur tam haduh u bnai Jylliew, 1966.
Ha ka 10 tarik, Jylliew, 1966, ka shnong Mawsynram ka la ïoh pdiang 717.6 u lapbah.
Ha ka 7 tarik, Jylliew, 1966, ka la ïoh pdiang 944.7 mm, kaba long ka jingjur slap kaba heh tam ha u bnai Jylliew naduh ba ka IMD ka la sdang ban buh jingkheiñ.
Kane ka shnong ka la mad ruh ka jingjur slap kaba 623.4 mm kaba la neh baroh 24 kynta ha ka 8 tarik Jylliew, 2015.
Ka jinghap slap ïa mynta ha Mawsynram ka long 11802.4 mm (kata naduh u snem 1974-2022).
Katba ka Shnong Sohra ka la ïoh slap 11359.4 mm ha ka shi snem (kata naduh u snem 1971-2020)," la ïathuh u Das.
Ka IMD ka ladep maham lypa ba kan don ka jingther jong u lapbah uba jur ha Meghalaya bad Assam ha ki ar sngi ki ban sa wan.
La ïathuh ruh ba u lapbah uba jur ryngkat bad leilieh, u pyrkhat kan dang ïai bteng ha ka 17 tarik haduh ka 20 tarik mynta u bnai bad hadien kane, ka jingjur jong u slap kan sa hiar suki suki.
Ka thaiñ Shatei Lammihngi baroh kawei ka la ïoh pdiang 220.3 mm u slap bad 39 percent na kaba ju long, kata, naduh ka 1 tarik Jylliew mynta u snem hadien ba la sdang wan jngoh ka lyiur.
Ka Meghalaya ka la ïoh slap 865.7 mm, 153 percent na kaba u slap u ju hap naduh ka 1 tarik mynta u bnai Jylliew.
Ka jinghap slap ha Arunachal Pradesh ka long 253.1 mm, 22 percent na kaba u slap u ju hap, katba ha ka jinghap slap ka long 372.9 mm kaba tam da 79 percent.
Katba ha kiwei pat ki jylla ha kane ka thaiñ, kata, ha Manipur, Mizoram bad Tripura ka jinghap slap ka long tang 50 percent, 46 percent bad 38 percent.
Tura, Jylliew 17 : Ki lai ngut ki khynnah kiba hapdeng ka rta 8-10 snem kiba la pyntip da kiba haïing hasem sha ki pulit ba ki la jah rngai naduh hynnin ka janmiet ha ka thaiñ Chibinang, West Garo Hills da ka jingsuba ba ki lah ban shah rong ha ka umsaw namar ka don ka wah kaba ïaid narud ka shnong hynrei mynta ka sngi ki pulit ki la lap ba ki khlem lei lei hynrei ki don ha kawei ka long ïing ha kawei pat ka shnong namar hynnin ka miet ba la jur eh u slap bad kem dum ka bneng kumta ki la sahmiet noh ha ïing u paralok ba ki ïalap miet ban ïalehkai lang.
Ki pulit naduh hynnin hi ka janmiet ki la pynlong ka jingleit wad ïa kine ki khynnah bad haduh mynstep ruh ki la bteng biang.
Kiba haïing ki la ïathuh ha kaba nyngkong ba saw ngut ki khynnah na ka shnong Kalapani kiba hapdeng ka rta 8-10 ki la jah rngai ha ka janmiet Sngi Palei.
Kiba haïing ki la sheptieng eh ïoh kine ki khynnah kila shah rong ha ka umsaw namar ka don ka wah Ringe kaba tuid narud shnong bad ka la shlei bad kiew um bha la katto katne sngi na ka daw ka jingjur slap.
Haba ki pulit ki la tohkit bniah ki sa lap ba kiba jah rngai ki dei tang lai ngut.
Ki pulit ka Phulbari ki la pynlong ka jingthwet kaba jur bad ha kaba khatduh ki la lap na kawei ka ïing ha ka shnong Bangalkata namar ki la leit ïalehkai sha katei ka shnong bad ha ka jinglapmiet la lap noh ka miet.
Kumta kim nud shuh ban leit phai ïing namar ka jingjur slap bad lyer bad ki la sah ha katei ka ïing u paralok ha Bangalkata.
Shillong, Jylliew 17 : Ki nongïalam ka BJP ba kynthup ïa u bah Bashailang Khongwir bad u National Vice President ba dei peit ïa ka Meghalaya u Dr Chuba Ao mynta ka Sngi Thohdieng ki la leit ïa kynduh ïa u myntri ka tnad Tribal Affairs u Arjun Munda na ka bynta ba un shim khia ban pynsted ka jingpyntrei ïa ki Eklavya Model School kiba la mang na ka bynta ka jylla Meghalaya kiba ym pat sdang pat haduh mynta.
La ïakren ruh na ka bynta ban pynlong ïa ka National Tribal Festival da kaba ai jinghikai ïa ki khynnah skul bad samla pule halor ka pule ka dangle ka ban long ruh kum ka phang pdeng jong kane ka tamasa.
Kine ki arngut ki la leit ïakynduh ruh ia u myntri khynnah kam pla pisa Dr Bhagwat Kishanrao Karad bad ïakren na ka bynta ban ïarap pisa tyngka ïaka jylla.
Nalor kane la ïakren ruh ban plie shuh shuh ïa ki kad khaïi bad ka Bangladesh hakane ka jylla.
Ki arngut ki myntri ki la pynpaw ba kin shim khia ïa kitei ki kam ba la pynpaw hakhmat jongki.
Shillong, Jylliew 17: Mynta ka sngi 35 snem mynshuwa, kata ha ka 17 tarik u Jylliew 1987, ha ka por ba dang jur bha ka jingïakhih beh mynder, uwei u Samla u la kyllon ïap ha ki ktang suloi jong ki Pulit CRP ha Motphran bad une udei u Samla Biswal Paul Makri, u Volunteer jong ka Seng KSU.Kum ka dak ka jingkynmaw burom ïa ka mynsiem shlur bad lenlade, une u Samla, ka KSU Western Border Area ha ryngkat ki dkhot ka KSU Umrit Unit kiba hap hapoh ka jylli treikam ka KSU North Khasi Hills District Unit ki la leit ban ia kynduh bad pyntngen ïa ki bahaiing bahasem u (L) Paul B Makri ha shnong Umrit mynta ka sngi.
Ka kyrwoh na ka Seng ka ong, ba da kaba kyrtiang biang sha ka mynnor, 35 snem mynshwa ha u snem 1987 ha ka por ba dang khluit bha ka jingiakhih Anti-Foreigners’ Movement hapoh jylla, ka la don ka jingsynreit kuli pathar jong ki pulit CRPF ia ki samla Khasi bad ia ki iing Khasi ha u bnai Jylliew khamtam ha ki thaiñ Motphran, Mission Compound, Mawkhar, Jaiaw, Umsohsun, Wahingdoh bad Riatsamthiah.
Kane ka jingiakynad ka la khih phaloh bha ha ka 15, 16 bad 17 tarik u Jylliew ha kaba da ki phew ngut ki dkhot ka KSU ki la shah siat bad mynsaw jur.
U President ka KSU ha kato ka por u (L) Bah Bull N Lyngdoh ruh u la shah tied dusmon ha ki pulit bad shah set along.
Ha ka 17 tarik u Jylliew 1987, u Samla Paul Biswal Makri uba dei u KSU volunteer u la shah siat na khlieh ha ki thaiñ Motphran bad u la kyllon iap ha shen.
Ryngkat bad u sa uwei pat u samla u la iap ha kaba u kuli sorkar u la ksam lyngba ka iing jong u bad dung prak ia u.
Kane ka jingiap u Paul Makri ka la pynkhih win ia ka Jaidbynriew bad ka jingiakhih kaba jur bha ka la bteng haduh 1 snem kynthih.
U Samla Biswal ha kane ka por ba u shah siat iap u dang 19 snem ka rta bad u dang don hapdeng ki jingpule skul ha Government Boys Secondary School bad Karate (white belt) ha YMCA.La kha ia u ha ka shnong Umrit ha Ri Bhoi bad ha Shillong u sah wai ha Jaiaw.
Ki paidbah kiba ïathuh khana ki ong ba la don ba kyntu ïa u samla Paul ba un phet noh na ka jaka ïakhih haduh ar sien namar ba ki pulit CRPF ki la synreit kuli pathar ïa ki paidbah, hynrei u Paul Makri u la pyneh triang bad ïai bteng ban ïa don bynta bad ki para dkhot ka KSU kiba dang ia khih ha Motphran tad haduh un da shah siat bad shah kit ka met sha Civil Hospital.
La tep donburom ia u Paul Makri ha lum jingtep Katholik ha Mawprem.
Ha kane ka kyrwoh, ka KSU ka pynsngew ruh sha ki poiei bad ka sorkar ba ki bun ki dkhot ka seng ki la long martyr ha ka jingïaleh bad kiba mynta ruh ki dang pahuh kiba kloi ban aiti ia lade na ka bynta ka dawbah ka Jaidbynriew tad haduh ba ka Ri Khasi kan khuid phar na ki mynder buhai shnong.
Shillong, Jylliew, 17: Ka Meghalaya State Commission for Women (MSCW) kaba la buddien khlem sangeh ban tohkit bniah halor ka jingshah pynïap jong ki arngut shipara ha la u kpa u Jeofreeson Jana ha ka shnong Nongrah, ha ka sngi Palei ka la kynnoh ba ki Pulit jong ka Rynjah Police Station ki la shim sting bad leh bym suidniew ïa ka jingpan jingïarap jong ka kmie jong kine ki arngut shipara halor ka jingshah thombor ha la u jong u kurim na ka por sha ka por.
U Joefreeson Jana uba la 29 snem ka rta u la shah kem ha ki Pulit shi sngi hadien ba u la pynïap ïa arngut ki khun ha ka 30 tarik, Jymmang, iwei i khun kynthei ba dang 4 snem bad u khun shynrang uba dang 2 snem ka rta hajan kawei ka jaka saitjaiñ ba la tip kyrteng kum ka Dong Wahktieh.
Ha ka jingïakren bad ki lad pathai khubor, ka Chairperson jong ka Meghalaya State Commission for Women (MSCW) ka Dr.Phidalia Toi ka la ïathuh ba ha ka jingtohkit ïa ki bahaing hasem la lap ba u Jeofreeson Jana u la ktah kti ïa ka kmie jong kine ki arngut shipara ha ka 27 tarik, Jymmang, 2022 lai sngi shwa ba un dkhat jubor ïa ka jingim jong ki arngut ki khun.
Kane la jïa ha surok ha ka por mynstep katba ka dang thmu ban leit sha ka kam bylla.
Ka ïathuh ba mar ïa ïoh jingtip halor kane ka jingjia ba sngewsih ki dkhot ka Commission ki leit sha Nongrah ban sngewlem bad ban ai jingïarap ïa kane ka longiing bad ka jingshim por ka Commission ban pynlong ïa ka jingtohkit ka long namarba ki hap ban sngewthuh ïa ka jingjia ba haduh katno ka ktah ïa ki bahaiing hasem bad ka kmie jong ki arngut shipara.
“Hadien ba la tep ïa ki khun, ngi la leit ban ïakynduh biang ïa ka kmie bad ïa ki bahaing hasem bad ngi la ïakynduh ruh ïa ki Pulit bad ha ka jingtohkit ngi la lap ba ka don ka jingleh sting bad ka jingleh bym suidñiew jong ki Pulit,’ ong ka Chairperson.
“Ka (Kmie) la telephone lyngba u Helpline Number (ban pan jingïarap) bad ki Pulit ki la tip bad ha ka jingïakynduh jong ngi bad ki Pulit ki la ong ba kane ka jingjia kam dei shuh jingjia banyngkong ba u (Jeofreeson Jana) un pyndik ïa ka kurim jong u," ka la ong bad bynrap, “hynrei ki (Pulit) khlem leh eiei bad kane ka pynpaw ba ki Pulit ki leh sting bad ki leh bym suidñiew ïa kane ka longkmie kaba pan jingïarap.
"Haba kylli, ka Dr.Toi ka la ïathuh ba ka Women’s Commission kaba ladep ïakynduh ïa ki Pulit mynta ka dang pynkhreh ïa ki mat ban ai jingmut sha ka Sorkar ban leh ïa kaba donkam ha kaba ïadei bad kane ka jingjia.
“Na ka liang jong ka Women’s Commission hap ban pynlong ïa ka jingsyllok kaba paka bad ki bahaing hasem jong baroh arliiang bad ïa ka kmie jong u kpa uba la pynïap ïa ki khun.
Ngi kwah ruh ban ïarap ïa ki Pulit ha kaba ym dei ban don mano mano ruh ba tuklar lane ban pynjem ïa ka case jong une u runar.
Ka aiñ ka dei ban trei haduh ban da dep.
Kata ka dei ka jingpyrkhat jong ka Women’s Commision," ka la ong.
Ka la ïathuh ba ka jingïashong khlad hapdeng u Jeofreeson bad ka kurim ka dei na ka daw ba u ju ktah kti ïa ka manla ka por kaba la poi haduh u pud ba kam lah shah shuh.
Ka la ong ruh ba kat kane ka jingjia lada ki Pulit kim ïoh ïa ka ejahar ruh ki la dei ban ai da ka “Domestic Information Report" bad ïa kane ruh ki khlem leh.
“Nga lap ruh ba ki Pulit ki la shu pynkam ba ka dei tang ka jingïakajia shi ing shi sem (domestic disputes) ym ka jingshah ktah kti (domestic violence).
Lada kdew ba ka dei tang ka jingïakajia ne ïamai shi ing shi sem ka case ka sting noh," ka la ong.
“Ïa mynta kaba ngi lah ban leh na ka liang jong ka Commission ka long tang ban shu phah da ka jingthoh sha u Myntri ka tnat Kam Pohing bad sha u Director General of Police (DGP) halor kane ka jingjia," ka la bynrap.
Shillong, Jylliew 17 : Ka jingkhlad jong ki sawngut ki shipara na ka jingtwa khyndew hynin ka sngi Palei ha Laitlarem, Nongspung ka la pynlong ïa baroh kat kiba leit ban sngewlem ban ym lah satia ban kun ïa ki ummat da ka jingsngewsynei halor katei ka jing shem lanot ba katei ka longïing ka kynduh.
La ïohi ruh ba hapdeng u lapbah ba jur, ki paidbah na kylleng ki shnong ki la tuid sha katei ka jaka ban leit sngewlem lang ïa katei ka longïing.
Ha kane ka sngi, na ka liang u Myntri ka tnad Revenue and Disaster Management ka sorkar jylla, Bah Kyrmen Shylla ruh dalade hi u la hiar ban sngewlem sha katei ka shnong ban kynduh markhmat ïa ki kmie ki kpa bad ki ba haïing kiba la mad ïa katei ka jingjia ba sngewsih.
“Katno nga pang ka mynsiem bad sngew myllung haba nga ïohi markhmat ïa ki ba ki thiah iap hangtei, tang U Blei u ban pyntngen ïa ka mynsiem jong ki," ong u Myntri haba kren bad ki lad pathai khubor hadien ba u la dep ban kren ïa ki ba haïing.
U Myntri ha kane ka sngi u la pyntip ruh kumba ka ka sorkar ka la dep ban pynbna, kin sa ai saw lak tyngka marwei marwei na bynta kitei kiba khlad.
Shuh shuh u la ïathuh ruh ba na ka bynta ka ïing ka tnad kan sa peit bad leh ïa kaba donkam katkum ki kyndon jong ka sorkar.
Hadien kane, u Myntri u la leit ruh ban peit ïa ka ïing kaba la julor na ka jingtwa ka khyndew ha ka step sngi Palei kaba la long ka daw ka jingiap jong kitei ki shipara.
ïa u Myntri la synran lang ha kane ka sngi naduh u MLA ka thaiñ Bah Eugene Lyngdoh, ki heh sorkar kynthup ïa ka Kong Matsiewdor War.
La donlang ruh ha kane kasngi naduh u MLA ka Sohiong Bah Samlin Malngiang kumjuh u MDC ka thaiñ Bah Sherbor Mawlong.
Haba ïoh pat ban ïakren bad ki bahaïing, ki la ïathuh ba na ki lai ngut ki khun kiba lait im ha katei ka jingjia, u khun heh ba la 12 snem u don mynta ha ka jingsumar, katba ki arngut kiwei pat kynthup ïa uba saw bad iba rit duh ki don ha ka met kaba koit ba khiah.
New Delhi, Jylliew 18: U Myntri Rangbahduh ka ri u Narendra Modi un sa plie paidbah da kaba tbeh ïa ka sharak kaban sah jingkynmaw ïa ka lympung ïalehkai 44th Chess Olympiad ha ka 19 tarik Jylliew ha ka por 5 baje janmiet ha Indira Gandhi Stadium, Delhi.
Ha katei kajuh ka sngi u Myntri Rangbah duh un ai ruh ka jingkren.
Ïa ka sharak yn sa aiti da u President ka FIDE u Arkady Dvorkovich ha ki kti u Myntri Rangbah duh, uban sa aiti pat ha ki kti jong u Grandmaster Viswanathan Anand.
Ïa katei ka sharak yn sa rah pat kylleng ha ki 75 tyli ki nongbah hapoh ki 40 sngi shwa ban poi ka final kaban sa long ha Mahabalipuram hajan Chennai.
Ha manla ki nongbah, ki Grandmasters ka ïalehkai chess kin sa pdiang ïa katei ka sharak.
Mynta u snem, ha ka sien kaba nyngkong eh, ka synjuk pynïaid ïalehkai chess ba hakhlieh duh ka FIDE ka la shim ka sienjam ban tbeh sharak ïa katei ka jingïalehkai shi bynta ka jingïalehkai kaba ju tbeh sharak ha ka Olympics hynrei kam pat ju leh na bynta ka Chess Olympiad.
Ka India kan dei ka ri kaba nyngkong tam ban ïoh pynlong ïa ka Chess Olympiad Torch Relay.
Kaba kham kyrpang ka long ba ka India kaba la ïakhun mynta ban long ka ri kaba hakhmat eh ha ka ïalehkai chess, katei ka sharak kan sdang na India shwa ba kan poi sa sha kiwei pat ki ri jong ka pyrthei kiban sa ïoh ban pynlong ïa katei ka jait jingïalehkai chess.
Ka 44th Chess Olympiad kan sa long ha Chennai naduh ka 28 tarik Naitung haduh 10 tarik Nailar 2022.
Kin don haduh 189 tylli ki ri ka pyrthei kiban ïashim bynta bad kadei kaba nyngkong tam ban don bun kiba ïashim bynta ha katei ka Chess Olympiad.
Ka jinglynshop ka mariang ïa ka jylla ka la ïai bteng ha ka sngi kaba ar, ha kaba mynta ka sngi sa 12 ngut ki briew ki la ïap na ka jingtwa khyndew bad ka jingkhyllem ki ïing.
San ngut na kine kidei na kajuh ka ïing kiba sah ha Dangar, Mawsynram C&RD Block.
Kine ki long i kmie, i Kong Kyllity Langpen, 32 snem ka rta bad saw ngut ki khun, iba dang 12 snem, 5 snem, 3 bnai bad iba dang 6 bnai.
U kpa jong kane ka ïing u Shanborlang Marak, u la mynsaw jur.
Kane ka la jia ha ka sngi thohdieng mynstep, haba ka khyndew ka la twa bad ban ïa kane ka ïing.
Baroh shi ïing, ki don ha ïing bad kim shym la leit shano shano ruh namar ka jingjur palat u slap.
Ka jingduh noh ïa ki mynsiem ba kordor ka la jia ruh ha ki shnong ba marjan, kata ha Kenmynsaw ha kaba iwei i longkmie, i Kong Drit Byrsaw bad u Bah Robino Kynter ki la khlad noh na ka jingban ka ïing.
Arngut ki khynnah ki la khlad ha Mawsynram C&RD Block.
Iwei iba 7 snem ha Boro Ryngku bad iwei iba 12 snem ha Betgora A.Ka jingtwa ki lum bad ka jingïap briew ka la pur ruh sha Garo Hills, ha kaba lai ngut na kawei ka ïing ki la duh ei la ka jingim na ka jingtwa ka khyndew ba long lum.
Kine ki lai ngut kidei u Kpa, ka Kmie bad i khun ba dang rit, kaba la jia ha Bolsalgre, South Garo Hills.
Kiba la khlad ki long ki shi kurim, ka Gamchia Ch.
Sangma, 20 snem bad u Tengkam A.Sangma 31 snem bad i khun ba dang 4 snem.
Kawei ka longkmie ka la khlad udei ha Siju, West Garo Hills ha ka jingtwa khyndew.
Ha ka por ba twa kane ka khyndew na ka kala na long lum bad khlaw, la ïoh sngew ïa ka jinglynñiar ki paidbah, kaba da sngew synei khop.
Ïa kine kiba shah tyllep ha ka khyndew la ïarap ban sei da ki paidbah bad ki bor Pulit.
Ha kine ki 24 kynta baladep, kiba la khlad ki long 18 ngut, 5 ngut hynnin ka sngi bad 13 ngut mynta ka sngi.
La ïoh jingtip ruh ba la don ka jingjulor kawei ka ïing ha Sohra, Pdengshnong kaba dei ka ïing jong i Kong R.Khongsit.
La ïathuh ba ki trai jong kane ka ïing ki la lait im da ka said, namar ba ki la ïoh phet kloi ha shuwa ban twa ka khyndew ïa ka ïing, kaba la pra lut phom.
Kawei ka ïing ha Mawjam, Mawkynrew Block ruh ka la julor na ka jingtwa khyndew ha Shnong Mawjam.
Ha kajuh ka por na ka liang u Myntri Rangbah, u Conrad Sangma, mynta ka sngi, u la her kyrkieh sha nongbah Delhi ban ïakynduh ïa ka Myntri ka tnad pla tyngka jong ka ri India ka Nirmala Sitharaman ban pan jingïarap kyrkieh na ka bynta ka jingshah pynjot ka jylla ha ka jingshah lynshop ha ki bor ka mariang ha kine ki sngi baladep.
U Myntri ka tnad Revenue and Disaster Management, u Bah Kyrmen Shylla, u la pynpaw ka jingsngewkhia kaba jur halor ka jingpynjulor ka mariang, da kaba ong ba kadei ka jingjur slap kaba jur eh ha ki bun bun snem.
U kyntu ïa i paidbah ba kin long phikir ïalade bad kan ïatreilang bad ki bor shnong, ki bor sorkar ban ïada na ki jingtwa ki ïing sem bad ka jingduh ei ki mynsiem ba kordor.
U Bah Kyrmen ryngkat bad u Bah Eugeneson Lyngdoh, MLA Mawphlang, ki la leit jngoh ïuh ïa ka ïing kaba la shah duh ei saw ngut ki khun ha Nongspung.
Mawkyrwat, Jylliew, 18: Ki paidbah jong ka thaiñ Dongriwar Manad ki la ïa kynduh jingeh ha ka ïaid ka ïeng lyngba ki kali na ka daw jong ka jingtwa khyndew jong ki surok ha kiba la shah khang lynti ïa ki surok ba ki ju pyndonkam ban ïaid manla ka sngi.
