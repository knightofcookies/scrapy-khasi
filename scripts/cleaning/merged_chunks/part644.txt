Mar mar la rejister case kat kum ka Rynjah PS Case No 86(05)U/S 10 POCSO Act bad la aiti ha ka WPSI/ K.D Sangma ban tohkit.
Hadien ba la dep tohkit la charge sheet ïa une u briew ha ka 8.3.2016.
Ha ka 21.6.2022 ka ïing bishar ba kyrpang ba la thung ban bishar ïa kiba shah pynngat ha ka POCSO Act ka la lap ba u Ferdinus u donkti ban leh beijot ïa katei ka khynnah bad kumta la rai pynrem noh ïa u.
Shillong, Jylliew 23 : Ki pulit jongka East Khasi Hills ki la lap ïa kawei ka metiap jong u briew u bym lah ban ithuh na ka wah Mynsain kaba don ha ka shnong Mynsain ha ka 19 tarik mynta u bnai.
Hadien ba la lap bad sei la bishar bniah da ki pulit ïa ka met jong u bad hadien kane la pynkit noh sha NEIGRIHMS ban pyndep ïa ka post mortem bad mynta ka metiap ka don ha jaka buh metiap ka NEIGRIHMS.Shillong, Jylliew 23 : Tang ha u snem 2021 ki la don haduh 4189 ngut ki nongpang Tuberculosis (TB) ha ka jylla bad tang mynta u snem pat ki la don haduh 1075 ngut, ong ka State TB Officer, Dr.M Mawrie haba kren bad ki lad pathai khubor ha kane ka sngi Palei.
Katkum ka jingong jong ka, ha kine ki khyndiat bnai ki la pyrshang bun bha ki lad ki lynti ban pynshai ïa ki paidbah kumno ban ïada na kane ka jingpang bad ruh da kaba pyndonkam ïa ki kor ka juk mynta ban test ïa ki briew kiba suba ba ki don ïa katei ïa ka jingpang.
Shwa kane, ka Dr.Mawrie ka la ong ruh ba ha ki khyndiat bnai ba la dep, ki la pyntreikam kylleng ïa katei ka prokram ha kaba la leit ruh ban test ïa ki paidbah.
“Mar ïalap ba ki don jingshitom mardor la shim kyrteng bad phah sumar noh ïa ki," ka la ong.
Da kaba bynrap ruh ba mynta lyngba ka jingïarap ki frontline health worker, ka jinglum ïa ki kyrkhah na kito ki briew ban test, nangta ka jingpynshai paidbah kynthup ïa ki nongïalam Balang, ki nongïalam shnong bad kiwei kiwei ka la ïaid shakhmat.
Haba bynrap lang, u MD ka NHM u la ong, “Katkum ki jingkheiñ kiba don ha ka jylla, ka jingpang TB kadei kawei na ka daw ka jingïap ki briew.
Ha ki por ba mynshwa, da ka jingtreibor bah ki ASHA bad ki nongtrei ka koit ka khiah ka jylla ka la jan lah ban rat dyngkhong ïa ka jingpang Malaria.
Kane kajuh ka rukom treikam ka ïaid mynta na ka bynta ban ïakhun ïa ka jingpang TB ruh.
"Nalorkata, u ong ruh ba ka jinghikai ba ki ïoh na ka jingïakhun ïa ka khlam COVID ka la ïarap ruh ban pynjur shuh shuh ïa ka jingïakhun ïa katei ka jait jingpang.
U la ong ruh ba mynta man ka Health Centre ka don beit ïa ka jaka test TB ryngkat ki tiar ki tr kiba biang.
U ong ruh ba mynta ki la lah ban pyntikna ba ki pharmacy kim dei ban ai dawai sha ki nongpang khlem ki slip ne ki jingbthah kiba bïang na ki doktor.
Na ka liang ka jylla lyngba lyngba ka State TB Cell hapoh ka National Health Mission ki pyrshang borbah na ka bynta ban rat dyngkhong ïa katei ka jingpang lyngba ka projek ‘TB Harega Desh Jeetega’.
Ryngkat ka jingdonlang u Managing Director ka National Health Mission, u Ramkumar IAS, la ong ruh ba katei ka jingpang ka ju ktah ym duna ïa ki 26lak ngut ki nong India man la u snem bad dei na kane ka daw u Myntri Rangbahduh ka Ri, u Narendra Modi u la wanrah da ka prokram ban rat dyngkhong noh ïa katei ka jingpang ha shwa u 2025.
Ban pynurlong ïa kane, ka Central TB Division ryngkat bad ka Ministry of Health and Family Welfare jong ka sorkar pdeng ki la pyllait paidbah da ka projek National Strategic Plan for TB Elimination (2017-25).
Tura, Jylliew 23 : Ka jingshah rong ki jingkieng dieng ha ka jingshlei um ha kine ki sngi ha ri lum Garo kaba la pyndkut syndon ïa ka leit ka wad sha kiba bun bah ki shnong ka dei namar ka jingbym pyntreikam ïa ka Agreed Text Settlement (ATS) ba la ïasoi hapdeng ka ANVC, ANVC-B bad ka sorkar pdeng bad sorkar jylla.
Namar ha ka ATS ha ka para 6.3 la ïa mynjur ba kawei na ki kyndon ka long ban pynbha ïa ki surok, ki lynti syngkien ha ri lum Garo, ong u Chairman ba rim ka ANVC-B uba long ruh mynta u MDC ka Tura u Bernard N Marak.
Hadien ba ka BJP ka la wan ha ka bor ban synshar ka la rai ban pynduh pyndam noh ïa ki kynhun kieng atiar da kaba ïasoi ïaki soskular bad ki kynhun kaikhlaw.
Hynrei barobor ïaka sorkar pdeng la ïalam bakla beit da ki sorkar jylla namar ba ym shym la pyntreikam ïa kiei kiba la ïamynjur.
Wat ka Monitoring Committee ruh kam ju ïa kynduh ban bud dien ïa kiba la ïa mynjur bad kaei kaba jia mynta ha ri lum Garo shah rong bun ki jingkieng bad dkut ki surok bad mad jingeh ki paidbah.
Ka sorkar pdeng bad sorkar jylla ki la pyrshang hi ban leh ei ei bad pyndep ïaki projek kum ka surok Shillong-Nongstoin-Tura bad hadien kane la dep mang ha ka Plan san snem kaba 12 jongka sorkar pdeng ban pynbha ruh ïaki surok ha baroh ki district.
Kat kum ka plan san snem kaba 12 la dep mang ba baroh ki jingkieng dieng ha ri lum Garo yn shna noh da ki jingkieng dewbilat.
Nalor kane sa kawei ka surok bah ban pynïasoh ia ka Dhubri-Garo Hills bad ka Khasi Hills ruh la dep mynjur da ka MORTH jongka sorkar pdeng.
Hynrei ïa kine ym shym la bud dien bad ki kam ki sahkut lut.
Ka daw baroh ka long ba ïa ka Monitoring Committee ym shym la pynlong man la ka hynriew bnai kumba la dep ïa mynjur.
ïa ka ATS la pynkheiñ ha kiba bun ki bynta da ka sorkar kaba mynshwa bad wat kaba mynta ruh.
Kine ki surok bad jingkieng ha ri lum Garo kin ym julor haduh katne katne lada dei ba don ka jingbud dien da ka Monitoring Committee.
Shillong, Jylliew 23: I Kong Biolin Pyrtuh, President jong ka Meghalaya & Greater Shillong Progressive Hawkers and Street Vendors Association, kaba dei ka Seng jong ki nongdie jingdie ha madan, i la ong ba ka jingkynnoh ba dei ma ki, kiba ailad ïa ki bar jylla ban shong die jingdie ha madan ka long ka bym don nongrim satia, hynrei dei ka sorkar kaba ailad ïa ki, namar ba kam shym la pyntreikam satia ïa ka aiñ jong ki nongdie jingdie madan.
Haba ïakren bad ka kynhun ki nongthoh khubor hadien ka jingrakhe ïa ka jingdap hynriew snem jong ka Seng, i Kong Biolin, iba shong die jingdie ha Khyndailad, i la ong ba ka jingbym pyntreikam ka sorkar jylla ïa ka aiñ jong ka sorkar pdeng, ka ailad ïa kiba nabar ban wan shong katba mon bad na ka liang jong ki kim don bor eiei namar kidei tang ki nongdie jingdie.
Ha kajuh ka por, i la kynnoh ruh ba ka jingbym treikam ïa ka Trading License na ka bynta jong kine kiba nabar jylla ban shong die ha madan, kadei kawei na ki daw ba sa khapngiah ki lynti ki syngkien da ki nongdie madan.
Ha kaba ïadei bad ki nongdie madan ha Khyndailad, i Kong Biolin, i la ong ba kane ka jaka kam hap hapoh ka jingpeit jingkhmih jong ka District Council, hynrei lada pyntreikam ïa ka aiñ pat kan teh lakam ïa kiba nabar.
Nalorkata ruh lada pyntreikam ïa ka aiñ, kiba shong die jingdie ha madan, ki hap ban rejistar bad hap ïoh laisen na ka sorkar bad kane kan lah ban teh lakam ban shu ïa shong die jingdie katba mon ha madan.
Halor ka jingkynnoh ba ki nongïalam ka Seng ki ïoh pisa na ki nongdie madan, ine i longkmie, i la ong ba kadei ka jingong kaba shu jler, namar kum ka Seng ki ju lum 10 tyngka shi bnai na ki nongdie madan na ka bynta ki jingdonkam jong ka Seng, kum ha kaba pynbiang ïa ki kot ki sla, ki jingïalang bad kiwei kiwei de ki jingdonkam.
I la ong ba kine ki jingkynnoh ki mih namar ba bun na ki nongdie madan kidei kiba duk, kiba kamai mynsngi bam da miet, kiba ym don por satia ban ïapynphai kylla ïa kine ki jingshah kynnoh.
Shillong, Jylliew 23: Hadien ka jingphet noh ka kompeni SS Infrazone ban tih ïa ka sorkar Shillong-Dawki naduh Umshyrpi haduh Umdiengpun (Upper Shillong) mynta sa kawei pat ka Kompeni, kaba dei shna ïa ka surok ha ka bynta na Umsyiem haduh Tamabil ka la iehnoh ïa kane ka jingtrei ba ka ïoh.
Kane ka Kompeni kaba la ïoh kontrak ban shna ia kane ka bynta kaba kut jong ka surok Shillong- Tamabil, kadei ka Niraj Cement Structurals Limited, kaba ka lynter jong ka surok ba ka dei ban shna ka long kumba 7.9 KM eiei.
Haba la wad bniah ïa ki daw kiba kane ka kompeni ka iehnoh ïa ka jingtrei wat hadien ba ka la ïoh ïa ka tender, ki heh ka tnad PWD, ki ïathuh ba ka daw hi kaba kane ka kompeni ka phet noh ka dei na ki jyrwit jyrwat kiba mih na ka jingbym lah ka sorkar jylla bad ka ophis DC ban pynïoh ïa ka jaka ban ïaid kane ka surok.
Kat kum ka tyllong jingtip kaba thikna la ong ba kumba long mynta ki kyndon kiba kiwei ki tnad ka sorkar jylla ki dei ban pyndep ha shuwa ban ïoh pyntrei ïa kane ka surok la shuh pynsahteng la bun bun snem kum ka jingkhet noh ïa ki dieng da ka tnad khlaw ha ki jaka ba dei ban ïaid ka surok bad ka jingjyrwit jyrwat jong ka jingïoh khyndew ban pynïaid ïa kane ka surok.
Sna ka liang u Genral Manager jong ka National Highway Infrastructure Development Corporation Limited ruh u la ïathuh ba ka dei ka jingshisha ba ka Niraj Cement Structurals Limited ka la iehnoh ïa ka jingtrei bad u la ïathuh ruh ba shen ka tnad kan khot tender thymmai ynda kine ki jyrwit jyrwat la lah ban weng lut.
Shuh shuh u la ong ruh ba kum ki kompeni kim lah satia ban shuwan sah kai shane khlem da ïoh ban pyntrei ïa ka kam kaba ki dei ban pyndep namar ka jaka ba ki ïoh ban trei ruh ka long tang kumba 0.5 KM kaba ka sorkar jylla ka la ïoh ban ai sha ka sorkar pdeng ban pynïaid sha khmat ïa ka jingtih ïa kane ka surok.
Shillong, Jylliew 23 : Ka sorkar jylla ha ka sngi Palei ka la bthah ïa ki Autonomous District Council ba don ha ka jylla ba ki dei ban khang khyrdep lut noh mardor ïa baroh ki khyrdop lum khajna kaba ki pynieng ha kylleng ki surok bah kiba don ha ka jylla.
Katei ka rai ka la mih hadien ka jingïalang ba la lum da u Myntri Rangbah ka jylla, Conrad K Sangma ha kane ka sngi bad ki District Council ha ryngkat ka jingdonlang u Symbud Myntri Rangbah ka jylla, Bah Prestone Tynsong kumjuh u Myntri ka tnad District Council Affairs ka sorkar jylla, Bah Lahkmen Rymbui.
“Ka sorkar jylla kam shym la buh jingkylli ïa ka bor jong ka District Council ban lum khajna ha u pud u sam jong ka, hynrei ka jingtuklar kadei pat ba kam dei ban long ha ki surok bah," ong u Myntri ka tnad DCA haba kren bad ki lad pathai khubor.
U la ong ruh ba ka jingtuklar jong ka sorkar ka long ba ki District Council kim dei kiba la pynkupbor da ka aiñ na bynta kino kino ki jinglum pisa ha shi lynter ki surok bah National Highway lane State Highway.
“Kumta, ngi la kyntu ïa ki ba kin khang khyrdep lut noh ïa baroh ki khyrdop lum khajna mardor bad na ka liang ki District Council ruh ki la kohnguh," u la ong.
Na ka liang u Myntri u la ïathuh ruh ba haduh mynta kim pat ïoh jingtip katno tylli ki khyrdop ba kitei ki Council ki pynieng bad naduh mynno ki la sdang ïa kitei ki kam.
La ïathuh ruh ba ha katei ka jingïalang la ïakren ruh halor ki jingeh bad ki jingtyrkhong pisa kiba bun ba ka Council ka kynduh bad kumta ka sorkar jylla ka la kular lut ki lad ki lynti ban ïarap katkum ka jingkotbor jong ka.
Jowai, Jylliew 24 : Ka North Liberty Higher Secondary School Jowai kala ïoh rung syndon sha ka jingïakhun phainal jong baroh lai tylli ki jingïakhun ha ka kyrdan Under-14 ki khynnah shynrang bad Under-17 shynrang bad kynthei, ha ka ‘Inter School Subroto Cup Football Tournament- 2022’ bala pynïaid da ka ophis u District Sports Officer West Jaiñtia Hills District, Jowai ka ban long lashai ka sngi 25 tarik ha madan Kiang Nangbah Stadium.
Haba phai sha ka jingïakhun Semi Final mynta ka sngi 24 tarik ha ka kyrdan Under-14 ka North Liberty H/S School kaba la jop da 3-1 kol ïa ka H.K Singh Memorial Secondary School da ka jingïashut Tie Breaker, katba ka R.C Eve’s Secondary School kala jop da 4-1 kol ïa ka Padu Secondary School da ka jingïashut Tie breaker.
Ha ka jingïakhun jong ki khynnah kynthei Under-17 ka North Liberty H/S School kala jop 6-0 kol ïa ka Riwar Jaiñtia Church of God Secondary School Amlarem, ka Kiang Nangbah H/S School kal jop 3-2 kol ïa ka Police Public Secondary School da ka jingïashut Tie breaker.
Ha ka liang ki shynrang U-17 ka Little Flower H/S School Ummulong kala jop 1-0 kol ïa ka Govt.
Boys H/S School.
Katba ka North Liberty H/S School kala jop 3-2 ïa ka H.K Singh Memorial Secondary School da ka jingïashut Tie breaker.
Lashai ka sngi yn wan pynhap pyrda da u kongsan ma R.Muksor uba dei u Assistant Director, Information bad Public Relation Office West Jaiñtia Hills District.
Shillong, Jylliew 23 : Ki nongshong shnong jong ki 38 tylli ki shnong ha West Khasi Hills ki la pynphai lut ïa ki Electoral Photo Identity Card (EPIC) jongki sha ka sorkar Assam kum ka dak ban pynpaw bad pynshisha ba ki kwah ban don ban sah ha Meghalaya.
ïa kane la pynpaw da ki nongsynshar shnong jong ki 39 tylli ki shnong hadien ba ki la dep ban aiti ïa ka memorandum ba ki ïasoi lang sha u Symbud Myntri Rangbah ka jylla u bah Prestone Tynsong mynta ka sngi Palei khnang ba ka sorkar kan bishar bniah lypa shwa ban sdang ka jingïakren ha ka wat kaba ar.
Kine ki Khlieh Nongsynshar na kitei ki shnong kiba hap sawdong jong ka Langpih ki la poi sha Secretariat ryngkat u MDC na katei ka thaiñ, Bah Bajop Pyngrope ban kyntu ïa ka sorkar jylla ba kadei ban pyntikna ba ka Langpih Sector kan hap beit sha Meghalaya.
Haba kren bad ki lad pathai khubor hadien ka jingkynduh ïa u Symbud Myntri Rangbah ka jylla, Bah Prestone Tynsong, na ka liang u MDC, Bah Bajop Pyngrope u la ong, “Ki la don haduh 39 tylli ki shnong kiba la soi lang ïa ka dorkhas na ka bynta ban dawa ba kitei ki jaka kin hap beit sha Meghalaya.
"Katkum ka jingong jong u, tad haduh mynta kumba 95 persen ki la thikna ba ki kwah ban don beit ha Meghalaya hynrei haba ïadei pat bad kiwei ki 5 persen kiba tam, u la ong ba ki Hima hi kin shim ïa ka jingkitkhlieh ban ïakren bad pynkohnguh ïa ki ban donlang ha ka jylla.
U Bah Bajop u la ong ruh ba katei ka jingwan jong ki ban kynduh ïa bor sorkar ka long kum ka jingpyntip bad ka jingpynkhreh lypa ha shwa ba ka jingpynbeit pud ha ka sien kaba ar bad ka Assam kan sdang.
U la ong ruh ba kane ka sienjam ba ki shim mynta ka long ruh ban pynpaw lypa ïa kaei kaba ki paidbah ka thaiñ ki la don lypa ban ong ynda ki Regional Committee ki la wan ha ki shnong ki thaw jong ki.
Shwa kane, u Bah Bajop u la ong ba ki la ïohi ïa kaei kaba jia ha ka jingpynbeit pud ha ka wat kaba nyngkong ba ki nongshong shnong dang sdang ki kwah ban hap sha Assam hynrei haba ki ïohi ba bun ki kwah ban don sha Meghalaya ma ki ruh ki kwah lang tangba ka por pat ka la dier.
Hooid wat la ki ar Myntri Rangbah kim pat ïa rai lano kin sdang ïa ka jingïakren pynbeit pud ha ka wat kaba ar ban pynbeit sa ki hynriew tylli ki jaka ba don hapdeng ka jingïakajia u bah Bajop u la ong “ Shwa ba ngin leit shaka thma ngi hap ban long kiba la pynkhreh lypa namar ngim kwah ban shim rai kyrkieh bad dei na kata ka daw ngi sa wan mynta ka sngi ban ïakynduh bad ïakren bad u Symbud Myntri Rangbah.
Ngi kwah ban long kiba la khreh lypa khnang ba ynda wan ki Regional Committee jong ka Assam bad Meghalaya ngin ïoh ban pynpaw hakhmat jongki"U la ong baroh shi katta kine ki shnong ki ïoh jingmyntoi na ka Assam bad Meghalaya ruh.
Ki EPIC ruh ki don ha baroh ar jylla bad mynta ki la pynphai lut ïa kiba dei sha Assam namar ki kwah ban pynpaw ba ki kwah ban neh bad ka Meghalaya.
U la ong “ Balei ba kine ki shnong hadien ka jingïakren ha ka wat ba nyngkong ki kyndit bynriew, ka daw ka long ba ki la ïohi ba ki don ki kynhun pynkulmar kiba ïeng ban ong ba ki kwah ban don sha Assam bad don kiba ong ba ki kwah ha Meghalaya.
Kane ka la pynkulmar jingmut wat ïa ki ar sorkar ruh, kumta ha kane ka wat kaba ar kine ki briew da kawei ka sur kin pynpaw beit hakhmat ki Regional Committee ba ki kwah ban don ha Meghalaya.
Nga kyrpad ruh ïa baroh ki nongshong shnong ba kin ïeng tylli lang mlon bad pynpaw da kawei beit ka sur ba ki kwah ban don ha Meghalaya".
Nongpoh, Jylliew 24 : Ka lympung ïakura ba nyngkong eh ha Ri-Bhoi bala tip kum ka Ri-Bhoi Boxing Cham-pionship 2022 kaba dei ka lympung ïakura ba 2 sngi bala pynlong da ka Ri-Bhoi Boxing Association haka jingïatreilang bad ka ophis u District Sport Officer Ri-Bhoi District kala sdang mynta ka sngi ha NSCA Indoor Stadium ha Umlyngkdait Nongpoh.
Ha kane ka lympung ïa kura lawan ban ïashim bynta daki kynhun bapher bapher jong ka them Ri-Bhoi bad ki kynhun shimet kiba hap hapoh ka Ri-Bhoi District Boxing Association.
Ïa katei ka lympung la wan ban plie pyrda da u Arpit Upadhyaya Deputy Commissioner ka Ri-Bhoi District kum u Kongsan ha ka jingdon ryngkat lang ka kong Marian Maring kum ka Symbud Kongsan, u Giri Prasad Superitendent of Police Ri-Bhoi District, u Bah Bobby L Nongbet DSO ka Ri-Bhoi District, Bah Mathew Makdoh Working President NSCA, Sumarlang Swer President ka Ri-Bhoi Boxing Association bad kiwei kiwei ki riew rangbah.
Na ka liang u Bah Sumarlang Swer kum u la ong ba kum u President u dap da ka jingsngewkhia ban iohi ba ki rang bad thei ïalehkai ka Ri-Bhoi ki duna ka jingshim bynta haka Meghalaya Games kaba dang shu pynkut shen kaba la pyn pyrkhat ruh ba lehse ka dei ka jingbym don ki rynsan bad ki lympung ban lum ban lang ïaki rang bad thei ïalehkai hapoh ka district kaba kum ka Association kala shim ïaka sienjam ba nyngkong ban rai pynlong kum katei ka lympung kum ka rynsan ban sei ïaki rang bad thei ïakura kiba kynsan ban mih naka district sha kiwei kiwei ki lympung ba heh haka jylla bad kumjuh ruh shabar jylla.
Shuh shuh u la ong ba kane kadei ka sien ka ba nyngkong ba la ioh ban pynlong ïa kum kane ka lympung bad kin dang ïaleh ban pynlong man u snem naka bynta ka jingmyntoi jong ki khun samla bad u la pyntip ruh ba haka 25 tarik kan don ka jingïakhun jong ki Army Personnel (Exhibition Match) naka bynta ban pyni ïaka rukom ïakhun jong ki rang ïakura ba tbit bad kynsai, u la bynrap.
Shillong, Jylliew 24 : Ka Malki SC ka la wanphai da ka nam jop ha ka OC Blue Shillong Premier League 2021-22 da kaba pynliem da 2-0 pyrshah ïa ka Mawkhar SC ha ka jingïalehkai ha ka sngi Thohdieng ha madan Third Ground, Polo, Shillong.
Ka Malki SC ha ka jingïakhun ba nyngkong ka la rem da 0-3 kol ha ka Ryntih SC katba ka Mawkhar SC ka la ïakhaid da 1-1 kol bad ka Rangdajied FC.Kine ki ar tylli ki club mynta ka samoi ki don ïa ki katto katne ki player kiba la ïoh jinghikai bha na kane ka lympung bad ki la sei madan ruh ïa ki ha katei ka jingïalehkai.
Haba phai sha ka jingïalehkai, ka Mawkhar ka la ïoh ban thep nyngkong lyngba u Aibanraplang Dohling hynrei ym shym la kheiñ kol na ka daw ka offside.
Hadien ar minit ba la ïaid biang ka jingïalehkai, u kapten ka Malki u Pynkhambor Suting u la ïoh ban khyrwit ïa ka bol kaba la lait salit ban rung shapoh ka jar, shwa ba u Balajied Syiemlieh ka Mawkhar ruh u la khyrwit kaba la lait noh sharud ka madan.
Ka Mawkhar ha ka minit ba 29 ka la ïoh ïa ka indirect free-kick hadien ba u rangap kol ka Malki u Rihoklang Khongjoh u la bat slem ïa ka bol, hynrei ka Mawkhar ka khlem lah ban thep kol.
Ka jingïalehkai ka la nang ïakhaid hapdeng kine ki ar tylli ki club kiba la trei shitom da ka thong ban thep kol bad shwa ban kut ka kylla step kata ha ka minit ba 45 u Donboklang Mawlong u la ïoh ban thep ïa ka shi kol na bynta ka Malki ban lamkhmat ïa ka jingïalehkai ha kaba kut jong ka kylla step da 1-0.
Ha ka jingïalehkai jong ka kylla miet, ka Malki ka la nang pynkhlaiñ ïa ka kynhun bad ñion beit sha ka kut jong ka Mawkhar ban pynsmiej ruh ïa u rangap kol ka Mawkhar lyngba ki bol ba ka la ïoh ban khyrwit.
Bad lyngba katei ka rukom ïalehkai kam shym la shimpor ha kaba ha ka minit ba 48 u Kordor Dkhar u la thep ïa ka shi kol kaba la nang ai mynsiem ïa ka kynhun kaba la tam da 2-0.
Ka Mawkhar, kaba ïalehkai nyngkong eh ha ka OC Blue SPL, ka la ïakhun tyngeh ban pynphai ïa kitei ki ar kol hynrei ka khlem lah pat ha ka liang ban pyndep thep kol.
Ha ka minit ba 53 ka Mawkhar kaba la ñion sha ka kut jong ka Malki ka la jan ïohei shi kol hadien ba u rangïalehkai u la khyrwit ïa ka bol kaba la tam khydiat ïa u dieng kol.
Watla hapdeng ka jingïakhun kaba ïakhaid bha, ka Mawkhar ka khlem lah ban pynphai kol bad ka Malki SC ruh ka khlem ïoh shuh ban thep kol bad jop da 2-0.
Ka jingïalehkai mynta ka sngi Saitjaiñ kan long hapdeng ka Ryntih SC pyrshah ïa ka Rangdajied United ha ka por 4 baje janmiet.
Shillong, Jylliew 24 : U Myntri ka tnad Sport bad Youth Affairs u Bah Banteidor Lyngdoh ula pynpaw ha ka National Conference jong ki myntri Youth Affairs bad Sport na ki jylla Union Territory kaba long ha Kevadia, Gujarat ha ka 24 bad 25 tarik Jylliew 2022 ba ki jylla kiba rit kiba duna ki kompani ba heh ban bei tyngka kum ka Meghalaya ki donkam ïa ka jingïarap jong ka sorkar pdeng ban kyntiew ïa ki kam ïalehkai sport khnang ban ïoh sei ïa ki nongïalehkai kiba tbit kiban mihkhmat ïa ka ri sha ki lympung jingïalehkai bapher bapher.
Ha kane ka National Conference la don lang u Myntri kam sport and Youth Affairs ka sorkar pdeng u Anurag Thakur.
Na ki jylla jong kane ka thaiñ ki myntri kam sport bad youth affairs kiba la poi sha katei ka conference ki long tang na Meghalaya, Assam, Manipur bad Arunachal Pradesh.
Kane ka Conference ba la pynlong da ka tnad sport bad youth affairs jong ka sorkar pdeng ka long ban ïakren halor kiba bun ki mat kumno ban kyntiew ïa ki kam ïalehkai sport ha kane ka ri baroh kawei da kaba la pan jingmut na ki myntri jong ki jylla bad union territory bapher bapher kiba don ha katei ka jingïalang.
Kadei shibynta na ka Khelo India bad ha kane ka jingïalang u la banjur ïa ki jylla ba kin ai jingmut sha ka tnad kam sport jong ka sorkar pdeng kumno ban sei ïa ki nongïalehkai kiba tbit.
U Bah Banteidor u la ong “ Na ka liang jong nga kum u myntri ka tnad sport bad youth affairs ka Meghalaya ym tang ba nga pynpaw ba donkam ki jingïarap na ka sorkar pdeng ban kyntiew ïa ki kam ïalehkai sport hynrei nga la pan ruh ïa ki skhim ha ka jingïakynduh pat bad u myntri kam sport u Anurag Thakur hadien ba la wai ka jingïalang ba mynta ka sngi bad u la kular ban ïarap ïa ka jylla Meghalaya ba kan dang lah ban kyntiew ïa ki kam ïalehkai sport ha ka jylla, ka thaiñ bad ha ka ri hi baroh kawei".
U Anurag pat ula ong, “ Ha kino kino ki jylla, haba ïohi ba ki nongïalehkai sport ki kham ieit bad sngew-tynnad ban ïaleh ïa kano kano ka jingïalehkai ka sorkar ka dei ban pynleit jingmut ban kyntiew ïa kata ka jingïalehkai khnang ban ïoh jied ïa ki nongïalehkai kiba tbit".
“Nalor kata donkam ruh ban ïoh wat ïa ki Coach ruh kiba tbit bad halor kane ruh ki jylla bad ki UT ki don ka bynta kaba khraw ban sei ïa ki coach.
Na ka liang ka sorkar pdeng ka kloi ban ai kino kino ki jingïarap ïa ki jylla bad UT na ka bynta ban pynbit pynbiang ïa ki jaka ïalehkai sport khamtam ïa ki madan, ki rynsan, ki tiar ïalehkai bad kumta ter ter".
Ki stad wad bniah ki la ai jingmut ba ka Vitamin B3 ka lah ban long ka atiar kaba bathymmai ha ka koit ka khiah kaba ïaleh pyrshah ïa ki khñiang jingpang ba shyrkhei kum kata ka MRSA.Ki stad wad bniah ka US ki la shem ba ka Vitamin B3, ïa kaba la tip ruh kum ka nicotinamide, ka pynkhlaiñ bor ïa ki Immune Cell (kita ki cell ba ïaleh pyrshah ïa ki khñiang jingpang) na ka bynta ban pynïap ïa ki khñiang jingpang Staphylococcus.
Ka B3 ka kyntiew ruh ïa ka jingdon ka bor treikam jong ki neutrophils, kiba long kita ki white blood cells ba pynïap ïa kita ki khñiang ba don jingmaKa jingwad bniah, ha ka Journal of Clinical Investigation, ka lah ban wanrah ïa kata ka jingkylla ba khraw ha ka rukom ai jingsumar.
Ïa kane ka Vitamin B3 la pyrshang ha kita ki briew ba ïoh ïa ki khñiang jingpang Staphylococcal infections, kum ka MRSA (Methicillin-resistant Staphylococcus Aureus) kaba long kata ka jingpang ba shyrkhei bad lah ruh ban poi shaduh u pud ka jingiap.
Kum kine ki jingïohpang la shem hapoh ki hospital bad ki jaka ba ri bad sumar ïa ki khyllung-khynnah.
Kaneka jingpang MRSA ka jur bad roi bha ha ki phatok, ki shipai bad hapdeng ki riew kilan met.
Ki saiantis ki la pyndonkam da kaba ai shibun bha kane ka B3, kham bun ban ïa kaba lah ban ïoh na kita ki jingbam teimet, ha kita ki jingleh test jong ki, ia kiba la pynlong ha ki mrad bad kumjuh ruh ha ka snam jong u briew.
Tangba ki stad wad bniah ki la ong ba wat la katta ruh ym shym la don kano kano ka sakhi ban pyni ba kata ka B3 ba ïoh na ki jingbam bad ki dawai kan lah ban iada lane sumar ïa kita ki jingpang ba ïabit na ki khñiang jingpang.
Ki stad wad bniah ki la ong ba ka B3 la ïohi ba ka lah ban pynkylla ia ki katto katne ki antimicrobial genes, pynkhlain ia ka bor jong ki immune cell na ka bynta ban pyniap ia kita ki khniang jingpang.
U Prof Adrian Gombart ka Linus Pauling Institute jong ka Oregon State University, uba don bynta lang ha kane ka jingwad bniah u la ong “Kane ka jingwad bniah ka long kaba myntoi haduh katta katta wat lada ngi dang donkam ban bishar bniah bad pynlong ïa ka jingwad bniah ha u briew.
“Ki antibiotics ki dei kita ki dawai baphylla, tangba ki ïakynduh ïa ki jingeh na ka por sha ka por na ka daw jong kata ka bor ialeh pyrshah jong ki khniang jingpang bapher bapher, khamtam eh kita ki khniang jingpang Staphylococcus aureus.
Kane ka lah ban plie ïangi ïa ka lad kaba thymmai ban sumar ia kita ki jingpang Staph infections kiba lah ban long kiba shyrkhei bha, bad lehse yn lah ruh ban pyndonkam ia ka ryngkat bad kiwei kiwei pat ki dawai antibiotic ba don mynta".
Nongstoiñ, Rymphang, 24: Ka seng West Khasi Students Union, ka la pynkynmaw bad dawa na ka sorkar jylla ban mang tyngka noh kloi lan na ka bynta ban tei ïa ka Industrial Training Institute ha Sohpian West Khasi Hills, kumba la ju dawa na ka por sha ka por.
Katkum ka jingïathuh da u President Bah D.Sun, la ong ba na ka liang ka tnad Directorate of Employment and Craftsmen Training Shillong, hadien bun bun snem ba ka la wad jaka ban tei ïa katei ka jaka pule, ka la ïakynduh bad ki nongïalam jong ka seng ha snem 2013.
Ha utei u snem ki bor ba dei peit jong katei ka tnad, ki la phah ïit jaka khnang ban tei ïoh tei noh la ka jong ka building ba pura.
Halor kane ka mat, ki nongïalam jong ka seng khlem da pynslem ki la ïakynduh mar mar ïa u sordar jong ka shnong Sohpian bad ïa u trai jaka ban ïa kren pynbeit ïa ka jaka kaba don mar syndah ka Fourth Battalion Nongstoiñ Sohpian, kaba long markhap ruh bad ka surok bah NH-44 E.Na ka liang u trai jaka ruh bad u sordar ruh, khlem artatien u la mynjur ban die noh ïa ka jaka sha ka tnad ba dei peit na ka bynta ban tei ïa ka I.T.I.Haduh mynta ka jingïaid jong ka I.T.I ha Sohpian, ka long ba ïa katei ka jaka la dep pynbiang nadong sha dong da katei ka tnad ba dei peit ha kaba ïa dei bad ka jingsiew ïa ki trai jaka.
Haba phai peit na ka Land & Survey Records ruh ki la pyndep ïa ka kamram na ka bynta ban survey ïa ka jaka.
Ym tang katta, wat ka tnad Revenue kaba don ha Nongstoiñ ruh ki la dep pyndep ïa la ka kamram.
Ki nongïalam jong ka seng ki la buddien ïa katei ka mat, da kaba ki la ïakynduh biang ïa ki bor ba halor jong ka DECT.Na ka liang katei ka tnad ka la pynpaw ba tad ynda ka sorkar ka la mang tyngka na ka bynta ban tei ïa katei ka shlem ai jinghikai, ba na ka liang ka tnad Labour Department Shillong ryngkat ka jingïatreilang bad ka DECT kin sah pynurlong noh ban tei ïa ka I.T.I.Kum ban shu pynkynmaw ba na ka liang ka sorkar barim hapoh ka jingïalam jong u Dr.Mukul Sangma kum u Myntri rangbah ka jylla bad myntri ka tnad pule Kong Ampareen Lyngdoh, ki sdang ban shimkhia bad ai ka jingmynjur ban don noh la ka jong ka I.T.I ba pura ha Sohpian.
Hynrei kim shim ïoh lad ban pynurlong ban wan plie ban tei ïa katei ka jaka ai jinghikai, namar ka jingkylla jong ka por.
Ka la don ruh ka jingkyrmen ba kane ka sorkar ba mynta hapoh ka jingïalam jong u Conrad Sangma, kan shimkhia noh da kaba mang tyngka noh kham kloi, khnang ban ïoh ban tei noh ïa katei ka ïing kum ka shlem ai jinghikai pyntbit ïa ki samla pule jong ka thaiñ sepngi baroh kawei, ha ki laiñ pule bapher bapher.
Hynrei ka jingkylli ka long lano ?.
Nongstoiñ, Jylliew, 24: Kum ka jingïasnohktilang bad ka pyrthei baroh kawei ha ka jingrakhe ïa ka sngi pyrshah drok, ka ophis jong ka District Social Welfare Officer West Khasi Hills mynta ka sngi thohdieng ka 24 tarik jylliew, ka la pynlong ïa ka jingïaid proseshon ryngkat ka awareness programe ha Nongstoiñ.
Ha kane ka sngi la sdang da ka jingïaid proseshon na I.B Upper New Nongstoiñ sha Ladweitang haduh ban da poi ha market complex ha khmat ïew Nongstoiñ.
Ha katei ka jingïaid proseshon la ïashimbynta lang da ki dkhot ka KSU Nongstoiñ circle, ki longkmie bad ki khynnah skul bad kum ka dak jong ka jingpyrshah ki la rah ruh da ki placard bad ki banner kiba la thoh ïa ki kyntien pyrshah ïa ka jingkhaïi bad dih drok.
La pynlong ïa ka awareness programe ha ka hall jong ka market complex, ha kaba la pynïaid da u bah W.Shabong District Child Protection Officer West Khasi Hills, ha kaba ki nongkren ba kongsan ki long u bah H.K Thabah Additional Deputy Commissioner, u bah Herbert G.lyngdoh Superintendent of Police West Khasi Hills bad u bah Macmilan Byrsat MLA ka Nongstoiñ u ba long u kongsan.
U bah H.G.Lyngdoh Superintendent of Police West Khasi Hills, u la ong ba lada ki don ki nongdih drok kiba pyrshang ban pynshoi, ki khynnah kim dei ban ngeit hynrei ki dei ban kham pynleit jingmut ha kiwei pat ki kam kiba ai jingmyntoi ïa ka lawei jong ki.
U la kyntu ruh ba ki khynnah bad ki samla ki dei ban long kiba smat ban leit sha ki jingïaseng sha ki ïingmane bad ban kham pynleit jingmut sha kaba bha.
U bah Macmilan Byrsat u ba long u kongsan bad shuwa ba un ai jingkren, u la pyllait ïa ka video kaba la shna halor ka phang jong ka jingsniew jong ka jingdih drok.
Utei u nongmihkhmat haba ai jingkren, u la ong ba ki don shibun ki khynnah samla ha Nongstoiñ kiba la buh da ka thong ban pynngop lut ïa ki khun jong kiba kham ïoh kham kot ha u drok, namar ba kin kham ïoh pisa ban thied bad dih lang.
Ka long kaei kaei kaba i pangmet bad kaba i synei ban ïohi ba wat la ka nongbah Shillong ka dang dei hi tang iwei na i shnongrit, haba ïa nujor bad ki sor bah jong ka ri India, hynrei wat hangne ruh ka jingdon jong ki briew kiba shu shang makia bad kiba khlem ïing khlem sem ka la sdang bun bad kharoi na ka por sha ka por.
Kiba bun na kine ki briew hi ki dei kiba la im ha ka kutlad haduh ban da kylla lyngkar ka jingim kat haduh ba kim lah shuh ban don ha ka imlang sahlang bad la ki jong ki longïing longsem kumta ki jied ban im ïa ka jingim kum ki riew khlem ïing khlem sem bad ban sah ha ki surok bad ki kyndon kynshrot katba lap hapdeng jong ki ïew bad rud dukan jong kane ka sor Shillong.
Hato ka sorkar kam lah mo ban kem noh ïa kine ki briew bad set ïa ki na ka bynta ban ai jingsumar ïa ka bor pyrkhat jong ki khnang ba kin lah ban ïoh pat ia ka jinglong kaba dei biang ne kaba long normal kumba long ki paidbah.
Hangne hapdeng jong ka sorkar khamtam ki bynta jong ka G.S Road naduh ka thaiñ Matphran sharum haduh Khyndailad la iohi ba ki ju don ki briew kiba siangthiah ha ki baranda dukan bad don ruh kiba thiah ha ki synduk kot ha ki por miet bad kaba kham isynei shuh shuh ka long ba kine ki briew ki ap jingbam beit na ka jaka theh ñuit kaba ha Motphran bad ki don ruh ki kynthei ba rah wat i khun rit ban khure bam na kaei kaba la wan bret da ki briew.
Ki la don ruh ki kynhun YouTuber kiba la ring video ïa ka jingim jong kitei ki briew bad ruh kiba la ïakren bad kitei ki briew bad kaei ka jingeh kaba ki ïakynduh.
Kat kum ka jingphla jong kitei ki riew makia la ïohi ba ka dei na ka daw ba kila im ïa ka jingim kaba kyrni ban dih ia ki kynja, ki drok bad ruh ka kyiad kaba la pynlong ïa ki ban duh noh ïa ka bor jingieit bad ka bor pyrkhat ban lah ban sahlang imlang bad la ki bahaïing ha sem.
Kitei ki briew ki ïathuh ruh ba kim kwah shuh ban sah lang bad ki briew kiba biang ka rukom im namar ba ha ki hi ka kham suk shibun ban shu im kumtei bad leh kat ia kaba ki sngewmon tang ba kin ïoh ïa kaba ki kwah kata hi ka la biang na ka bynta jong ki.
Haba peit bad bishar ia ka jingim jong kitei ki briew ka jingduk bad jingkyrduh kam dei eh ka daw ban pynlong ïa ki haduh utei u pud, hynrei kaei kaba lah ban ong ba kitei ki briew ki la ngat ha ka jingpang kaba shyrkhei ha kaba ka bor pyrkhat jong ki kam long shuh kaba beit.
Kumba haba ngi peit ha ka imlang sahlang ngi ïohi don shibun bah ki briew kiba duk bad kiba kyrduh hynrei kim hap ban im ha katei ka rukom, ki trei ki ktah, ki kamai kajih wat la ka dei ba kin kit daju, trei bylla ha ki kam ki bama bama ruh.
Ngi ïohi katno ki briew ki trei shitom wat ban im shapoh ki krem dewiong ruh ban kamai ia kata ka hok ban im lang kumba im kiwei pat ki para briew ha kane ka pyrthei.
Hynrei ka jingbymlah shuh ban synshar ïa la ka jong ka jingim ka kylla long ka jingpang ba shyrkhei tam.
Kitei ki briew ki kham koit kham khiah shibun ha kiwei pat ki bor met ban ianujor bad kiwei pat briew kiba biang.
Hynrei ka bor pyrkhat jong ki kam ailad iaki ban im ïa ka rukom im kaba ïa long paidbah.
Kumta kitei ki briew ki donkam ia ka jingshim khia lem jong mano re mano, lehse ki la don ei ki seng trei mon sngewbha kiba kloi ban ai jingïarap ia kitei ki briew hynrei ka long pat kaba eh namar ba wat ki baha iing ha sem jong ki ruh kim lah ban pdiang ïa ki na kaei kaba ki long.
Kumta lada ngi don ïa ka mon kaba khlain na ka liang jong ka sorkar ban pyrkhat lem shaphang jong ki, da kaba kem ne ïalam noh ïa ki sha ki jaka sumar na ka bynta ba kitei ki briew kin ïoh pat ia ka bor pyrkhat kaba biang kan long ka jingiarap kaba khraw.
Ngi don ïa kata ka tnad Social welfare bad ki briew kiba la pyntbit ialade ban trei ha kaba shakri ia ka bha ka miat ka imlang sahlang.
Hynrei haduh katno na ka liang jong ka sorkar ka la shim khia ha kaba ïadei bad kane ka kam.
Kyrmen ba kan don kata ka jingpeit kyrpang ne ka Special drive ban peit ïa ki briew kiba don ha kitei ki jingeh jong ka jingim khnang ba kin ïoh pat ia ka kabu ban im kumba ïalong lang baroh.
Mawkyrwat, Jylliew, 24: Ka ophis jong u District Mental Health Programme (DMHP) kaba hap hapoh ka ophis treikam jong u District Medical & Health Officer (DM&HO), South West Khasi Hills District ha ryngkat ka jingïatreilang bad ka ophis jong u Superintendent of Police, South West Khasi Hills District ka la pynlong ïa ka program ban rakhe ïa ka sngi pyrshah ïa u drok bad ka jingkhaïi be-aiñ ïa u ha kaba ïa kane ka program la pynlong ha Ïew Mawkyrwat, South West Khasi Hills District.
Ka jingthmu jong kane ka program ka long ban pynsngewthuh ha ki paidbah nongshong shnong ba kim dei ban ai lad ba u drok un kharoi ne un jyllei hynrei ki dei ban ïeng tylli ban pyrshah ïa ka jingpyndonkam ne jingkhaïi ïa u drok.
Shuh shuh ki mat ba kongsan jong kane ka program ki long, ka jingktah u drok ïa ka koit ka khiah ha ka met bad ha ka jingmut jingpyrkhat ïa ki ‘riew shimet ba pyndonkam ïa u drok, ka jingktah ïa ka imlang sahlang, ka ïing ka sem bad ka shnong baroh kawei bad kumjuh ruh ki lad jingïarap kiba lah ban ïoh lada don kiba ngop kum ha kane ka apot.
Haba kren ha ka jingïalang, u Sub-Inspector (SI) jong ka Mawkyrwat Police Station, bah S.J.Kharbhih u la pynkynmaw ba ka jingrakhe ïa kane sngi pyrshah ïa u drok bad ka jingkhaïi be-aiñ ïa u ne ka “International Day Against Drug Abuse and Illicit Trafficking" ka dei ha ka 26 tarik u bnai Jylliew, 2022 hynrei namar ka jingïatyngkhuh ha ka Sngi U Blei la rakhe noh mynta ka sngi ha kaba la ïoh ban pynlong ïa ka jingïalang ha ïew Mawkyrwat khnang ba yn lah ban pynsngew ha ki paidbah ïa ka jingsniew jong u drok.
Ha kajuh ka por u la kren ruh ïa ka jingsniew jong u drok bad lada don kino kino kiba donkam jingïarap ki lah ban leit sha ki Police Station ne kino kino ki jaka ban ïoh ki jingïarap kiba donkam.
“U drok u dei u kynja dawai ba pynbuaid bad ka pynlong ruh ïa u briew ban kyrni ha u bad ka pynlong ruh ba un leh ki kam ba pyrshah ïa ki aiñ bad bun ruh kiwei ki jingktah lada pyndonkam ïa u drok", ong u bah Kharbhih bad ym tang kata, u drok u pynjot ruh ïa ka imlang sahlang bad ruh ïa ka pyrthei baroh kawei.
Namarkata, “Ong ‘EM’ ïa u drok, namar wei la pyrshang bad kylla sha ka jingkyrni tang kata la eh ban bthat ïa u", ong bah S.J.Kharbhih.
Ha ka jingkren jong u, u la pynshai ruh ïa ki katto katne ki aiñ kiba dei ha ka “Narcotic Drugs and Psychotropics Substances Act 1985" (NDPSA) kaba don ha ka section 42 kaba dei shaphang ki jingpynshitom lada u na ka briew ki pyndonkam, pynsaphriang, die ne shna ïa u droks.
Namarkata, u la ban khia ba ki dei ban peit thuh ba lada don kino kino kiba la shah ngop ha u drok kin ïarap ban pyni lynti ne ban batai ïa ki lad jingsumar namar da jingïatreilang jong ki paidbah nongshong shnong yn lah ban ïaleh pyrshah ïa u drok.
Katba ka kong W.L.Marweiñ, Psychiatric Social Worker, District Mental Health Programme (DMHP) ka la kren halor ka jingktah u druk bad ki jait druk bad ïa ki katto katne ki lad jingsumar kiba lah ban ïoh lada u ne ka briew ki hap ha kum kane ka apot.
Ka NKD Wann Group ka la ai ïa ka jingbyrngia lyngba ka skit kaba ai jinghikai ruh ba kumno u briew lada u ngop ha u drok u pynkulmar ym tang ïa lade hynrei ïa ka ïing ka sem baroh kawei bad ruh ka batai ruh ba ki dei ban ïarap ban wad ki jingsumar kiba ïadei bad kane.
Ha kane ka sngi la ïoh ruh ka jingrwai kyrpang na ka District Mental Health Programme Team ka la ai kyrteng, “Ong em ïa u Drok" ba la thaw da u bah Batskhem Lyngdoh, Ward Assistant jong ka District Mental Health Programme (DMHP).
Nongpoh, Jylliew 24: Na ka daw ka jingbym hun halor ka jingpyntreikam ïa ka skhim Saubhagya ha Ri Bhoi ba ka seng ka kwah ba lyngba katei ka skhim ka dei ban ai jingmyntoi ïa ki paidbah nongshong shnong ka Ri Bhoi kiba ym pat ioh ban tan bording kumba la mang da ka sorkar, ka Ri Bhoi Youth Federation (RBYF) ka la shim da ka sienjam ban wad jingtip lyngba ka RTI Act 2005 na ka bynta ban ioh jingtip halor ka jingpynteikam ïa ka skhim Saugbhagya ha Ri Bhoi District.
Kum ban pynpaw paidbah, ka Saubhagra scheme ka dei ka skhim ba pyntreikam da u Myntri rangbah ka ri, u Narendra Modi ha u snem 2017 da ka jingthmu ban pynpoi bording sha man la ki longing ha ki shnong nongkyndong kiba ym pat tan bording bad ban tip halor kane ka jingmyntoi jong kane ka skhim ka seng RBYF ka la wad jingtip lyngba ka RTI khnang ban tip haduh katno kane ka skhim ka la ai jingmyntoi ïa ki paidbah nongkyndong khamtam kito ki longing longsem kiba duk bad kiba ym kot bor ban tan bording.
Ha ka jingïalam u President, u Bah Bipul Thangkhiew ryngkat ka jingsynran lang ki dkhot hynnin ka sngi, ka seng ka la leit ban ati ïa ka Kopi katei ka RTI sha u Deputy Commissioner ka Ri Bhoi ha ka ophis treikam jong u ha Nongpoh.
Kumba la pynpaw ha katei ka RTI, ka RBYF ka la wad jingtip na ka ophis u Deputy Commissioner ka Ri Bhoi naduh ka mang tyngka ba la mang ha kaba pyntreikam ïa kane ka skhim, ki kyrteng jong ki shnong bad ki longing kiba la lah ban tan bording bad kumjuh ruh kito ki longing kiba ym pat lah ban tan bording kumba la mang ha katei ka skhim.
Ka seng ka la wad jingtip ruh ïa ki Contractor lane ki Agency kiba pyntreikam ïa kane ka skhim ha Ri Bhoi bad na ka liang ka seng ka dang ap mynta ïa ka jubab na ka ophis jong u Deputy Commissioner ban ai lut ïa baroh ki jingtip halor kane ka jingpyntreikam ïa kane ka skhim.
Na ka liang u Bah Bipul Thangkhiew.
u la pynpaw ba ka seng kan dang buddien halor kane ka jingpyntreikam ïa kane ka skhim bad kan nym ailad ba ka sorkar lane ki Agency kin shu pynsepei ïa kane ka jingmynto ki paidbah bad kumba la mang da ka sorkar lyngba katei ka skhim baroh ki longing ba dei hok ban ioh ban tan boding ki dei ban ioh ïa ka bording kaba pura bad lada ki don ki jingpyndonkam bakla kum ka seng kan nym map bad kan ïaid katkum ki lynti jong ka aiñ.
Ha kawei ka bynta, u la ong ruh ba ka RBYF ka dawa ruh na ka sorkar jylla ba kan pynsted noh ha kaba wan rah ïa ka 132 KV Power Station ha Nongpoh ban pynbiang thikna ïa ka bording ilektrik sha ki paidbah ka Ri Bhoi bad halor kane ka bynta ki la dep ban wan kynduh ïa u Myntri ba dei peit ïa ka bording bad la dep aiti ruh ïa ka dorkhas ba ka sorkar ka dei ban shim khia halor kane ka bynta, kaba dei halor ka nongrim ba ki paidbah ka Ri Bhoi ki shah ktah na ka jingthud palat ka bording ilektrik ha Ri Bhoi.
U la kren ruh ba ka sorkar bad ka tnad MeECL ki la shu ai daw ba ki dang hap ban wad jaka ban buh ai ka 132 KV Power Station bad ha ka jingshisha ka jaka jong ka MeECL ka la don lypa ha Nongpoh ba kim donkam shuh ban dang wad ïa ka jaka bad kum ka seng ka dawa ïa ka sorkar ban shim khia halor kane ka phang bad kan nym myntoi ïa ki paidbah ka Ri Bhoi ba ïa ka bording la lah ban tan haduh 200 MW tang na Ri Bhoi bad katba ki paidbah ka Ri Bhoi pat ki dang mad ïa ka jingshah ktah na ka jinglip palat ka bording ilektrik ba la donkam ban don noh da kata ka 132 KV Power Station, u la bynrap.
Mawkyrwat Jylliew 24: Ka Deputy Commissioner jong ka South West Khasi Hills District, kong C.Kharkongngor, IAS ha ka jingkren jong ka kum ka kongsan ha ka jingïalang ban rakhe ïa ka sngi pyrshah ïa ka jingdih bad khaïi ia u drok kaba la ju rakhe manla u snem ha shityllup ka pyrthei ha ka 26 tarik Jylliew ka la pynkynmaw da kaba ong, “Ka jingkyrni jong ka jingdih drok ka dei kawei na ki daw jong ka jingbym shongsuk shongshngaiñ bad ka jingjyllei jong ki kam sniew ha kylleng ka pyrthei".
Ïa kane ka jingrakhe la pynlong mynta ka sngi ha Multipurpose Hall DC’s, South West Khasi Hills District da ka ophis jong ka District Social Welfare Officer (DSWO), South West Khasi Hills District ryngkat ka jingiatreilang bad ka Meghalaya Aids Control Society (MACS), ka Synjuk ki Seng Samla Shnong (SSSS), South West Khasi Hills District bad ka Life Care Foundation kaba ka phang pdeng jong ka ka long, “Ka jingeh bad ka jingsniew ba u droks u wanrah ha ka koit ka khiah bad ha ka longbriew manbriew".
Haba bynrap shuh shuh ïa ka jingkren ka Deputy Commissioner, South West Khasi Hills District, kong C.Kharkongngor, IAS ka la ong ba ka jingkyrni jong ka jingdih drug ha kylleng ka pyrthei ka ktah ym tang ïa u nongdih hynrei wat ïa ka ïing ka sem bad ka imlang sahlang.
Shuh shuh ka la ong ba u ‘Opium’ um dei uba thymmmai hynrei u dei uba ju pyndonkam naduh mynshwa bad ka la ïathuh ruh ba ka Ri India ka ngat ha ka jingeh jong ka jingkhaïi be-aiñ ïa kine ki druk kiba ïaid lyngba ki ri kiba ïa khappud bad ka Northeast kum ka Myanmar, Laos bad Thailand.
Ka la pynpaw ïa ka jingsngew diaw halor ka jingngop jong shibun ki khynnah samla ha une u jingdih pynbuaid bad uba la tehmraw ruh ïa ka jingim jong ki.
Ha kajuh ka por ka la pynkynmaw ruh ba kito kiba pyndonkam ïa une u jingdih ka dei ka jingpang bad kim dei ban shah ñiew shiliang ha ka imlang sahlang da kaba wer bad ai mynsiem ïa kito ki khynnah samla kiba la ngop ha une u jingdih ba kin wan shakhmat ban wad ki lad jingïarap bad ban phah sumar noh kloi khnang ban lait na ka jingshah teh kynjri.
Shuh shuh ka la sneng bad pyni ïa ki khynnah skul ban ïaleh ban kiar na kine kiei kiei ki bym lah ban wanrah jingmyntoi hynrei ban pynleit jingmut beit ha ki jingpule da kaba pynkynmaw ruh ba ki nonghikai bad ki khynnah skul ne ki samla pule ki don ka kamram kaba khraw ha ka ban rat dyngkhong ïa une u jingdih ba sniew ha ka imlang sahlang da kaba sam lem ïa ki jingtip sha kiwei shaphang ka jingma bad jingmynsaw kaba mih na ka jingdih droks khnang ban lah ban teh lakam ïa ka jingkyrni jong ka jingdih droks.
Ha kajuh ka por ka la pan ka jingïatreilang na baroh na ka bynta ban rat dyngkhong ïa une u jingdih uba sniew uba pynjot ïa ka ïing ka sem bad ka imlang sahlang.
U bah B.J.Laloo, Superintendent of Police, South West Khasi Hills District u la kyntu khamtam ïa ki khynnah skul ban kiar na kaba pyndonkam ïa kine ki jingdih bad ban long barobor kiba phikir bad kiba husiar khnang ba ki ym ngop ha u drok namar lada ki pynmlien ban mad shisien kin kwah bun bun sien bad ka long kaba eh ban lait na ka jingshah teh mraw.
Ka kong N.J.Hashah kaba long ka Panel Lawyer jong ka DLSA, South West Khasi Hills District ka la ong ba kiba bun na kine ki nongdih drok ki dei kiba ïa takhuh bad ka aiñ bad na kiwei pat ki daw kum ka jingbymbiang ha ka ïoh ka kot bad namar ka jingjyllei bad jingkyrni ka jingdih drok ka sorkar ka la thaw ïa ki aiñ ki ban tehlakam ïa ka jingkhaïi be-aiñ ïa u drok.
Ka Colonial Government ha u 1930 ka la pynmih ïa ka Dangerous Drugs Act 1930, ka Narcotic Drugs & Psychotropic Substance Act 1985 khnang ban tehlakam ïa ka jingpyndonkam bad khaïi be-aiñ ïa u droks.
Katkum ka Indian Law ka jingpyndonkam ne ka nongbuh ïa u kynja ka long kaba be-aiñ bad lada jia ba lap yn shah pynshitom da kaba shah set pharok bun bun snem ryngkat ka kuna kaba heh, ong ka kong Hahshah.
U bah A.Kharkong-ngor, u Assistant Director, Meghalaya Aids Control Society (MACS) u ong ba u drok u ktah bha ïa ka met ka phad naduh ka bor met, ka bor pyrkhat bad ka jinglong mynsiem bad shisien ba la shah teh mraw ha u drok ka long kaba eh ban lait na ki tyrsim jong u.
“U drok u ïaid ryngkat ryngkat bad ka jingpang HIV", ong u bah Kharkongngor bad namarkata, u la kyntu ïa ki samla ban ïaleh ban lait bad kiar na kine ki jingmlien ba sniew.
U bah R.Marngar u wei na ki samla rangba uba la lait na u drok u la ïathuh ïa ki katto katne ki jingshem bad ka jingïaid lynti jong u ha ka por ba u dang don ha ka lynti jong ka jingdih drok.
Ha kane ka sngi la ïoh ruh ïa ka Video Presentation halor ka jingkyrni jong ka jingdih drok na u bah Tanbor Lyngdoh, u nongshna Film Khasi.
Shuh shuh la ïoh ruh ïa ka jingsam syrnod sha ki nongjop ha ka Painting, Slogans Writing bad ka Football Friendly Match hapdeng ka Lifecare Foundation bad ka Hangne Don Jingkyrmen Hi.
Shwa kata, la sdang ïa kane ka jingrakhe ïa ka sngi pyrshah ïa ka jingdih bad khaïi ia u drok da ka jingïa-ïaid paidbah ne Rally jong ki khynnah skul kaba la sdang na phyllaw jong ka ophis u Block Development Officer, Mawkyrwat C&RD Block bad pynkut ha phyllaw jong ka ophis ka Deputy Commissioner.
Khliehriat jylliew 24: Ki shipai Border Security Force, kiba ju pahara ha ki thaiñ khappud, ha East bad West Jaiñtia Hills District, myn ha ki khyndiat sngi ba la leit ki la ioh ban kurup noh haduh hynriew phew tylli ki masi kiba la thmu ban shalan tuh ne shalan beaiñ sha ri Bangladesh bad ki nongñiah trok kiba kit ïa kitei ki masi ki la ïoh ban phet krad na kti jong ki shipai pahara.
La ong shuh shuh ruh ba ki nongkhaiï masi kiba khaiï beaiñ, ki la shim kabu ïa ka jingther jur u slap ha kaba ïa ki masi ki la pynïaid na ki lynti khlaw kiba don ha ki khappud jong ka ri Bangladesh ha kaba na ka liang ki shipai BSF ruh ki la pynap ktem bad khang kdong haduh ba kin da ioh ban kem noh ïa kitei ki masi namar ba ki shipai ruh ki la long peitngor shuh shuh ban shim khia ha ka por ba ther jur u slap.
La ong ba ym tang ïa ki masi lane kino kino ki kam beaiñ, ki shipai pahara ha khappud, ki shim khia bad long peitngor ruh ban ïada ïa ka ri ban lait na ki jingsniew bad jingshah thombor bad kumjuh ruh ban lait na kiba bun ki kam sniew.
Shillong, Jylliew: Ka Alumni Association Lady Keane College, Shillong kan pynlong ïa ka Annual General Meeting ha ka 29 tarik u Jylliew 2022 ha ka por 11 baje mynstep ha Seminar Hall.
Kumta la ïa wer sngewbha ïa baroh ki dkhot jong kane ka seng Alumni ba kin sngewbha ban ïa poi sha katei ka AGM.Kane ka long katkum u kyrwoh lyngba I Kong Minimon Laloo, General Secretary.
Alumni Association LKC.Nongpoh, Jylliew 24: Ka tnad pulit jong ka Ri-Bhoi district mynta ka sngi kala shim bynta ban rakhe ïaka sngi pyrshah drok ne ka International Day against Drugs Abuse and Illicit Trafficking ha District Library Auditorium ban rat diengkhong ïa u drok bad ki jingdih buaid bala jyllei ha kine ki sngi khamtam bun ki khun samla ki shah pynngop ha utei u jingdih buaid.
Ïa katei ka jingrakhe la sdang ruh da ka jingïaid rally naduh madan Pahamsyiem haduh ophis jong u Deputy Commissioner bala shim bynta ruh da ki khynnah skul bapher bapher ka thaiñ Nongpoh ryngkat ki pulit kiba rah ruh ki placard ban pyrta shla halor ka jingma jong u drok bad donkam ban ratdiengkhong khamtam ba ki khun samla ki dei ban ong em ïa u drok.
Ha katei ka sngi la wan ruh ban shim bynta da u Bah MB Tongper Additional Deputy Commissionerka Ri-Bhoi District, Giri Prasad Superintendent of Police Ri-Bhoi District, Bah S Pasleiñ DSP Headquarter, kong E.Kharshandi DSWO, Bah R.Dhar, SDSEO, T.S Sangma DM&HO bad kiwei kiwei ki ophisar haka jingdonlang ki khynnah skul bad nonghikai.
Naka liang ki khynnah skul ha katei ka sngi kila shim bynta ruh haki jingïakop bapher bapher ba kynthup ïa Poster Competition, Extempore Speech bad kiwei kiwei ryngkat ki drama lyngkot bala pyni da ki dkhot jong ka RAWA Umsning halor ka jingma u drok ba ki khun samla kim dei ban ngop bad ngat haka shang khawiah u drok.
Haba kren ha katei ka sngi naka liang u Bah MB Tongper u la ai ka jingïaroh ïaka tnad pulit ha Ri-Bhoi kaba la shimkhia ban pynlong kum kitei ki jait prokram kaba long ka myntoi ïaki khun samla ha kane ka juk kaba mynta kum ka jingai jinghikai bad maham ba ki samla kim dei ban ktah ïa utei u jait jingdih u ba eh pat ban bthat hadien bala kyrni, khamtam ban pyni sha ki samla halor ka jingma bad ka jingktah jong u drok ym tang ïaka koit ka khiah hynrei ïaka imlang ka sahlang baroh kawei.
Namarkata ki khun samla ki dei ban kiar lai lum lai wah na kum kitei ki jait jingdih kiba ktah wat ïaka bor pyrkhat pyrdaiñ, hynrei ban rat diengkhong ïa kum kitei ki jait jingdih naka imlang ka sahlang.
U Giri Prasad Superintendent of Police haba kren ha katei ka sngi la pynpaw ba u drok u dei u jait jingdih bala kynrei bha ha kine ki sngi wat ha ki thaiñ nongkyndong bad dei tang ka jingïatreilang jong ki paidbah naduh ki bor shnong, ki longkmie ki khun samla ryngkat ki bor pulit ban rat diengkhong kum kitei ki jait jingdih haka district bad ki shnong ki thaw, namar lyngba ka jingdoh jong ki nongdih drok bun ki kam sniew ki mih naduh ka tuh ka thiem, ka pyniap briew kaba ktah ïaka imlang ka sahlang.
La pynlong ruh ka jingbam smai ha katei ka sngi ban rat diengkhong bad ban ong em ïa u drok ryngkat ka jingsam khusnam sha ki nongjop haki jingïakop bapher bapher.
Khliehriat Jylliew 24: Ka ophis u Deputy Commissioner ka East Jaiñtia Hills District, mynta ka sngi ka la pynlong lane pyllait paidbah da ka Podcast prokram ka ban long kum ka lad ban pynsaphriang sha ki paidbah ïa ki skim bapher bapher kiba wan na ka sorkar pdeng, ïa kane ka podcast la plie da u Deputy Commissioner ka East Jaiñtia Hills District, u Abhilasah Banarwal, IAS ha ka jingia dong ryngkat lang ki Additional Deputy Commissioner, u bah S.S.Syiemlieh, u bah J.Shylla lem bad kiwei kiwei ki heh sorkar jong ka district.
Ha kane ka podcast ba la pynlong mynta ka sngi, la ïakren halor ka skim nongrep ‘FOCUS’ ba la pyntrei da ka tnat Basin, ha kaba ka tnat ka la buh thong haduh 487 tylli ki kynhun (PGs) na Saipung Block ha ka mang tyngka kaba T50,00000 tyngka bad 502 tylli na Khliehriat Block bad kat haduh mynta ka tnat ka dang lah ban pyntreikam 240 tylli ha ka mang tyngka kaba T 4145000 tyngka bad ka tnat Basin kan nang ïai bteng shuh shuh ban pyntreikam.
U Abhilash Banarwal, IAS, u la pynpaw ïa ka jingangnud jong u ban wanrah ïa ka jingiajan hapdeng ka sorkar bad ki paidbah khamtam kito kiba na ki thaiñ nongkyndong, ha kaba la pynlong ïa kane ka podcast da kaba khmih lynti ba ki paidbah kin ioh ïa ka jingtip lyngba ki pathai khubor halor ki skim ba la pyllait da ka sorkar pdeng bad ong ruh ba baroh ki nongshongshnong jong ka ri ki dei ban ioh jingtip shaphang ki skim, kumno ban aplai bad ka dei ruh ka bynta jong ki tnat sorkar kiba don hapoh ka district ban wanrah ïa ka jingiajan bad ki nongshongshnong bad ong ruh ba lyngba kane ka podcast kaba yn pynlong man la ka taïew, ki padibah kin ioh jingtip ïa ka jingiongjingmyntoi na ki skim, kin ioh jingtip ruh ïa ki kot kiba donkam (documents) ban pynpoi ryngkat bad ki form, kane ka long ruh ka jingpynkup bor ïa ki paidbah ba kin mih sha khmat ban ïoh jingmyntoi na ki skim, u la ong ruh ba ïa kane ka podcast pyn pyllait paidbah lyngba ki whatsap, facebook bad ha ki website bad lyngba ki pathai khubor man la ka taïew.
Ïa ka Podcast (audio) la pynbit pynbiang da u ADC East Jaiñtia Hills District, u bah J.Shylla bad u bah Juhhi Nanghuloo, uba dei u P.A jong u Deputy Commissioner, haba kren halor ka skim FOCUS kaba dei ka skim nongrep, la ong ba kane ka prokram ka dei kaba la sdang pyntreikam da ka sorkar jylla naduh u snem 2021, ka jingthmu ka long ban iarap ban kyntiew ïa ki nongrep da kaba bthah ïa ki nongshongshnong ba kin shna ïa ki kynhun (PGs) ka ban ïarap ruh ban pyniaid ïew ïa ki mar rep jong ki.
La pynshai shuh shuh ruh ba kiba lah ban pynrung kyrteng ha kane ka prokram ‘FOCUS’ ki dei na ka bynta kino kino kiba kwah ban sdang ha kaba ki lah ban thaw ïala ka jong ka kynhun kiba dei ki para nongrep na kajuh ka shnong tangba ki dei ban don shiphew ngut shaneng bad ym dei ban palat ia ka 20 ngut ha kawei ka kynhun, ki dei ban don ka jingia sngewthuh lang para kynhun kaba na ka bynta ki jingmyntoi kiba na kane ka prokram, lyngba ka kynhun yn lah ban kyntiew ïa ka rep ka riang jong ki.
Ki kyndon ba la buh da ka sorkar, ka long ba dei ban don tang u/ka wei ban long dkhot na kawei ka longiïng, ki dkhot ki dei ban long ki hap ban leit sha ki Entreprice Fecilitation centre (EFC) ban shim ïa ka form ban pyndap, ka NGO, ka Chankilang Society kaba donbynta lang ïa kane ka prokram kan iarap ïa ki nongrep, kawei ka kyndon pat ka long ba donkam ban sngewthuh ruh ba ki shnong kiba lah don lypa ha ka skim LAMP kin nym ioh shuh ïa ki jingmyntoi kiba na kane ka skim FOCUS, hadien ba la dep ïa ki kam baroh kan sa wan ka pisa kaba la mamng na ka bynta ki Producer Group (PGs).
La ong ba ha kaba ïadei bad ki jingioh jingtip kiba bniah halor kane ka skim, ki paidbah ki lah ban ioh jingpynshai na ki rukom pathai khubor kumba la dep batai ha neng kiba lyngba ki Youtube Chanel, ki Facebook, Whatsap bad ki website.
Jowai, Jylliew 25: Ka tnad pulit jong ka West Jaiñtia Hills District Police ha ryngkat ka jingïatreilang bad ka Seiñ Kynjai mynta ka sngi 24 tarik kila rakhe ïa ka sngi pyrshah ïa u Drug uwei na ki jingdih ba sniew tam ïa kaba la tip kum ka “International Day against Drug Abuse and illicit trafficking" ba la pynlong mynta ka sngi ha Panaliar Community Hall.
Ha kane ka sngi u Dr.L.R Bishnoi, IPS Director General of Police, jong ka jylla Meghalaya ula long kum u kongsan ha ryngkat ka jingdonlang u Bikram D.Marak MPS Superintend of Police ka WJHD, ka Dr.A.Pasweth, Psychiatrist ka Jowai Civil Hospital Ialong ki ohisar na ka tnad pulit lem bad ki khynnah skul kiba la wan ban ïoh jinghikai na kane ka prokram.
U Dr.L.R Bishnoi, IPS haba ai jingkren kum u kongsan ula ong ka jingpyndonkam ïa u drok kala ktah ïa ka ri hi baroh kawei namar don bun ki mynsiem breiw kiba la khlad noh na ka daw ka jingkyrni ka jingdih ïa u drok.
Wat na ka liang ka tnad pulit ruh kala pyrshang ban thaw ki lad ki lynti ba pynsngewthuh ïa ki paidbah naduh ki khynnah skul, ki samla pule bad ki nongshnong shnong kumjuh da kaba pynlong ïa ki prokram ai jinghikai halor ki jingeh kiba lah ban mih na u drug, la ong u Bishnoi.
“Ha kine ki shibnai ba la dep ula pyntip ba ka tnad pulit kala dep ban pynlong 250 tylli ki prokram hapoh ki 12 tylli ki District jong ka jylla, ka tnad pulit ruh kala pyrshang ban khanglad bad tehlakam ïaka rukom pynpoi ïa une u mar nabar ka jylla hapoh kine ki 3 snem.
Shuh shuh ula ong ba tnad pulit kala donkam ban thaw sa kawei Building la jong na ka bynta ban treikam ki ophisar pulit katkum ki kyndon jong ka ïing bishar ba don burom.
Sa kawei ka long ban ai jingsumar na ka bynta kito kiba la ngop ha ka jingkyni u drug da kaba kin wan shakhmat ha ryngkat ka jingïatreilang bad ki jaka Rehabilitation, ki nongtrei ka tnad ka koit ka khiah bad ka tnad Social Welfare.
Ula ong lyngba ki khynnah skul kiba la ïoh jinghikai halor ka jingsniew u drug ka don ka thong ba yn lah ban pynduh pyndap noh ïa une ujait jingdih ba sniew.
Kumta u kyntu ba dei ban kiar na une u jait jingdih uba lah ban ktang ïa ka koit ka khiah, ïa ka ïing ka sem, ka shnong ka thaw bad ka ri hi baroh kawei.
Ïa ka jingïalang ha kane ka sngi la pynïaid da ka Deputy Superintendent of Police kong C W Lyngdoh, MPS la ïoh ruh ka jingrwai na ki kynhun pulit hapoh ka jingïalam u bah W.Khonglam.
Ha kane ka juh ka sngi ka District Social Welfare Officer, Jowai ryngkat ka Breakthrough Rehabilitation Centre, Khliehtyrshi kila pynlong ïa kane ka juh ka prokram ai jinghikai ha Ladthadlaboh Community Hall halor ka phang “Addressing drugs challenges in health and humanitarian care & crisis".
La ïathuh ba kane ka prokram ka long shi bynta ban rakhe ïa ka jingdap 75 snem ka ri ne ka Azadi ka Amrit Mahotsav, ïa ka jingïalang la pynïaid da u Rev.L.Garod ha ka jingdonlang ka kong J.Synnah, District Social Welfare Officer.
Ki nongai jingbatai ba bniah na ka kong D Bareh, field Co- ordinator SURE, Jowai, Dr.A.Paswet, Phyciatrist, Mental Health Civil Hospital, Ialong, u bah J.J.Wahlang, SI Police bad u ma R.Q Laloo, Secretary Synjuk Waheh Shnong, Jowai.
Ha kane ka prokram la ïashim bynta lang ha ka jingpule ïaka pledge kynthup lang ïa ki khynnah skul, na ka liang ka District Social Welfare office kala pynlong ruh ïa ka jingïakop dro dur bad ka jingsam ïa ka khusnam sha ki nongjop.
Shillong, June, 24: U Myntri ka tnat Social Welfare u Bah Kyrmen Shylla u la banjur ba ka Sorkar Meghalaya ka la im sngi da kaba buh hakhmat ïa ka thong ban kyntiew ïa ki briew kiba duna dkhotmet bad ban pynïoh mar katjuh ïa ki hok jong kiba duna dkhotmet hapoh ka jylla.
Haba kren ha ka jingïalang jong ka Central Advisory Board on Disability ba la pynlong da ka Ministry of Social Justice and Empowerment ha Vigyan Bhawan, New Delhi ha ka sngi Thohdieng u Bah Shylla u ïai ban ba ka thong jong ka Sorkar Meghalaya ka long ban pynkupbor ïa ki briew kiba duna dkhotmet bad ban ai ruh ïa ki hok ki jong ki, ban ïada ïa ki hok jong ki, ban ïarap ha kaba kin long kiba laitluid bad ki nongshong shnong kiba kynsai kiba lah ban noh synñ sha ka imlang ka sahlang.
U la ong ka Sorkar Meghalaya ka la sngewnguh shikatdei eh ïa ka jingïarap ba khlem pud jong ka Ministry of Social Justice and Empowerment ha kiba bun ki liang.
“Nga ai khublei kyrpang ïa u Union Minister ka Ministry of Social Justice and Empowerment, u Dr.Virendra Kumar bad ïa ka Myntri Khynnah ka Ministry of Social Justice and Empowerment ka Kumari Pratima Bhoumik," ong u Bah Shylla.
Ïa u Bah Kyrmen Shylla la synran lang da ka Commissioner for Persons with Disabilities ka S.B.Marak bad ka Deputy Commissioner for Persons with Disabilities ka Kong Bridget Warshong.
Jowai, Jylliew 24: Ka Dorbar Shnong Mukhla Nongrim ka pynrem jur ïa ki runar kiba donkam ban pynïap dusmon ïa u Waheh Joit Singh Suna uba bat ïa ka kam kum u Chutia hapoh ka Seiñ Raij Nangbah.
La ïathuh ba ïa ka met u Joit Singh Suna la lap ha ka por mynstep jong ka 23 tarik da ki paidbha ha ka jaka shwa ban poi ka jingkieng Sahpsain kaba dang hap hapoh ka shnong Nangbah bad u waheh Joit Singh Suna uba dei ruh naka shnong Mukhla Nongrim.
Ha ka 22 tarik u leit ban pyndep ïa ka ñiam thangbriew ha shnong Nangbah hynrei la suba ba u la shah pynïap ha ka por janmiet.
Na ka liang ka Dorbar Shnong Mukhla Nongrim ka pynpaw ka jingsngewsih halor kane ka jingjia ïa u Joit Singh Suna uba dei u khun jong ka shnong, u long ruh u briew uba jai jai bad u briew uba kit ba bah ïa ka kam shnong kam thaw bad ka ïing ka sem bad ki khun ki kti jong u.
Ka Dorbar Shnong Mukhla Nongrim ka kyrpad jur ïa ki bor jong ka aiñ lyngba ka tnad pulit ba kan shimkhia ïa kane ka kam ban kem mardor ïa ki runar kiba donkti ha kane ka kam pynïap briew.
Ka shnong ka ai khublei kumjuh ïa ka tnad Police bad u OC Incharge jong ka 8 Mer outpost, ïa ka Ummulong Outpost kumjuh ïa u SP West Jaiñtia Hills bad ka tnad Crime Scene Unit na Shillong kiba la wan poi sha katei ka jaka ba lap ïa ka met ïap ha sahpsain, kane ka long katkum ka kyrwoh khubor na u W/h Standbyme Sari General Secretary Dorbar Chnong Mukhla Nongrim.
Shillong, Jylliew, 24: Ka KTIEW EMS TRUST, London ha ka sngi Balang ka la bteng ban noh jingïarap sha ka Dr.H.Gordon Roberts Hospital, Shillong na ka bynta ban shna pynbha ïa ka Margaret E Buckley Memorial Hall kaba la rim.
Ïa kane ka Hall ba thymmai jong kane ka Hospital, la plie paidbah da u Chief Executive Member (CEM) jong ka Khasi Hills Autonomous District Council (KHADC) u Bah Titosstar Well Chyne uba la long kum u Kongsan ha ryngkat ka jingsakhi lang jong u Bah Michael Kharsyntiew u ksiew jong ka Kong Christina Kharsyntiew kaba long ka nongseng ïa ka KTIEW EMS TRUST, ki dkhot jong ka Governing Body, ki dkhot jogn ka Balang Presbyterian Synod, ki nongtrei jong ka Hospital ba kynthup ïa ki doktor bad ki nos bad kiba la shah khot sngewbha.
Ka jingpynlut haba shna pynbha ïa kane ka Hall ka la kot kum T.20 lak ïa kaba la noh synñiang ruh da ka KTIEW EMS TRUST bad na ka pla tyngka jong ka Hospital.
Ka jingplie ïa kane ka Hall ka la long ruh kum shi bynta ban rakhe ïa ka sngi wan iuhkjat jong u Thomas Jones ha rilum Khasi, uba la long u Mishoneri jong ka Welsh Presbyterian Mission ban bet ym tang ïa u symbai jingngeit hynrei ban ai ruh sha ka jaidbynriew Khasi ïa ki Alphabet.
Haba kren ha kane ka sngi, u Bah Michael Kharsyntiew u la pynkynmaw ïa ka Governing Body jong ka Hospital shaphang u synñiang u bynhei ba ka Trust ka la noh sha kane ka Hospital kaba la kot haduh 3 klur ha kine ki san snem ba la leit noh.
“Kane kan long kum ka jingai mynsiem ïa ngi baroh ban long kiba kloi ban noh kylluid mynsiem katba lah ei na ka bynta ban kyntiew ïa ka koit ka khiah bad ka pule ka puthi," u la ong.
U la pynkynmaw ruh ïa u synñiang u bynhei ba la noh da ki mishoneri bad da ka Balang ha baroh kawei ka jylla na ka bynta ban shakri ïa ki paidbah nongshong shnong ha ka liang ka koit ka khiah bad ha ka pule ka puthi khnang ban ym pynkhia than ïa ka jingkit jong ka Sorkar Jylla.
“Lada phi ieid ïa ka Jylla, ki kam jong phi kin kren kham jam ban ïa ki ktien jong phi bad ki kam leh isynei kin iehnoh shadien ïa ki matti na ka bynta ki pateng ki ban sa wan," u la bynrap.
Ha kajuh ka por u la pynkynmaw katba ka Jylla Meghalaya ka la rakhe ïa ka jingdap 50 snem, ka Dr.H.Gordon Roberts Hospital ka ladep shakri ïa ka imlang ka sahlang la jan palat shispah snem lyngba ka jingïaid lynti ïa ki jingeh bad ki jingshah tynjuh kiba bun jait.
Shillong, June, 24: U President ka Meghalaya Upper Primary School Teachers Association (MUPSTA) u Bah Kenneth Shadap kum u riewshimet ryngkat bad ka ing ka sem kiba dap da ka jingkmen haba ïohi ïa ki arngut ki samla kiba la poi ha ka kyrdan Top Ten jong ka eksamin Higher Secondary School Leaving Certificate (HSSLC) ki la jied ïa ka lynti ban long ki riewniam ban shakri ha ka Bri Sohwaiñ u Trai mar mar u la leit ban ïakynduh ban ai jingïarap ïa ki da ka song pisa kum ka jingai jingmynsiem ba kin nang lah ban ïai bteng ïa ka jingïaid lynti jong ki katkum ka thong ba ki la angnud.
Ki arngut ki samla pule kiba u Bah Shadap bad ka iing ka sem ki la ai mynsiem ki long ka Samla Bahunlang Mawrie kaba la poi ha kyrdan baar bad u samla Sylvester Shadap uba la poi ha ka kyrdan ba khyndai ha ka Top Ten jong ka eksamin HSSLC ba la pynbna dang shen da ka Meghalaya Board of School Education (MBoSE).
Ka Samla Bahunlang Mawrie ka dei ka khynnah skul kaba pule ha Auxillium Higher Secondary School, Nongthymmai, Shillong bad u Samla Sylvester Shadap u dei u khynnah skul uba pule ha St.Paul’s Higher Secondary School, Nongpoh, Ri-Bhoi District.
“Ka jingwan ai khublei bad ka jingwan ai mynsiem ïa kine ki arngut ki khynnah skul kiba la pas bha ha ka eksamin HSSLC ka long namarba nga dap da ka jingkmen ba ki la jied ïa ka lynti ban long ki riewniam nalor ba ki poi ha ka kyrdan kaba shakhmat ha ka jingpule," ong u Bah Shadap.
“Ngi lah ban ong ba ha kane ka juk mynta la kham eh ban ïohsngew ba ki khynnah kin jied hi ïa kane ka lynti namar ka jingjur palat ka jingkhring jong ki rongphong pyrthei kiba la pynlong ïa kiba bun ban kheiñ sting ha ka jingngeit, hynrei kine ki khynnah ki long shisha ka nuksa babha tam ïa kiwei bad ki ban wan," u la ong.
Ha ka jingpynkup burom ïa ka samla Bahunlang Mawrie la sakhi lang da ka Superior ka Sr.
Carmilinia Sun kaba dei ruh ka Vice Provincial ryngkat ka jingsakhi lang jong ka Sr.
Rose Mary Lyngdoh, kaba dei ka National Coach Athelics, kiwei kiwei pat ki riewniam bad ki samla kynthei kiba dei ki Aspirants.
Ha ka jingpynkup burom ïa u samla Sylvester Shadap ha Pastoral Centre la sakhi lang da u Rev.Fr.Jose.
U Samla Sylvester u don mynta ha Pastoral Centre ha kaba u la sdang ka jingshah hikai kaba shi snem ban pule bad ban tip kham bha ha kaba ïadei bad ka Jingïasyllok Salesian of Don Bosco.
Shillong, Jylliew, 24: Ka Minot Multi-Function Society (MMFS) kaba buh hakhmat ïa ka thong ban kyntiew ïa ki kam jngohkai pyrthei ha ka thaiñ Mawkdok kaba hap hapoh ka Khatarshnong-Laitkroh Community and Rural Development Block ha ka sngi Balang ka la lum lang ïa ki paidbah nongshong shnong ban pynsngewthuh bad ban ai jinghikai kumno ban kyntiew ïa ki kam jngohkai pyrthei kum ka lad kamai jakpoh.
Ïa kane ka jingai jinghikai ba la pynlong ha Mawkdok Dorbar Hall ba la bei pisa da ka Sokar Jylla lyngba ka Voluntary Action Fund 2016-2017 la pynsngewthuh kham bniah sha ki paidbah ba ki dei ban kheiñkor ïa ki sawdon sawkun jong ka mei mariang kiba don ha kane ka thaiñ namarba ki dei ki jaka kiba itynnad bad kiba khring bha ïa ki nongjngohkai pyrthei kiba plie lad pat ïa ki nongshong shnong ha ka lad ïohkam ïohjam ki ban kyntiew ïa ka ïoh ka kot jong ki paidbah.
Ki don sanphew ngut ki nongïashim bynta kiba kynthup ïa ki nongbylla sngi, ki nongap dukan, ki longkmie, ki nonghikai bad kiwei kiwei.
Ka Vice-Principal jong ka Institute of Hotel Management, Shillong ka Dr.(Mrs.) B.Kharshiing, kaba la long kum ka Resource Person ha kane ka sngi ka la ai jinghikai ha kaba ïadei bad ka rukom pdiang burom ïa ki nongjngoh kai pyrthei kiba wan sha ka thaiñ Mawkdok shwa ban leit sha Sohra.
Ka la batai ruh ba dei ban buh ïa ki jingbam iba kham pynibang bad ban shna ïa ki iing basa kiba kham bha khnang ba kin khring ïa ki nongjngohkai pyrthei.
Ka la ong ruh ba ka thaiñ Sohra hi baroh kawei ka don shibun ki lad aikam aijam lyngba ka jingbuh ïa ki Homestay, ki Guest House, ki Hotel bad kumjuh ruh ïa ki Restuarants, ki Bakery bad kiwei kiwei.
Ka la pyntip ruh ba ki don shibun ki jingpule ne ki Courses ba ka Institute of Hotel Management, Shillong ka ai jinghikai ha kaba ki nongshong shnong jong ka Jylla Meghalaya ki lah ban leit shah hikai khlem da leh ïa ki Entrance Exam.
Ka la wer ïa baroh ba kin leit jngoh hi da lade ïa ka Institute khnang ba kin ïohi da la ki jong ki khmat bad ban ïoh ïa ki jingtip kiba kham bniah.
U Chairperson jong ka Meghalaya Rural Tourism Forum (MRTF) u Bah Alan West Kharkongor haba kren ha kane ka jingïalang u la pynshai ha kaba ïadei bad ka rukom pyndonkam ïa ki jaka jngohkai kiba itynnad kiba la don lypa bad kumno ba dei ban ri ban sumar ïa ki khnang ba kin ym jot ym pra bad ba kan long ka jingkyrkhu ym tang ïa ka pateng ba mynta hynrei wat ïa ki pateng kiba hadien.
Ngi im ha ka ri synshar paidbah.
Kine ki kyntien “synshar paidbah" ki long kiba kit jingmut bha.
Nyngkong eh synshar paidbah ka mut ba ka bor synshar ka shong ha ki paidbah.
Ki myntri sorkar (minister) bad ki babu ki long tang ki iktiar ban pyntrei kam ïa ka synshar khadar (governance) ha kaba don ka jingmang tyngka na ka bynta kawei pa kawei ka department kum ka koit ka khiah (health), ka pule-puthi (education), ka rep ka riang (agriculture), ka jingïalehkai kilan met (sports), ka jingtei ïa ki ïing sorkar, ki surok bad ki jingkieng (PWD) bad kumta ter ter.
Ka jingmang pisa tyngka na ka bynta ki jinglut jingsep man ka Department dei ban da ïaid lyngba ka audit lane ka jingai jingkheiñ kaba thik pa thik bad ïa kane ka jingpeit bniah la leh da ka ophis jong U Comptroller bad Auditor General (CAG) jong ka sorkar kmie.
Ka ophis CAG ka kdew man la u snem ïa ki jingdkoh ha kaba ai jingkheiñ na ka bynta ki jingpynlut pynsep’ ka jingbym pyndep ïa ki kam hapoh ka por ba la buh bad ruh ka jingbym ai ïa ki dulir ba lah pynlut ïa ka pisa (utilisation certificate).
Ka daw bah ba ki mih kitei ki jingdkoh baroh ka long namar bym biang ka rukom buh jingkheiñ bad ka jingpynlut pathar ia ka pisa paidbah.
Hynrei ka daw bah balei ba ki department kim lah ban ai jingkhieñ ka long namar ba bun ka jingpei ka pla tyngka bad ka pisa ba dei pynlut ha ka ban pyntrei ïa ki kam pynroi bapher bapher ka poi pynban sha ka pla shimet jong ki minister, ki babu, ki engineer, ki heh pulit bad wat ki doktor ruh.
Kane ka jingbamsap ka la ngam shaduh ki thied snam jongngi bad ka la sdang naduh u snem 1984 kata tang 12 snem hadien ba la kha ïa kane ka jylla Meghalaya.
Naduh kato la por lah don ki jingkynnoh ba ka Department kaba dei peit ïa ka kam sam um (PHED) ha Jaiñtia Hills ka la pynjah klep haduh 5 klur tyngka.
U Minister uba dei peit ïa ka Department u SC Marak u ong ba u khlem tip ei ei ïa kine ki jingjia tad haduh ba la wanrah ïa kane ka phang ha ka ïing dorbar thaw-aiñ da ka liang pyrshah.
Mar kumta ïa u Executive Engineer uba dei peit ïa kata ka kam lah sospon bad u Chief Engineer ruh lah pynkynriah noh.
U SC Marak kum u myntri ba dei pait ïa katei ka Department u la hiar shuki bad u da kular de ban tih bniah ïa kane ka kam bamsap haduh ban da lap ïa ka tynrai.
Ha kito ki snem kiba mynshuwa lada leh palat ki ophisar/engineer ki lah ban shah pynshitom ne shah weng kam shipor (suspended) sion).
Mynta pat, man la ka sngi ngi ïohsngew ïa ki khubor shaphang ki kam bamsap bad ki jingtrei torti ïa ki jingtrei sorkar baroh.
Kaba sngewphylla pat ka long ba ynda kdew ïa kine ki jingdkoh trei kam, ki MLA ki sdang ban kren sarong bad ong ba kito ki bym dei ki engineer kim don hok ban kdew ïa ki jingdkoh ha ka jingtei sorkar (government building construction).
Hato hap ban ïoh degree engineering ban kdew ïa ki jingtei bapher bapher kum ki surok kiba lah thliew lut tang shisien ther u slap lyiur bad ïa kiba hap ban maramot man la u snem?Hato ka jingkhyllem uto u mot (dome) uba la buh halor ka ïing dorbar thaw-aiñ kaba dang tei thymmai mynta sha Mawdiangdiang ym dei ka dak ka shin jong ka jingbamsap da kaba pyndonkam da ki tiar kiba duna dor bad ka dewbilat kaba bun da u shyiap pum pum.
Baroh na ngi kiba la ju shna ia ki ïing ki sem lajong ngi tip bad ithuh ïa ka jingkhleh dewbilat kaba da ka jingthew jingwoh kaba paka kaban ai ïa ki jingtei kiba skhem.
Bad ngi lah ruh ban ithuh lada u kontrak u pyndonkam bun u shyiap ban ïa ka dewbilat.
Ngim dei kiba bieit haduh katta katta kumba la mudui da u MLA ka Jirang u Bah Sosthenes Sohtuh haba kdew ïa ki jingorpait kiba la sdang ban ïohi ha ka jingtei ka Model Degree College ha Patharkhmah.
Une u MLA u ïaleh ban ïada rapjot da kaba ai daw har rukom.
Ha ka jaka ban wad jingtip bniah bad ban shim jingkheiñ na u kontrak jong katei ka jingtei u ïarap pynban ban ïada ïa u.
Hato kham kordor u kontrak ban ïa ki khynnah skul ki ban hap leit pule hangto?Ha kane ka sorkar MDA man ba kdew ïa kano kano ka jingbakla ka sorkar ka kloi ban ong ba yn phah tohkit ha kiba dei ban tohkit kum ki nongbishar kiba la shongthait.
Hynrei haduh mynta ruh ngim pat ïoh ïa ka report jong kita ki jingtohkit.
Ha ka jingshisha mangi ki paidbah ngi dei ban long kiba peitngor bad kiba buddien ïa kine ki jingtohkit baroh.
Ki MLA ka liang pyrshah ruh ki don ka kamram kaba kyntang ban wad bniah bad pyntip paidbah ïa kiei ki jingmih na kine ki jingtohkit.
Hynrei sngewsih ban ong ba wat ki MLA liang pyrshah ruh ki sngap man man namar ba bun na ki ki ap thap ban ïoh rung sha ka sem UDP ne NPP kiba don ha ka sorkar MDA mynta.
Kam myntoi shuh ïa ki paibbah ba kin khmih lynti ei ei ruh na ka MLA.Baroh baroh ki long lut kumjuh.
Baroh ki thap tang kumno ban jop elekshon bad ban ïoh shong shuki.
Lait nangta ym don jingpyrkhat ei ei na ka bynta ki paidbah.
Dei na kane ka daw ba ka elekshon 2023 ka long kaba kongsan bha bad kaba lah ban pynkylla dur ïa kane ka jylla.
Ka jylla ka lah ban hiar syndon sha tbian ha ki liang baroh lane ka lah ban khyllie khlieh pat lada ki nongjied ki kheiñ kor ïa la ka jong ka vote bad ka bor ïa kaba la pynkhamrti ha ngi kum ki nongjied.
Shillong, Jylliew 24 : Wat la ka kynhun Meghalaya Democratic Alliance (MDA) kan dang ïa kynduh ban shim rai halor ka election President jongka ri India, hynrei na ka liang ka National Peoples Party (NPP) ka la dep rai ban kyrshan beit ïa ka kyrtong mon lang ka NDA ka Droupadi Murmu.
Namar haba ïakren bad u President ka NPP hangne ha Meghalaya uba dei u MP Rajya Sabha u Dr Wanwei Roy Kharlukhi u la ong “ Ngi dei ka bynta jongka NDA kumta ngin kyrshan ïa ka kyrtong mon lang ka NDA".
Nalor kane ula ïaroh ruh ïa ka NDA hapoh ka jingïalamka BJP kaba la jied ïa ka Droupadi kum ka kyrtong President kaba dei ka longkmie jaidbynriew riewlum ba nyngkong eh ban sa ïoh kiew ha katei ka shuki.
U Dr Kharlukhi ula ong “ Kane ka dei ka jingthrang bad jingpohsniew kaba la slem jong u nongseng ka NPP u (L) P.A Sangma ba ki paid riewlum ki dei ban ïoh kiew ha ka shuki President ka ri.
“ Kumta ngi sngewkmen shi katdei eh ba ha ka sien ba nyngkong ha ka jingrakhe ïaka jingdap 75 snem ka jinglaitluid ka ri India ba ngin sa ïoh President ruh da ka rewlum kaba long ka jingpohsniew kaba la slem bah jong u nongseng jongka NPP" ong u Dr Kharlukhi.
U la ong ki jaidbynriew riewlum kim don jingiapher na kiwei ki jaidbynriew jongka ri.
U Dr Kharlukhi un iashim bynta ha ka jingiathep vote bad ki MLA nangne na ka jylla hi.
Ka jngthep vote kan long ha ka 18 tarik Naitung bad ka jingniew vote pat ha ka 21 tarik Naitung.
Shillong, Jylliew, 24: Ka Meghalaya Medical Services Association (MMSA) ka la byrngem ban pynlong da ki jingïakhih kiba khlem pud sngi kum ka dak ban pyrshah ïa ka jingbym pynshitom jong ka Sorkar Jylla ïa ki bor pynïaid jong ka Indian Institute of Public Health (IIPH).
Ïa kane ka rai la shim ïa ka jingïalang ba kyrkieh jong ka State Executive Committee (SEC) jong ka MMSA kaba la long ha ka sngi Thohdieng.
“Ka SEC jong ka MMSA…ka la rai lada ka Sorkar sngap mynthi ïa ki jingdawa jong ka MMSA ngim don lad shuh da kumwei pat sa tang ban shu pynlong beit da ki jingïakhih ïa kiba ngin sa pyntip," ong u General Secretary ka MMSA u Dr.R.Pohsnem ha ka shithi ba la phah sha u Secretary in-charge ka tnat ka Koit ka Khiah ka Sorkar Jylla.
Ha ka shithi ba la phah sha u Myntri ka Koit ka Khiah u James PK Sangma ha ka 1 tarik mynta u bnai, ka MMSA ka la dawa ïa ka Sorkar Jylla ban thung da ka jingtohkit bad ban pynshitom pyrshah ïa u Registrar bad ïa u Director jong ka Indian Institute of Public Health (IIPH) halor ka jingkynnoh bym dei ïa u Director of Health Services (MI) u Dr.Aman War ha ki lad pathai khubor.
Ka Seng ka la pynpaw ïa ka jinglyngngoh halor ka jingkynnoh shim rai jong u Principal Secretary ka tnat ka Koit ka Khiah u Sampath Kumar ban shah liang ïa ka IIPH ha ka jaka ban sngap ïa ka jingpynshai jong u DHS (MI) ha ka 27 tarik, Jymmang halor ka jingpyndonkam ïa ka NIFT building barim ha Pasteur Hills, Lawmali.
U President ka MMSA u Dr Y.Phira ha ka shithi u la ong, “ngi la rai ban kyntu ïa phi ba phin thung noh kham kloi da ka jingtohkit pyrshah ïa u Registrar bad ïa u Director jong ka IIPH, Shillong Campus halor ka jingkynnoh bym dei ïa u DHS (MI) ha ki lad pathai khubor, uba la pyndep ïa la kamram katkum ba la bynshet bad ban pynshitom.
".
Shillong, Jylliew 24: Ka United Democratic Party (UDP), kan jied ïa u President ba thymmai ha ka jingïalang kaba la buh ban pynlong ha ka 18 tarik u bnai ban wan.
Ha shuwa jong kane, u President ba mynta u Bah Bah Metbah Lyngdoh, un lum shuwa ïa ka jingïalang jong ki MLA ka Seng ban ïakren ïapynbeit ïa kane ka kam bad hadien kata yn sa shim ïa ka rai kaba khatduh.
Ïa kane la ïathuh da u Bah Lahkmen Rymbui, uba long uwei na ki nongïakam jong ka Seng bad u MLA bad Myntri ha kajuh ka por.
Ha kajuh ka por, u Bah Rymbui u la ïathuh ruh ba u Chairman jong ka Meghalaya Democratic Alliance (MDA) u Conrad Sangma, uba long ruh u Myntri Rangbah ruh un sa lum noh shen ïa ka jingïalang jong ka MDA.Hynrei u MLA ka Amlarem, u la ong ba um pat kwah eiei kaei kaban ïakren ha kane ka jingïalang jong ka MDA.Halor kajuh ka por u la ong ba ha kaba ïadei bad ka jingjied ïa u President ba thymmai ka ri India, u Bah Rymbui u la ong ba ka rai jong ka BJP ban pynïeng da ka Longkmie riewlum, ka Droupadi Murmu, kadei ka rai kaba biang, namar mynshuwa ruh na Meghalaya la mih u Ba Bah GG Swell bad u PA Sangma, kiba long ki riewlum ban long kum i Kyrtong President, wat lada kim shym la jop ruh.
Shillong, Jylliew 24 : Hadien shisngi ba u Nongïalam Sorkar u Conrad K Sangma u la wan jngoh ïa ka South Garo Hills khamtam ïa ka Siju Karukol bad Rongdong mynta ka sngi sa u Nongïalam ka Liang Pyrshah u Dr Mukul Sangma ula leit jngoh ïa ka South Garo Hills na Rongara sha Siju.
Ha kane ka jingleit jngoh bad ïa kynduh ïa ki shem lanot shlei um u Dr Mukul u la ai jingïarap ruh ïa ki da ki marbam mar dih.
Ka South Garo Hills ka dei kawei na ki District kaba shah pynjulor jur ha ka jingshlei um namar ka jingkiew palat ka wah Simsang.
Kiba bun ki jingkieng ki la shah rong lut bad bun ki surok ruh ki la shah pynjulor.
Nalor ba ka South Garo Hills ka dei kawei na ki district ba dang sahdien tam, kane ka jingshah lyngshop ha ki bor mariang ka la nang pynsahdien shuh shuh ïa katei ka District.
Ki la don bun ki jingtwa naduh Maheskola shaduh Siju.
Ki surok ki sahkut lut da kine ki jingtwa khyndew bad ki maw ki baheh baheh.
Ki don kumba hynriew tylli ki jingkieng kiba la shah rong ha ka umsaw bad bun tylli ruh ki dieng pynïeng bording ilektrik ki la khyllem bad kane kala buh ïa katei ka district ha ka jingdum.
Nalor kane wat ka leit ka wan ruh ym lait shuh ban ïaid da ki kali.
Na ka liang ka AITC ka pynpaw ba kane ka jingleit jngoh bad ïa kynduh ïa ki lanot shlei um da u nongïalam ka party ha Meghalaya ka pynpaw ba ka AITC kam ieh khunswet ïa ki shem lanot hynrei ka ïadon ryngkat bad ki ban ai jingkyrshan ïaki namar kumba ka la rai ban ïadon ryngkat bad ki paidbah kumta ruh kan ïadon ha ka por jong ka jingeh bad jingsngewbha ruh.
Kumjuh ruh na ka liang u para pat jong u Nongïalam ka Liang Pyrshah uba dei u MLA jongka Rangsakona u Zenith Sangma u la leit ban ai jingïarap ïa ki paid ka Constituency jongu kiba la mad ia ka jingeh na kane ka jingshlei um.
Ula ai jingïarap ïa ki da u khaw bad u dai, shini, umphniang bad ter ter.
Ki don haduh 900 tylli ki longïing na ki 11 tylli ki shnong kiba hap hapoh ka Ranasakona Constituency kiba shah ktah jur na kane ka jingshlei um bad sha kine u la sam da u khaw bad u dai.
Haduh mynta ki jingtwa ki dang ïai jia beit ha ri lum Garo wat la u slap u la duna ruh.
Tangba ym shym la don kiba iap kat haduh ba thoh ïa kane ka khubor.
Shillong, Jylliew, 24: U samla rangbah Damutlang Marboh na Nongrah, uba la hap ban duh noh ïa ka kjat kadiang na ka daw ka jingshah tynrah kali, ha ka nohphai sngi 24 tarik u Jylliew, 2022 la ïoh pdiang da ka dukan die mar khutia mutia khnang ban im kamai ja kpoh ban bsa ïa ka ïing ka sem.
Ïa kane ka dukan la noh synñiang da u Dr Jemino Mawthoh, MLA barim ka Nongthymmai Constituency uba dei ruh u General Secretary ka United Democratic Party (UDP).
La ïa donlang ban sakhi ïa kane ka sngi da ki kmie ki kpa u Damutlang, ka kurim, ki hynmen ki para, ki bahaïing lem ki paralok parajor nalor ki kynhun longkmie bad ki rangbah.
Kum ban shu kdew ba u Damutlang u la shah tynrah ha kawei ka trok katba u dang don ha lynti na jingbylla ha Lad Smit myn ha ka 7 tarik u bnai Lber, 2022.
Shillong, Jylliew 24: Ka Meghalaya Pradesh Youth Congress (MPYC) ka la ong ba ka Agneepath Scheme ba la wanrah da ka sorkar NDA na ka bynta ka jingpyn rungkam shipai ka long pynban kum u shiah uba dung bad thar ïa ki Samla kiba kwah ban shakri ïa ka ri kum ki Shipai.
Ha ka kyrwoh ba la phah da u Vice President ka MPYC, u Bah Banphiralang Basaïawmoit, u la ong ba ki Samla ka jylla Meghalaya ruh ki la ngat ha kane ka apot jong ka Scheme, ha kaba da ki spah ngut ki la duh ban ïaleh ïa ka eksam kaba ki la pynkhreh bha bad pyndep ruh ïa kiwei ki test naduh une u snem baladep.
Da kaba beiñ ba kane ka skhim ka long kum ka jingteh syngit na ryndang jong ki Samla, ka MPYC, ka ong ba ïa kane ka skhim la wanrah ha ka rukom kaba kulmar da ka jingthmu ban weng ïa ka jingkyrduh kam kyrduh jam kaba shipor, pynban ka long ka jingtim ïa kiba bun ki Samla kiba ladep banïaleh ïa ki eksam rung kam shipai.
Shuh shuh ka MYPC, ka ong ba ka jingaikam kaba tang saw snem ka wanrah bun ki jingkylli, namar hadien saw snem, kaei pat kaba kito kiba la rung ha kane ka kam shipai saw snem kin leh hadien ba ki la kut noh kane ka jingtrei kam shipai jong ki.
Ka sorkar ka ong ba kan ai ïa ki da kiwei pat ki kam.
“Ngi kwah ban kylli ki kam kiba kumno kin ai?.
Ha kano ka rukom yn jied ïa ki?", la ong u nongialam ki Samla Congress ha ka jylla.
Da kaba ïasnohkti lang bad ka Indian Youth Congress ban pynrem jur ïa kane ka skhim pynrung kam shipai, ka MPYC ka ong ba kane kadei kawei pat ka rukom treikam jong ka sorkar India ban pynhun bad pynbiang ïa ki heh spah, namar da kaba khñiot beiñ ïa kiba rit baria, kan pynmyntoi ïa ki heh spah ki ban kin khñiot beiñ ïa ki samla ha ka thungkam thungjam.
Ka Congress ka buh ka jingkylli ruh ïa ka sorkar ba kumno ka nud ban wanrah ïa ka rukom pynrung kam shipai kaba kum kane, ha ka por ba ka ri ka mad ïa ki jingma na shiliang khappud ha baroh ar jaka, kata ha LOC bad ha LAC.Shillong, Jylliew 24 : U Symbud Myntri Rangbah ka jylla u bah Prestone Tynsong uba dei peit ruh ïa ka tnad PWD (Roads) mynta ka Sngi Thohdieng ula ïathuh ba ka National Highways and Infrastructure Development Corporation Limited (NHIDCL) shen kan sa khot tender biang ha ki ar jaka ka pakage 1 bad pakage 5 kaba la shah iehnoh ha ki kompani kiba la sdang ban pyntrei ïa ka kam.
Ha kaba ïadei bad ka jingkynnoh ba ka sorkar kam lah ban pynïoh ïa ka jaka,u Symbud Myntri Rangbah u la ong ki don sa kumba 10 % ei ei ki bynta jongka surok kiba ki trai jaka kim pat ai jaka haduh mynta ban shna ïa ka surok Shillong -Dawki bad kane kala buh ia ka orkar ha ka jingeh.
Wat la katta ruh ka jingïakren ka dang ïaid beit shakhmat.
U Symbud Myntri Rangbah u la kyntu ruh ïa kito kiba nang tang ban kynthoh bad dait ïa ka sorkar ba ki ruh kin ïarap lem ban pynbeit ïa kane ka jingeh bad ka kam kaba don hakhmat khamtam ha kaba ïadei bad ka jingiakren bad pynsngewthuh bad ki trai jaka ba kin ai ïa ki jaka jongki ban shna ïa kane ka surok Shillong- Dawki namar kan long ka jingmyntoi ïa ki hi bad ïa ki paidbah jongka jylla.
“ Ka jingeh ha kane ka jylla ka long ba ka jaka ka dei jong ki paidbah bad kumta wat la ki don ki aiñ ba ka sorkar ka lah ban leh da ka bor ruh haba ka don kam na ka bynta ki kam pynroi ïa ki paidbah hynrei lada ki trai jaka hi kim ai da ka mon sngewbha ym lah ban leh ei ei ruh em" ong u Symbud Myntri Rangbah.
“ Kumta nga kyrpad jur ïa ki trai jaka bad ïa ki riew paidbah ba kin ïatrei lang bad ka sorkar ym ban kwan myntoi shimet hynrei ban ai jaka lem na ka bynta ka jingmyntoi jong ki paidbah ka jylla hi baroh" ong biang u bah Prestone.
U la ong ba kane ka surok Shillong-Dawki ka long da shisha kaba kongsan namar ka long kum u bud lum ïa ka jylla ha ka liang ka khaïi pateng.
Ki don ki trai jaka kiba haduh mynta kim kwah ban ai ïa ki jaka wat la ka Deputy Commissioner kala pyrshang ban ïakren bad ki ruh.
“Kumta kane ym tang ba ka pynslem ïaka por hynrei ka wanrah ruh ka jingeh kaba khraw" ong u bah Prestone.
U ïathuh haduh mynta ki don sa kumba 10 % ei ei ki jaka bym pat ïoh na ki trai katba 90 % la dep aiti sha ka NHIDCL ban pyntrei ïa ka surok.
ïa kane ka surok la bei tyngka daka Japanese International Cooperation Agency (JICA) haduh 1187.5 klur tyngka.
Lada kheiñ lang pat bad ka jingsiew bai jaka kane ka projek ka la kot sha ka 1377.5 klur tyngka.
Shillong, Jylliew, 24: Ka Ingbishar Meghalaya High Court ka la rai ban buddien ïa ka jingshna ïa ka surok Agia-Medhipara-Phulbari-Tura (AMPT) ha rilum Garo ba la shna ha ka rukom ka bym ihun satia.
Ïa ka rukom shna bym skhem jong kane ka surok, ka Iingbishar ka la shong bishar ha ka ha ka sngi Thohdieng ïa ka PIL ba la ujor da u AH Hazarika.
Halor kane, ka Sorkar Jylla ka la pyntip ba ka la shim ïa ki lad ki lynti ban maramot noh marmar ïa ki bynta la sniew shaba palat jong kane ka surok, kata, da kaba mang pisa bad da kaba aiti noh ïa ka kam sha u kontraktor ban pyntrei ïa kane ka surok bad ban khot tender ruh halor ka jingshna ïa kane ka surok.
Ka Sorkar ka la phah ïa ki kot ki sla ba kdew ha kaba ïadei bad ka jingshim rai ban pyntrei noh ïa kane ka surok, hynrei ki jingpyrshang ban shna ka long tang ban ailad ïa ki kali ban ïaid, bad katto katne ki kot ki sla ki long ha kaba ïadei bad ka jingai ïa ki Work Order na ka bynta ban pyntrei ïa kane ka surok bad ïa ka notis ba la khot ïa ka tender.
Ka jingther jong u lapbah uba jur dang shen ka la pynjulor ïa ka surok rong bad kaba la donkam ban maramot noh kham kloi.
Ka Iingbishar ka la ong ba ka kyrmen ba ka jingshim jong ka Sorkar ïa ki lad ki lynti ban pyntrei noh mardor ban pynsuk ïa ki paidbah ka thaiñ ha ka leit ka wan bad ïa ki paidbah kiba pyndonkam ïa kane ka surok manla ka sngi.
Haba bthah ïa u nongmudui bad ïa ka Sorkar Jylla ban jubab halor ka jingtrei ïa ka surok, ka Iingbishar ka la ong kan sa peitngor ïa ka jingshna ïa kane ka surok, khamtam eh haba ki shnong kiba don ha rilum Garo ki la shah dkhat na kane ka surok rong khamtam eh ha ka District Headquarter.
Ka Iingbishar ka la bthah ruh ba dei ban shna marmar ïa ki thliew ki syar ha shilynter ka surok tad haduh ban da shna pyndep.
Ka jingshong bishar kan sa long biang ha ka 22 tarik, Naitung.
New Delhi, Jylliew 25 : Ki thei ïalehkai football U-17 ka ri India ki la mad ka nam rem da 1-3 hakhmat ka Chile ha ka jingïalehkai paralok ha ka sngi Thohdieng ha Aquileia, Italy.
Haba phai sha katei ka jingïakhun ka India kam da lah ban ïalehkai bha haba ïanujor bad ka jingïakhun pyrshah ïa ka Italy ha ka jingïalehkai kaba nyngkong.
Ka India ka la ïoh ka kabu thep kol ha ka jingïalehkai ba la ïaid 10 minit hadien ba ka Naketa ka la ïoh ban shut ïa ka freekick hynrei ka la khyrwit tam ïa u dieng kol.
Ka India ka la ïakhun tyngeh hadien ba ka Chile ka la ïoh ban thep shi kol lyngba ka Katerine Ramos ha ka minit ba 11.
Ka India kaba la ñion sha ka kut jong ka Chile ka la ïoh katto katne ki kabu, ha ka minit ba 15 ka Shubhangi kaba la buh bha ha ki kjat ka Lynda kaba la khyrwit tyngeh hynrei ka thei ap kol ka Chile ka la ïoh ban kem suk.
Ka Chile ka la ïakhun tyngeh bad ha ka minit ba 19 ka Maitte ka la ïoh ban thep ïa ka kol kaba ar ba la pyndei da ka khlieh lyngba ka bol ba la ai da ka Danlela.
Kumta ka jingïakhun ka la nang ïathnem, ka India ruh ka khlem duh mynsiem hynrei ka la nang ïakhun tyngeh ban pynphai ïa kitei ki ar kol.
Ha ka minit ba 21, ka Lynda ka la tur shakhmat ban knieh ïa ka bol ba la pashat da ka Astam hynrei ka Lynda ka la pynlenoh ei ïa ka bol shabar u dieng kol.
Ka jingïalehkai ka la sdang ban suki hadien ba ka Chile ka la thep ïa ka kol kaba ar.
Ha ka minit ba 26, ka Yennifer Pasten jong ka Chile ka la mynsaw bad la hap ban shong ben noh ba la mih bujli noh da ka Ambar Rolino.
Ka Chile ha ka minit ba 34 ka la ïoh ïa ka corner hynrei ki thei ap dien ka India ki la ïoh da kaba suk ban kyrda na ka jingshah thep kol.
Bad haduh kaba kut jong ka kylla step ka Chile ka la lamkhmat da 2-0.
Haba wanphai sha ka kylla miet, ka India ka la sdang da kaba tur beit sha ka kut jong ka Chile ha kaba ka Anita kaba la rah marwei ïa ka bol ka la khyrwit sha pyrshah ka kol hynrei ka thei ap kol ka Chile ka la ïoh ban kem da kaba suk.
Hadien ba ka India ka khlem lah ban thep kol na ka ling u Thomas Dennerby head coach u la pynmih madan arngut ha ka minit ba 51 ka Kajol bad Nitu Linda kiba la mih bujli ha ka jaka jong ka Lynda Kom bad Babina.
Kane ka jingpynkylla ïa ka rukom pynmih madan ka la long kaba seisoh ha kaba ka India ha ka minit ba 55 ka la ïoh ban pynphai shi kol.
Ka Neha kaba la shut ïa ka bol ba la poi beit sha ka Kajol kaba la thep kol da kaba pyndei tiak da ka khlieh.
Hynrei ka jingkyrmen jong ka India ka la poi noh sha kaba kut hadien ba ka Ambar ka la thep ïa ka kol kaba lai na bynta ka Chile ha ka minit ba 67.
Da kinew ki lai kol ka la pynkmen bad ai mynsiem shuh shuh ïa ka Chile kaba la ïakhun beit triang ban ym ailad ïa ki jingpyntshang thep kol ka India.
Katba ka India watla ka la ïakhun tyngeh khlem pyndem pynban kam ïoh shuh ban pynphai kol bad mad noh ka nem rem da 1-3 hakhmat ka Chile.
Shillong, Jylliew, 24: Da ki phew ngut ki samla shynrang ka Jylla Meghalaya kiba aplai ïa ka kam shipai Indian Army ba la pynlong ha u snem 2021 bad kiba la pyndep ïa ka jingïamareh, ka jingpeit bniah ïa ka Koit ka Khiah bad kiba ap sa tang ban thoh ïa ka Common Entrance Examination (CEE) ha ka sngi Thohdieng ki la mih paidbah ban pynpaw ïa ka jingpyrshah ba ka Sorkar Pdeng ka la pynduh noh ïa kane ka eksamin.
Katkum ka jingïathuh jong kine ki samla, ha Meghalaya, kiba la dei ban thoh ïa ka eksamin ki don kumba 700 ngut hynrei haduh mynta ki sah hapdeng ka umdum namarba ym shym la pynlong shuh ïa kane ka eksamin.
Dei halor kane ka nongrim ba ki la pynpaw ba kim pyrshah ïa ka jingpynbna jong ka Sorkar ïa ka skhim Agneepath hynrei ka jingdawa jong ki ka long ban pynlong ïa ka eksamin CEE khnang ba kin ïoh rung kam ha ka tnat shipai Indian Army.
Ha kaba ïadei bad kane, kine ki samla ki la pynlong da ka jingïakhih hakhmat u durmot jong u Kiang Nangbah bad pynpaw ïa ki jingsngewsih lyngba ki jingthoh plakad kiba pynpaw ïa ka jingdawa ban pynlong noh ïa ka Common Entrance Examination kaba la pynsangeh mynta la jan shi snem kynthih.
Ha ka jingïakren bad u Mawphor, kine ki samla ki la pynpaw ba kim don eiei ban kynthoh halor ka jingmynjur jong ka Kynhun Myntri ka Sorkar Pdeng ïa ka skhim Agneepath, hynrei ki la dawa ba Sorkar Pdeng ka dei ban sngewthuh ïa ka jingangnud jong kine ki samla da kaba pyndep shuwa ïa ka Common Entrance Examination kaba ki samla ha kylleng ka Ri India ki la ap khmihlynti baroh shi katta.
Da ka jingai jingbit jong ka Deputy Commissioner ka East Khasi Hills District, kine ki samla ki la pynlong ruh da ka jingïaid paidbah nakhmat u durmot jong u Kiang Nagbah sha Malki bad hadien kane ki la wan phai biang hakhmat une u durmot ban pynlong ïa ka jingïakhih ba jaijai jong ki.
Ka jingbteng ka jingkhluit na ka jingshit jong ka sngi.
Ka long kaba donkam ban sumar bha na ka bynta ka met lajong.
Kane phi lah ban leh da kaba shim khyndiat ki sienjam jong ka jingpynkylla bad pynneh ka jinglong pyngngad ka met na shapoh.
Kane ka heatwave ka wanjia lada kiew ka jingshit kaba lah pat ban ktah ha ka liang ka koit ka khiah hapoh ka met jong u briew.
Ka jingkhlaiñ ka jingshit ka dei kaba lah ban wallam ka jinglong ïap-op, long ngiah, tyrkhong ka met, ktha khlieh, long tlot, kynroi prie bad jinglong tlong u klongsnam.
Ki katto katne ki jingbam kiba lah ban ai jingïada na ka jingjur palat ka jingshit ka sngi:Ka doi : Ka doi ka long kawei napdeng ki jingbam bal ah ban ai jingmyntoi shibun ha ka liang ka koit ka khiah jong ka kpoh bad lah ban pynduna ka jingshit ha kaaïom shit.
Ki soh bad ki jhur ha kane ka jingbam.
Ka doi ka dei kawei napdeng ki jait jingbam kaba lah ban wallam ka jingpyngngad.
Kane ka dei kaba paw ruh kum ka jingbam probiotic bad pynthikna halor ka jingtylliat jingbam bad lah ban pyllait na ka jingshitom ba ktah ha ki snier khamtam na ka jingjur palat ka jingshit.
Ka um snepkor: Kane ka dei ka jingdih kaba thiang bad riewspah ban don ki electrolytes bal ah ban duhnoh na ka met na ka daw ba jur ka jingkhluit.
Ka don ruh ki enzyme, mineral bad ki vitamin kiba lah ban ai jingmyntoi hapdeng ba jur ka jingshit.
Ka dei kaba lah ban ïarap na ka bynta ka jingpynbiang halor ka jingdon ka sodium bad ka potassium ha ka met, bal ah ban pynbiang ka jingdon um ha ka met.
U Sohsaw : U Sohsaw u long napdeng ki jait jhur ba dap da ka jingdon um bad u kot ka jingdon um kaba long 92-95% bad don ka antioxidant kaba khlaiñbor kum ka lycopene bad ka vitamin C.U Sohsaw u don ka bor ba lah ban ïakhun pyrshah ka jingkiew ka jinglong tyrha bad lah ban ai jingïada na ka jingjur ka jingshit jong ka sngi.
Ki symbai mithi : Kine ki symbai methi ki long sa kiwei pat ki jait kiba phi lah ban ïoh jingmyntoi ha kane ka aïom lyiur.
Phi lah ban pdem baroh shimiet kine ki symbai bad sa dih pat ban ïoh ka jinglong pyngngad ha ka met.
Kine ki symbai ki dei kiba ai jingmyntoi shibun halor ka jingtylliat jingbam bad ka jingkjit ki gastric juice.
U Sohkhia : U Sohkhia u long u jingbam ba kynsai ba phi lah ban bam ha kane ka aïom lyiur bad u don shibun ka um ha u, ryngkat bad kiba bunjait ki nutrient kum ka Vitamin A, B, bad K, ka folate, kiba paw ba ki long ki daw bal ah ban ai jingmyntoi shibun ha ka liang ka koit ka khiah.
U Sohkhia u riewspah ban don ka um bad duna ka calorie, dei halor kane u paw ba u long u jingbam bal ah ban ïakhun pyrshah ka jingshit bad ka jingkhluit.
U Soh Watermelon : Uba phi lah ban ïoh kyrhai ha kane ka lyiur, une u soh u lah ban wallam ka jinglong pyngngad bad ka jingbiang um.
U kot ka jingdon kumba 92% ka um ha manla ka shi dawai bad u dei uba kynsai bal ah ban wallam ka jinglong pyngngad.
Kaei kaba phi donkam ban husiar : Phi donkam ban kiar ban bam ki jingbam ba la pynkhreh lypa ne ki jingbam sdieh namar kine ki lah ban pynjur ka jingkhluit hapoh ka met.
Kumjuh ruh phi kham tyngkan halor ki jingbam palat kum u sohmynken, syieng, rynsun, u snepdieng sia-sia bad sohmarit.
Lada phi sngewtynnad ban bam sohpieng phi donkam ban bam antad.
Pynthikna ba phi kham shong slem hapoh ïing lajong.
Pynbiang halor ka jingdih um ha kane ka aïom.
Mawkyrwat, Jylliew 25: Ka jingïarap jong ka kynhun ki ‘riew paidbah na kylleng sawdong ka Ri Khasi ba la ïalam da u bah Staising Kharbteng kiba la pynmih ïa u synñiang ban ïarap ïa ki longïing ba la shah pynjulor ha ka bor mariang ka la ïai bteng ban leit sa ha ka shnong Lyngkien Sunei harum Mawphlang kaba dei ka ïing jong ka kong Badabetsha L.Mawphlang bad u bah Jilstar Syiemiong ha ka 25 tarik u Jylliew, 2022.
U bah Staising Kharbteng ha ka jingkren jong u ha ka jingleit sha katei ka longïing ryngkat ka jingïadonlang jong ki katto katne kiba la ïadon bynta ban pynmih ïa u synñiang u la pynpaw ba dei lyngba ka jingai jingmut ki longkmie ban leh ei ei ban ïarap ïa ki longïing kiba la mad ïa ki jingshah pynjulor ki ïing ki jong ki, khamtam kiba la duh noh ïa ki mynsiem bakordor.
Ïa kane ka jingai jingmut ki longkmie u la ong ba u pashat jingmut sha kiba bun balang bad tang ha i por ba lyngkot la ïoh ïa u synñiang ba la ïa sei para ‘riew paidbah bad ïoh ïa ka lad ban noh synñiang sha lai tylli ki longïing kiba kynthup ha shnong Laitlarem, Nongspung kaba ki la leit ha ka 22 tarik u Jylliew, ha shnong Jashiar kaba don ha thaiñ Mawkyrwat ha ka 23 tarik u Jylliew bad mynta ka sngi ka 25 tarik u Jylliew, 2022 ha shnong Lyngkien Sunei kaba don harum Mawphlang, u la ong.
Haba phai sha ka longïing ka kong Badabetsha L.Mawphlang bad bah Jilstar Syiemiong, na ka liang u bah Staising Kharbteng u la ong ba haba peit ïa ka jingrung ka khyndew ha kamra thiah ka dei ka jingïada U Blei ba ki la lait na ki jingmynsaw bad jingjia ba sngewsih ban pynlong ïa ki ban khie noh na jingthiah ha shuwa ba ka jingtwa ka khyndew kan jia long.
U la ong, ma u bad kiwei kiba la don ha katei ka longïing ha katei ka sngi ki long tang ki nongpynpoi ïa u synñiang jong baroh ki nongnoh synñiang ba sbun bad kylluid mynsiem.
Kumta ha ka kyrteng jong ki, u la kitbok kitrwiang ïa katei ka longïing ba kin bit kin biang bad ïoh ïa ka met ba shait ba khlaiñ nangne shakhmat da ka jingkyrkhu U Blei Trai Kynrad na jrong.
U bah Arbistar Lyngdoh uba dei u Rangbah Shnong u la pynpaw ba ka jingdon ki nongtrei mon sngewbha ban leh isynei kum kane ka kynhun kan long shisha ka jingkyrkhu ïa ki longïing ba mad ïa kum kitei ki jingjia bad kyrmen ba kiwei ruh kin ïa mihkhmat kum kane ka kynhun.
Ha kane ka sngi la ïadonlang ruh ki katto katne ki ‘riew rangbah kiba la ïasynranglang ha kane ka jingleit ban noh synñiang.
Bunsien ngi ju peit beit tang sha kiei kiei kiba don jingthut, ki jingduna bad ruh ki jingbymbiang khamtam lei para jaidbynriew ne para Hynñiewtrep.
Hato kam la dei ka por ba ngin peit noh sha kiei kiei kiba don jingkyrmen, kiba ai mynsiem bad ruh kiba ngin lah ban ïatei lem iwei ia iwei pat.
Ngi kynmaw ba wat ha ka jinghikai jong ka Kospel, u Jisu uba la pyrthei ka ñiew ba u dei uwei na ki nonghikai bakhraw um ju kren bieñ ia ki briew kiba tlot, kiba pop bad kiba bakla, hynrei u ïai ai mynsiem bad kyrkhu ïa ka jingim jong ki.
Haba ki riewniam ki wallam ia ka kynthei kaba la kem ia ka ha ka klim u la ong “ai ba uta u ba khlem leh pop un kawang maw nyngkong".
Hooid kane ka long kaba donkam ïa ngi baroh ban shim ïa ka jingbah khlieh na ka bynta ka ri bad ka jaidbynriew ba ñiew ban ka dei ka kamram jong nga jong ngi ban ïarap markylliang bad ai mynsiem ïa kiwei ym tang ban kdew kti.
Ki don shibun ki khana kiba pynnoh mynsiem ïa ngi ki Khasi kum uta u thlen uba bam tang ïa ki Khasi, ban ïashun ïa bishni bad ïa kdew kti tang para Khasi bad kumta ter ter.
Hynrei to ngin shim ba kane ka la dei ka por ba kum ka jaidbynriew ngin leh ei ei noh bad sdang na ngi shi met shimet.
Katno ka long shisha kaba itynnad ban ïohi ba ki samla Khasi ha kine ki sngi ki la sdang ban kiew bha ha kiba bun ki liang khamtam ha kaba klet noh ïa kata ka jinglehraiñ hynrei ban trei ïa ki kam kiba rit ba ria kum kaba shong dukan die madan ban die ïa ki alumuri, ki shana, pakawri, ki chat ne fast food aiu re ban ïoh jingim wat haba ki la pyndep ïa ki jingpule ruh.
Hooid ki don bun kiwei pat ki jaitkam ba ki samla Khasi ki la sdang ban ïadonbynta bad trei shitom ha kine ki sngi.
Kum ka imlang sahlang ngi donkam ban pynshlur bad ai mynsiem ïa ki samla ban long kiba trei shitom bad dei tang lyngba kaba kum kane ba ngin lah ban pynduna ia ka jingwan buhai shnong jong ki bar jylla.
Ka sorkar khamtam lei ki sengbhalang ki donkam ban peit bad buddien ïa ki briew kiba trei ia ki kam la jong kiba kum kitei ban ithuh kyrpang ruh ïa ki khnang ban ai mynsiem ïa ki samla la jong ba kin shimti noh ai ki kam ki jam ba iadei bad ki paidbah kiba la ju trei bad shakri da kiwei pat ki jaitbynriew ha baroh kine ki 50 snem naduh ba ngi la ïoh ia la ka jong ka jylla ba pura.
Ki dang don shibun bah ki kam kiba ki samla Khasi kin hap ban pyntbit kyrpang ïalade khnang ba kin lah ban ai ïa ka jingshakri sha ka jaidbynriew bad ka jylla hi baroh kawei.
Hynrei ka long kaba shisha kumba la ong da ki nongïalam jong ka HYC Shillong City ba ngi ki khasi ngi ïa ud ba ym don kam, hynrei katba ïa ki dukan pat ngi aiwai noh sha ki bar jylla.
Kane ka dei kaei kaei kaba jwat shisha namar ba mano bym kwah ban ïoh ïa ka dor kaba kham heh namar da aiwai para khasi kin ym lah ban pynmih baiwai katba ki bar jylla pat tang ban ïoh phrung khlieh ki kloi ban siew ïa ka dor kaba rem.
Kane ka long shisha ka jingkhanglad noh ïa ki paradoh parasnam ban ïoh ïa ki lad ban trei ban ktah bad ban khaiï pateng.
Kumta, kum ka jaidbynriew ngi donkam eh ban kylla thiah kylla dem bad ban long kiba ïohi jngai ha kaba iadei bad katei ka bynta ka jingailad palat ïa ki briew kiba nabar.
Kum ki trai ïing ne ki trai dukan ki donkam ban don ïa ka mynsiem ba sngew lem ïa ka lawei jong ki khun ki kti bad ka jaidbynriew wat lada ngin kham ïoh kham duna ruh ka baiwai ngin pyrshang ban ai sha ki para jait la jong khnang ba ngin lah ban noh synñiang sha ka lawei ba don jingkyrmen jong ka jaidbynriew.
Ngi ki Khasi ngim dei ei kiba sniew ne khwan lalot, hynrei ngi donkam pat jingpuson khyndiat khnang ba ngin ïoh ia ka mynsiem ba jynsur ban peit ia ka jingshngaiñ bad ka lawei jong ka jaidbynriew.
Kumta ngi donkam shisha ki nongïalam ki ba stad ban long kita ki ksiang kiba jem ka kren ka khana ban pynsngewthuh paidbah ïa kaei kaba kum ka jaidbynriew ka donkam eh.
Lada ngin shu kren da ka bor khlem ka jingieit kan poi shano shano ruh, dei na kata ka daw ngi donkam ban long kiba ïohi jngai khnang ba kiei kiei kiba ngi leh bad thmu kin long kiba jop.
Nongstoiñ, Jylliew, 25: Ka seng Meghalaya Youth Federation sengkmie hapoh ka jingïalam jong u Bah Hamar Lyngkhoi kum u President bad samla Pliebok Hoojon President jong ka Nongstoiñ Circle, ki la leit ban ïakynduh ïa ka District Medical & Health Officer (DM&HO) jong ka West Khasi Hills, ban pan jingshai halor ka jingpynslem jong ka tnad ka koit ka khiah ban plie noh ïa ka Maternity & Child Hospital, ka ban ai jingsumar kyrpang na ka bynta ki longkmie ba ar met bad ki khunlung.
U Bah President ka seng u Bah Hamar Lyngkhoi, u la ong ba naduh ar snem mynshuwa la dep ban tei ïa ka ïing na ka bynta katei ka jaka sumar bad la dep ruh ban thung ïa ki nongtrei ha katei ka jaka.
Hynrei, haduh mynta ka sorkar lyngba ka tnad ka koit ka khiah, kam pat lah ban plie ïa ka bad kane ka pyni ba ka sorkar ka shu wan tei mot ym ba ka wan buh ïa ka jaka sumar ban ai jingshakri ia ki paidbah.
Namarkata, ka seng ka dawa ïa ka sorkar ba ka dei ban plie noh mardor ïa katei ka jaka sumar, na ka bynta ban ai jingshakri kaba pura ïa kito kiba donkam ïa ki jingshah sumar ba kyrkieh, khamtam ïa ki khunlung khynnah bad longkmie ba ar met.
Ha kajuh ka por ka seng ka la dawa ruh ba ka sorkar kan plie bad pyntreikam pura noh mardor ïa ka Blood Bank ha Nongstoiñ Civil Hospital, namar ka wanrah jingeh lada wan jia kino kino ki jingshitom kiba hap donkam snam kyrkieh.
Kumjuh ruh na ka liang ki nongïalam jong ka seng WKSU hapoh ka jingïalam jong u President Bah D.Sun, ki la pynpaw halor ka mat ban plie noh ïa ka Maternity Children Hospital (MCH) ha Nongstoiñ bad ban mang tyngka noh na ka bynta ki post bapher bapher kiba dei ban don ha katei ka jaka sumar.
Nalor nangta ka seng ka la pynpaw ruh halor ka jingdonkam ban sdang ban pyntrei noh ïa ka skul ANM kaba dei ban buh ha Mawkyrwat South West Khasi Hills, kumba ka sorkar hi ka la pynbna naduh ba sdang ban tei ia ka ha Laitlawsang.
U khlieh duh jong ka DHS Health Engineering Wing, u la ong ruh ba donkam ban phah sanction noh ïa ki post bapher bapher lada dei ïa ka MCH bad ANM da ka tnad ka koit ka khiah kaba don ha Nongstoiñ bad Mawkyrwat, khnang ban lah ban plie noh kham kloi ïa kitei ki tyllong ai jinghikai jingnang jingstad bad ruh ïa ka jingai jingsumar ïa ki khunlung ha katei ka thaiñ.
Haba ki nongïalam ki la leit ban ïakynduh ïa ka DM&HO Nongstoiñ, na ka liang jong I, I la ong ba ban sanction ïa ki post bapher ka dang ap ïa ka rai jong ka sorkar jylla lyngba u myntri ka tnad ka koit ka khiah, ba un ai jingbit ïa ka tnad ka koit ka khiah ban leh ïa kaba donkam na ka bynta thoh noh bad ban mang noh ïa ki kam kiba lait na ka bynta ka MCH.Ka seng ka kyrpad na ka sorkar jylla lyngba u myntri ka tnad ka koit ka khiah, ban aiti lane ai bor ha ki bor ba dei peit ïa ka MCH ha Nongstoiñ, ba ïa ka Hospital kha bad sumar khunlung ym dei ban aiti ne ban phah pynïaid ha kino ki kynhun ïoh kan dkoh ha ki rukom treikam.
Hynrei, dei ban pynneh beit ban ai bor ïa ka tnad jong ka koit jong ka jylla bad jong kane ka thaiñ hi khnang ban ïaid beit ïaid ryntih ha ki rukom treikam.
Nangta dei ban mang tyngka noh bad sdang pyntrei noh ruh na ka bynta ka ANM kaba dei ban buh ha Mawkyrwat.
Bun ki ïa pyrta bad ki ong kine ki dei kita ki sngi ba khatduh ha kaba U Blei un sa pynkut noh ïa ka pyrthei, kine ki jingong ki jia tad ynda la wan ka jinglynshop ka khlam, ka jingher thma ki puit bad kiwei kiwei de ki jingjia ba phylla bad kiba jynjar ha sla khyndew baroh.
Kumta ki ong kam slem shuh ka jingpynkut noh U Blei ïa ka pyrthei.
Hynrei ki parabangeit bad ki nongpule baieit jong nga ngan ong ïa phi kine kim pat dei satia kita ki sngi khatduh kumba ki ïa ong hynrei ki dang dei tang ki Dak jong ki sngi ba khatduh bad ka jingwan ar sien u Khun u briew.
Ngi kynmaw haba ki Synran ki wan ha U Jisu jar jar ha u lum Olib bad ki kylli: Kaba kumno ka jingwan jong me bad ka jingwai noh ka pyrthei? Hynrei u Jisu u ïathuh ba kin wan ki nongshukor, ki thma kin sawa, ki nemsniew, ki jingïapthem, ki jingkhyn-ñiuh jumai, ki jingïaleh ka ïing ïa ka ïing, ka jingkordit kiba pun khun bad kine baroh ki dei ban long tangba kim pat dei satia kaba kut ka pyrthei hynrei ki dei tang ki dak ka jingsdang ka jingjynjar.
(Math 24:3-8) u Apostol Paul u ong, ki sngi shwa ka jingwan u Trai ki long ki por ba shitom.
Shitom ban pynsngewthuh, shitom ban pynbeit, shitom ban sneng, shitom ban batai.
Ka daw ka long ba ki briew ki ieit tang ïalade, ki ieit sbai, kren sarong kren khraw, ki bym don jingsngewnguh, ki bym kohnguh kmie kohnguh kpa, ki bym ïa map ki bym ieit ïa ka kynja, ki nongdie lok, hangamei ba runar ki bym ieit ïa kaba bha.
(2 Timothy 3:1-3) bun kiei kiei ba ka ktien U Blei ka la kren shaphang ki dak shwa ba ka sngi khatduh kan wan jia long ïa kane ka sla pyrthei.
Kumta haba phai sha kine ki sngi ba ngi im mynta kim pat dwi kita ki sngi khadduh hynrei ki dei kita ki sngi jong ka jingkylla bamut khadduh jong ki briew ha sla pyrthei bad ka dang plie ka lad ba ngin kylla kaba mut thymmai noh na ka jingleh bymman jong ngi bad ban phai khmat ban pyndem rit ha ki jingduwai ha u Blei.
U Blei um kwah ba kawei ka mynsiem kan jot noh ha shwa ba un pynjot ïa ka pyrthei kumta u plie lad ïa ngi ban kylla kaba mut.
Ka ktien U Blei ka ong: Hynrei to tip ba ka jingtud (Slem) jong u Trai Jisu ban wan pat sha ka pyrthei, dei ka jingap bad jingïaishah slem jong u ba ki briew kin ïoh ngeit, kin kylla bamut.
“U Trai un leh tud shaphang ka jingkular kumba don kiba ñiew-ka jingleh tud: hynrei u ïai shah slem bad u bym da mon ïano ïano ruh ban jot noh hynrei ba kin ïa poi sha ka JINGKYLLA BAMUT" (2 Petros 3:9) bad ngi kynmaw ruh ïa ka nongbah ba khraw ka Ninebeh ha shwa ba U Blei un pynjot ïa ka u la phah ïa U Jonah ban leit ïathuh shaphang ka jingpynjot ba U Blei un theh ha ka bad ba kan kylla bamut noh ban lait na ka jingjot.
(Jonah 1:2) bad U Jonah ruh haba u la lyndet na U Blei ban kyntait ïa ka jingkhot U Blei u Blei u la phah da ka jingpynshitom u la shah nguid ha u Dohkha haduh ba un da kylla kaba mut u Blei u sa pyllait na jingpynshitom.
Bad ka Ninabeh ruh ka la kylla bamut.
(Jonah 2 & 3) kumta kine ki sngi ba ngi im mynta ki dei kita ki sngi ba U Blei u ai ka lad ban kylla bamut katba ym pat pyndep lut ïa ki jingjïa shaphang ki dak jingwan u Trai kat kum ba la thoh ha ka ktien U Blei.
Lada ki sngi ba khatduh kin wan kin jia ka ktien u Blei ka ïathuh ïa ngi, kan long ka jingpyndum ïa ka sngi, u bnai un ym ai jingshai, ki khlur kin hap na bneng, bad hangta kan paw ka dak U Khun u briew ha bneng bad ka pyrthei kan ïa lynñiar lympat namar ba ki ïohi ïa u khun u briew ha ki lyoh bneng ha ka burom ba khraw bad u la phah ïa ki angel ban lum na ki saw lyer ïa ki ba la jied baroh ban rong noh ha kata ka sngi (Math 24:29-31).
Hadien ba la rong noh ïa ki riewkhuid yn khang khyrdep noh ïa ka lad ka jingkylla ba mut ïa uwei pa u wei u briew bad kaba sah hangta ka long, yn sa jam noh sha ka kitab Jingpynpaw bad hangta kin jia ki jingput turoi ïa ka pyrthei bad bun byllien ki jingpynkordit ïa ka pyrthei kumba la thoh ha kitab jingpynpaw 8:6 sa ka jingsynshar u Mrad khlaw ïa ka pyrthei baroh kawei.
Jingpynpaw 13.
Bad hadien kata yn theh noh ïa ka pliang ka jingbitar U Blei haba halor ka khyndew baroh.
(jingpynpaw 16)Kumta to ngin kylla kaba mut ngim dei ban buhteng ka por ka dang ap bad ka lad ka dang plie ban jan sha U Blei.
Ngin phai noh na ki lynti bymman jong ngi bad ngi ïasnohkti lang ha kata kaba bha baroh da kaba kiar noh sngewtriem na ki kam ba thala.
Jowai, Jylliew 24: Ka Khasi Student Union (KSU) Jowai Unit mynta ka sngi kala ïoh ban pynkup burom ïa arngut ki samla pule na Jowai kiba poi haka Top-20 jong ka Secondary School Leaving Certificate (SSLC) Examination 2022 bala pynlong daka Meghalaya Board of School Education (MBOSE).
Kine ki ar ngut ki samla ki kynthup ïa u Weibha Nongtdu Lakiang na ka North Liberty Higher Secondary School bad ka samla Felicia Dan na ka Jaiñtia Secondary School Jowai.
Ha kane ka jingpynkup burom lawan ban ïadon lang da kiba ha ïing ha sem jong kitei ki samla pule bad ki dkhot ka seng na ka Jowai Unit naduh u President samla Ewanmi Phawa, Publicity Secretary samla Nidapoi Shadap, u President barim jong ka KSU Jaiñtia Hills District Unit ma Ohibait Dkhar lem bad kiwei.
Ka seng ka ong kane ka jingpynkup burom ka long shi bynta ban pynshlur ïa kine ki samla ban nang ïai minot haka jingpule jong ki kaba kham shakhmat ban poi sha ka thong, namar ka jingnang jingstad hi dei ka waitlam ban im ka ri bad ka jaitbynriew.
Ha kane ka sngi la ïoh jingkren na u Ohibait Dkhar nongïalam barim ka KSU ula pynkynmaw ïa ki Reservation Policy haka jylla bad ki khasi ki donkam ïaki percentage baheh ban ïoh leit pule Doctor bad kiwei dei lada ianujor bad kiwei ki jaitbynriew.
Kumta naka ta ka daw donkam ban minot khnang ban ïoh ïa katta ka Percentage baheh, ula ong ruh ba dei ban burom ïa ki kmie ki kpa kiba la shah shitom ban pynleit skul ïala ki khun haduh ba ki la poi haka kyrdan bapher bapher.
Ha ka juh ka por ka seng KSU Jowai Unit lyngba u President samla Ewanmi Phawa ula kyntu ïa kitei ki samla pule ba kim dei ban klet ïaka jaitbynriew lajong la ki don ha kano kano ka kyrdan.
Jowai, Jylliew 25: Ka seng ki longkmie ka ‘Women Welfare Organisation Seiñraij Jowai’ ha ryngkat ka jingïatreilang bad ka Assam Don Bosco University lyngba ka jingkyrshan jong ka UNICEF, mynta ka sngi saitjaiñ kila pynlong ïa ka prokram pynsngewthuh paidbah shaphang ki lad jingïada naka khlam Covid-19.
La pynsngew ha kane ka prokram ba ka jingai dawai tika ka dei kawei na ki lad kaba lah ban khanglad na ka jingsaphriang jong ka khlam Covid-19 nalor kiwei de ki lad jingïada kiba la bthah da ka sorkar.
Dang ha kine ki 2 snem ba la dep ka jingwan lynshop jong ka khlam Covid-19 kala wanrah jingeh bad kaba la khang lad khang lynti ha kiba bun ki liang.
Hynrei dei ha kane ka snem 2022 ka pyrthei baroh kawei kala sdang ban wan biang kumba long mynshwa bad kaba donkam mynta ka long ban pyndep ïa ka jingai tika ha manla uwei pa uwei u nongshong shnong la pynsngew ki nongai jingbatia ha kane ka prokram.
La ïoh ruh ka jingkren ha kane ka prokram da ka kong Wa-i-sa Sumer ka Adviser ka WWOSRJ kaba la pynsngew ba ka seng kan ïaleh katba lah ban ai jinghikai ïa ki nongshong shnong lyngba ki prorkam bapher bapher bad ban bud ryntip manla ka sngi ïa ki lad jingïada bala bthah da ka sorkar.
Katba na ka liang ka Sumki Degum Project Co-ordinator ka North East Assam Don Bosco University kala la pynsngew shaphang ki kam ba kane ka kynhun jong kila leh na ka bynta ki paidbah nongshnong shnong naduh ka jingleit pynsngewthuh shapoh ki shnong jong ki, ka Sumki Degum ka ong la jied khnang ïa kum kine ki seng treimon sngewbha ka long ba kin ïarap ban leit ai jingtip khambniah sha ki paidbah.
Ha ka bynta ba ar jong kane ka prokram la ïoh ki jingbatai bnaih da ka Dr.H.Uriah District Maternal and Child Health Officer WJHD Jowai, u ma Georgina Lamare Social Behavior Change Consultant, UNICEF bad kiwei.
La wan sha kane ka prokram da ki nonghikai, ki dkhot ka WWO Seiñraij Jowai ki paidbah nongshong shnong naduh ki longkmie bad ki longkpa.
Nongpoh, Jylliew 25: Tang hadien ba ka Dorbar Shnong Nongpoh ka la dep ban pynthymmai biang ïa ki nongïalam shnong kata naduh u Rangbah shnong, Secretary Shnong bad ki Rangbah dong bad na ka bynta ban pynskhem ïa kine ki nongïalam shnong u Sirdar ka Nongpoh Elaka Sirdarship mynta ka sngi u la wan ban pynkup da ka spong ka phali ïa u Rangbah shnong ba thymmai ryngkat ka sanat kaba pynthikna ba u la dei u rangbah shnong ba pura ka Shnong Nongpoh.
Haba aiti ïa ka Sanat bad ban pynkup ïa ka spong ka phali la pynlong ha ka jingïalang kaba la long ha ïing dorbar Hall, Sajer Nongpoh ba la wan hi da u Sirdar ka Elaka Nongpoh Sirdarship, u Bah Wanphrang Syiem ryngkat ka jingdon lang u Secretary ka Hima, u Bah Stoin Syngkli, ki myntri ryngkat ki nongïalam shnong bad ki paidbah nongshong shnong ka shnong Nongpoh.
Kumba la pynpaw da u Sirdar ka Elaka Nongpoh Sirdarship, u Bah Wanphrang Syiem, u la pynpaw ba kane ka jingpynkup ïa ka spong ka phali bad ka jingaiti ïa ka Sanat sha u Rangbah shnong ka Nongpoh, u Bah Silvester Mynsong kum u Rangbah shnong ba pura ka Nongpoh, ka dei katkum ka kyndon ba la pynkup bor da ka District Council bad shisien ba la pynkup bor kum u Rangbah shnong bad ki nongïalam shnong ki lah ban pyntreikam ïa ki kam shnoing kiba dei katkum ka riti ka dustur.
La sakhi lang ruh ha kane ka sngi ba la pynkup bor ïa u Bah Silvester Mynsong kum u rangbah shnong ba pura ka Nongpoh, da ka jingdon lang u Secretary Shnong, u Samla Anthony Suchiang, u Bah Michael Kharhunai, ki Longkmie Longkpa, ki samla bad ki nongïalam ka shnong ha ryngkat ki nongmihkhmat na ka it ka hima jong ka Elaka Nongpoh Sirdarship.
Haba ai jingkren ha kane ka sngi, u Sirdar ka Elaka Nongpoh Sirdarship, u Bah Wanphrang Syiem u la pynpaw ka jingkmen ba ki paidbah ka shnong Nongpoh ki la lah biang ban pynthymmai ïa ki nongïalam shnong khlem kano kano ka jinghuri hura bad kumba paw shabar ki don ïa kata ka mynsiem jong ka jingïatylli kaba donkam eh ban wan rah hapoh ka shnong ka thaw na ka bynta ban pynneh ïa ka riti ka dustur bad ruh ban wan rah ïa ki jingmyntoi jong ki paidbah ha baroh ki liang.
U la kyntu ruh da kaba ong ba kane ka jingpynkup bor ïa u rangbah shnong ka dei katkum ki kyndon jong ka aiñ ba la pynkup bor da ka sorkar bad kum ki nongïalam shnong ki don ïa ka hok ban pynïaid beit pynïaid ryntih ïa ki kam shnong bad kum ki paidbah nongshong shnong ruh ki donnkam ban ai ka jingïatrei lang na ka bynta ban wan rah ïa ka shongsuk ka shongsain bad ruh ki kam pynroi bapher bapher ki ban ai jingmyntoi ïa ki paidbah nongshong shnong.
Na ka liang u Rangbah shnong ba thymmai, u Bah Silvester Mynsong uba la shim ïa ka kyrdan rangbah shnong la saw sien kynthih, u la pynpaw ka jingkmen ïa ki paidbah nongshong shnong bad ha kawei ka bynta pat u pan ka jingïatrei lang hapoh ki ka shnong ki kam thaw, namar tang u Rangbah shnong bad ki dkhot jong ka shnong kin nym lah ban pyndep ïa kiba bun ki kam, hynrei donkam ban don ka jingïatrei lang khnang ba kino kino ki kam kiba thmu ban leh kan long na ka bynta ka jingmyntoi jong ki paidbah ka shnong.
Khliehriat jylliew 25: Ki prokram jong ka jingrakhe ïa ka sngi pyrshah drok ka dang ïaid shaid shaid ha East Jaiñtia Hills District, ha kaba na ka liang ka tnat pulit ruh ka la shimkhia ban pynlong ïa kum kane ka prokram ai jingpynshai ban pynshai paidbah halor ki jingsniew ba mih na u drok bad ïa ka prokram la pynlong ha kiba bun tylli ki shnong hapoh ka district bad mynta ka sngi ruh ka Lumshnong Police Station ka la pynlong ïa kane ka prokram ha Lumshnong Community Hall.
Nalor ka jingpynshai halor ka jingsniew u drok, ka tnat pulit ka la wanrah shuh shuh sa kiwei ruh ki mat ban ai pynshai paidbah kaba ïadei bad ka jingshngaiñ ha ka jingñiah kali (Road Safty), ban bud ïa ki aiñ ñiah kali (Traffic Rules), ki kam thombor ïa ki kynthei ki khynnah bad ka jingpynrung briew kaba beaiñ na kawei ka jaka sha kawei pat (human traficcking).
Haba kren ha ka jingialang, u Sub-Inspector jong ka Lumshnong Police Station, u bah O.Nongtdu, u la ai ki jingsneng jingkyntu ïa ki paidbah khamtam ki khynnah skul bad baroh ki samla ba kim dei da lei lei ruh ban ngop ha u drok, la ong ruh ba u drok u ktah haduh katta katta ym tang ïa ka koit ka khiah hynrei u ktah ruh wat ïa ka imlang ka sahlang baroh kawei, la ong ruh ba ka tnat pulit ka ialeh bad duriap ban rat diengkhong ïa ka jingsniew u drok bad ban rat diengkhong ïa kane yn lah dei tang lyngba ka jingiatreilang bad ki paidbah, u la kyntu jur khamtam ïa ki khynnah bad ki samla ba ki dei beit ban ong ‘Em ïa u Drok’ namar shisien ba la ngop ka long kaba eh than ban lait na ki kynjri jong u drokKumjuh ruh u Incharge jong ka OST Khliehriat, u Dr J.Nongttdu bad ka kong Renibet Patlong kaba dei ka dkhot jong ka MCSWA (NGO) ki la ai ki jingkren halor ki jing sniew kiba mih na u drok, ki da kyntu ruh ïa ki khynnah bad ki samla ba ki dei ban kiar na u drok, namar shisien ba la ngop ha u drok kan wanrah shibun ki jingeh ha baroh ki liang bad kan wanrah ruh ïa ka shong syier ha ki shnong ki thaw, ha ka imlang ka sahlang bad ha ki longiïng longsem jong kito kiba shah ktah ha ki jingsniew jong u drok.
Ha shwa ban pynkut ïa ka prokram, u Sub Inspector, u bahO.Nongtdu, u la ialam ha ka jingpule ïa ka jingkular lane ka Pledge ban kular skhem ban ong ‘Em ïa u drok’ bad ban nym dei satia ban ngop ha u drok, ïa ka pledge la iashim bynta da ki paidbah kiba wan sha ka jingialang ba kynthup lang ruh ki khynnah skul.
Nongpoh, Jylliew 24: Shuwa ba ki paidbah ka jylla kin pynthymmai biang ïa ki nongmihkhmat na ki Constituency bapher bapher sha ka ïing Dorbar thaw aiñ hapoh ka jylla ha ka election ban jied ïa ki nongmihkhmat jong u snem 2023 ban sa wan, ki dak ki shin ba u Sing u la sdang ban kyrhuh ha Ri Bhoi ka la paw pyrthei hynin ka sngi ha kaba na ka liang ka party HSPDP ka la pynbna paidbah syndon ïa u Kyrtong u ba ïakhun na Umsning Constituency.
Shuwa ba ka party bad u kyrtong kin leit ban pan ka jingkyrshan na ki paidbah katkum ki nongrim jong ka party, ka Party HSPDP mynta ka sngi ka la lah ban pynbna noh ïa u Bah Primson Makdoh kum u kyrtong ka HSPDP ban ïa khun na Umsning Constituency ha ka jingïalang kaba la long mynta ka sngi ha Umsning Town Dorbar Auditorium Hall, Umsning.
Ïa u Bah Primson Makdoh la pynbna ba un long kum u kyrtong ka HSPDP na Umsning Constiteuncy da u President ka HSPDP Ri Bhoi, u Bah P.B Sylliang bad u President ka HSPDP na ka jylla, u Bah K.P Pangniang kiba la pdiang sngewbha ïa u ban un shim ïa ka bynta kum u kyrtong ka party ba leit sha ki paidbah halor kiba bun ki nongrim jong ka party ba ka kwah ban ai ka jingshakri bad ban wan rah ka jingkylla lada ki paidbah ki kloi ban pynjop ïa ki kyrtong ka party HSPDP.Ha kane ka sngi, nalor ki hajar ngut ki nongkyrshan u Bah Primson Makdoh, la sakhi lang ruh da ka jingdon lang ki nongïalam ka party HPDP naduh u President ba rangbah, u Bah K.P Pangniang, u President ka HSPDP na Ri Bhoi, u Bah P.B Sylliang, u General Secretary ka HSPDP na ka jylla, u Bah Panbor Ryntathiang, President ka State Women Wing, ka Kong Badarity Lyngdoh Nonglait, u Retired IAS, u Bah C.C Mihsil bad kynthup kiwei kiwei ki nongïalam ka party na ka District bad na ka jylla.
Haba kren ha kane ka sngi kum u kyrtong ka HSPDP , u Bah Primson Makdoh u la ong ba ka daw kaba la pynlong ïa u ban mih kum uwei na u samla na Ri Bhoi ban ïa khun ha kane ka election 2023, ka dei halor ka nongrim ba u thrnang ban wan rah ki jingkylla na ka bynta ka jingmyntoi ki paidbah.
U la ong ruh ba u don kata ka thong ban kyntiew ïa ki nongrep kiba la shah iehnoh bein ha ka jylla bad kumjuh ruh ban wan rah ïa ki skulbah kiba long ka jingmyntoi na ka bynta ki khun samla.
Ïa mynta u la pynpaw ruh ba um kwah ban pynpaw ïa baroh ki jingangnud, hynrei dei ki paidbah ki ban bishar lada ki kloi ban pynkup bor ban jied ïa u kum u nongmihkhmat ha kaba ka kam ka kren kham jam ban ïa ka ktien.
Kiwei kiwei ki nongïalam naduh u president ba rangbah, u Bah K.P Pangniang, u General Secretary, u bah Panbor Ryntathiang, u President ka district, u Bah P.B Sylliang bad kiwei ki nongïalam, haba kren h kane ka sngi ki la pan ka jingkyrshan na ki paidbaha ka Umsning ban kyrshan ïa u Bah Primson Makdoh bad ka daw hi ka long ba ki kwah ban pynurlong ïa ka thong jong ka party HSPDP kumba la lamkhmat da u Ma Ieid Hoping Lyngdoh, bamkwai ha Dwar u Blei.
Ki la pynpaw ruh ka HSDP ka dei kawei na ka party riewlum ba la rim tam hapoh ka jylla ba la seng naduh u snem 1968 na ka bynta ban dawa ïa la ka Khasi Jaintia State bad ha kitei ki por la ioh tang ka sub state bad kumjuh ruh ka jylla Meghalaya kaba khlem da don ki pud ki sam.
Ban weng ïa ki jingeh jong ki jaid byrriew Khasi Jaintia ka dei tang lada ngi ioh la ka jong ka jylla bad ki pud ki sam ba pura bad ym kumba long mynta ka mih ka jingklumar na ka daw ka jingleh shongshit ki nongïalam kiba pdiang ïa ka jylla khlem da bishar bniah ne wad ïa ka tynrai ban ïada ïa la ka khyndew ka shyiap.
Na ka liang kitei ki nongïalam ka HSPDP ki la pynpaw ruh ba ka party HSPDP kam duh jingkyrmen wat lada ki don tang ar ngut ki MLA ba la jied da ki paidbah bad ki khmih lynti ba ha kane ka election 2023 kin lah ban pynmih bun ki MLA bad lada ki wan ha ka bor kin sa lah ban pyndep ne pynurlong katkum ka thong jong ka party HSPDP kaba pyrkhat kyrpang ïa la ka jong ka jaid bynriew.
Shillong, Jylliew, 24: Ka Assistant Food Commissioner ka Kong DBS Mukhim ka la kyntu ïa ki nongdie madan dei ban long kiba leh khuid haba ki die ïa ki marbam harud surok.
Ka Kong Mukhim ka la kyntu ïa ki nongdie madan ha ka jingïakynduh lang jong ki nongdie madan kiba don hapoh ka shatri jong ka Meghalaya & Greater Shillong Progressive Hawkers and Street Vendors Association (MGSPHSVA) kiba la rakhe ïa ka lyngkhuh snem kaba hynriew kaba la long ha Anton Hall, Laitumkhrah, Shillong ha ka sngi Palei.
Ka la ban jur ïa ki nongdie madan bad khamtam kiba die jingbam ba ki dei leh khuid leh suba bad tap bha ïa ki jingbam jong ki.
Ka la pyrto ruh ïa ka MGSPHSVA kaba ju ïatreilang bad ka ophis na ka por sha ka por.
Na ka liang jong ki nongïalam ka MGSPHSVA ki la ai burom ïa ka Kong Mukhim bad la mana ruh ïa ki dkhot bad ïa ki nongdie madan ba kim bit ban kren tohmet ïa ki Nongmihkhmat jong ka Sorkar haba ki kyntu bad pyni ïa ki kyndon ba ki nongdie madan ki dei ban bud.
Ka Kong Wanpynhun kaba ju trei na ka bynta ka bha ka miat jong ki kynthei kiba im kamai bylla ja kpoh, haba kren kum ka Symbud Kongsan ka la pynkynmaw ïa ki hok jong ki nongtrei nong bylla kaba kynthup ruh ïa ki nongdie madan.
Ki mat kiba ka Kong Kharsyntiew ka la pynkynmaw ka long halor ka koit ka khiah, ka sumar pang, ka pule dangle, ka bai bam tymmen, ka Ration Card bad kiwei kiwei.
“Kine ki dei ki hok tynrai jong ki nongshong shnong," ka la ban jur bad bynrap ba kum ki nongshong shnong bapura ki dei ban mih shakhmat ban dawa ïa la ka jong ka hok.
Da ki phew spah ngut ki dkhot jong ka MGSPHSVA ki la ïashim bynta ha kane ka sngi bad ha kane ka jinglehkmen la pynbyrngia da ki prokram bapher bapher bad la pynlong ruh ïa ka jingïakop pyni sap.
Shwa ban pynkut ïa ka jingrakhe la sam ïa ki khusnam sha ki nongjop ha kine ki jingïakop.
Kane ka jingrakhe lyngkhuh snem mynta u snem ka long kaba kyrpang namar ka ïahap bad ka jingjop jong ki nongdie madan ha ka jingïakhun mukutduma jong ki na ka bynta ban pyntreikam ïa ka Central Act halor ki nongdie madan.
Ka Seng ka ai khublei ïa ki Muktiar kiba kynthup ïa u Kastav Paul bad ki nongïarap jong u bad ïa u Phiyo Yobin bad ka kynhun jong u.
Shwa kane, ka seng ka la ai jinghikai halor ki jingpynïaid ïa ki kam jong ka Seng, ki jingtip shaphang ki Aiñ bad kumno ban ïatreikam ha ka imlang sahlang ba la ai jingkren da u Dr.Sunil Kaul na ka Indian Public Health Foundation.
Shillong, Jylliew 24: Ka Nongmensong Dorbar Secondary School shen kan sa ïoh ban sakhi ïa ka jingsdang ban tei noh ïa ka ïing skul na ka bynta ka kyrdan jingpule Secondary kata hadien 24 snem ka jingïaid lynti kane ka skul ban ai jingshakri ïa ki khynnah pule khamtam kiba wan na ki longïing kiba kham duna ka ïoh ka kot.
ïa kane la pynurlong da kaba plie ïa u mawnongrim kum ka dak ban ïaid sha khmat noh ïa ka jingtei ha ka step 24 tarik u Jylliew, 2022 da u Bah AL Hek, MLA ka Pynthorumkhrah ha ka jingïadonlang u Bah Fantin J Lakadong, MDC ka Malki-Laitumkrah, ka Kong MS Kshir, BDO Mawpat C&RD Block, u Bah Phrang Warjri, Rangbah Shnong, u Bah B Khonglah, Rangbah Shnong barim, ka Kong Swilin Kharsahnoh, Headmistress nalor kiwei kiwei pat.
ïa ka mang tyngka na ka bynta ban tei ïa kane ka ïing skul na ka bynta ka kyrdan jingpule Class IX bad Class X la bei da u Bah AL Hek na ka skhim MLA jong u kaba long 10 lak.
Kumjuh ruh na ka bynta ban pynbit pynbiang shuh shuh ïa kane ka skul na ka liang u MDC Bah Fantin J Lakadong ruh u la kular ban ai jingïarap na ka skhim MDC.Kane ka skul ka la ïoh jingithuh kum ka skul Secondary ha u snem 2015.
Ha ka bynta kaba ar jong ka jingïalang ha kane ka sngi, ka skul ka la pynkup burom ruh ïa u Bah B Khonglah, Rangbah Shnong barim ka Nongmensong uba la bat ruh ïa ka kam kum u President ka School Managing Committee kane ka skul naduh u snem 1998 haduh u snem 2021.
Ka jingpynkup-burom ïa u Bah Khonglah ka long na ka bynta u synñiang ba u la noh sha kane ka skul ha ki bynta bapher bapher ym tang kum u President hynrei kum u riewrangbah uba la wad ki lad ki lynti ban pynlong ïa kane ka skul kumba ka long mynta.
Shillong, Jylliew, 24: U MLA jong ka Rangsakona Constituency u Zenith M.Sangma ha ka sngi Palei u la sam jingïarap da ki marbam sha ki 900 tylli ki longiing jong ki 11 tylli ki shnong kiba hap hapoh ka Rangsakona Constituency hadien ba ki la shah ktah na ka jingshlei um ha kine ki khyndiat sngi ba la leit noh.
Ïa u Zenith Sangma uba dei ruh u Vice President jong ka All India Trinamool Congress, Meghalaya Unit la synran lang da ki dkhot jong ka Meghalaya Trinamool Congress, Zenith Sangma.
Ka rilum Garo ka dei ka thaiñ kaba la shah ktah bad shah lynshop tyngeh ha ka jingshlei um bad na ki jingtwa khyndew.
Bun tylli ki jingtwa khyndew ki la jia ha rilum Garo ha ka jingther u lapbah uba jur kat haduh ba katto katne ki mynsiem briew ki la duhei ïa la ka jong ka jingim.
Dang ha kine ki shi sngi ar sngi, u Myntri Rangbah ka Jylla u Conrad Sangma u la hiar jurip hi dalade ïa kine ki jinglynshop jong ki bor ka mariang kaba la wanrah ïa ka jingjulor kaba shyrkhei hapoh rilum Garo.
U Myntri Rangbah u la pyntip ruh ba ka Sorkar Jylla ka la pan jingïarap pisa 300 klur na ka Sorkar Pdeng na ka bynta ban tei biang ïa ki jingshah pynjulor bad ban ai jingïarap sha ki lanot kiba la shah ktah ha kine ki jingjia ha rilum Khasi-Jaiñtia bad Garo.
Shillong, Jylliew 25 : U Myntri ka tnad C&RD ka sorkar jylla ba dei ruh u MLA ka Mylliem ha ka sngi Saitjaiñ u la ong ba tang ka sorkar ne ki pulit kin ym lah shuh ban ïakhun pyrshah ïa ka jingjyllei u drok ha kane ka jylla.
Haba kren ïa kane ha ka jingïalang ban pynshai paidbah ha ka jingïalang pynshai paidbah halor u drok ba la pynlong da ka Dorbar Shnong Lummawba hha ha Shonroy Basan Secondary School, Lummawbah, u Myntri u la ong, “Donkam ka jingïatrei lang ryngkat ryngkat jong baroh namar tang ka sorkar lane tang ki pulit kin ym lah shuh ban tehlakam ïa kane ka.
"Na ka liang jong u, u kyntu ïa baroh ki nongshong shnong ba kin mih shakhmat ban ïasnoh kti lang ban rat dyngkhong ïa ka jingïohlad jong u drok ban rung ha ki kyndong kynshrot jong ka jylla.
U Bah Hamlet u ong ruh ba ka jingnang bun ki samla kiba ngop ha u drok kadei ka jingjia kaba pynsyier haduh katta katta ïa ka imlang sahlang.
U ong ruh ba kane ka ishu ba ïadei bad u drok kam dei shuh kaba tang hangne hynrei kadei ka ishu kaba la ktah ïa ka pyrthei baroh kawei.
Hynrei u ong pat, ba kan dei pat ka sienjam kaba paka lada kano kano ka imlang sahlang ka mih ban ïakhun pyrshah ïa kine ki jingeh.
Ha kane ka sngi la ïoh ruh ïa ka jingbatai bad ka jingpynshai kaba kham bniah halor ki jingma bad ki jingktah kiba mih na kaba pyndonkam ne ngop ha u drok bad kumno ban ïada na ki nongkren kiba tbit kynthup ïa u Bah W Nongneng, Officer in Charge, Jhalupara Outpost bad Kong BW Sohkhlet, Assistant Professor (Sociology Department), Umshyrpi College, Shillong ha ryngkat ka jingdonlang i Dr.Badaplin War, Bah E Thangkhiew, Rangbah Shnong ka Lummawbah, ki dkhot jongka Dorbar Shnong nalor kiwei kiwei.
Shillong, 21 Lber : Watla ha kine ki sngi bad ki por ba la leit la ïohi ba ka la don ka jingthnam bha kane ka jingïakren pynbeit pud hapdeng ka jylla Meghalaya bad Assam ha ka kylla kaba ar hynrei kane ka la sangeh noh mynta lah bun tylli ki bnai ha kaba kam shym la don shuh kano kano ka jingïalang hapdeng jong ki regional committee lane ka jingïaleit ïa jurip lang, watla ka Sorkar jylla ka la ong ba ka dang don ka jingïasyllok kaba manla ka por bad ka jylla Assam.
“Kum u dkhot ka regional committee jong ka Ri -Bhoi district ngi dang ïai syllok bad ka jylla Assam hynrei namarba ki ilekshon sha ka Lok Sabha ki ban sa long kane ka kam ka lah sahteng.
Ngi kyrmen ba hadien ba la pynbna ïa ki result ilekshon MP ki artylli ki regional committee kin sa shim ka rai halor ka tarik bad ban ïaid shakhmat ïa kane ka kam kaba lah sahteng ban ïoh ïakren hapoh ka kylla ne ka wat kaba ar khamtam ha ki thaiñ ba don jingïapher hapoh ka thaiñ Ri-bhoi district," ong u MLA ka Nongpoh MLA bad u dkhot jong ka Ri-Bhoi regional committee, u Bah Mayralborn Syiem.
Na ka liang jong u ula ong ba tang hadien kine ki ilekshon kan sa don biang ka jingïalang kaba bha kaban pynbud sa da ka jingïaleit jurip lang da kaba buh ruh ha ka jingmut ïa ka bha ka miat ki paidbah".
Shillong, Lber, 21: Ka ophis u Commissioner of Customs (Preventive), Ministry of Finance, ka Sorkar India, ha ka sngi Palei ka la pyntip ba ka la pynjulor haduh 1019.490 kilo u Ganja bad 2.437 kilogram u drok Heroin uba shongdor T.19.17 klur ba la kurup hapoh ka NDPS Act, 1985.
Ha u kyrwoh ba la phah sha ki lad pathai khubor, ka ophis ophis u Commissioner of Customs (Preventive), Shillong ka la pyntip ba ka jingpynjulor ïa u drok la leh ha ka 21.3.2024 da kaba shu thang ha ka ding da ka jingsakhi lang jong ka Drug Disposal Committee ba kynthup ïa ki ophisar jong ka Customs bad DRI.Ka jingthang ïa u Ganja bad u Drok la leh da ka ophis Customs da kaba pynthikna ba la buh bha bad pynjulor noh ïa ki mar ba la ïoh kurup khnang ba kan long kum ka jingai jingpynshai sha ki paidbah bad sha ka ri baroh kawei.
Ka jingpynjulor ïa u drok kan pynthikna ruh ba ka ri baroh kawei kan lait na ka jingshah teh mraw ha u drok.
Shillong, Lber, 21: Kum ka jingthmu ban kyntiew ïa ki kam jngohkai ha ka jylla na ka liang ka sorkar jylla ka la lah ban ïoh ki jingkyrshan kiba biang napoh ka sorkar pdeng bad kiwei pat ki jaka treikam ba na shabar ri na ka bynta ban pynneh ïa ki jingpyrshang ban khmih ïa ka jingkiew jinghiar kiba wan jngohkai pyrthei sha ka jylla.
“Kum ka sorkar jylla ngi kwah ban kyntiew ïa ki kam jngohkai pyrthei ha baroh ki liang da ka jingpyrshang jong ka tnat ban peitngor ïa ka jingkiew jinghiar kiba wan jngohkai kaba mut ba ngin lah ban leit sha ka lynti kaba biang da ka jinglah ban pynlut ha kaba ïadei bad ki kam jngohkai pyrthei ha ka jylla," ong u Mynti ka tnat Tourism u Bah Paul Lyngdoh.
Na ka liang jong u, ula ong ba haba kwah ban kyntiew ïa kane ka kam, na ka liang ka tnat ka la leh bun ki kam jingtei bad ki projek kiba don ka jingdawa kaba heh halor kam jngohkai.
“Ka sorkar ka kwah ban pynpoi ha kata ka kyrdan kaba ki nongwan jngohkai kin lah ban sah kumba 3 ne 4 sngi kaba rit eh da kaba ïoh ban leit jngoh sha kiba bun ki jaka bad ngi la ïoh ki jingkyrshan na ka sorkar pdeng bad kumjuh ruh ki lad jingïarap na ki jaka bei pisa ba nabar ri kum ka ADB," u la bynrap.
U la ong ba katkum ka jingkheiñ ki la don kumba 15 lak ngut eiei ki nongwan jngohkai napoh ka jylla bad kiba nabar ri kiba la wan jngohkai ïa ka jylla Meghalaya ha u snem 2023.
Ka long kaba la lah ban ïathuh lypa ba kane ka karkhana jngohkai jong ka Meghalaya la khmih lynti ba kan kiew sha ka T, 12,000 klur ha u snem 2028, bad ka jingkheiñ manla ka snem jong ka jingwan kiba peitkai phutbol kan sa kiew sha ka 20 lak ngut.
U la ong ba kane ka karkhana jngohkai pyrthei jong ka jylla ka la kiew ka jingïoh sha ka T.1,600 klur ha u snem 2022 bad la khmih lynti ba kan nangkiew sha ka 10 per cent manla u snem.
Shillong, Lber, 21: Na ka liang ka sorkar jylla ka la ong ba ka la pyrshang bun ki lad jingtreikam ban pynkynriah ïa kiba shong hapoh ka Harijan colony bad kan ym don ka daw ka ban ai jingdonkam ne ai burom ïa ki jingtreikam ne jingbthah ba la pynmih da ka HNLC.“Ka sorkar ka la leh bun ki jingpyrshang bad kam pat shim la pynkut ïa kane ka jingmut ban pynkynriah ïa kiba shong hapoh ka Harijan colony.
Kumta nga ïohi ba kam don ka daw ban ai burom ne ban shim kongsan than ïa ki jingbthah ne aipor ba la pynmih da ka HNLC," ong u Myntri ka Sorkar jylla bad uba dei u nongaiktien ka sorkar MDA u Bah Paul Lyngdoh halor ka jingbyrngem ba la pynmih da ka HNLC ban pyndep pura ïa ka jingpynkynriah ïa kiba shong hapoh Harijan colony hapoh ka shibnai ne ba kin mad ïa ki jingeh.
Haba kren sha ki lad pathai khubor shaphang ka jingpynbthei bom kaba dangshen hapoh ka Them Metor bad ka jingbym shong shngaiñ ki nongshong shnong u Bah Lyngdoh u la ong, “Ka jingjia kaba kum kane kaju ïaijia ha baroh ki bynta jong ka pyrthei bad haba ïadei bad ka Meghalaya ki sngi jong ki kam pyntriem bad ki kam rah suloi ki la long ki sngi kiba la leit bad ka HNLC namar kane ka kam kam shym la long shuh ïa kaei kaba la jia ha ki 15 snem mynshwa".
U la bynrap ruh da kaba ong, “Kam dei ka kam kaba heh kaba dei ban pynkhuslai ïa ngi hynrei ngin ym lah pat ban shah jem ne kheiñ sting bad yn pynthikna ba ka tnat pulit kan pynkhlaiñ ïa ki bor ïada khnang ba kan lah ban tehlakam ïa kine ki jinglong jingman kiba lah ban mih ha ki sngi ban wan".
Haba ïadei bad ka jingshah ktah ki kam jngohkai, u Bah Lyngdoh uba dei ruh u Myntri ba khmih ïa ka tnat Tourism u la ong, “Kaei kaba la jia ka long tang ka jingpynkyndit ha kane ka kam kaba jia shisien lano ne kaba long marwei bad kam shym la dei kata kaba la pynlong ba kan dei kaba heh".
“Nga la ïohi ba wat ki jaka ba khlaiñ bha ki kam jngohkai pyrthei ha kylleng ka pyrthei, kum ka ri London da kaba shu ong ka la long kaba la mad ïa ki sngi jong ki jingïakhih paidbah kiba ha ka jylla kam shym la ïohi ha ki phew snem mynshwa bad watla katta ruh ngin ym lah ban kheiñ shngaiñ ïa kum kine ki jingjia," u la bynrap.
Na ka liang jong u, ula ong, “Hynrei ngi sngew ba ka la don ka jingkylla kaba heh kaba la jia Meghalaya ha kaba mynta ki briew ki la peit ïa ka kam jngohkai kum ka jingai kam aijam kaba heh kaba kyntiew ïa ka ïoh kamai bad kin pynleit jingmut ban pynkhlaiñ ïa kane ka bynta bad ha baroh ki shnong bad phin ïohi ba wat ki dorbar shnong ki la wan shakhmat bad ïatreilang bad ka tnat ban pynthikna ba ka jinglong shngaiñ bad ki lad jingïada kiba wanjngoh kai kan long ka kam kaba hakhmat".
Shillong, Lber 21: Katkum ka jingtip bad ka lad khubor ba la ïoh na ki pulit la ïathuh ba ha ka janmied jong ka 18 tarik mynta u bnai ki runar bym lah ban ithuh ki la shoh ïa u Bah Bonny Jyrwa da u screwdriver hapoh ka shnong Lumkhyriem Umpling, Shillong bad hadien kane ki la phet krad na kane ka jaka.
Halor kane ka jingjia ki pulit ki la ïathuh ba utei u lanot u la mynsaw jur bad phah sumar ha NEIGRIHMS.Na ka liang ki pulit ki la iathuh ruh ba ka la don sa kawei pat ka jingjia ki pulit ki la ïathuh ba ha ka janmied jong ka 18 tarik mynta u bnai ki runar bym lah ban ithuh ki la prong jubor hapoh ka ïing jong ka Kong Jessica Kharbuli kaba ha Bishop Cotton Road, Shillong bad ki la tuh ïa kawei ka TV set, artylli ki LPG cylinder, ka pisa T.1,000/-, bad kiwei pat ki tiar.
Shillong, Lber 21: Ka kyrtong jong ka Seng NPP na Shillong Parliamentary Constituency, ka Dr.Ampareen Lyngdoh kan thep kyrteng ha ka sngi thohdieng ha ka por 11 baje mynstep.
Ïa kane la ïathuh da u State President ka NPP, u Bah Prestone Tynsong haba ïakren bad ki nongthoh khubor ha Shillong.
“Ngi la ïapynbeit bad i Kyrtong jong ka Seng ban thep kyrteng noh ha ka 22 tarik ha ka por 11 baje mynstep", la ong u Bah Prestone Tynsong.
La sngewthuh ba ha kane ka jingleit thep kyrteng yn synran lang ruh da ki nongïalam ba hakhmat jong ka Party ryngkat ki nongkyrshan jong ka Party.
Lah ban kdew hangne ba ka Dr.Ampareen, ka la jop nyngkong eh ha ka elekshon haba ka la jop kum ka MLA jong ka Laitumkhrah ha u snem 2008 na ka Seng UDP.Hynrei hadien shi snem, ka la iehnoh nih ïa ka kam MLA bad ïakhun ïa ka elekshon shiteng samoi ban jop da ka Seng Congress.
Shuwa ban ïakhun ïa ka elekshon shiteng samoi, ka la long ka Myntri hapoh ka sorkar ba ialam da ka Congress hadien ka jingsynshar President Rule ha katei ka snem.
Hadien kane ka la jop biang ïa ka elekshon na ka Congress ha ka snem 2013 bad 2018 bad ha u snem 2023 pat ka la jop na ka Seng NPP hadien ba ki MLA ka Congress ki la phet noh sha ka Seng NPP.Mynta la long ka Myntri jong ka sorkar MDA-2.
Na ka liang u kyrtong jong ka Congress, u Bah Vincent Pala, uba long u Sitting MP un thep kyrteng ha ka sngi nyngkong, kata ha ka 25 tarik mynta u bnai.
U Bah Pala u la jop MP nyngkong eh ha ka snem 2009, ha kaba u la ïoh long ruh u Myntri Khynnah ha ka sorkar pdeng.
Nangta u la jop biang ha u snem 204 bad 2019 na ka Congress hi.
Katba na ka liang u Kyrtong ka VPP, u Dr.Ricky AJ Syngkon pat, un thep kyrteng ha ka 26 tarik mynta u bnai ha ka por 11 baje mynstep, ha kaba kan don shuwa ka jingïalang ha ophis jong ka Seng ha Laitkor.
Nangne kin sa mih lang ki nongïalam ka Seng, lait noh u Bah Ardent Miller Basaiawmoit, President u ban hap leit sha ka jingïalap elekshon ka Party ha Jaiñtia Hills ha katei ka sngi.
Ka Party ka bthah ïa ki paidbah nongkyrshan ban ïa mih lang ha katei ka sngi da kaba wan sha ophis jong ka Seng ha Laitkor, hynrei ki bym lah ban wan sha ophis ki lah ban ap hajan All India radio ban synran lang ïa u Kyrtong.
Shillong, Lber, 21: U President ka Meghalaya Pradesh Congress Committee (MPCC) Bah Vincent H.Pala u la kam ba ka jingbym treh jong ka Congress ban ïatreilang bad ka All India Trinamool Congress (AITC) ha Meghalaya ka dei na ka daw ba lada ki nongïalam ka ATIC ki leit ban pynïasoh sha ka BJP, kan sa paw pat hadien habud ba dei hi ka Congress kaba phah ïa ki nongtrei sha ka BJP.Ha ka jingïakren bad ki lad pathai khubor ha ka sngi Palei u Bah Pala u la ong, “ha kaba ïadei bad ka jingïatreilang bad ka Trinamool Congress ym dei tang ma nga marwei ba shim ïa ka rai.
Ma nga bad u Bah Ronnie ngi la leit sha Delhi ban ïakynduh ïa ki nongïalam ka TMC.Nalor kata, u Bah Charles Marngar, Bah Gabriel Wahlang, Dr.Celestine Lyngdoh bad u Bah Pynshngaiñ N.Syiem ngi la shong jingïalang bad ngi la pyrkhat bha lada ngi phah ïa ki nongkyrshan jong ngi ban kyrshan ïa ka TMC ha Garo Hills lashai pat lada ki (TMC) ki leit sha ka BJP, ka pyni ba ngi phah ïa ki nongtrei jong ngi sha ka BJP, namarba ngi la tip shai ba ki heh ka TMC ki don ka jingïakren bad ka jingïasngewthuh jingmut bad ka BJP."“Ka kamram jong ngi kum ki nongïalam ka Party, ka long ban batai ïa ki heh jong ngi ha Delhi ruh.
Ka jingmut jingpyrkhat jong ki nongïalam ka TMC ha Shillong ka ïapher bad ka jingmut jingpyrkhat jong ka TMC ha West Bengal," la ong u Bah Pala.
“Hangne (ha Meghalaya) kin sa pynïasoh bad bun kiba la khot ïa ki briew jong ngi ban leit sha ka BJP.Ka jingïapher kam dei hapdeng jong nga bad u Dr.Mukul Sangma hynrei ka jingïapher ka long ba ngi ladep tip ba ki la thmu ban mih na ka TMC bad ha kawei ka sngi kin sa pynïasoh sha ka BJP.Balei ngin ngop ha kata ka jingriam jong ki.
Kam dei ba nga ïapher jingmut ma nga bad u Mukul," la bynrap u Bah Pala.
“Nga la lei nga la ong ïa kine (nongïalam ka Congress) khie leit khot ïa u Dr.Mukul ban wan (phai biang sha ka Congress) bad nga kloi ruh ban ieh ïa ka kam President jong ka party bad ngin ai (ïa ka kam President) ha uno uno (u briew) uba u (Mukul) mon hynrei ma u (Mukul) hi u ong ba ka party Congress ka la hiar bad kam myntoi hi ruh ban phet na ka party Liang pyrshah sha ka party Liang Pyrshah bad dei ban ïoh hi ïa ka bor," la kam u Bah Pala.
Haba pynksan ba ka Congress kam salia lada don ha ka Liang Synshar ne Liang Pyrshah, u Bah Pala u la ong, “ngi pat haba ngi treikam paidbah ngim pyrkhat hi ruh ïa kata ka Liang Pyrshah ne Liang Synshar bad lada ki paidbah ki bynshet ha ngi ïa ka bor ban trei ngin trei katba lah la ngi don ha kano kano ka kyrdan.
".
Shillong, Lber 21: Ka Tnat sam bording ka jylla ka Meghalaya Energy Power Generation Corporation Limited (MePGCL) ha ka sngi palei ka la pynbna ba kan khang ïaid kali na ka jingkieng Umïam (Damsite) naduh ka 31 tarik Lber haduh ka 8 tarik Ïaïong namar ka jingmaramot ïa ka jingkieng ka dang ïaid shaphrang bad na ka liang ka tnat ka la pyntip ruh ba ïa kane ka jingpynbeit ïaid kali kadang dei tang ka jingtyrwa bad ka shong pat ïa ka sorkar ba kan pynbna khambniah shwa ka 3 sngi lada pyntreikam ïa kane ka jingtyrwa ban khang ïaid kali.
Ka tnat ka la pyntip ruh ba ha ka 31 tarik Lber, ka jingkhang ban ïaid kali kan treikam tang hynriew kynta, naduh ka por 8 baje mynstep haduh ka por 2 baje janmied.
Ka la ong ba tang ki Ambulance yn shah ban ïaid ha kane ka por.
Ka MePGCL ka pyntip ruh ba hadien ba la dep pyntrei ïa ka kam, yn sa plie noh ïa shiliang jong ka surok ba pynnoh sha kaphang jong ka wah, ba kin ïaid ki kali kiba khia hapoh ka 4 ton.
Ka jingplie ïa shiliang ka surok kan long ha baroh kine ki phra sngi haduh ka por 7 baje mynstep jong ka 8 tarik Ïaïong.
Ka la pyntip ruh ba hadien ka 8 tarik Ïaïong, hadien ka por 7 baje mynstep, yn sa shah ban ïaid sa ïa ki kali kiba hapoh ka 15 ton na ka phang jong ka surok ba pynnoh sha ka liang ka wah.
Ka la kyntu ruh ïa ki Deputy Commissioner ka East Khasi Hills bad Ri-Bhoi District ba kin ithuh ïa ki jaka hashuwa ban poi sha ka dam na ka bynta ban pynïeng ïa ki kali hapdeng ka por 8 baje mynstep haduh 2 baje janmied jong ka 31 tarik Lber.
La kyntu ruh ïa ka Tnat PWD ba kan shong bishar bad ithuh ïa kiwei pat ki lynti ïaid ha ka por ka jingkhangdam ba 6 kynta ïa ka jingkieng ban ïaid kali ha ka 31 tarik Lber ban lah pynïaid ïa kiwei pat ki kali kiba khia palat ïa ka 4 ton.
Shillong, 21 Lber: U nongïalam ka UDP bad u MLA ka Nongpoh u Bah Mayralborn Syiem u la ong ba ki don ki kynhun shitniam kiba treikam shitrhem bad kiba pyrshang ban shim kabu ïa ka jinglong kaba don jingma ka jinglong jingman ha kaba ïadei bad ka niam ne jingngeit ha u pud u sam ka jylla Meghalaya bad Assam shibynta jong ka ri bad ka jylla ka donkam long kaba husiar bad peitngor bha.
“Ngam dei ba nga kynnoh ïa baroh ne ïano ïano hynrei ka dei tang kawei ka kynhun ki briew kiba pyrshang ban shim kabu ïa ka jinglong syier ka jinglong jingman ym tang ha kaba ïadei bad ka niam hynrei ïa ka shongsuk shongshngaiñ ka kolshor hapoh ka jylla.
Ki la don ki kynhun pynkheiñ aiñ kiba pyrshang ban shim kabu bad kine ki shitniam ki treikam bha ym tang ha khappud ka jylla Assam bad Meghalaya hynrei kane ka la jia ha baroh kawei ka ri," ong u Bah Syiem da kaba pynkynmaw ba ki la don ki jingjia ba leit tah poster bad kiba donkti ban ai bor da kiba don ha ka bor khlem da ïoh ka jingmynjur kaba dei, ban shim kabu halor ka niam bad halor ka pule puthi hapoh ka thaiñ Marmain kaba ha khappud bad ka Assam.
U la ong, “Ngi dei ban pynthikna ba ki briew jong ngi kiba sah khamtam ha ki thaiñ khappud kin I’m suk bad kum shi para.
Ïa ngi la ai ka jingïada da ka Riti synshar ka Ri kaba itynnad kum ka ri kaba long laitluid ha ka niam ne jingngeit ha kaba ngi long kiba laitluid ban bud ïa kano kano ka niam kaba ngi kwah bad ngi khmih lynti ïa kane ba kan ïaid".
Shillong, Lber 12 : U Nongïalam ka Congress bad MP ka Shillong Parliamentary Constituency u ma Vincent H Pala mynta ka Sngi Palei u la ong ba ka Congress kan hap ban ïa khun ïa kane ka election kaba 18 jongka ïing Dorbar Thawain Lok Sabha hapdeng kiba bun ki jingeh namar ka BJP ka la knieh jubor ïa ki 11 tylli ki Bank Account jongka Congress kiba don pisa haduh 215 klur tyngka.
U la ong ka jingïai kiew ki jingïaleh makynti ne jingïapher jingmut hapoh ka BJP ha kylleng ka ri kan plie lad ïa ki party ki bym don jingïadei bad ka BJP ban ïoh thaw ïa ka sorkar kaba thymmai hadien ka election.
Haba kren sha ki lad pathai khubor hadien ba la wai ka jingïalang jongka party u ma Pala u la ong “ Kane ka election ka lah ban ym long kum kiwei ki election namar kane ka jingleh jubor bad knieh jubor jongka BJP ïa ki Bank Account jongka Congress kiba don pisa 215 klur tyngka.
Na katei ki la sei jubor ruh ïa ka pisa haduh 115 klur tyngka ban ai sha ka Income Tax.
Kumta ngin hap ban ïaleh ïa ka election hapdeng kiba bun ki jingeh khamtam ha ka liang ka pisa ka tyngka.
Ka BJP ka leh ïa kane namar ka tip shai kdar ba dei tang ka Congress kaba lah ban ïakhun ïa ka ha kane ka election.
Ha kine ki lai bad saw bnai ka party ka la lum synniang na ki paidbah ha kaba kiba bun ki riew shimet ki la noh synniang sha ka party.
Don bun ruh kiba la noh synniang wat nangne na Shillong ruh.
Haba ka BJP ka tip ïa kane ka la pynhiar kput da kaba sei ïa katei ka pisa bad thep sha ka Account jongka Income Tax.
U la pynpaw ba kine ki jingleh thombor jongka BJP ka la pynbitar ïa kiba bun bad khlem pep ka BJP kan sa ïoh hi la ka bainong ha kane ka election ba mynta.
U pynpaw ka jingkyrmen skhem ba ki paidbah kin jied ïa ka Congress ban ïoh ïalam thaw ïa ka sorkar ha Delhi.
“ Ka BJP kumba long mynta ka la jur sa tang ki jingïapher jingmut ha kylleng ka ri.
Mynshwa ki khlaiñ bha ha Bihar mynta kam long shuh kumta.
Mynshwa ka khlaiñ bha ha Karnataka bad mynta kam long shuh.
Mynshwa ka khlaiñ bha ha Rajasthan hynrei mynta kam khlaiñ shuh.
Mynshwa ka khlaiñ ha Delhi hynrei mynta ka la nang troiñ nangtroiñ.
Ka jur bha ka jingïaleh makynti para nongïalam kum ha Madhya Pradesh, Haryana, Bihar bad kylleng ki jaka.
Ka la pynduh tiket ïa kiba bun ki MP, ki la pynkylla ïa kiba bun ki Myntri Rangbah.
Kumta kine kiei kiei baroh ki la nang pyntroiñ ïa ka BJP namar ka la pyndonkam bakla palat ïa ka bor bad khamtam lei lei ka phrung beit da ka niam ha ka saiñ pyrthei kumta kane ka dei ka kabu ïa kiwei ki party ban pynkut noh ïa ka BJP.Hangne ha Meghalaya ruh ki paidbah ki phai khmat sha ka Congress.
“ Wat la kiba bun ki nongïalam ki la shah khring hynrei ki nongtrei ba shitrhem ki dang ïai neh bad ka Congress.
Ki paidbah ki tip shai ba tang ka Congress kaba dei ka party kaba lah ban ïakhun ïa kane ka party shitniam bad khniot beiñ ïa ki rit paid katba ka Congress ka burom ïa ki rit paidbah bad ka ieit bad burom ïa ki trai ri trai muluk bad ki riewlum.
Kumta ki nongthep vote jongka Shillong bad Tura ki tip lut ïa kine ki jingleh jongka BJP bad kumjuh ruh ïa ki kam jongka sorkar MDA bad na kata ka daw mynta ki phai khmat sha ka Congress" ong u ma Pala.
New Delhi, Lber, 21: Shwa ba ka ri India baroh kawei kan leit sha ka Elekshon Lok Sabha sa tang khyndiat taiew, u Arvind Kejriwal uba long u Myntri Rangbah ka Delhi bad u nongïalam jong ka Aam Aadmi Party u la shah kem ha ka Enforcement Directorate halor ka jingkynnoh bamsap ha ka Liqour Policy.
Ka Enforcement Directorate ka la pynlong ïa ka jingtohkit halor ka jingbuhrieh ïa ka pisa bamsap kaba ïadei bad kane ka jingjia.
U Kejriwal un long u Myntri Rangbah ba nyngkong eh ban shah kem naduh ba ka ri India ka la ïoh ïa ka jinglaitluid bad ka Aam Aadmi Party ka la pyntip ba u Kejriwal un dang ïai bteng ban bat ïa ka shuki Myntri Rangbah.
Haba kren shabar ka iingsah jong u Myntri Rangbah ha ka sngi Palei, ka Myntri jong ka Sorkar Delhi ka Atishi ka la ong, “ngi la ïoh jingtip ba ka Enforcement Directorate ka la kem ïa u Kejriwal.
Ka jingkem ïa u Kejriwal ka dei ka jingïasuhbuit da ka BJP bad u Myntri Rangbahduh ka ri u Narendra Modi.
Naduh ba la sdang ka jingtohkit halor kane ka Case naduh ar snem mynshwa, ka ED ne wat ka CBI kim shym la ïoh kurup satia wat tang shi tyngka ruh ha ka jingkhynra ba palat shi hajar sien ïa ki ing sah jong ki nongïalam ka AAP bad ki Myntri ka Sorkar Delhi.
Haba pyntip ba ïa u Kejriwal ym pat rai pynrem, ka Atishi ka la ong ba ka party kan sa leit ujor hakhmat ka Ingbishar Supreme Court pyrshah ïa ka jingshah kem jong u Kejriwal.
“Ki muktiar jong ngi ki la leit sha Ingbishar bad ujor halor kane bad ngin dawa ba ïa kane ka case dei ban shong bishar mynta hi ka miet,“ ka la ong.
Ka kynhun jong ka ED ba kynthup ïa ki 12ngut ki Ophisar, ki la poi ha ingsah jong u Kejriwal da kaba rah lang ïa ka Search Warrant ha ka janmiet sngi Palei bad tohkit ïa u shwa ban kem.
Ïa ka mobile phone jong u bad jong ka kurim la kurup bad ïa ki data la shim na ki ar tylli ki Tablet bad na ki ar tylli ki Laptop hapoh ka ingsah jong u.
Katba ki ophisar ka ED ki dang pynlong ka jingtohkit ïa u Kejriwal ha ingsah jong u, la pynap pahra ruh da ki Pulit ka Delhi bad ki pulit ka Rapid Action Force (RAF) bad kumjuh ruh ki Pulit CRPF.Nalor kata, la pynjari ruh da ki jingmana shabar ka ingsah jong u katba ki nongkyrshan ka AAP ki dang ïalum shabar ka ing ban pyrshah ïa ka jingkem ïa u Kejriwal.
