Ki la don baroh kumba 127 tylli ki Checkpoint ba la buh ha kiba bun ki distrik jong ka Manipur na ka bynta ban khmih bniah ïa ka jingrung bad ka jingmih jong ki kali bad kiwei pat ki jingleh jingkam jong ki bor ba pyrshah, katba 2257 ngut ki briew ki la shahkem ha kaba ïadei bad ki jingjia jong ki jingïakynad ha kaba ki la shah pynngat ha kiba bun ki kyndon bad katkum ki jingbthah jong ka sorkar ha kiba bun ki distrik jong ka jylla.
Ki shipai ka tnat Assam Rifles, hapoh ka jingïalam jong u Inspector General Assam Rifles (East), ki la ïoh ban kurup ïa saw tylli ki song ba la thep ïa ki sikret bar ri,124 synduk ka Beer, 7 synduk ka Wine, bad 6 synduk ka kyiad Whisky ba la kot sha ka T.10.12 lak ha kawei ka thaiñ jong ka Zokhawthar-Melbu Road, kaba don ha Champhai distrik,  ha ka sngi Saitjaiñ.
Ïa ka jingpyntreikam la pynlong da ka kynhun ba la ïatreilang hapdeng ki shipai Assam Rifles bad ka Custom Preventive Force Champhai hadien ba la ïoh jingtip shaphang kane ka jingdon jong kine ki mar.
Ïa kine ki mar ba la ïoh ban kurup la aiti sha ka Custom Preventive Force Champhai na ka bynta ban leh ïa kaba donkam.
Ka sorkar jylla shen kan sa pynbna ïa palat 100 tylli ki thaiñ kum ki jaka ba shah ktah na ka jingrang tyrkhong namar ka jingduna palat jong u slap.
U Myntri uba dei khmih ha ka liang ka rep ka riang u N Cheluvarayaswamy ha ka jingïakren bad ki nongthoh khubor u la ong ba la dep ban pynlong ïa ka jingkhmih bniah halor ki jingthung jingtep ha kylleng ki jaka jong ka jylla ba ki heh ba dei khmih ki la shah hukum ba ki la dei ban phah ïa ka kaiphot halor kane ha ka 30 tarik, Nailar.
Ha u bnai Nailar la khmih lynti ba ka sorkar kan sa pynbna ïa ki kyrteng jong ki thaiñ kiba shah ktah na ka jingrang tyrkhong  ha ryngkat ka jingïatreilang jong ka sorkar kmie.
Ki la don kumba 130 tylli ki thaiñ kiba la shah ktah na ka jingrang tyrkhong.
“Ngim lah ban ñiew ïa ki ba ki dei ki jaka ba la ngat ha ka jingrang tyrkhong khlem da pynlong shwa ïa ka jingleit jurip bniah.
Ki heh ba dei khmih ki la pynlong ïa ka jingleit khmih bniah ha kylleng ki bynta jong ka jylla bad ynda la lah ban pyndep ïa kane, ngin sa phah ïa ka kaiphot sha ka sorkar kmie.
Ngin sa khmih bniah halor kane ha ka taïew banyngkong jong u Nailur," u la ong.
Ka Hynñiewtrep Youths’ Council (HYC) Northwest ha ka Lah Sngi U Blei ka la leit ban ai da ka jingthoh sha ki katto katne ki nongkhaïi bad ki nongdie dewbilat kiba don hapoh ka Eastern West Khasi Hills distrik ba kim dei ban die ïa ka dewbilat TOPCEM kaba shna ha East Jaiñtia Hills.
Ki nongkitkam ka HYC ki la ong ba katei ka jingleit ai jingthoh ka seng ka dei kum ka dak ban ‘Boycott’ noh shi syndon ïa ka kompani ba shna ïa ka dewbilat TOPCEM lada ka wan bad rung hapoh Eastern West Khasi Hills namar ka jingphah bad kynshoit jong ki nongtrei jong ka kompani ïa ki pulit ban bom ban tied ïa ki paidbah ha ka 24 tarik Nailar ha Thangskai ha ka sngi ba la don ka jingpynsngew paidbah halor ki jingthmu jong kane ka kompani ban pynïar ïa ka rukom pynmih dewbilat jong ka.
Ha ka juk kaba ñiewkor ïa ka jingïaineh bad ka jingbahkhlieh ha ki kam jngohkai, ka jingshimti ka India ïa ka presidency jong ka G20 ka long ka por kaba kyrpang na ka bynta ki kam jngohkai jong ka ri.
Dang shen, ka India ka la long ka nongïalam ha ki kam jngohkai kiba ïaineh bad kiba don ka jingbahkhlieh.
Ka Mizoram ruh ka dei ka jaka kaba khring bha ïa ki nongjngohkai ha kaba ki don shibun ki jingkhring kiba la pawkhmat namar ka B20 Conference jong ka G20 Presidency ka India ha ka 3 tarik u Lber 2023 ha Aizawl.
Namar ka jingthmu jong ki kam jngohkai ka Mizoram ka long ban pyni sha baroh kawei ka ri ïa ka jylla kum ka jaka jngohkai kaba shngaiñ bad kaba ïaiñeh, ka Sorkar Jylla ka thmu ban buh ïa ka ‘Mystical Mizoram’ ha ki jingmut jingpyrkhat jong baroh ki nongjngohkai kiba don ka jingsngewlem ïa ka mariang bad kiba kwah ïa ki jaka jngohkai kiba shngaiñ bad kiba ïaineh bad kumta, ka Sorkar Mizoram ka thmu ban pyni ïalade kum ka jaka kaba khring bha ïa ki nongjngohkai na kylleng ka pyrthei, ka jingpynlong ïa ka B20 Conference jong ka G20 Presidency ka India ha ka 3 tarik u Lber 2023 ka la wanrah ïa ka jingkylla ha ki kam jngohkai ha ka jylla.
Namar ki jingeh ha ka por jong ka khlamCovid-19, ka B20 Conference jong ka G20 Presidency ka India ha Aizawl ka la long kaba kongsan ban khyllie im biang ïa ki kam jngohkai.
Ki jingktah jong ka B20 Conference jong ka G20 Presidency ka India ha Aizawl ki long kumne harum:1)            Ki kam jngohkai ka Mizoram: Ka Mizoram kaba bun ki jait jaka; kaba riewspah ha ka deiriti, ka dei kaba ju khring bha ïa ki nongjngohkai.
Na ki Blue Mountain ba itynnad ha ka thaiñ shathie sha ki khlaw ki btap, ka Mizoram ka don ki kam jngohkai kiba khring bha ïa ki nongjngohkai na kylleng ka pyrthei.
Ka Mizoram ka la khring bha ïa ki nongjngohkai kiba kwah ïa ka jingleit kaba sngewtynnad ha ka por jong ka B20 Conference bad ka jingwan ki nongjngohkai sha ka jylla ki la bun tam ha u snem 2022-20232)            Ki kam jngohkai ba ïaineh: Ka G20 presidency jong ka India ka la ai ïa ka rynsan ban pyni ïa ki kam jngohkai kiba ïaineh bad kiba don jingbahkhlieh.
Ki kam jngohkai ka Mizoram ki ngeit skhem ba ki kam jngohkai kiba don jingbahkhlieh ki lah ban wanrah ïa ka jingkiew ka ïoh ka kot, ka jingpynneh ïa ka mariang bad ka jingkiew ka imlang sahlang.
Ki kam jngoh ka ka Mizoram ki la shim ïa ki sienjam ban kyntiew ïa ki kam jngohkai ba ïaineh lyngba ki sienjam green tourism ha Khamrang, kaba long ka projek hapoh ka tnat DoNER.Kane ka projek ka la ïaid shaphrang ban kyntiew ïa ka jingkhuid jingsuba ha ka shnong.2)            Ka jingkyntiew ïa ki kam jngohkai bad ka jingpynkupbor ïa ka imlang sahlang: kawei na ki mat ba kongsan jong ka G20 presidency ka India ka dei ka jingpeit bniah ïa ka jingkyntiew ïa ki kam jngohkai bad ka jingpynkupbor ïa ka imlang sahlang.
Ki kam jngohkai ka Mizoram ki ithuh ïa ka jingkongsan jong ka jingïashim bynta ka imlang sahlang ha ki kam jngohkai, ka jingpynthikna ba ki ïoh jingmyntoi na ki kam jngohkai ha ryngkat ka jingpynneh ïa ka deiriti.
Bun ki Small and Medium-Sized Enterprises (SME) ki don ka bynta kaba khraw ha ki kam jngohkai ha kaba ki ai ki jingshakri kiba bha bad ki kyrshan ïa ka ïoh ka kot.
Ki delegate jong ka B20 Conference ha Mizoram ki la kwah ban khaïi pateng bad ki nongseng kam lajong bad ka Sorkar Jylla kan ai jingkyrshan kaba donkam ïa kane ba kan kiew.
Ka jingkiew ka jingdon ki nongseng kam lajong ha ki kam jngohkai bad ha kiwei kiwei ki kam ki long ruh ki jingktah kiba bha ba ka B20 Conference ka la wanrah ha ki jingmut jingpyrkhat jong ki samla.3)            Ka jingpyndonkam ïa ka teknoloji na ka bynta ki kam jngohkai ba ïaineh: Ki jingsaiñdur thymmai kum ki smart tourism management system, tourism immersive hub – AR bad VR kiba don ki rynsan digital na ka bynta ki nongshna tïar tynrai ki la don ban kyntiew ïa ki kam jngohkai ha ka jylla namar ka B20 Conference bad kine kin plie lad ïa ki kam jngohkai kiba ïaid beit ïaid ryntih.
Kine ki jingïaid shaphrang jong ka teknoloji kin pynïaid kham ryntih ïa ki kam jngohkai bad kin don bynta ruh ha ka jingpynneh ïa ka deiriti.4)            Ka jingkyntiew ïa ki jingdon jingem: Da kaba ithuh ïa ki lad kiba don ha ki kam jngohkai ha ka jylla, ka tnat Kam Jngoh Kai ka la rai ban bei tyngka ïa ki jingdon jingem kiba khlaiñ na ka bynta ki kam jngohkai ban kyntiew ïa ki kam jngohkai kiba ïaineh bad kiba don jingbahkhlieh ha ka jylla hapoh ka Swadesh Darshan 2.0.
Ka jingkyntiew ïa ki jingdon jingem kiba khlaiñ ka long ka bynta kaba kongsan ha ka jingplie lut ïa ki lad kiba don ha ki kam jngohkai.
Da kaba ithuh ïa ka bynta kaba kongsan jong ki jingdon jingem ha ka jingplie lad ïa ka leit ka wan bad ka jingkyntiew ïa ka ïoh ka kot, ka Mizoram ka la shim ïa ki sienjam ban kyntiew ïa ki lad ka leit ka wan, ki jaka sah briew bad ki jingshakri na ka bynta ki nongjngohkai.
Hapoh ki rukom treikam ka G20, katba ka India ka thmu ban pyni ïa ka jingkut jingmut jong ka ban kyntiew ïa ki jingdon jingem na ka bynta ka jingkiew ki kam jngohkai, ka Sorkar Mizoram ruh ka la sdang ban kyntiew ïa ki jingdon jingem da kaba bei tyngka ha ka jingpynïar bad jingpynthymmai ïa ka kad liengsuiñ bad ki surok ban kyntiew ïa ki lad ka leit ka wan sha ki jaka jngohkai bad ruh sha ki jaka kiba kham eh ban poi.
Kine ki jingkyntiew ïa ki jingdon jingem ki kyntiew ïa ki jingshem jong ki nongjngohkai bad ki don bynta ruh ha ka jingpynïar ïa ki kam jngohkai ka Mizoram, ka jingkyntiew ïa ka jylla kum ka jaka kaba khring bha ïa ki nongjngohkai.
Ka Sorkar India ka dang shim ïa ka sienjam kaba heh ban pynurlong ïa ka jingthrang jong ka Mizoram da kaba wanrah ïa ki lynti rel haduh ha Sairang kaba don hajan ka Aizawl5)            Ka jingaibor ïa ka jingkiew ki kam jngohkai: Ka B20 Conference jong ka G20 Presidency ha Aizawl ka la don ka bynta kaba khraw ha ka jingkyntiew ïa ki kam jngohkaiwat ha ki jylla kiba rit kum ka Mizoram.
Ki la bun ki hotel, homestay bad ki restaurant kiba la sdang thymmai.
Kane ka jingïalang ka la sdang ïa ka bynta kaba thymmai ha ka histori jong ki kam jngohkai ka Mizoram ha kaba ïadei bad ka roi ka par namar ki hotel ki la shem ïa ka jingbun shuh shuh ka jingwan ki briew bad ka jingkiewdor ki bai hotel6)            Ka jingkyntiew ïa ka Mizoram kum ka jaka kaba khring ïa ki nongjngohkai: Ka jingpynlong ïa kaB20 Conference jong ki jingïalang G20ka la ïarap ïa ki jaka jngohkai ki bym pat da paw kum ka Mizoram.
Ki kam jngohkai ka Mizoram ki la paw ha kylleng ka ri bad shabar ri ruh bad ka la buh ïa ka Mizoram hapdeng ki jaka jngohkai jong ka pyrthei.
Ka B20 Conference jong kaG20 Presidency ka la ai ka kabu ksiar ïa ka Mizoramban pyni ïa ka deiriti bad ki jaka jngohkai kiba kynthup ïa ki jingïalehkai tynrai, ki mot, ki jaka kyntang, ki lum kiba itynnad, ki jaka ba la buh kyrpang ïa ki mradkhlaw.
Ka B20 Conference ha Mizoram ka la pynshlur ïa ka jingkiew ki kam jngohkai jong ka jylla bad kan kyntiew ïa ka Mizoram kum ka jaka kaba khring bha ïa ki nongjngohkai.7)            Ka jingsngewthuh kaba kham bha bad ka jingpynthbitlynga ki Yuva Tourism Club: Ka Mizoram ka dei kawei na ki katto katne ki jylla ka India ban sdang ïa ki Yuva Tourism Club ha ki skul bad ki kolej.
Ki Yuva Tourism Club ha Mizoram ki la don ka bynta kaba khraw ha ka International Tourism Mart 2022 kaba la long ha Aizawl, Mizoram.
Ki jingai jingshakri da ki dkhot jong ki Yuva Tourism Club ha ka por jong ka International Tourism Mart 2022 ki long kiba bïang bha bad dei ban ai jingïaroh ïa ki.
Kumjuh, ki dkhot jong ki Yuva Tourism Club ki la ïashim bynta ha ka Jingïalang B20 jong ka G20 ha Aizawl, Mizoram.
Kane ka prokram B20 ka la pyni ai ka jingkongsan ban don bynta ki samla ha ka jingtei ïa ka lawei jong ki kam jngohkai da ka jingsngewthuh kaba kham bha ïa ki kam jngohkai ha Mizoram kiba dang sdang ha Mizoram.
Namar ka jingïadon bynta ki Yuva Tourism Club ha ki jingïalang B20, ki briew jong ka jylla ki la sdang ban wad ïa ki jaka kiba khring nongjngohkai ha ka jylla bad ki briew ki la sngewthuh ba kim dei tang ki jaka shabar ri kiba khring ïa ki briew hynrei ba ka long ruh kaba donkam ban wad ïa ka jingitynnad ha ka jylla lajong.
Kine ki dkhot ba dang samla jong ki Yuva Tourism Club ki la kut jingmut ban kyntiew ïa ki kam jngohkai ba don jingbahkhlieh bad ban pyni ïa ka deiriti ba kyrpang jong ka ri.
Ka B20 Conference jong ka G20 Presidency ka dei ka lad ïa kaba ki kam jngohkai ki la ap bad mynta ki dang shim lut ïa ki lad kiba la mih na kane.
Ka kyntiew ïa ki kam jngohkai mynta bad kan plie ruh shibun ki lad ha ki por ban wan.
Ki la don kumba lai ngut ki nongshong shnong jong ka Myanmar kiba la shahkem ha ki shipai Assam Rifles ha Manipur ha ryngkat 399 tylli ki pla ba la thep ïa u Supari na Burma uba la kot sha ka T.4.84 klur ha ka ïew bar ri.
Lai tylli ki trok ïa kiba la pyndonkam ban kit bad khaïi ïa kine ki mar ki la shah kurup noh.
Ki 209 tylli ki pla kiba don ïa u kwai Supari uba la kot sha ka T.2.50 klur ha ryngkat lai tylli ki kali jong ki nong Myanmar la aiti sha ka tnat ba dei khmih ïa ki khlaw ha Manipur kaba don ha Kamjong na ka bynta ban leh ïa kaba donkam, la ong ka jingthoh ba la phah.
Ïa ki 190 tylli kiwei pat ki pla ba don ïa u kwai Supari uba la kot sha ka T.2.34 klur ha ryngkat lai ngut ki briew kiba la shah kem ïa kiba la tip kyrteng kum u Wynwyn, Thuntun & Aungshun la aiti sha ka tnat ba dei khmih ïa ki khlaw ha Kamjong na ka bynta ban leh ïa kaba donkam, la bynrap ka jingthoh.
Ka Hynñiewtrep Integrated Territorial Organization (HITO) West Jaiñtia Hills ha ka Lah Sngi U Blei hapoh ka jingïalam u President u samla Wanbiang Pulang ki la leit ban tah ïa ki jingthoh ha kylleng ka sor Jowai bad sha kiwei kiwei ki bynta jong ka West Jaiñtia Hills ban buh ka jingkyntu ïa baroh ki dukan kiba die dewbilat ba kin ym die shuh ïa ka dewbilat TOPCEM tat haduh ban da lah ban pynbeit ïa ki jingkular kiba la mih ha ka 24 tarik Nailar kaba dei ka sngi ba la pynlong ïa ka jingpynsngew paidbah halor ki jingthmu jong ka kompani ba shna ïa ka dewbilat TOPCEM ban pynïar ïa ka jingshna dewbilat jong ka.
Lah ban kdew ba ha katei ka sngi, ka la mih ka jingïakynad hapdeng ki paidbah bad ki pulit bad ki la don ruh ki nongtrei ka kompani kiba la kynshoit ïa ki pulit ban tied ban bom ïa ki paidbah ha Thangskai, East Jaiñtia Hills.
Kane ka jingkynshoit jong kitei ki bar jylla ka la pynbitar ïa ka HITO bad ïa kiba bun kiwei pat bad kane ka seng ka la ong ba katei ka jingjia ka pyni ba ki bar jylla ki la sdang ban leh trai bad sngew trai ha kane ka Bri U Hynñiewtrep.
Namarkata, ka HITO ka la ong ba kum ki nongshong shnong kiba don ïa ka jingkitkhlieh, ki dei ban ïasnohkti lang bad ka seng ha ka jingpyrshah ban thied bad pyndonkam ïa ka dewbilat TOPCEM ha baroh kawei ka Bri U Hynñiewtrep.
U Vice-Chancellor (VC) ka North-Eastern Hill University (NEHU), Shillong, u Prof.Prabha Shankar Shukla ha ka Lah Sngi U Blei u la khot ïakren ïa ka Meghalaya College Teachers’ Association (MCTA) ban pynbeit ïa ki jingsngewkhia kiba ka seng ka don halor ka National Education Policy, 2020 (NEP-2020).
U Prof.Shukla haba kren halor ka jinglong-jingman ba kynthup ïa ka MCTA bad ka jingïakhih (Non-Cooperation Movement) jong ka seng, u la ong ba na bynta ka bha ka miat jong ki samla pule kiba saphriang ha kylleng ka Thaiñ Shatei Lam Mihngi, u la kyrpad ïa ka MCTA ban pyrkhat biang halor ka lynti ba ka seng ka la shim, la ong ka kyrwoh na u Public Relations Officer (PRO) ka NEHU, Dr.Davidson Pyngrope ha ka kyrwoh khubor.
Nalor kane, u VC u la pynpaw ïa ka jinglong kloi ban ïadon bynta ha ka jingïamir jingmut kaba tei ban pynbeit ïa ki jingsngewkhia bad wer ruh ïa ka MCTA sha ka jingïakren ban poi sha ka rai ha ka lynti jong ka jingïabeit lang.
Ha kawei ka liang u VC u la ai jingïaroh ïa ka jinglong kloi jong ki kolej ba la pynïasoh bad ka skulbah ban ïaid shakhmat bad ka ‘Four-Year Undergraduate Programme’ (FYUP) kumba la ïohi jngai da ka National Education Policy 2020 (NEP 2020).
Hapdeng ka jingsdang jong ka samoi pule 2023-24, ka NEHU bad ki kolej ba pynïasoh bad ka, ki la shim ïa ka sienjam jong ka jingkylla ha ka jingïaid lynti ha ka pule-puthi ban pynbha ïa ka jinglong-jingman jong ka jingpule ba shajrong hapoh ka Jylla.
Hapoh ka jinglamkhmat u Prof.Shukla, ka NEHU ka la pynbna ïa ka jingsdang jong ka FYUP ba la pynbeit ryntih katkum ka NEP-2020, ha ryngkat ka thong ban kyntiew ïa ki kyrdan jong ka pule-puthi kumjuh ban ïarap ha ka roi ka par jong ki samla pule ha baroh ki liang.
Ka kyrwoh ka ong ruh ba katba ki 45 sngi banyngkong jong ka samoi pule ki la ïaid, u VC u la pynpaw ka jingsngewhun halor ka jingpdiang lang jong kane ka jingwanrah jingkylla da ki kolej ba la pynïasoh bad ym don wat tang kawei ruh ka kolej ka ban pynkynriah ïa ka jingpyntreikam ïa ka NEP.Na ka liang u Prof.Shukla u la kner ïa ka jingsngewnguh sha ki bor pynïaid kolej na bynta ka lynti ba bha ba ki la shim ban pyntikna ïa ka jingïaid beit ïaid ryntih jong ka FYUP.Ha kajuh ka por, u la ai khublei ïa ki Principal jong ki kolej halor ka bynta ba ki la shim – kiba long ka bynta ba kongsan haba ïadei bad ka jingïaid shakhmat bad kane ka kam, ha kawei ka liang kaba la ïalam sha ka rai ban kynthup ïa ka FYUP.Shuh shuh u Prof.Shukla u la pynbna ba ki bynta ba ïadei bad ki jingkhmih bniah, ha ryngkat ki ‘Ordinance’ bad ki kyndon ki ban pynïaid ïa ki kam ki jam, shen yn sa phah sha ki kolej ba pynïasoh bad ka skulbah.
Ka Central Agriculture University, Manipur da ka jingïatreilang bad ka National Agricultural Higher Education Project (NAHEP) ICAR, New Delhi ki la plie paidbah ïa ka jingai jinghikai kaba ar taïew lynter halor ka phang pdeng kaba la ai kyrteng ‘Natural Farming: Present Status and Future Prospects’ ha ka Lah Sngi U Blei.
Ïa kane ka jingai jinghikai la pynlong ha ka College of Agriculture, Kyrdemkulai, Ri Bhoi District.
Ka jingthmu ba kongsan jong kane ka jingai jinghikai ka dei ban shimkhia ha kaba ïadei bad kumno ban wad ki lad ki lynti ban kyntiew ïa ka rukom rep jingrep ka bym ktah ïa ka mariang bad ki jingthaw ba im bad ruh kaba ai jingmyntoi na ka bynta ka koit ka khiah jong ki briew kiba pyndonkam ïa kita ki mar rep.
Ïa ka bynta kum u kongsan ha kane ka sngi, la wan ban shim da u Dr Dinesh Kulkarni uba dei u All India Organising Secretary bad uba bat ruh kum u Sangathan Mantri jong ka Bharatiya Kisan Sangh nalor kiwei pat ki kynrem ki lyndan kiba kynthup ïa u Dr Anupam Mishra, Vice Chancellor jong ka CAU, Imphal, u Prof.Dwipendra Thakuria, Dean jong ka College of Agriculture, Kyrdemkulai, u Manoj Solanki, Farmers’ Representative jong ka ICAR Governing Body, Natural Farming Practitioner, u Prof.PP.Shastry, u Dean ba la shongthait jong ka College of Agriculture, Khandwa, Madhya Pradesh, u Dr.V.K.Mishra, Director jong ka ICAR-RC, NEH Region, Umïam lem bad kiwei kiwei.
Kumba 35 ngut kiba bat ïa ka kyrdan Assistant Professor bad kham shaneng, ba kynthup na ki skulbah kum ka Odisha University of Agriculture & Technology (OUAT), Bhubaneswar; Bidhan Chandra Krishi Viswavidyalaya (BCKV), West Bengal; Assam Agricultural University (AAU), Jorhat, bad ruh na ki kolej kiba don jingïadei bad ka CAU Imphal ki la wan ban ïashim bynta ha kane ka prokram ka ban pynkut ha ka 10 tarik u Nailur, 2023.
Lyngba katei ka prokam, ki nongïashim bynta kin ïoh ïa ka jinghikai kaba bniah bad paka na ki 30 ngut ki ‘riew shemphang jong ka Ri kiba la bna nam ha kylleng ka pyrthei halor ki bynta kiba ïadei bad katei ka rukom rep rukom riang khnang ba kin lah pat ban ai jinghikai ïa kiwei pat ki samla pule halor katei ka mat kumba kawei na ki jingthmu jong ka NAHEP ban pynlong ïa kum kine ki jait prokram, ka dei ban thaw ïa kawei ka jingpule kaba thymmai kaba la tip kum ka Undergraduate Degree Programme ha ka phang Natural Farming ha baroh kawei ka Ri.
Ha kane ka sngi la ïoh ruh ban pyllait paidbah ïa ka kot lyngkdop kaba la ai kyrteng ‘Handbook on Natural Farming: Principles and Practices’ Volume 1 ka ban ai jingshai bad batai bniah halor ka rukom rep rukom riang kaba ïadei dur bad ka mariang sawdong sawkun lane kata ka ‘natural farming’.
Ki ar tylli ki Regional Committee ka Meghalaya bad Assam kiba la ïakynduh ha ka Lah Sngi U Blei ha Shillong ki la rai ban leit jngoh lang ïa ki jaka ha khappud kiba hap ha thaiñ Langpih ha u bnai ban wan, kata, hadien jong ka Dorbar Synrai jong ka Ïingdorbar Thawaiñ jong baroh ar tylli ki Jylla.
Ka Dorbar Synrai jong ka Ïingdorbar Thawaiñ ka Meghalaya kan sdang ha ka 15 tarik Nailur.
Katba ka Dorbar Synrai ka Ïingdorbar Thawaiñ ka Assam kan sdang ha ka 11 tarik Nailur.
Haba kren sha ki lad pathai khubor hadien ka jingïakynduh jong ki ar tylli ki Regional Committee ha Hotel Pinewood, u Myntri Sorkar uba dei u Chairman ka Regional Committee na bynta ka West Khasi Hills district, Bah Paul Lyngdoh, u la ïathuh ba ha kane ka jingïakynduh, la ïakren shaphang ki jaka kiba don jingïakajia bad kiba kam markylliang ha kaba la lah ban kham pynduna ïa ki jaka kiba don ka kynrum-kynram.
Haba kylli katno tylli ki jaka kiba la lah ban weng ïa ki kynrum-kynram da ki Regional Committee, u Bah Paul u la ong ba ym lah ban ïathuh ïa ki jaka namarba ka jingïakren ban pynbeit ka dang ïaid.
Ha kane ka jingïakynduh, na ka liang ka Regional Committee kaba peit ïa ka Kamrup (Rural) jong ka Assam la ïalam da u Myntri ka Sorkar Assam u Chandra Mohan Patowary, uba long u Chairman ka Regional Committee nalor ki MLA, ki Deputy Commissioner bad kiwei-kiwei ki ophisar jong baroh ar tylli ki Jylla.
U Bah Paul u la ong ba ki Regional Committee kin sa leit jngoh ïa ki jaka ha khappud ha shwa ban kut u Nailur kata ynda la kut ka Dorbar Synrai jong baroh ar tylli ki Jylla.
U Bah Paul u la ong ba ki Deputy Commissioner lem bad ki MDC la bynshet ba kin ai ka thup kyrteng ki jaka ha kaba baroh ar tylli ki Regional Committee kin sa leit jngoh ïa ki jaka bad ïakynduh ïa ki nongshong shnong.
Na ka liang u Bah Paul bad u Patowary kim pat ïathuh katno tylli ki jaka kiba ïa kam markylliang hapdeng kine ki ar tylli ki Jylla namarba ka jingïakren ka dang ïaid.
U Patowary u la ong ba ki jingïatai ha kane ka jingïakynduh ki long kiba seisoh bad u kyrmen ba yn sa lah ban pynbeit lyngba ka jingïakren.
Haba kylli katno tylli ki shnong kiba ka Assam ka pyni ba ki hap bad ka, bad ha kano ka rukom ka jingpynbeit kan long, u Patowary u la ong ba ïa mynta ka bha ban nym pat batai katno tylli ki jaka ki don tat haduh ban da leit jngoh ïa ki jaka.
U Patowary u la ong ruh ba ym dei ban khuslai namarba ym don kano-kano ka bym lah ban pynbeit lyngba ka jingïakren.
“Ngi ïakren kum shipara bad ngi ïoh ban ïatai na ka bynta ba ngin lah ban poi sha ka thong ban lah ban pynbeit," u la ong.
U MDC ka GHADC na Tura bad nongïalam ka BJP, u Bernard N.Marak u la phah jingthoh sha u Myntri ka tnad ka koit ka khiah ka Sorkar Pdeng, u Dr.Mansukh L.Mandaviya – halor kaei kaba u ong ka jingshah leh bym hok, ba la ïakynduh da ki nos Garo haba ïadei bad ka jingthung kam MLHP hapoh ka Jylla.
“Ka la don ka jingleh bym hok ba la ïakynduh da ki nos Garo haba ïadei bad ka jingthung kam MLHP da ka NHM Meghalaya, ha kaba ki nos Garo kiba la bit la biang ki la shah knieh noh ïa ka hok lyngba ki mat treikam bad ka jingbym khuid ba la pyndonkam da ki bor pynïaid.
Ka la wanrah ka jingsngewsih ïa ki paidbah ka Ri-lum Garo namar ka jingkyntait ïa ki jingmyntoi ba dei hok ka dei ka jingshet kylla ïa kawei ka bynta jong ka jaidbynriew.
Ka jingkhang lad ïa ki nos Garo kiba la bit la biang ban ïoh rung ha ka MLHP ka la wanrah ïa ki jingsngew na kiba bun ki liang," la ong u Bernard ha ka kyrwoh ha ka Lah Sngi U Blei.
Kaei kaba kham sngewlyngngoh na bynta utei u MDC ka long ba ïa ki kam kiba ha Ri-lum Garo, ym shym la thung ïa ki Garo, hynrei ka jingthung kam ka long beit thik na 2 tylli ki shlem ai jinghikai – Woodland Nursing Institution bad NEIGRIHMS.“Ym shym don kano-kano ka jingpyrkhat ïa kiwei pat ki kyrtong kiba la bit la biang, ba kynthup ïa ki ‘Graduate’ na ka bhah Sorkar.
La ong ruh ba ka jingdon jong ki kam ka la kiew hadien ba la pynbna ïa ka risol, ha kawei ka liang kaba la wanrah ka jingartatien halor ka jingkhuid jong ka jingthung kam," u la bynrap ha ryngkat ka jingkyrpad ban tohkit bniah khnang ban lap ïa ka jingshisha, ha kajuh ka por, ban pynïoh ïa ka hok jong kito ki nos kiba dei hok ban ïoh ïa ka kam.
“Dei ban pynlong biang da ka jingthung kam bathymmai na bynta ka Ri-lum Garo bad kito kiba la shah jied, ha ka jaka ban pyndam, dei ban thung ïa ki ha ki jaka lajong/distrik ha kaba ki lah ban ïakren da ka ktien lajong.
Namar ban trei ha ka shnong ba kyndong ha Ri-lum Garo, donkam ban nang ïa ka ktien khnang ban suk ha ka liang ka ktien ka thylliej bad ka kam kumjuh," u la dawa.
U Bernard u la ong ruh ba ka jingpynshai ba la ai da ki bor pynïaid ka Jylla ba ki Garo kim long kiba bit ba biang na bynta ki kam, ka long ka bym shongnia bad ym lah ban pynshisha naba ki la don bun ngut ki kyrtong kiba la bit la biang napdeng ki Garo na bynta ka MLHP hapoh ki kyrdan jong ka BSc Nursing kumjuh ki GNM ‘Graduate’ namar ka ‘curriculum’ bad ki jingdonkam na bynta ka BSc Nursing ka long kumjuh.
“Haba khatduh, nga kwah ban kyrpad ïa phi ban bthah ïa ka NHM Meghalaya ban pynlong da ka jingthung kam bathymmai na bynta ka Ri-lum Garo, ha kajuh ka por, da kaba buh ïa kito kiba shah jied ha ki distrik lajong.
Ban pyndam kan long ka jingleh bym hok ïa ki kyrtong ba lui-lui, hynrei ka jingthung kam bathymmai kan long ka lynti kaba biang eh na bynta ki kyrtong Garo.
Kumta nga kyrpad rit ïa phi ba phin shimkhia lem ïa kine ki jingpynsngew na bynta ka bha ka miat jong ki lai tylli ki jaidbynriew ka Meghalaya.
Ngan ïai ap ïa ka jubab jong phi bad kyrmen ïa ki lynti jong ki sienjam ba mardor," la ong u MDC ka Tura ha ka kyrwoh sha u Myntri.
Ka Khun Hynñiewtrep National Awakening Movement (KHNAM) ka la dawa ba dei ban pynbeit biang ïa ka kamram kaba la bynshet lane ‘terms of reference’ ha ki dkhot ka Expert Committee namar katkum ka jingbynshet kaba mynta, ka long ban pule ïa ka bhah thungkam kaba la don lypa mynta bad ban ai jingmut ban pynbeit lada i donkam.
Ha ka shithi sha u Chief Secretary ka Jylla, kaba la phah da u President ka KHNAM, Bah Pyndap Saibon bad u General Secretary, Bah James M.A.Neng, ka KHNAM ka la pynpaw ka jinglyngngoh ban ïohi ba ka don ka jingïapher hapdeng ka rai kaba la shim ha ka jingïalang jong baroh ki seng saiñ pyrthei (all party meeting) ha ka 31 tarik Jymmang, 2023 bad ka rai kaba ka Kynhun Myntrishim khamtam haba ïadei bad ka jingbynshet ïa ki kamram (terms of reference) kiba dei ban pyndep da ka Expert Committee.
Ka KHNAM kaba la ïai kdew na ka por sha ka por ïa ki jingduna bad ïai dawa ban pynbeit ïa ka Reservation Policy, ka la pynkynmaw ba dei ha ka jingïalang jong baroh ki seng saiñ pyrthei ba la mynjur ban thaw ïa ka Expert Committee na ka bynta ban khmih bniah ban pynbeit thymmai ïa ka Reservation Policy jong u snem 1972, hynrei ha ka jingbynshet ïa ka kamram pat la phah tang ban shu pule ïa ka Reservation Policy kaba la don mynta bad ban ai jingmut ban pynbeit lada donkam.
Ka KHNAM ka dawa ba ka kamram ba la bynshet ban pyndep (terms of reference) ka Expert Committee, ka dei ban long kaba ïahap bad kaba shai bha, kata ka long, ka Expert Committee kan pyntikna bad peit ïa ki jingai jingmut kiba la ïohpdiang na ki seng saiñ pyrthei, bad ka Expert Committee kan ai jingmut ruh ban pynbeit thymmai ïa ka bhah thungkam.
Ka KHNAM bad ka UDP, ki dei ki seng saiñ pyrthei kiba la dep ai jingmut lypa sha ka Committee kaba khlieh da ka Myntri Sorkar ka Kong Ampareen Lyngdoh haba ïadei bad ka jingdonkam ban pynbeit ïa ka bhah thungkam.
Hynrei ka VPP ka kren shai ba kam treh satia ban ai jingmut, hynrei ka ieh beit ha ka Expert Committee ba kan leh ïa kaba donkam.
Ka KHNAM ka la kdew ruh ba na ka liang ka Kynhun Myntri ka la bynshet ha ka Expert Committee ba kan twad jingmut bad pynlong ka jingïasyllok kaba kham ïar bad kito kiba dei ki nongdonbynta (stakeholders), nalor ka jingleit jngoh ïa ki jaka hapoh ka Jylla na ka bynta ban twad jingmut na kito kiba dei ki nongdonbynta lang.
Haba ïadei bad kane ka bynta, ka KHNAM ka la ong ba ka ïohi ba kane ka bynta kaba ka jingbynshet ha ka Expert Committee ka dei tang ka buit ban pynslem bad ym da donkam ïa ka Expert Committee ban pynlut kai ïa ka por bad ka pisa ban leit jngoh ïa ki jaka ha kylleng ka Jylla.
Ka KHNAM ka la ai jingmut ba ha ka jingshisha dei ban shu ailad beit ïa baroh ki nongdonbynta (stakeholders) ban phah ïa ki jingai jingmut kiba don ha ki sha ka Expert Committee hapoh ka por kaba la buh khnang ba ka Expert Committee kan ïoh pule bad pyntikna ha kaba kan ïoh ruh ban pyndep ïa ki kam tang hapoh 3 bnai.
Shuh shuh ka KHNAM ka la peit thuh ba ha ka jingthung ïa ki dkhot ka Expert Committee, ym shym la don satia ki trai Jylla bad ka la ai jingmut ba dei ban donlang ki trai Jylla kiba dei ki riewshemphang khnang ba ka Expert Committee ruh kan don ka jingsngewthuh ïa kiwei ruh ki bynta kiba ïadei bad ka bhah thungkam bad ki jingkhmih lynti jong ki paidbah.
Ar ngut ki heprit kiba dang hapoh 18 snem ka rta na ka thaiñ Ri Bhoi, ha ka Lah Sngi U Blei ki la kem pang kynsan bad la suba ba ki la ngat ksuid haduh ba kim tip briew shuh.
Kumta na ka liang ki bahaïing ki la leit ban ïalam mar-mar ïa ki sha Byrnihat Parish ban phah pynduwai ban lait na katei ka jingpang.
Katkum ka jingtip ba la ïohlum, kawei na kitei ar ngut ki heprit ka dei ka khunswet ïa kaba la ri da u kñi jong ka.
La ïathuh ba hynne ka step, katei ka heprit ka la kem pang kynsan bad kum ha ka jingphohsniew, ka la ïohi ïa kawei ka briew kaba la leit tep ïa la ka khun bad la wan tan lang ïa ka.
Hadien ba na ka liang u kñi jong katei ka heprit u la ïohi ba katei ka heprit kam tip briew shuh bad la suba jur ba ka la ngat ha kata ka ksuid, u la leit ïalam noh ïa ka mardor sha Byrnihat Parish ha kaba na ka liang u Phadar Kmenlang Nongrum u la ïoh ban pynlong ïa ka jingduwai ban beh ïa kata ka ksuid kaba la rung ha katei ka heprit.
Tang hadien kumba katto katne por jong ka jingpynlong jingduwai shitrhem, katei ka heprit ka la tip briew biang bad katei ka ksuid, ka la mih noh na ka.
Sa kawei de ka jingjia suba ngat ksuid mynta ka sngi, ka long ïa kawei ka heprit, bad la ïathuh ba ka la ngat ha ka Taro.
Na ka liang ki bahaïing katei ka heprit ruh ki la ïalam noh mar-mar sha Byrnihat Parish ban phah pynduwai bad tang  hadien kumba katto katne por, katei ka heprit ruh ka la ïoh jingkoit noh lyngba ka jingpynduwai shem mynsiem jong u Phadar katei ka Parish.
Ki bahaïing hasem jong kitei ki heprit kiba la ïoh pang kynsan-kynsan ki la pynpaw ïa ka jingsngewkmen kaba khraw ba kitei ki khun ki kti ki jong ki, ki la lait na ka jingpyrshang jong u mynsiem bymman ban rung hapoh ka met ka jong ki tat haduh ba kim tip briew shuh.
Ki la ong ruh ba dei lyngba ka bor Blei bad ka jingduwai shitrhem jong u Phadar Kmenlang Nongrum lem bad kiwei de ki ‘riewniam katei ka Parish ba kitei ki heprit ki la lait na ki tyrsim jong kitei ki ksuid kiba la pyrshang ban thombor bad shong sah ha kitei ki heprit.
Ka Dorbar Shnong Lapangap ka la kyrpad ïa ka sorkar jylla ban buh da ka Police Battalion ha u Lum Moopyrdet Pynthor Lapangap khnang ban ïada ïa ki nongshong shnong na kano kano ka jingjia ba sngewsih bad ruh ban don ka shong suk shong shngaiñ ha ka shnong ka thaw.
Ïa kane ka jingkyrpad, ka Dorbar Shnong Lapangap ka la pynsngew ha u Deputy Commissioner jong ka West Jaiñtia Hills u Bah B.S.Sohliya ha ka jingwan ïakynduh ïa u ha kamra treikam ha ka Lah Sngi U Blei.
U Waheh Shnong ka Lapangap, u Bah Deimonmi Lyngdoh ha ka jingïakynduh u la pyntip ba ha ka 12 tarik Naitung ha ka por kumba 12:00 mynsngi bad ha ka 18 tarik Nailar ha ka por kumba 1:00 mynsngi, ki pulit Assam bad ki paidbah Karbi ki la wan ban leh bor bad pynjot pynpra ïa kumba 5000 tylli ki tynrai dieng ba la thung da ka shnong Lapangap ha u lum jong ka shnong uba kyrteng u Lum Moopyrdet Pynthor Lapangap ba hap hapoh ka Elaka Shiliang Myntang, West Jaiñtia Hills.
Katba ha ka 26 tarik Nailar ha ka por kumba 2:00 nohphai sngi ka sorkar Assam ka la buh syndon da ka ktem Police/Battalion Camp ha kane ka jaka jong ka shnong, la pyntip u Waheh Shnong.
U la ong ba halor kane ka jingleh jubor jong ki pulit Assam bad ki nong Karbi ïa ka jaka jong ki ka wanrah ïa ka jingma bad ka jingshongsyier ïa ka shnong ka thaw bad khamtam ïa ki paidbah nongrep kiba rep ba riang ha kane ka jaka.
Shuh shuh da ka jingbuh ka sorkar Assam ïa ka Police/Battalion Camp, ki nong Karbi ki dang ïohlad shuh shuh ban pynjot pynpra ïa ki tynrai dieng ba la thung da ka shnong bad ban klun ïa ki jaka rep jaka riang, bad ki hali pynthor jong ngi.
Kumta ka Dorbar Shnong ka la kyrpad ïa u DC ban shimkhia ban ïakren bad ka sorkar Assam ban kynriah noh shi syndon ïa ka Assam Police/Battalion Camp na katei ka jaka khnang ban wanrah ïa ka shongsuk shong shngaiñ ha ka shnong ka thaw bad khamtam ïa ki paidbah nongrep kiba rep ba riang ha kane ka jaka ban lait na kano kano ka jingïakynad bad ki jingjia ba sngewsih.
Palat 700 ngut ki khynnah skul na ki skul bapher bapher jong ka West Jaiñtia Hills, West Khasi Hills, bad South Garo Hills ki la shim bynta ha ka APEX Program kaba dang shu pyllait paidbah da ka AVENUES, Shillong.
Ka jingpynlong ïa kane ka prokram ka long ruh shi bynta jong ka jingrakhe lyngkhuh snem kaba 20 jong ka AVENUES ha ka jingïaid lynti jong ka kum ka ‘Social Enterprise’ kaba ju ai jinghikai ïa ki khynnah samla ka jylla bad ka thaiñ Shatei Lam Mihngi.
Ïa ka APEX Program la ïoh pynlong 5 sngi lynter naduh ka 21 tarik Nailar ha ki 5 tylli ki skul jong kine ki 3 distrik bad la ïoh pynkut ha ka 25 tarik Nailar.
Ïa kane ka prokram la pynlong da ka AVENUES ha ka Pioneers Secondary School bad United Baptist Secondary School ha Baghmara, South Garo Hills; Thomas Jones Secondary School bad Rev.JJM Nichols Roy Memorial Secondary School ha Nongstoiñ, West Khasi Hills; bad Adventist Higher Secondary School ha Khliehtyrshi, West Jaiñtia Hills.
Ka APEX ka long ka jingpyrshang kaba thymmai bad kham pher namar ka AVENUES ka la pynwandur ïa ka da kaba pyrshang bud ïa ka National Education Policy 2020 ban pynrung ïa ki jinghikai Saïan ban hikai ïa ki khynnah kumno ba kin pynproh ïa ka rukom pyrkhat pyrdaiñ bad ban long kiba mlien ban buh jingkylli bad ym tang ban shu pdiang ïa kaei kaba ki ïohsngew lane pule.
Kaba kham pher shuh shuh ka long ba la pynrung ruh ïa ki khana tang bad khana puriskam (Folklore) ban hikai ïa ki khynnah samla kumno ba kin sarong ïa la ka jong ka kolshor, ban pynpaw ïa ki akor burom bad ban burom ïa kiwei pat ki kolshor.
Ki jinghikai ba kongsan jong ka APEX ki kynthup ïa ki soft skills kum ki akor burom, ban buh bad kot ïa la ki thong, ban kren paidbah, ka jingïadei para briew, bad ka jingbha jingmiat ha baroh ki liang.
Ïa kine ki jinghikai ka AVENUES ka khot ïa ki kita ki “Human Skills for the Future" lane kita ki jingnang jingtip jong ki briew na bynta ka lawei kum ka Communication (kumno ban ïa kren bad ïadei para briew), Scientific Thinking (ka rukom pyrkhat pyrdaiñ), bad ka Wellbeing (ka jingbha jingmiat).
U Benjamin Marak, Principal, Pioneers’ Secondary School, Baghmara, u la pynpaw ïa ka jingsngewnguh ba bynta ka AVENUES kaba la wanrah ïa kane ka prokram sha ka skul jong u.
U la ong, “Ka ju dei ka jingangnud jong nga ban sam ka jinghikai kaba myntoi kyllum bad kaba pynkhreh ïa ki khynnah jong ngi ban long ki jingmyntoi na bynta ka longïing longsem, ka jylla bad ka ri baroh kawei.
Ka long ruh ka jingthrang jong ngi ban ai ka jinghikai kaba bha tam ïa ki khynnah, kam pher la ki wan na kano kano ka jaka ruh.
"Ka Ribahun Kharjahrin, Class 9 na Rev.JJM Nichols Roy Memorial Secondary School, Nongstoiñ, ka la shim bynta ka kane ka prokram bad ka la ong, “Ha kine ki 5 sngi, nga la ïoh jingmyntoi shibun eh kumno ba ngan ïaid ngan ïeng, ban pynithuh ïalade bad pynpaw ïa ka akor burom.
Nga lah ïoh jinghikai ruh lyngba ki activities bapher bapher kumno ban buh ïa ka thong ha ka jingim jong nga bad ban trei minot bad jop ïa kata ka thong.
"U Founder-CEO ka Avenues, Mark L Stone, u la don ryngkat ha ka prokram pynkut ha Baghmara bad u la ïoh batai shai ïa ka jingthmu jong ka APEX da kaba ong, “Ïa ka APEX prokram la pynwandur na 20 snem ka jingtrei jong ngi ha ka soft skills bad personal development hapdeng ki khynnah samla ka jylla, bad ka wanrah lang ïa ki jingnang jingtip lane ki skills kiba long kiba donkam eh ha ki sngi ki ïa kiba mynta.
Da kaba pynrung ïa kine ki jait training sha ki jaka ba kham kyndong ruh lyngba ki trainers jong ngi kiba lah ban hikai ha ki ktien bapher bapher, kynthup ïa ka Garo, Khasi, Pnar, bad Phareng, ngi ngeit ba kine ki jingpyrshang jong ngi kin long ki jingïarap bad jingkyrshan ïa ki jingpyrshang jong ka sorkar.
Ka APEX model ka ïarap ïa ki khynnah ba kin long kiba shlur, kiba sngewtynnad bad burom ïa ka sobjek Saïan, kiba don ki jingmlien kiba bha bad ba tei ïa ka jingim jong ki, bad kiba sarong ïa la ka jong ka tynrai.
Ngi rai ban pynmih ïa ka report kaba jylliew na kane ka jingpyrshang ba thymmai jong ngi bad ban pynjanai shuh shuh ïa ka model ban ïahap bad ki skul ki kolej baroh, ha kano kano ka distrik.
".
Ka Meghalaya High Court ha ka Lah Sngi U Blei ka la bthah ïa ka sorkar jylla ba kan pdiang ïa ka jingthep kam nonghikai jong kawei ka nongshong shnong kaba don jingduna ha ki dkhot met hadien ba ka sorkar ka la kyntait ha ka banyngkong na ka daw ba ka khlem pat ïoh ïa ka syrnod na ka National Institute of Open Schooling (NIOS) ban pyni ba ka la pyndep ïa ka D.El.
Ed.
Katei ka nongshong shnong ka la kyrpad ïa ka High Court ba kan bthah ïa ka NISO ba kan ai noh ïa ka syrnod lane ‘Pass Certificate’ ha kaba ïadei bad ka jingpyndep ka jong ka ïa ka D.El.
Ed.
La pyntip ba la pyndep ïa kane ka eksamin naduh u Risaw 2015, bad ka la ïoh ruh ïa ka ‘mark sheet’, hynrei kaba sah ka long sa tang kata ka syrnod kaba khlem pat ïoh haduh mynta.
Na ka liang u muktiar jong katei ka nongshong shnong u la pynpaw ba ka sorkar jylla ka la pynbna ïa ka byrta halor ka jinglait jong ki kam Assistant Teacher ha Government Lower Primary School ha kaba artylli ki kam la bhah na ka bynta kito kiba don jingduna ha ki dkhot met (Locomotor).
La ong ba katei ka nongmudui ka dei ka briew kaba don jingduna ha ki dkhot met bad ka don ruh ïa ki kyrdan ba biang ban thep ïa kata ka kam nonghikai namar ka la pyndep ïa ka MTET bad ïa ka D.El.
Ed.
Hynrei tang na ka daw ba ka NIOS ka khlem pat ai ïa katei ka syrnod, ka sorkar ka la pynphai noh ïa ki kot ki sla jong ka jingthep kam jong ka.
Namarkata, u muktiar u la kyrpad ïa ka ïingbishar ba kan ai hukum ban ai ïa katei ka syrnod khnang ba kane ka nongshong shnong kan lah ban ïashim bynta ha ka jingthep kam nonghikai bad ka tarik bakhatduh ban pynpoi ïa ki kot ki sla ka dei 31 tarik Nailar, 2023.
Ka ïingbishar ka la ong ba ki kot ki sla ba la wanrah da ki nongmudui ki long kiba shisha bad ki pynthikna ruh ba ka dei kaba don jingduna ha ki dkhot met (Locomotor Disability).
Nalorkata, ka la pyndep ïa ka MTET bad D.El.
Ed kaba pynlong ïa ka kaba bit ban thep ïa katei ka kam nonghikai.
Ka ïingbishar namar ka ïohi ba ka nongmudui ka dei kaba don jingduna ha ki dkhot met bad kaba don ïa ka lad ban ïoh kam ïoh jam, ka jingbym ai ka NIOS ïa ka syrnod sha ka, ka la ktah ïa ka jingthmu jong ka ban ïashim bynta ha ka jingthep kam.
Namarkata, ïa mynta shipor, ka ïingbishar ka la ai hukum ïa ka sorkar jylla ba kan pdiang ïa ki kot ki sla jong ka jingthep kam jong katei ka nongmudui khnang ba kan lah ban ïashim bynta ha ka jingpyrshang ban ïoh ïa ka kam nonghikai.
Hynrei ka ïingbishar ka la kren shai ruh ba lada katei ka nongmudui ka ïoh ïa ka kam, ka jingthung kam ïa ka kan long hadien ba ka la pyni ïa katei ka syrnod na ka NIOS.Ka tnat ïalehkai ka Sorkar Jylla ka la pynkup burom haduh 209 ngut ki nongïalehkai kiba la wanrah burom ha ki jingïa-lehkai bapher bapher na ka bynta u snem 2022-23.
Ïa kane ka jingpynkup burom la pynlong ha ka jingrakhe ïa ka National Sports Day kaba la long ha ka sngi Ba-ar ha madan Basketball JN Sports Complex, Polo.
Na kitei ki 209 ngut kiba la shah pynkup burom, 135 ngut ki nongïalehkai kiba hap hapoh ka Olympic Discipline bad 74 ngut kiba hap hapoh ka Non- Olympic Discipline.
Kitei ki 135 ngut ki kynthup ïa ka Archery iwei, Boxing (18 ngut), nangta ha ka phutbol la pynkup burom ïa ka kynhun kaba rah ïa ka nam lahduh ha ka National School Games (18 ngut), karate (84 ngut), Judo (10 ngut), sports climbing & mountaineering (4 ngut).
Haba phai pat sha ka Non-Olympic Discipline ki kynthup ïa ka Wushu (4 ngut), arm wrestling (7 ngut), Muay Thai (37 ngut), Jeet Kune Do (30 ngut).
Ha kane ka sngi la ïadon lang u Myntri ba dei khmih ïa ka tnat ïalehkai u Bah Shakliar Warjri kum u kongsan, ryngkat ka nongaiktien kaba dei artad ka Myntri jong ka Sorkar Jylla ka Dr.M.Ampareen Lyngdoh, ka Director ka tnat ïalehkai ka Kong Isawanda Laloo (IAS), u Bah Methdious Dkhar, MLA Mawshynrut Cons-tituency, u Working President ka Meghalaya State Olympic Associa-tion u Bah John F.Khar-shiing, ki ohisar jong ka NYK, ki president, ki secretary jong ki synjuk ïalehkai lem bad ki kmie ki kpa jong ki khynnah ïalehkai.
Haba ai jingkren ha katei ka sngi, u Bah Shakliar u la kyntu bad ai mynsiem ïa ki khun samla ba kin shim khia ïalade ha ka ban pyntbit ha ki kam ïalehkai bad u la ong ruh ba ka sorkar jylla ka la wan shakhmat ba kan pyrshang ban ai ïa kaba bha tam na ka bynta khun samla kiba don ïa ki sap ïalehkai ba nylla.
Namar ka jingkiew than ka bai thang bording kaba la pynlong ïa ki paidbah ba kin ud kin nam, na ka liang u Bah Disparsing Rani uba dei u nongwad RTI ba paw khmat ka jylla u la leit ban pan da ka RTI na ka shlem treikam jong ka Meghalaya Energy Corporation Limited (MeECL) ha ka 27 tarik u Naitung 2023 ha kaba ïadei bad ka jingïoh lum ka bai thang bording tang jong u bnai Rymphang 2023.
Haba kren sha ki lad pathai khubor ha ka Lah Sngi U Blei hadien ka jingïoh jubab RTI, u Bah Disparsing u la ong ba katkum ka jubab kaba u la ïohpdiang na ka tnad MeECL ka long kaba sngewlyngngoh shikatdei eh ban ïohi ba ka jingïohlum bai thang bording da ka MeECL na ki 5 tylli ki distrik ha Rilum Garo ka long tang T.10 klur ha ka shi bnai sha katei ka tnad, katba ka jingïoh lum ïa ka bai thang bording na ki 7 tylli ki distrik ka Rilum Khasi bad Jaiñtia ka long haduh T.81 klur.
U Bah Disparsing u la ong ba katkum katei ka RTI la paw ba ka don kaei-kaei sha lyndet ban ïoh lum bai thang bording tang T.10 klur ha ki 5 tylli distrik jong ka Rilum Garo ha ka shi bnai.
“Kata ka dei ka ïitkhmih kaba u paidbah u dei ban tip, lehse ka lah ban long ba shatei kim siew bai thang bording lane ka lah ban long ba kim don nongtrei bad ïa kata ngim lah ban kynnoh ïano-ïano tangba katkum kane ka RTI, ka paw ba ka don eiei sha lyndet ba ngi ïoh synñiang tang katne na ki 5 tylli ki distrik", la ong u Bah Disparsing.
U Bah Disparsing u la ong ba ka RTI ba ar kaba u la wad ka dei halor ka jaka jong ka MeECL.Katkum kane ka RTI kaba u la ïoh ka long ba ki don 144 tylli ki jaka jong ka MeECL ha ka jylla bad 6,861 acre ha ka jingheh.
U Bah Disparsing u la ong ba u Chairman jong ka Managing Director jong ka tnad u la pyntip ba ka MeECL ka hap thied bording na kiwei ki kompani ha ka dor T.8 shi unit bad die pat sha ki paidbah ha ka dor T.5 shi unit hynrei don pat ki kompani kiba die bording sha ka tnad tang ha ka dor T.3 shi unit.
Ka Meghalaya College Teachers’ Association (MCTA) ka la ong ba ki samla pule ki shah ‘blackmail’ lyngba ka National Education Policy (NEP) kaba la tyrwa sha ki.
“Ha kane ka shi bnai, ngi la shu peit jar-jar…ïa ki jingshisha halor kumno ban pynsngew ïa ka bad kumno la ïalam bakla," la ong ka President ka MCTA, Dr.B.H.Buam ha ka jingïakynduh bad ki lad pathai khubor ha ka Lah Sngi U Blei.
Ka la ong ruh ba kum ka seng, ka la shah peit khmat, hynrei ka la sngap beit jar halor ka jinglong-jingman haba phai sha ka bynta ba ïadei bad ka NEP-2020.
Haba kdew ba wat hapdeng kiba bun ki jingkynthoh, ka seng kam shym la shah jem, ka Dr.Buam ka la ong, “Lada jia ba ngi shah jem, ha ka taïew ba nyngkong haba ngi la pynbna, kata baroh ngi la pyndem namar ka jingpynbor, hynrei hangne ngi ïatylli lang kawei kum ki dkhot jong ka seng.
"Ka la ong ruh ba kum ki nonghikai ki don ka nongrim, ba ki hap ban ai ka jingshakri kum ki nongtei ïa ka ri sha ka imlang-sahlang bad ka ri baroh kawei.
Haba pynsngew ba ka seng ka kwah ban weng ïa ki jingkhuslai jingmut jong ki kmie ki kpa, samla pule bad u paidbah ba bun balang, ka President ka la ong ba ka jingpyntreikam ïa ka NEP-2020 la leh khlem da pyrkhat bad ka jingbym shai.
“Ka skulbah (NEHU) kam shym la khot ïa ngi hynrei katba nang ïaid ki por, ngi ïohsngew ïa ki jingsawa – kiba kdew ba hooid ka MCTA ka ïeng na bynta ka hok bad ka jingshisha bad halor kaei kaba dei," ka la ong.
“Ngi pyrshah jur ïa ka rai ban pyntreikam khlem ka jingmynjur lang jong kiwei da ka skulbah bad u Vice-Chancellor (VC)," la ong ka Dr.Buam da kaba bynrap ba ka MCTA kam pyrshah ïa ka NEP-2020, hynrei ka jingpyrshah ka long namar ka jingkyrkieh, ka jingbym kheiñ snep bad ka jingpyndonkam bakla ïa ka bor da u VC.Ka la ong ruh ba ka jingdawa jong ka seng ka la ïoh jingkyrshan na ka NEHUTA (hapoh ka jingïalam u President, Prof.Lakhon Kma) kaba la shim ïa ka rai ba dei ban weng noh shi syndon ïa ka shithi kaba la phah da u Officer on Special Duty (OSD), u Debashih Chowdhury sha ki Principal jong ki kolej kiba pynïasoh bad ka skulbah ban ïaid shakhmat bad ka jingpyntreikam ïa ka NEP lyngba ka ‘Four-Year Undergraduate Programme’ (FYUP) naduh ka jingsdang jong ka samoi pule 2023-24.
Ha kawei ka liang, ka seng ka la buh jingkylli ruh ba lada u Myntri Rangbah ka Jylla, u Conrad K.Sangma u la ban jur ba ki jingpynsngew jong ka MCTA ki long kiba shongnia, balei pat ka shim por ban sdang ïa ka kam ban pynkhreh ïa ki nonghikai na bynta ka NEP.“Nga kynmaw ïa ka jingong, ‘ym don shuh da kawei kaba kham ma ban ïa ka jingbym biang ki lad jingpynkhreh’.
Ngi leit sha klas bad ngim pynkhreh, yn jia aïu ha klas, ka kynrum-kynram, ka huri-hura kan wan," ka la ong.
“Hangne, ngi don ïa ka thong kaba jngai, ka thong ban pynwandur ïa ka lawei jong ka ri bad la pynwandur ha kamra klas.
Ko ki samla pule baieid, pyrkhat bha ïa kane, kylli na kito kiba tip shaphang ka NEP namar ka NEP kaba la tyrwa sha phi, ko ki samla pule baieid, phi la shah ‘blackmail’…ngam banse ban pyndonkam ïa kane ka kyntien," la ong ka Dr.Buam.
Ka la pynsngew ruh sha ki kmie ki kpa, samla pule bad u paidbah ba bun balang ba ka MCTA ka ïeng ha ka rynsan ha kaba ka ïakhun ïa kaei kaba dei hok bad ba shong nongrim bad na bynta ka lawei ba phyrnai jong ki samla pule.
“Ngim tip aïu kan jia ïa ka lawei jong ki ha kum kane ka por ha kaba ka NEP ka long tang ka song kaba rit eh ïa mynta.
Ki kolej kim long kiba la khreh, ka Sorkar Jylla kam long kaba la khreh bad katta ki ong ba ngi la long kiba la khreh," la ong katei ka khlieh nongïalam ka MCTA.Shuh shuh ha ha kane ka sngi, na ka liang u General Secretary ka seng, Dr.A.W.Rani u la pynsngew halor kiei kiba la jia baroh haba ïadei bad ka NEP, naduh ka 30 tarik Naiwieng, 2021 ha kaba pynlong ïa ka jingïalang ha St.Anthony’s College ha kaba la rai ba lada pyntreikam ïa ka NEP hapoh ka Jylla, kata dei ban pynlong ïa ka MCTA kum ka kynhun ba kongsan ka ban ïadon bynta ha kane ka kam haduh ban da pynlong ïa ka jingïakhih Non-Cooperation Movement (NCM) kaba la sdang ha ka 1 tarik u Nailar, 2023.
Ka seng haba ban jur halor ka jingdawa ban phah weng mardor ïa ka shithi ba la pynmih ha ka 12 tarik Naitung, 2023, ka la ong ba shen kan sa shong jingïalang bad shim ïa ka rai haba ïadei bad ki sienjam nangne shakhmat.
Ka Madankynsaw Mookyndeng ka la long ka lahduh jong ka lympung ïalehkai 3rd Division Football Tournament na ka bynta ka 3rd Adelbert Laloo Memorial Trophy ba la pynïaid da ka West Jaiñtia District Sports Association (WJDSA).
Kane ka la wan urlong hadien ba ka lah ban pynliem noh ïa ka Mukhla Umlangshor da 3-0 kol ha ka jingïakhun phainal kaba la long ha Kiang Nangbah Stadium Ladthad -laboh, Jowai haka sngi Ba-ar.
U Iomaiki Lamare u la long u nam tam hadien ba ula khyrwit ar kol ha ka minit kaba 47′ & 52 bad sa shikol la ïarap thep da u Cherishson Tyngkan ha ka minit kaba 80’+3.
Da kine ki lai kol ka la biang pura ïa ka Madankynsaw ban kan khur ïa ka nam jop bad rah syndon ïa ka nam lahduh jong kane ka aïom ïalehkai.
Hadien ka jingïakhun la sam ïa ka khusnam ‘Man of the Match’ sha u Ioomaiki Lamare, ka nam ‘Best Goalkeeper’ ka leit sha u Wansame Saioo (Madankynsaw), Top Scorer sha u Precious Tang u rangïalehkai ka Madanthad Thadmuthlong uba la thep 14 kol, katba ka nam ‘Player of the Tournament’ la ïoh khur da u Dangri Phawa jong ka Madankynsaw Mowkyndeng.
Ïa ki khusnam sha ka lahduh bad lahduh ba ar la sam da kiba haïing u (L) Adelbert Laloo kynthup ïa u khun u Bah EMH Passah uba dei u Working President ka WJDSA ha ka jingïadonlang ki nongïalam bad ki dkhot ka WJDSA kiba kynthup ïa u Bah Lammat-O-Laloo, Bah Patrick Lamare, Nangaibor Suting bad kiwei kiwei.
U Novak Djokovic un mih bujli ha jaka u Carlos Alcaraz na ka bynta ban ïai bat biang ïa ka kyrdan ba nyngkong ha ka pyrthei hadien ba u la khur ïa ka jingjop ha ka US Open.
Une u khlur ïalehkai na Serbia bad uba la shah rem ha ka final jong ka Wimbledon ha u Alcaraz, u la jop da 6-0 6-2 6-3 pyrshah ïa u rangïalehkai na France u Alexandre Muller ha ka miet jong ka Lah Sngi U Blei ha New York.
U Djokovic ba la 36 snem ka rta, um shym la ïoh ban ïalehkai ha United States ha u snem ba la dep na ka daw ba um shym la lah ban pyndep pura ïa ka jingai tika ïada Covid-19.
Une u rangïalehkai u la wanphai biang sha kane ka lympung da ka jingkhmih lynti ban ïaryngkat bad ka rekod kaba 24 ha ki lympung ïalehkai kiba heh ba la bat da ka khlur ïalehkai barim na Australia ka Margaret Court.
“Nga la sdang ban ïalehkai bha bad nga sngwkmen eh haba nga ïoh ban ïalehkai ha kane ka jaka kaba nga la ïoh ban ïalehkai teng ha ki snem kiba la leit," la ong u Djokovic, u ban pynlut ïa ka por ban bteng ïa ki 390 sien ki jingjop ha kane ka taiew na ka bynta ban ïai bat ia katei ka kyrdan ba hakhlieh.
“Ha ka set kaba ar bad balai nga la sdang ban hiar ha ka rukom ïalehkai, hynrei nga la ïakhun tyngeh ban kamai point bad ha kaba kut nga la lah ban khur ïa ka jingjop.
"U Djokovic, uba ba la khur jingjop teng mynta u snem ha ka Australian Open bad French Open, u la khmih lynti ban khur ïa ka nam jop kaba saw ha Flushing Meadows bad un pynkhreh ban ïakhun pyrshah ïa u rangïalehkai na Spain u Bernabe Zapata Miralles ha ka wat kaba ar.
Une u rangïalehkai un wanphai biang sha ka kyrdan ba nyngkong hadien kane ka lympung.
U Alcaraz ba dang 20 snem ka rta, u la khur ïa ka jingjop kaba nyngkong ha ka US Open ha u snem ba la la lah na ka daw ka jingbym don u Djokovic, un pynkhreh ban ïakhun pyrshah ïa u rangïalehkai na Germany u Dominik Koepfer.
Ka Seng Khasi College, St.Edmund’s College bad ka Shillong College ki la long kiwei pat ki kynhun kiba la lah ban pynthikna ban jam sha ka semi final ha ka lympung ïalehkai Inter College Football Men Tournament ba la pynïaid da ka skulbah NEHU.Ha ka jingïakhun quarter final kaba la long ha ka Sngi Ba-ar ha SAI Training Centre, ka Seng Khasi College ka la pynliem noh ïa ka Kiang Nangbah Govt.
College, Jowai da 1-0 kol, kumjuh ka St.Edmund’s College ka la pynliem noh ïa ka Shillong Commerce College lyngba ka tie-breaker da 11-10 kol hadien ba ïakhaid mar 1-1 kol haduh kaba kut ka jingïalehkai bad ka Shillong College ka la jop da 5-3 kol ïa ka Khadsawphra College, Mairang.
Ïa ki jingïakhun semi final yn pynlong ha ka sngi Balang (30 tarik) ha kaba ka Seng Khasi College, Shillong kan ïakhun pyrshah ia ka St.Anthony’s College, Shillong ha ka por 9 baje mynstep, katba ka Shillong College ïa ka St.Edmund’s College ha ka por 11 baje.
Ka Meghalaya Chess Association ha ryngkat ka jingïatrei lang bad ka tnat ïalehkai ka Sorkar Jylla, ka la pynkut noh ïa ka jingïalehkai chess ba la tip kum ka ‘Rapid Chess Tournament’ kaba shisngi ha ka 26 tarik mynta u bnai ha Govt.
Girl’s Higher Secondary School Shillong ha ryngkat ka jingïadon lang u Swapnil Tembe (IAS) Director ka tnat Education & Literacy kum u kongsan.
Ïa katei ka jingïalehkai la phiah ha ki ar tylli ki kyrdan kata senior bad ka Under-15.
Ki nongjop ha ka kyrdan ïalehkai Senior, ïa ka kyrdan ba nyngkong la ïoh rah da Ardhenu Mondal, katba ïa ka kyrdan ba-ar la ïoh da u Bobby Lyngdoh bad ba-lai da Gautam ChakrabortyKatba ha ka Under-15 la ïoh rah da Advitiya AG, ba-ar Devraj Dutta bad balai u Aurick kandar.
Kane ka long kat kum ka jingpyllait ba u Publicity Secretary ka MCA u Bah R.Katrai.
Ar ngut ki khynnah ïalehkai phutbol kiba dang hapoh 16 snem ka rta ki la shah jied hapoh ka thup ki 23 ngut ban mihkhmat ïa ka ri India ha ka SAFF U-16 Championship ka ban long ha Thimphu, Bhutan naduh 1 haduh 10 tarik u Nailur mynta u snem.
Kine ki kynthup ïa u Manbhakupar Malngiang bad u Aiborlang Kharthangmaw, hadien ba u coach ka kynhun ïalehkai ka ri u Ishfaq Ahmed u la pynbna ïa ki kyrteng ki rangïalehkai na ka bynta katei ka lympung ka ban long ha Bhutan.
Te kumta ha kane ka lympung, ka India ka la don ha ka Group-A kaba kynthup lang ïa ka Nepal bad ka Bangladesh.
Katba ka Bhutan, Maldives, bad ka Pakistan ki la don ha ka Group-B.Ar tylli ki kynun ki ban bat ïa ki kyrdan ba hakhlieh kin ïoh rung sha ka semi-final.
Lah ban kdew ba ïa ka prokram kilanmet la pynlong ha Srinagar naduh u Naitung ha kaba ki la don haduh 50 ngut ki khynnah kiba la  shah khot hadien ba la dep ban jied na ki san tylli ki zone kiba kynthup na East, West, North, South bad North-east.
Ïa ka thup kaba khatduh jong ki 23 ngut la jied da u Ahmed hadien shibnai ka jingai jinghikai ha Srinagar.
Ki kyrteng ki 23 ngut ki khynnah ïalehkai na ka bynta ka SAFF U16 Championship 2023:Goalkeeper: Rohit, Aheibam Suraj Singh & Arush Hari.
Defender: Ngariyambam Abhi-jit, Mohammed Kaif, Yaipha-remba Chingakham, Usham Thoun -gamba, Vumlenlal Hangshing, Chingtham Renin Singh & Karish Soram.
Midfielder: Newton Singh, Kangujam Yoihenba Meitei, Levis Zangminlun, Bobby Singh, Abdul Salha, Ngamgouhou Mate, Vishal Yadav, Manbhakupar Malngiang & Md Arbash.
Forward: Ningthoukhongjam Rishi Singh, Ahongshangbam Samson, Lairenjam Bharat & Aiborlang Kharthangmaw.
Ka East Bengal ka la jam sha ka final ha ka Durand Cup 2023 hadien ba ka lah ban pynliem noh ïa ka NorthEast United lyngba ka tie-breaker da 5-3 kol ha ka sngi Ba-ar ha Vivekananda Yuba Bharati Krirangan kaba ha Kolkata.
Ha kane ka jingïakhun semi final kaba nyngkong, baroh ar kynhun ki la ïathep mar 2-2 kol bad haduh kaba kut ka jingïalehkai kim shym la lah ban thep kol biang.
Kawei pat ka jingïakhun semi final kaba ar kan long hapdeng ka FC Goa pyrshah ïa ka Mohun Bagan ha ka sngi Palei.
Ïa ka jingïakhun final yn pynlong ha ka sngi U Blei.
U KL Rahul ha ka sngi Ba-ar u la pyntip ba un duh ïashim bynta ha ki ar tylli ki jingïalehkai Asia Cup na ka daw ka jingmynsaw ha ki bynta jong ka kjat bad kane ka lah ban shimpor ba un wanphai biang sha ka jingïalehkai na ka bynta ka kynhun ïalehkai ka ri.
U coach ka kynhun ïalehkai kriket ka ri u Rahul Dravid u la ong ba ka jingmynsaw ka jong u kam don jingïadei eiei bad ka jingmynsaw ha ki bynta jong ka khohwah kaba la pynlong ïa u ban duh ïalehkai da ki bnai.
Une u rangïalehkai u la don hapoh ka kynhun ïalehkai ka ri na ka bynta katei ka lympung.
“U KL u la long uba biang biang mynta ka taiew, naduh ka rukom ïalehkai, hynrei un duh ïalehkai na ka bynta ar tylli ki jingleit ïalehkai sha Kandy," la ong u Dravid.
U Coach u la bynrp ruh da kaba ong ba u Rahul un hap ban shong ha NCA tad haduh ban da pynbna ïa ka kynhun ha ka 4 tarik u Nailur.
“Ka NCA kan hap ban bishar thuh ïa u na ka bynta kine ki khyndiat sngi ki ban wan katba ngi dangleit bad ka kynhun.
Ngin sa pynbna ïa ka kynhun ha ka 4 tarik u Nailur.
Lada u la lah ban ïalehkai, u lah ban ïadon bynta lang bad ka kynhun na ka bynta ki ar tylli ki jingïalehkai," la bynrap u Dravid.
Ki Myntri Rangbah ka Assam bad Meghalaya ki khlem pat mih shakhmat ban tuklar lem halor ka jingpynibor ki Karbi Lapangap, West Jaiñtia Hills.
Kane ka jingïakynad ka dei kaba la neh la katto katne por bad ym kaba dang shu jia mynta.
Dang ha ka Sngi Saitjaiñ, la ïoh ïa ki pulit Meghalaya kiba la hap ban phet krad namar ka jingshah beh ha ki paid Karbi kiba la pyndonkam da ki maw bad ki jri siat sim.
Ki nong Lapangap ki la kynnoh ba ka sorkar Assam ka la wan buh ïa ka ktem pulit ha ka jaka kaba dang hap hapoh u pud u sam jong ka shnong.
Na ka liang kane ka shnong, ki la kyntu ïa ka sorkar Meghalaya ba kan wan buh da ka Battalion ha kane ka jaka khnang ban ïada ïa ki paidbah jong ka Lapangap khamtam kito kiba donkam ban leit rep leit riang namar ka jingshah pyndik ha ki paid Karbi.
Kumba la pynbna da u Myntri Rangbah ka Meghalaya, u Conrad K Sangma, ka jingïakren ban pynbeit ïa u pud u sam ha ki hynriew tylli kiwei pat ki jaka ba dang sah ba kynthup ïa ka Khanduli-Psiar ka lah ban sdang noh mynta u bnai.
Ha ka bynta kaba ar, ki hynriew tylli ki jaka ba dang sah ka jingïapynbeit pud ki long ka Khanduli & Psiar, Block I & Block II, Borduar, Langpih, Nongwah-Mawtamur & Desh Doomreah.
Ha ki hynriew tylli kiwei pat ki jaka ba kynthup ïa ka Tarabari, Gizang, Hahim, Boklapara, Khanapara-Pillingkata, bad Ratacherra la dep ban ïa pynbeit bad la ïasoi ruh ïa ka soskular ha ka 29 tarik Lber, 2022.
Ha kine ki hynriew tylli ki jaka, ki don 36 tylli ki shnong, bad napdeng kine, 30 tylli ki don ha Meghalaya bad hynriew ki leit sha Assam, katkum ka soskular ba la ïasoi.
Ki Regional Committee ka Meghalaya ki la sdang ban leit ïasyllok sha ki distrik ban pynkhreh na ka bynta ka jingïakren bad ki Regional Committee ka Sorkar Assam ban khlieh da ki Myntri.
Kine ki Regional Committee jong ka Meghalaya ki dei ban leit ïasyllok khnang bad ki nongshong shnong jong baroh ki shnong kiba hap ha ka bynta kaba ar jong ka jingïapynbeit pud.
Ym dei ban ieh wat tang kawei ka shnong ruh namar ka lah ban wanrah ïa ka jingeh hadien habud.
Nalorkata, donkam ban ïasyllok bad ki District Council, It ki Hima, ki Elaka bad ki Dorbar Shnong namar kine kin kham don ïa ki kot ki sla bad ki ‘map’ jong ki jaka.
Kam long ban shu leh kyrkieh tang ban ïoh pynbna sha ka pyrthei ba la dep ban ïapynbeit ïa uta u pud u sam lada kam don ka jingtrei shitom ban pynbeit ha ka rukom kaba dei.
Ha ka wat ka banyngkong, kam shym la don than ka jingïakren kaba sani bad baroh kiba don jingtip halor u pud u sam.
Kane kam dei shuh ban jia ha kane ka wat kaba ar namar kan long kaba mynsaw.
Ngi sngewthuh ba ka bynta kaba ar jong ka jingïakren pynbeit pud kan long kaba jwat namar ki jaka ki kham bun bad la ker tawiar da ki jyrwit-jyrwat.
Hynrei kane kam mut pat ba ka Meghalaya kan shu leit pyndem hakhmat ka Assam.
Lada ym pat lah ban pynbeit wat hadien ki jingïakren, dei ban shu ieh beit shwa kumto kumba ki long ban ïa kaba duh ei ïa ka khyndew ka shyiap.
Na ka liang ka Supreme Court ka dang bishar ïa ka soskular kaba ïadei bad ka jingpynbeit ïa u pud u sam ha ka bynta banyngkong, bad ngin hap ban ap ïa ka rai jong ka.
Lehse, ynda la dep ka jingpynbeit ïa u pud u sam sa ha ki hynriew tylli kiwei pat ki jaka, ki lah ban don ban leit tied ïa ka jingkhang jong ka ïingbishar.
Namarkata, ka sorkar Meghalaya kan hap ban husiar bad phikir bha ha kane ka bynta kaba ar jong ki jingïakren khnang ba kan ym wanrah ïa ka jinglut ksan ïa ka jylla.
Ha kaba ïadei bad ka jinglong jingman ha Lapangap, ka la dei ka por ba ki Myntri Rangbah kin tuklar hi noh da ki rukom bapher-bapher khnang ba ka jingsuk kan wanphai lym kumta ka jingmut ban pynlong ïa ka jingïakren pynbeit ïa u pud u sam ka lah ban ym poi shano-shano.
Ngim dei ban ap haduh ba ki paidbah kin jynjar lada ynda ka um ka la poi ha ryndang.
Katba ka jinglong jingman kam pat klang, dei ban ïa tuklar da ka jingkitkhlieh khnang ba ki jingïakren ki ban wan kin long kiba don jingmut bad ki ban ai jingmyntoi ïa ki nongshong shnong ka thaiñ.
Ym da donkam ban da bud ïa ka rukom jong kiwei kiwei ki deiriti na satlak pyrthei,kum ha ka phareng ban thoh Mr.Ms.Mrs lane Hindi Shri.Smt.
Kum.
Kumta ha ka Khasi lah ban long ryntih da kaba thoh U ïa baroh ki shynrang naduh ki khyllung khynnah, samla haduh ki rangbah bad tymmen, bad ban thoh Ka ia baroh ki kynthei naduh ki khyllung khynnah, samla haduh ki rangbah bad tymmen.
Kane ka rukom ka kham lyngkot bad ka iadei dur ruh ha kaba kren ba khana bad ka dei ka lajong ba khlem pyrthuh bud nangno nangno.
Kumta lada thoh Rgh.
ban thew ia ka kyntien rangbah ka long kumba pyrthuh bud ia ka rukom leh jong kiwei kiwei ha satlak pyrthei.
Ban thoh Bah  bad Kong ka kham khim namar ba ka thew tang ïa kiba lah san la rangbah.
Kiwei kiwei ki sngew kumno ia kata, khamtam ki akhia ha ka thoh ka tar lane ki stad phrang na ki salonsari, lane ka iktiar na ka sorkar ha kane ka liang, yn dang ïa khmih shwa.
Ha kaba pyrkhat bad bishar shimet te ka kham snah bad dei ka lajong ban thoh kumba ju ïa kren khana kumjuh ban jer ban nam U bad Ka shwa ïa ka kyrteng briew.
Nangta kiwei kiwei ki bynta kiba dang dei ban pynryntih kumba dei ha ka thoh ka tar ban long salonsar ka dei kum ba ha ka ktien phareng ïa ki kyrdan Dr.Rev.yn jer yn nam kumno ha ka Khasi khnang ban sngewthuh salonsar.
Wat lada kaba nam Dr.ka dei kaba tip paidbah ïa ki nongsumar pang, hynrei ha ka jylli ki ba la nang la stad ka kynthup ruh ïa ki riewtbit ha ka thoh ka tar kaba dei ïa kiwei kiwei ki phang jingnang jingstad.
Ka kyrdan Rev.te ka dei ba la ia tip paidbah ba ka dei ia ki riewtbit ha ki kam riewblei kiba la khajoh ïa kata ka kyrdan lyngba kaba pule bad shah hikai ha ki salonsari niam bad riewblei.
Ha ka tairai (context) jong ka ktien Khasi, ka kyrdan Dr ka lah ban neh kumjuh, hynrei Rev lah ban pynshongnia katkum ka jinglong jingman ha ka imlang sahlang.
Ha ka balang Katholik, la tip ba ki jer Fr.kaba ryngkat hi bad kaba jer Rev hynrei ha ka balang ki thew hi ïa ki lyngdoh bad ki ju khot ruh lyngdoh sohblei bad don ki khep ba ju thoh phadar.
Lada khmih ïa kiwei kiwei ki balang Khristan kaba tip paidbah hi ka dei kaba ki jer Pastor bad ym ju don ka jingbatai ba kyrpang ha ka ktien Khasi tynrai.
Kumta lada dei ban buh ryntih ha ka jingthoh khnang ba kan long salonsar ïa baroh ki balang ne ki niam kynthup ïa ka niam tynrai Khasi, lah ban shna thymmai na ka ktien Lyngdoh lane Sohblei, namar ba kine ki kyntien ki kit jingmut salonsar ia ki riewniam riewblei ba ha ka kyrdan ba ha khlieh katkum ba la thung da ki shlem riewniam shklem riewblei.
Kumta la sngewthuh ba ka ktien Lyngdoh ne Sohblei kaba long salonsar lah ban thoh kyllum na ka bynta baroh ki balang bad ki niam kynthup ïa ki niam Hindu, Muslim Buddhist bad kiwei kiwei.
Ki riewblei ne riewniam kiba don ka iktiar ban lehniam ha ka balang Katholik, kiwei kiwei ki balang Khristan, ki niam Hindu,Muslim Buddhist bad kiwei kiwei ki niam ki dei hi salonsar ki Lyngdoh bad ki Sohblei, lada shim salonsar kum ha ka niam tynrai Khasi ruh.
Kumba ka paw ba tang ka balang Katholik kaba ñiew ïa ki riewniam riewblei kum ki Lyngdoh bad Sohblei ha ka ktien Khasi, hynrei kiwei kiwei ki balang Khristan ki khot Pastor, khlem kano kano ka ktien Khasi kaba ïa ryngkat bad la pdiang salonsar kumta.
Nalor kata, ha ka balang Katholik ïa ki lyngdoh rangbah ba kham ha khlieh ba thoh bad nam ha ka ktien phareng Bishop bad Arch-bishop, la jer da ki Lyngdohsad.
Ka ktien phareng ‘Priest’ ka ba thew ïa ki lyngdoh sohblei ne ki kynja riewniam riewblei ka dei kaba la pdiang ban kylla ïa ka jingmut sha kiwei kiwei ki niam Hindu, Muslim, Buddhist kynthup ruh ka balang Katholik bad niam Khasi tynrai, hynrei kiwei kiwei ki balang Khristan ym pat lap koit ba kin ñiew kumta.
Kumta donkam da ka ktien kaba long salonsar ban ryntih bad kaba lah ban pdiang da baroh bad khlem artatien ba ka ktien Riewblei bad Riewniam ka lah ban long ka ktien kaba lah ban pdiang salonsar khlem khohñioh da kino kino ki balang ne ki niam.
Na kata ka daw lah ban tyrwa ka ktien lyngkut na ka kyntien Riewblei ne Riewniam ka ban lah ban thew ïa ka kyrdan ba kyrpang ha ka imlang sahlang ba lah ban sngewthuh paidbah.
Kumta lah ban tyrwa jingmut ba Riewblei lah ban thoh lyngkut Rb.
bad Riewniam lah ban thoh lyngkut Rm.
ne Rn.
katba lah ban ia pdiang lang da baroh.
Ha kajuh ka rukom lada sngew donkam ïa ki Riewstad ha ka thoh ka tar, kynthup ruh ïa ki nongsumar pang ba ju thoh Dr.lah ban thoh noh Rd.
ka ban thew ïa ki Riewstad.
Kum ka nuksa ka sngew snah ban thoh Rb.
Sylvanus Sngi Lyngdoh lane Rb.
Wellborn Manners lane Rb.
J.J.M Nichols Roy bad kumta ter ter.
Ha ka juh ka rukom lah ban thoh Rd.
Barrister Pakem, Rd.
Hamlet B Ngapkynta, Rd.
John L Sailo Ryntathiang bad kumta ter ter.
Hynrei kine baroh ki jingtyrwa ki lah ban urlong tang lada ka iktiar na ka sorkar bad na ki shlem jong ka thoh ka tar ki lah ban pdiang bad pynskhem ban long ryntih bad ha la ka ktien lajong.
Lymda kumta ki kynrum kynram ki lah ban mih hadien habud, lada ym phikir lypa.
Ha kane ka jingjia, la ong ba ki pulit jong ka United States ki la shem ia kawei ka briew ba la ithuh kum ka Danicka Bergeson, 33 snem ka rta, napoh ka jaka sah jongka ha Hopkins ha une u bnai ba la lah, tang hadien kumba 11 sngi ba la pyllait ia u samla jongka na patok.
Utei u briew uba ka don jingiadei ha ki por ba la leit, u dei uba ju leh donbor bad pyni bor ia ka.
Katkum ka ejahar ba la ioh jing ujor ha ka Sngi Balang jong ka taiew ba la leit, la ong ba u trai jong katei ka ïingmala ba katei ka briew ka sah wai, ha katei ka por u ïohsngew ia ka sur jong katei ka samla ba ka hylla, ka lynñiar bad ka don ruh ka sur kaba long kumba shah tied ne shah sangah ha ka kynroh iing.
Ha katei ka ejahar, ki pulit ki la jer kyrteng ia u samla jong katei ka briew- u Mathew Scott Brenneman, uba long u suba don kti ha katei ka jingpyniap ia ka namar dei tang ma u hi uba lah ban leit rung bad leit leh trai hapoh ka jaka sah jongka.
Ki pulit ki iathuh ba ha katei ka jingleit poi jongki ha katei ka iingsah jongka, ki lap ia ka met jong ka Bergeson napoh jong kawei ka nep kaba la kyllaiñ bad sop bha ia ka.
Kumjuh ruh la shem ia utei u samla jongka uba la don 39 snem ka rta bad la lap ia u ha ka kamra sum jong ka.
Hadien ka jingiap jong ka Bergeson, u kpa jongka, u David Bergeson u la iathuh ba ka Danicka Bergeson ka long ka briew kaba iaid beit bad im hok bad kam ju don kano- kano ka jingiakajia badno- badno ruh ha ki por ba la leit ha ka jingim jongka namar kam dei ka briew kaba kwah ban pynmih daw sniew ne ban iashun badno- badno ruh.
La ong ba utei u briew u la shoh bad pynmynsaw ruh ia ka Bergeson ha u Iaiong ha ka por ba u iakajia badka ha kitei ki por.
Katkum ba la iathuh da ka ïingbishar na Hennepin County, u Brenneman hadien ba u la lait na ka jingshah bat hadien katei ka jingktah kti jong u ia ka, u la leit shoh bad pynmynsaw biang ia ka pat sa ha u bnai Jymmang.
Kumta, ha katei ka sien ba khatduh, la ong ba utei u briew u la ksih syndon ia ka kumba 1 minit shiteng eiei, da ka jingthmu ban shim noh syndon ia ka jingim jongka.
Haba iadei bad kane, ki pulit ki la bat bad kem noh ia u bad la pynngat ruh ia u hapoh ki kyndon pynkheiñ aiñ jong ka jingthombor bad ka jingpyniap briew namar kitei ki kam thombor kiba u la leh pyrshah ia katei ka samla.
Ka kynhun National Investigation Agency (NIA) ha ka sngi Palei ka la pynlong ïa ka jingleit khynra sha ki 11 tylli ki jaka kiba don ha ka them Kashmir ha kaba ïadei bad ka jingïatreilang bad ka kynhun lehnoh Jamaat-e-Islami, bad ka jingdonkti ha ka jingbei tyngka ban pynjur ïa ki kam pyntriem.
Kumba la ïathuh bniah, la ong ba ki jingleit khynra ba la pynlong da ka kynhun NIA ki dei kiba la pynlong ha Budgam, Baramulla, Kupwara bad Pulwama.
Ha ka sngi Balang, ka kynhun NIA ka la kurup noh ïa ki jingdon jingem jong ki lai ngut ki briew halor ka jingshah kynnoh jong ki ba ki la donkti ban leh ïa ki kam ba ïadei bad ki lehnoh ha Kashmir, la ïathuh ki heh jong ka kynhun.
Ka kynhun tohkit ka la shim ïa ki sienjam ban ïakhun tyngeh pyrshah ïa ki kynhun lehnoh, ïa ki kynhun ba la ïatreilang bad ki, ki nongïarap bad ki nongkyrshan jong ki lehnoh da kaba pynlong ïa ki jingleit khynra ïa ki jingdon jingem ba la suba don jingïadei bad ki lehnoh bad kumjuh sha ki briew kiba la shah suba donkti bad ki lehnoh sha kylleng ki jaka kiba don ha Kashmir, ki la ong.
Ka kynhun NIA ka la kurup noh ïa ki jingdon jingem ki bym lah ban pynkhih jong ki lai ngut kiba la shah kynnoh ha ki ar tylli ki jingjia jong ka jingdon bynta jong ki ban leh ïa ki kam pyntriem bad ki dkhot jong ki kynhun lehnoh kum ka kynhun Hizbul Mujahideen (HM) bad Jaish-e-Mohammad (JeM), napdeng kiwei pat.
Ha ka jingjia kaba nyngkong, ïa  ki jingdon jingem ki bym lah ban pynkhih jong ki arngut kiba la shah kynnoh, kiba kynthup ïa u Doulat Ali Mugal bad u Ishaq Pala la kurup noh ha Herman kaba don ha Shopian distrik hapoh ka jingtreikam jong ka UA(P)A Act, la ong ka kynhun NIA.Katba u Pala, uba la shah set patok ha Central Jail kaba ha Agra, u die u lehnoh jong ka kynhun HM/Al-Badr, u Mugal u la long u nongïarap jong ki lehnoh HM bad mynta u dang shah pyllait jamin, la ïathuh ka kynhun tohkit.
Ha ka sngi Balang, u Director General of Police (DGP) jong ka Jammu & Kashmir u Dilbag Singh ha ka jingïakren bad ki nongthoh khubor u la ong ba kine ki kynhun ki la don bynta ban leh ïa ki kam pyntriem ba la jia ha ki ar tylli ki distrik kiba don ha ki bynta khappud kiba kynthup ha Rajouri bad Poonch ha kaba shen kin sa shah pynduh pyndam noh.
U la ong ba ka jingthmu kaba thymmai mynta ka long ban leh ei ei ha Doda, Kishtwar bad Ramban distrik khnang ban lah ban pynkhlaiñ ïa ki bor pahara bad ban buh jingshngaiñ ha ka thaiñ.
Ki arngut ki lehnoh kiba la thombor ïa ki shipai ha Poonch bad Rajouri distrik ha ka 20 tarik, Ïaïong bad ka 5 tarik,  Jymmang ki la shim ïa ka jingim jong ki san ngut ki shipai.
“Ka long kaba eh ban batai halor kane ba la ka dei na ka jingwan rungtuh jong ki lehnoh bar ri kaba dang shen ne kaba la kham mynshwa.
Hynrei ki kynhun lehnoh kiba na Pakistan ki ju wan rung tuh sha ki bynta jong kane ka ri ha ryngkat ki tiar siat bad ki tiar pynbthei halor kajingthmu ban hiar thma pyrshah ïa ka ri.
Khnang ban lah ban pynïap hadien ba la ithuh ïa ki, ki shipai bad ki pulit ki la ïatreilang,"  la ong u DGP.“Ha kiba bun ki jaka, ki la ithuh bad kine ki la shah pynïap.
Ki kynhun kiba dang sah kiba dang bteng ban leh ïa ki kam thombor shen kin sa sha pynduh pyndam", la ong u Singh ha ka jingïakren bad ki nongthoh khubor, ha Jammu.
Ha kane ka kynti, la ong ba ka Iraq ka la sdien phasi ia 3 ngut kiba don kti ha ka kam pynbthei bom ha u snem 2016, kaba la shim ia ka jingim jong palat 320 ngut ki briew hapoh Baghdad.
Ia katei ka kam pyntriem la   shim jingkit khlieh da ka kynhun lehnoh ISIS.Katei ka jingjia bthei bom ka long kaba shyrkhei tam ba ka ri ka la ioh mad hadien jong ka jingbthei bom kaba jur ha ka 11 tarik u Nailur jong u snem 2001 kaba la jia hapoh United States.
Ha ka 3 tarik u Naitung jong u snem 2016, la ong ba 323 ngut ki briew ki la duh noh ia la ka jingim ha ka jingleit pynbthei bom jong ki dkhot ka kynhun lehnoh ISIS hapoh ka thaiñ Karrada jong ka Baghdad, katba ki paidbah ki dang iabeh ban leit sha ka jingleh niam ‘Eid al-Fitr’ kaba long ka jingpynkut ia ka jingleh niam ki Muslim ha utei u bnai jong ka Ramadan.
U Myntri Rangbahduh ka Iraq, u Shia al-Sudani, haba ai jingkren sha ki lad pathai khubor bad sha ki bahaiing- hasem jong kitei kiba khlad baroh, u la pynbna ba ka ïingbishar ha kane ka kynti ka la shim ia ka rai ban ai da ka jing pynshitom kaba khraw ia kitei kiba don kti ha katei ka kam thombor ha katei ka jingjia ha u snem 2016 bad ka jingsdien phasi ia kitei ki 3 ngut ha katei ka sngi ka long ka dak jong ka hok ba la pynïoh naka bynta jong kito kiba khlad baroh ha utei u snem.
Katei ka jingbthei bom ha utei u snem, ka long ka jingjia kaba shyrkhei tam ba ka Iraq ka la ioh mad ha katei ka por.
Nga ju puson ïa kita ki ktien’tylli ngin ïeng saphred ngin kyllon.
’Haba ngi shong syaid ding sawdong ka dpei ngi peit ïa ki lai tylli ki maw byrsiew kiba don hangta ha kaba ka Kmie jong ka ïing ka buh ïa u khiewja ban shetja bad ka buh ïa u khiew jyntah ban shet jhur, ban ioh ïa ka jaka bad ïa ka jyntah ban bam da ka jingieit bad ka jingïalong kawei jong ka ïing.
Kine ki lai tylli ki mawbyrsiew ki ai jinghikai ia ngi ïa ka jingïalong shi tylli ban ioh ïa ka jingbam.
Kumta nga kwah ban ia phylliew jingmut lem ïa phi ki para ri, ki para doh para snam jong ka Bri u Hynñiewtrep hynriew skum, ban phai sha ki lai tylli ki phang ban ïalong kawei, namar kumba ngi iohi mynta ka jait barit jongngi ka long ha ka jingma ban ïapait bad ban kyllon.
I.KA RYMPEI ïING KABA ïALONG SHITYLLI : Ka ïing ka long kum ka tyllong um ba bang bad ba thiang ba ngin dih man ka sngi ban jah sliang, te hynrei ong lada ka tyllong um ka don ruh ka um ba kthang kan long kumno ïa ki nongdih ? Ka long kumjuh lada u kpa bad ka kmie jong ka ïing ki ïatylli ki ai ïa ka um ba bang, ki khun kin dih bad kin jah sliang bad kin kmen man ka sngi, te kan long kumno  lada ka tyllong um kan long kaba kthang kan long kumno ïa ki nongdih ? U kpa bad ka kmie, ki dei ban ïalong shitylli, kiba ïa dei jingmut, kiba ïa dei na ka juh ka jaidbynriew, bad kumta ba kan nym don ka jingïapait ïa pra ha kata ka iing.
Ka jingïapher jaidbynriew, ka jingïapher ka kolshor, ka dustur, ka ktien bad kiwei to tip ba kan wan rah ka jingkthang bad ka jingbym ïadei jingmut ha kata ka ïing.
Ka iing kaba suk bad kaba kmen kan long kumba ong u John Howard uba la ïaid kylleng ka pyrthei hynrei u kynmaw ïeit ïa la ka iing u la thaw ïa ka jingrwai kaba ong : “Iing, ïing, ïing, ym don kat ka iing, ym don kat ka ïing.
" U John Rice uba la thoh ïa ka kot ‘KA IING’ (Home) pat u ong ba ka ïing ka long ‘KA BNENG,’ Kata haba don ka jing-ïatylli bad ka jingsuk.
Kumta kiar lai lum lai wah na kaba ïashongkha khleh bad kiwei ki jaidbynriew.
II.KA IMLANG – SAHLANG RUH KA DEI BAN LONG SHITYLLI :Kane ka bynta  ka long kaba ïar, namar ka kynthup ïa ki briew kiba stad, ïa ki briew kiba dang bieit lah ban ong.
ïa ki briew kiba riewspah bad kiba duk, ïa kiba don burom, ïa kiba la roi ha ki  bynta baroh bad ia kiba dang sah dien ha kiei kiei.
Ka mut ruh ia ki briew kiba shong ha sor bad ha nongkyndong, ki lah ban long kiba ïapher khyndiat khyndiat ha ka liang ka kolshor (culture) bad ka dustur (custom).
Haba ka jaka ka la ïar lah ruh ban don ka jingïaher ha ki niam,ka rukom im ka rukom riam, tang ba donkam ka jingïalong shi tylli lah ban the song da kine ki bynta harum :-(1)Ka Nam Khasi lane ki nong Meghalaya :Tang shu mih shabar ka jylla dei ban ïathuh beit ba ngi dei ki Khasi na Meghalaya lane na Shillong bad ka ktien kiba nang Hindi.
Kin kren da ka ktien Hindi lane da ka ktien Phareng.
Kane ka pyni ba ngi the song shi tylli kum ka jaidbynriew, ym dei ban ong ïalade ba ngi long u Bhoi ne u Pnar.
Ngi dei bansngewthuh ïa kane (Khynriam, u Pnar, u Bhoi, u War ngi dei ki jait Khasi ba ïar).
(2)Ka ktien Khasi (khasi language) :Haba ngi mih shabar na ka District (civil) lane na la ka area ngi dei ban kren beit da ka ktien Khasi (ktien Sohra) ïa ki para Khasi, ym dei ban kren da ka ktien Shnong kaba ngi ong ha ka Phareng(Mother’s tongue).
Ym  dei ban lehraiñ ban kren lane ban ïathuh khana da ka ktien Khasi.
Kane kan pynshisha ba ngi dei ki Khasi bad ba ngi niewkor ïa ka ktien la jong ka ktien Khasi.
Ka jingbym ñiewkor ïa ka ktien Khasi ka lah ban long kawei ka daw bangin ioh slem  ban ithuh da ka Sorkar ka ktien Khasi.
(3)Ka jingpule bad jingthoh ha ka ktien Khasi (Khasi Literature) Ka long kaba itynnad ba naduh ba uta u Saheb Thomas Jones I uba la shem ïa ki dak thoh (Alphabet) ha ka ktien Khasi da kaba bud kham bun ïa ki dak Roman, da kaba ki kpa tymmen jong ngi ki Khasi kiba kren ïa ka ktien Khasi ba tynrai (Ktien Sohra) kiba la hikai ïa utei u Saheb, la mih ki kot skul bad ki kot niam ban pule bad ban thoh, bad ïa ka rukom spel dak la nang kham pynbha da kiwei hadien khamtam da u Dr.John Roberts, uba la thoh ïa ki kot skul ba la khot ki Khasi Reader, ka jingpule bad ka jingthoh ïa ka ktien Khasi ka la ïaid shaphrang mynta la 177 snem (1841 haduh 2018).
Ka long kaba dei ïa ngi ki longdien ban bud thik ha ka ba thoh, ha kaba shon (Print) kumba la maitphang ban pynneh ïa ka jingialong shitylli jong ngi ki Khasi.
Ngi sngewnguh ïa kito kiba la bud thik ïa kane kum u Myllung Soso Tham ha ki Poetry, bad u Radhon Singh Berry ha ki jingsneng tymmen bad da ki spah kiba la thoh kot da kaba thoh beit (Prose) ïa ka ktien Khasi.
Kane ka la teh song ïa ngi ki Khasi.
Kumta ‘Ka jing-ïatylli ka long ka bor.
’(4)Ka shongkha shongman, ka jinghiar pateng bad ioh pateng khasi.
Kane ka long ka Nam bad ka burom ïa ki Khasi, da kaba pynhiar synjat bad ïashongkha para Khasi, ki bym dei shikur, ym dei shi kur, namar ka long kaba sang, haduh kata katta ong u Dr, Homiwell Lyngdoh.
Ka long ka burom ruh ïa u Khasi namar ka jinghiar pateng bad jingioh pateng ka dei na ka liang ka kynthei.
Dei ban kiar lailum lai wah ban ïashong kha khleh, kata bad ki bym dei ki Khasi nylla, namar ka ktah jur ïa ka dustur bad ïa ka jinghiar pateng bad jingioh pateng Khasi, ka pyntroiñ ruh ïa ka jaid bynriew Khasi.
Kan wanrah ruh ïa ka jingïapait ïa pra ha ki longïing bad ha ka jaidbynriew baroh kawei,Ka shongkha shongman para khasi ka tehsong ïa ka jaidbynriew khasi.
(III) Ka Saiñ hima sima ka tehsong ïa ka jaid bynriew :Ka Ri Khasi bad Jaintia ka long ka ri ki laiphew syiem bad khadar doloi.
Kane kam tam lane duna naduh hyndai naduh mynta.
Kine ki don la ka Riti kaba neh bha.
Mynta ki don da ka Khasi bad ka Jaintia Autonomous District Councils kiba kup ïa ki bad kiba kham pynbha ïa ki Riti bad ki dustur jong ki naduh ka jingsynshar jong u Rangbah ne Sardar shnong haduh ki hima jong ki doloi bad ki Syiem bad kiwei kiwei, la ka la don ka jingkylla katto katne ha ka jingsynshar u Phareng bad u Dkhar.
Ngi lah ban iohi ïa ki dak jong ka jingïalong kawei jong u Hynñiewtrep hynñiewskum ha ka bor ba la wan bad ka jingryntih jong ki ha kaba thung ia ki mawbynna, maw shynrang mawkynthei ha ki kylleng ka Ri Khasi bad Jaintia.
Te ban nang pynkhlaiñ shuh shuh ïa kane, ka jingïalong shitylli jong ngi nga shu ai jingmut jingmut kumne :-(1)Ba ka sorkar kmie bad ka Sorkar jylla kin ïarap kham bun ka tyngka peisa ïa ki District Council ba kin ioh bor, ban nym pynduna ïa ka bthah tyngka peisa kaba long ka hok jong kiba ki dei ban ioh.
(2)Ban pyneh kumjuh ïa u pud u sam ka ri Khasi Jaintia kumba ki long, ba kiwei kin nym kyntur.
(3)Ban nym ai lad ïa ki bar ri ban pyntroiñ ïa ka jaid bynriew da ka shongkha shongman, da ka kam khaiïpateng, da kaba die khyndew.
(4)Ban pynneh ne kham pynbha ïa ki aiñ ki kanun, ki Riti ki dustur bad ka kolshor jong ka jaidbynriew khasi.
(5)Ba ki nongsynshar bad ki nongmihkhmat paidbah kin ïa trei lem bad u paidbah da ka jingïashaniah bad jingleh hok bad jingpynroi ïa ki nongshong shnong bad jong ka Ri.
(6)Ban rat dyngkhong ïa ki jingmlien basniew kum kaba die bad dih kyiad dih drok, ki kam awria, ka jingtuh jinglute, ka ïashoh ïa dat bad ka jingïaum snam.
Ban kiar khamtam na ki jingpang sniew bym lah ban pynkloi.
(7)Ban trei hok ïa la ki kam, ban nym long kiba jaipdeh.
Ban long kiba stad ban tei ïa la ka ri bad ïa ka jaidbynriew ym ki nongpynjot.
Ai ka jingsuk bad ka jingialong shi tylli kan khlaiñ, bad ki nongshun kin her ïap bad kin kyllon.
Uwei na ki professor jong ka skulbah Jawaharlal Nehru University (JNU), New Delhi ha ki khyndiat sngi kiba la dep u la kynthoh ba dei ki kynhun khaïi drok kiba trei kam ha ka jylla Manipur kiba la don bynta ban wanrah ïa ki jingïakajia bad jingïaumsnam ba jur ha ka jylla Manipur kiba la jia ha ki khyndiat sngi kiba la leit noh.
Na ka liang u Professor Bhagat Oinam u la kynnoh ba ki jingïakajia bad jingïaumsnam kiba la jia ha ka jylla Manipur naduh ka 3 tarik mynta u bnai ka dei ka kam kaba la beaiñ kaba la pynkhreh janai da kitei ki kynhun khaïi droks.
Ïa katei, u Professor Oinam u la pyntip ha ka jingïalang bad ki lad pathai khubor ha New Delhi ïa kaba la pynlong da ka People’s Alliance for Peace and Progress Manipur bad ka Delhi Manipuri Society.
Ha katei ka jingïalang, na ka liang u Prof.Oinam u la ong ba ka sorkar BJP ha ka jylla Manipur ha ki bnai kiba la dep ka la shim da ki sienjam kiba tyngeh ban ïakhun pyrshah ïa ki kynhun khaïi drok kiba trei kam ha ka jylla.
U la ong ba dei na katei ka daw ba ki kynhun khaïi drok ki la don bynta ban wanrah ïa kitei ki jingïakajia bad jingïaumsnam ha ka jylla.
Ha ka jingïalang u la ong shuh shuh ba ki paid Kuki ki tieng har har lada ka sorkar kan ai ïa ka kyrdan Schedule Tribe ïa ki paid Meitei, namar kan ktah ïa ka lad ïoh kam ïoh jam jong ki.
U la kynnoh ba katei ka dei sa kawei ka daw kaba la wanrah ïa ki jingïakajia ha ka jylla.
U Prof.Oinam u la kynnoh shuh shuh ba ki don bun ki paid Kuki kiba shong ba sah ha Manipur hynrei kiba dei trai pat na ka ri Myanmar, kiba la ïoh ïa ki kam ki jam ha ki tnat sorkar bapher bapher jong ka Sorkar Pdeng.
Halor ki jingïakajia bad jingïaumsnam kiba la jia ha ka jylla Manipur, dang ha ki khyndiat sngi kiba la leit noh na ka liang u Myntri Rangbah jong ka jylla – N Biren Singh u la pyntip ba ki la don haduh 60 ngut ki briew kiba la khlad bad 231 ngut kiwei pat kiba la ïoh ïa ki jingmynsaw.
U la pyntip shuh shuh ba ki la don palat 1,700 tylli ki ïing briew ha kylleng ki jylla kiba la shah wiang ding bad shah pynjulor naduh ka 3 tarik mynta u bnai.
Na ka liang u Myntri Rangbah u la pyntip shuh shuh ba ka sorkar jylla kan thaw da ka kynhun kaba kyrpang ka ban tohkit halor katei ka jingjia kaba la ktah jur ïa ka shong suk shong saiñ, ka trei ka ktah jong ki nongshong shnong ka jylla.
Ki la don kumba san ngut ki briew kiba la shahkem ha ki pulit jong ka Punjab hadien ba ka la don ka jingbthei bom ha Golden Temple kaba ha Amritsar ha ka step jong ka sngi Palei.
Ka la don ka jingbthei jong u bom Low-Intensity kaba la jia ha ka por 1 baje mynstep jong katei ka sngi Palei hajan Heritage Street kaba don ha Amritsar.
Kane ka dei ka jingjia kaba la jia ha ka sien kaba lai ha ki san sngi.
“Ka jingjia jong ka jingbthei u bom Low-Intensity ka dei kaba la lap ïa ka jingshisha," la ong u Director General jong ki pulit ka Punjab.
Ka jingjia jong ka jingbthei bom kaba nyngkong ka la jia ha ka 6 tarik, Jymmang bad kaba ar ka la jia ha ka lah sngi U Blei ka 8 tarik, Jymmang.
Ka jaka ba la jia ka jingbthei bom ha kane ka sien kaba mynta, ka la jia ha ka jaka kaba jngai kumba 2 km na Heritage Street hajan Golden Temple, kaba dei ka jaka jngohkai kaba paw ha ka nongbah.
Ka kynhun National Investigation Agency (NIA) bad ki pulit jong ka Punjab ki la lum ïa ki sabut na katei ka jaka ba la jia ka jingbthei bom.
Ka kynhun Special Investigation Team (SIT) kan sa tohkit bniah halor ka jingjia bad kan sa pyrshang ban wad ïa ki daw tynrai halor kane ka jingshah pynbthei bom, la ïathuh ki pulit.
Katkum ka kaiphot ba la ïohlum hashwa, la ong ba ym shym don kino kino ki jait tiar pynbthei bom ban lap ba la pyndonkam ha kane ka jingpynbthei, la ïathuh ka tyllong khubor, ha kaba la ong ba ïa ki tiar pynbthei bom ha ki ar tylli ki jaka ha Heritage Street ha Amritsar la song ha ki tyndong ba ju thep ïa ki jingdih pynkhlaiñ.
Uwei u briew u la mynsaw ha ka por ba la jia ka jingbthei bom ha ka lah sngi U Blei.
Ym shym lap ba don ki tiar pynbthei bom, bad ki pulit ki la ong ba kumba la khmih bniah ka la paw ba ïa u bom la buh ha ki jingbuh jingdih.
Ki pulit ki la ïathuh shuh shuh ba ïa ki bom pynbthei la pyndonkam beit beit mar ïadep shna hynrei ki bym don ïa ki tiar kiba nep.
Ki la don ruh ki jingjulor ha kaba katto katne tylli ki ïit jong ki katto katne tylli ki ïing kiba la pait ha ka sngi ba la jia ka jingbhtei bom ha ka 6 tarik, Jymmang.
Ki pulit ka Assam ha ka 10 tarik mynta u bnai ki la leit ban kem noh ïa uwei u rangbah na ka thaiñ Gohpur, Sonitpur District ïa uba la suba jur ba dei ma u uba la donkti ban pynïap ïa la ka jong ka lok.
U rangbah u ba la shah kem ha katei ka sngi u dei u ba la tip kyrteng kum u Kushal Saikia.
Ka longkmie kaba la shah pyn-ïap ka dei kaba la tip kyrteng kum ka Urmila Saikia.
Kat kum ki jingïoh lum khubor la ïathuh ba dei ki bahaïing hasem jong katei ka longkmie kiba la leit ban ujor da ka FIR bad kynnoh ruh ba dei u Kushal u ba la donkti ban pynïap ïa ka Urmila.
Hadien ka jingïoh ïa ka jingujor, na ka liang ki bor pulit ki la pyrung da ka mokotduma na ka bynta ban pynlong ïa ki jingtohkit kiba donkam.
Kat kum ki jingïoh lum jingtip la ïathuh ba hadien ka jingshah kem jong u  Kushal Saikia, ïa la leit ban rah tian bishar hakhmat ka ïing kashari da ki bor pulit ka thaiñ Hawajan bad na ka liang ka ïing kashari ka la pynmih ïa ka rai ban u dei ban ngat hapoh ka ‘police custody’ na ka bynta 3 sngi na ka bynta ban pynlong ïa ki jingtohkit kiba janai.
Katkum ki jingïoh lum khubor la ïoh jingtip ba ka Urmila ka la khlad noh hadien ka jingshah tied da u tyrnem na ki bynta jong ka khlieh.
Ki bahaïing hasem jong katei ka longkmie ki la pynlong ruh da ka jingïakhih bad dawa ba dei ban pynlong da ka jingtohkit kaba bniah bad kumjuh ruh ban ai da ka jingpynshitom kaba tyngeh pyrshah ïa utei u runar u ba la donkti ban pynïap ïa ka bahaïing jong ki.
Ka saw ka sian ha ka jylla ka long ka ba la par sangem suki jai na shapoh sla ka ramew ban khynra bad khyllied khongpong ia ka imlang sahlang lada ki paidbah kim kyndit bynriew noh shen mynta ka sngi hi.
Ka la dier lypa ka por wat ha ka khep ba dang pruid dak ia ka lynti ka ba la shah pynap shrip da ki shreng shiah ba thar bad ki sohpailen ba btuit ba lada tang shu bakla tiak la shah dung ha ki speh ba nep shluit lane lah ban syntuid syndon sha liewlep.
Kumta ka jingthmu ka long ban poi sha  ka thong ban khie-im pat na ka ba la lngaid ha ki hamsaia jong ka mutdur bad ka tynneng; khnang ban lait ksuid na ka shrip ka ban dang iai syrtok lynter.
Ym don por shuh ban dang thiah thai, ka sur paidbah salonsar ka kyrsiew, hynrei dang lyngngai.
Kumta ka sur ba maian na ki latlat ba kie kyrkieh da ka mynsiem shitrhem ban pynkhie-im pat ia ka jaitbynriew ka lah ban phyllung tang lada kynteit tyngeh ia ki paradoh parasnam ba kin phngaiñ ka pyrkhat bad shida ka dohnud da ka ba kylli ha la dohnud lajong ia la ka mynsiem sngewlem na ka bynta ka imlang sahlang, ka pateng longdien jong ki khun ki pyrsa ha ka lawei.
Mynsanphew snem mynshwa ka jaitbynriew Khasi ka la lait na ki shangkhawiah jong ki paidbynriew Assamese tang na ka daw ba ki thmu ban thombor bad pyntian jubor da la ka ktien Assamese lajong ha ka imlang sahlang ha satlak ka jylla Assam.
Mynta pat ka sorkar Assam ka la nang iai tynruh ia ki jylla Rilum ha kylleng ka thaiñ ban kam trai bad knieh jubor ia ka khyndew jong ki paidbynriew ha ki sawdong pud jong ka thaiñ Khasi Jaintia.
La thngad ka sorkar Assam ba ka la shah takraiñ tyngeh lyngba ki por ha ki paidbah bad ka sorkar jylla Nagaland bad Mizoram; hynrei ki paidbah ka thaiñ Khasi bad Jaintia ki la shah iuhroit namar ba ka sorkar jylla kam shlan ban aireng ia ka sorkar Assam kumba long ha Nagaland bad Mizoram.
Nalor kata  tang shu dep ka aïom jied-lamkhmat sha dorbar thawaiñ jylla Meghalaya ka sorkar Assam ka la pynpaw ban sher dara ha jylla Meghalaya na ka bynta ban pyntian jubor sa da ka aiñ NRC (National Registration of Citizens) ka ba lah ban parpaiñ sha ka aiñ CAA (Citizenship Amendment Bill) bad ban khang kdong syndon ia ki ritpaid bad ki riewlum da ka aiñ UCC (Uniform Civil Code).
Ym tang katta, ka seng saiñpyrthei ha satlak ka Ri India ka ba kam tynrai na jylla rilum lajong ka tehlok sop sop pat bad ka seng saiñpyrthei na dewbah India ka ba thmu thombor ia ki ritpaid bad ki paid Khristan.
Hangta ki ia sylla ban shet kylla bad lute naphang lin ia ka spah ka meimariang ha jylla bad ban knieh plaiñ ia ki hok jong ki paidbah lyng-ba ki kam ban kyntiew ia ka khaii pateng, ka thoh ka tar, ka pule dangle, bad wat na ka koit ka khiah ka ba la ioh kabu na ka ba la wan lynsher ka khlam Covid-19.
Mano ba dei ban kitkhlieh ia kata baroh ka ba ki paidbah ha jylla ki tip bha, hynrei dang byllai ki ba leit shad shongshit ban kyrshan ia kita ki seng saiñ pyrthei ki ba la iuhroit ia ki hok bad set syngit ia ka jingangnud jong ki paidbah.
Ym dei ruh ban klet ba ki don ki seng saiñpyrthei thymmai ki ba khroh mynta, bad ki ba la ialam da ki briew kiba la budnam lypa ha ka por ba ki dang don ha ka bor ha ki snem ki ba la leit ha ka sorkar jylla.
Ka ba kham shynna ka long ba la kylla langkñia ki samla Khasi ha ki kti jong kita ki yiarmangkalai ba thombor ia ki paidbah bad ia ki sengbhalang mynshwa bad mynta ki tyrwa tynneng ki mariohei (freebies) tang ban ioh ka iktiar synshar.
Kita ki juh ki nongialam kiba la knieh jubor iaki kamroilang sorkar ban kyntiew ia ka thaiñ jaiñ tynrai kiba dei ka bhah ha ka thaiñ Bhoi ban rong noh bak sha Garo Hills.
Kita ki juh ki nongialam kiba ther tyngka sha ki korkhana shna durim Bollywood na Mumbai ban khñiot beiñ bad knieh ia ka hok jong ki samla ba donsap jong ka jylla.
Kita ki juh ki nongialam ki ba wer ia ki salonsari na shabar jylla kiba la thok la shukor ia ki samla pule na jylla bad kumta ter ter; hynrei u nongialam ba ha khliehduh u la kam ba leit shah khap shñiuh ha u thlen ba par ltem na rud duriaw Bay of Bengal ban wan rithlen kylla ha jylla lajong.
Katta ruh ki paidbah Khasi Jaintia ki dang shongshit khlehbieit ban kyrshan ia kum kita ki seng.
Haba phai sha ki seng riewlum ruh ki dei kiba la pynjem rngiew ia la ki paidbynriew ban jied myntri rangbah na shiliang pud, bad kyshan borbah ia ka sorkar jylla, wat ha ba ki don ka bor ka iktiar ban pynksan ia la ki paradoh parasnam ban ialam ia la ka jylla ka ba la sei ki kynrem ki lyndan, ki simpah ki simsong, ki khun binong bishon bad ki paidbah byllien mynsanphew snem  mynshwa ban aiti bad lenlade na ka bynta ka jaitbynriew.
Ki matti ba shynna ha ki dienjat jong ki rangbah mynnor ba ki la khih pisa ban dumok ia ka Sorkar Kmie India bad ia ka Sorkar Jylla Assam na ka bynta ban kyrda ia la ki paidbynriew na ka ba shah tyllep ha ki mynder ki shongthab.
Na kata ka daw kumba ki kyrmen ki la jop shisha ban ioh la ka jylla rilum ba laitluid, wat hapdeng ki jyrwit jyrwat ba syrtap bad ki jingeh ki ba dang iai kynton katba dang lynsher ban weng bak na ka jaitbynriew.
Ha kata ka juk ki la pyrshang katlah katiai ban pynneh pynsah la ka snap paka jong ka longbriew manbriew bad la ioh la ka jylla Rilum da ka said bad khlem da umsnam.
Ka pateng mynta ka dei ban tip ba ha ka khep ka ba biang mynhakata ka por ba ki rangbah Khasi ki long ki ba tbit ban iasaid ha rynsan ki kynrem bad ban pynkhih win ha jylli paidbah.
Kumta haduh ban da ioh la ka jylla Rilum, dei shi kynhun ki rangbah Khasi ki ba shlan ban aireng ha rynsan ki kynrem jong ka sorkar kmie bad ki ba shlur ban mih madan ha jylli paidbah ban dawa la ka hok khlem da ia umsnam.
Nalor kata sa ki paidbah ba trei monlade ha man la ki shnong jong ka sor Shillong bad ha kylleng ki kyntoit shnong na sha nongkyndong ki wan tuid ki paid byllien ban kyrshan borbah ia ka jingdawa ia la ka hok longbriew manbriew.
Ñiar eh ban shem ba ki paidbah ne ki rangbah ruh na kiwei ki thaiñ ba na sha palat pud jong ka thaiñ Khasi Jaintia ki ban kiew rynsan ne mih madan ban dawa ia la ka jylla Rilum.
Ka jingshisha hi ka long ba la kyntur jubor ki paid byllien bad la mih ki khraw pyrkhat na ka thaiñ Khasi Jaintia kiba la tur khlem reij haduh ban da jop shisha, hynrei ha kine ki sanphew snem ba la leit kiei kiei ki la kylla khongpong na ka daw ba ym don ba lah ban tehsong para nongialam Khasi.
Haba bishar sani ia ka jinglong jingman jong ka synshar khadar ha jylla, ka la dei ka pali ban mih pyrthei da ka seng riewlum ka ba nylla ka ban wanrah ia ka saiñkylla saiñkhie-im (revolution) ha ka imlang sahlang.
Hynrei kata ruh kam lah ban urlong salonsar ha satlak ka thaiñ Khasi Jaintia namar ba ki dkhot ba ialam ki pyneh rang ban ieng skhem ha la ka nongrim bad la shah rem ban tehsong ia la ka jaitbynriew salonsar.
La kumno kumno ka jingpyrshang ka long ka ba don jingkyrmen ia ka lawei jong ki paidbah ha ka imlang sahlang, wat lada ka jingkylla ka ba angnud shisha ki paidbah byllien ka dei ban long ha shityllup ka Ri Khasi.
Kumta ka jingpyrshang ka lah ban sepei lada ka sur kam sawa ha shityllup bad jynjar ban saiñkylla saiñkhie-im tang da ki san ki shiphew (minority) ki kyrtong; kata ruh ha ba ym thikna ban ioh ia ka namjop ba salonsar.
Haba kdew kti ia kita kiei kiei ki ba la jia lyngba ki ryta ha ka jylla, ka sur ki paidbah mynta ka kynti ka long salonsar ha shityllup ka Ri Khasi ba naduh ki Khynriam, ki Pnar, ki Bhoi, ki War, ki Lngam ki Maharam haduh kiwei kiwei ki paidbynriew ha satlak ki thaiñ Khasi Jaintia ki thrang hok bad angnud shisha ba ki khliehduh ha jylla ki dei ban long da la ki paradoh parasnam lajong kum u ne ka Myntri Rangbah.
Kata ka lah ban urlong tang lada ki paidbah hi kim shet kylla da lade ia lade da ka ba puson bad bishar sani shwa ban jied jalani ia la ki kyrtong ki ban kiew khet ha dorbar thawaiñ ka jylla.
:Ki saw tylli ki kynhun ïalehkai kiba kynthup ïa ka Meghalaya, Punjab, Services bad ka Karnataka ki la poi ha Riyadh kaba ha Saudi Arabia na ka bynta ban pynkhreh ïa ki jingïakhun semi final jong ka Santosh Trophy.
Kine ki kynhun ïalehkai ki la pynkhreh bha na ka bynta ban kynjoh sha ka thong bad ban pynsah kynmaw ha ka kam ïalehkai jong kane ka lympung.
Ïa kine ki jingïakhun semi yn pynlong ha ka 1 tarik u Lber ha King Fahd International Stadium kaba ha Riyadh ha kaba ka Meghalaya kan ïakhun pyrshah ïa ka Punjab ha ka por 5:30 janmiet, katba ka Services kan ïakynduh pyrshah ïa ka Karnataka ha ka por 9 baje mynmiet.
Kia r tylli ki kynhun ki ban mad ïa ka jingshah rem kin ïaknieh ïa ka kyrda balai (3rd Place) ha King Fahd International Stadium ha ka 4 tarik u Lber ha ka por 6 baje, katba ïa ka final yn pynlong ha kajuh hi ka sngi ha ka por 9 baje mynmiet.
U coach ka kynhun ïalehkai ka Jylla u Khlaiñ Pyrkhat Syiemlieh u la pynpaw, “Ka long kaba sngewkmen eh ban ïoh ïalehkai ha kane ka ri.
Te kumta baroh ki rangïalehkai ki la thrang eh ban sdang noh ka jingïakhun semi final.
Kum u coach nga ïohi ba ki rangïalehkai ki la sdang ban ïoh ïa ki buit ïalehkai kiba thymmai.
"Kumjuh u coach ka Punjab u Harpreet Saini u la ong ba kane ka lympung kan long kum u mawjam ba kham kyrpang na ka bynta ban kyntiew ïa ki rangïalehkai.
“Baroh ki rangïalehkai ki la kmen eh haba ki poi ha Riyadh bad ruh ban ïashim bynta ha ka Hero Santosh Trophy.
Kumta mynta ka la dei ka por ban pynleit jingmut na ka bynta katei ka jingïakhun bad ruh ban ïalehkai bha.
"U coach ka Services u MG Ramachandran u la pynpaw hadien ba ka kynhun ka la ïuhkjat ha Riyad, “Baroh ki rangïalehkai ka kynhun ki la sngewkmen eh ban ïadon bynta ha kane ka lympung.
Ngi la long ba la pynkhreh haba ngi wan ha kane ka jaka ban ïakhun ïa ka semi-finals bad ka jingangnud jong ka kynhun ka long ban khur ïa ka nam lahduh namar yn sa ngi leit phai sha la ïing kan long ryngkat bad ka trophy.
"Ha kawei pat ka liang u Coach ka Karnataka u Ravi Babu Raju u la ong, “Kane ka long kaba lympung ïalehkai kaba kongsan eh bad ngi sngewkmen haba ngi ïoh ban poi sha kane ka jaka.
Ka long ka sien kaba nyngkong eh ia ka kynhun ban ïoh ïalehkai ïa ka Santosh Trophy shabar ri bad ngi khmih lynti ban kynjoh sha ka thong.
Ïa mynta ngin hap ban pynleit jingmut bha na ka bynta kane ka jingïakhun.
"Kum ban shu pynmaw ha ki jingïakhun jong ka wat kaba khatduh (final round), ka Meghalaya ka la mad ïa ka jingshah rem da 2-0 kol ha ka Services, kaba la lamkhmat ha ka Group-B da kaba kamai 13 point na ki san sien ïakhun.
Hynrei hadien ka Meghalaya ka la wanphai da ka jingjop ïa ka Manipur (1-0 kol), ka la ïakhaid bad ka Railways (0-0) hashwa ba kan pynliem ïa ka Delhi da 5-1 kol bad ïa ka West Bengal (2-1 kol) na ka bynta ban kynjoh sha ka kyrdan ba-ar da kaba kamai 10 point.
Haba phai sha ka Group-A, ka Punjab kaba la ïoh ban lamkhmat da kaba kamai 11 dor-thong bad ka Karnataka kaba wan ba-ar ka la kamai 9 dor-thong.
:Ar ngut ki rangïalehkai Mixed Martial Arts (MMA) ka Jylla, u Donbestar Syiemlieh bad u Amos Nongrang ki la khur ïa ka takma ksiar dangshen ha ka Club War 21 Tournament kaba la long ha Assam.
U Donbestar uba na South West Khasi Hills, u la ïakhun ha ka kyrdan ïalehkai 56kg flyweight category ha kaba u la lah ban pynliem noh ïa u rangïalehkai Nagaland bad Uttarakhand hashwa ba un kynjoh sha ka thong.
Nalor u Donbestar bad u Amos, ki la don sa saw ngut kiwei pat kiba la leit ïashim bynta lang kiba kynthup ïa u Jonibor Tron, Kenedy Mawïong, Wankyrpang Dame Suchiang, Cleverwell Pariong, kiba dei na ka Ground and Pound MMA Gym hapoh ka jingai jinghikai da u Bah Cores Marweiñ.
Kumba la buh sngi da ka Election Commission ka ri India, ki paidbah ki la mih ha ka 27 tarik Rymphang, 2023 ban jied katkum ka mon bad jingibit jong ki, ïano napdeng ki 369 ngut ki nongïaleh ilekshon, kiba biang eh ban long ki dkhot ka Ïingdorbar Thawaiñ kaba khatwei jong ka Jylla.
Ka jingshongshit ki paidbah ha ki sngi ba dang ïaid ka jingïalap ilekshon ka la nang pynrhem ïa kane ka tamasa synshar paidbah da ka jingkhmih lynti ba kin ïamih ryntih ha ka sngi thep vote ban leit sha la ki jaka thep vote ban pyndep ïa la kajong ka kamram kum ki nongshong shnong.
Hynrei lada shim jingkheiñ ïa ka jingwan ki nongthep vote, ki dang don byllai kiba jah ki bym shym leit thep ïa la ka vote.
Ka sngi thep vote ka dei ka sngi kaba kyrpang ha kaba wat ka Sorkar ka la ai shuti khnang na ka bynta ki nongshong shnong ban pyndep ïa la ka kamram, hynrei ki dang don pat kiba shim sting ïa kane bad khlem ñiewkor da kaba pynlut kai ïa ka shisngi ban leit sha kiwei pat ki kam.
Don kiba leit shangkai bad don pat kiba leit kai sha wah ban khwai doh.
Ka ilekshon ka dei ka tamasa synshar paidbah kaba ju pynlong shisien san snem na ka bynta ban jied ïa ki nongsynshar jong ka Jylla bad ka ri.
Lada tang 75 na ka 100 ki poi ki nongthep vote ban leit thep vote, kiba dang jah ki dang bun bha.
Haba ai jingkheiñ, na ka 21,40,453 ngut ki nongthep vote kiba don ha ki 59 tylli ki konstitwensi, ka long 16,05,339 ngut kiba leit thep vote, kaba mut, sa 5,35,114 ngut ki nongthep vote ki dang jah; ki bym shym pyndep ïa la ka kamram ban leit jied ïa ki briew kiba dei ban leit sha Ïingdorbar Thawaiñ.
Ka tnat Ilekshon ka la pynlong bun jait bun rukom ki jingpynbyrngia ha ki khyndiat bnai bad ka la pynlut shibun ka pisa na ka bynta ban khring ïa ki paidbah nongthep vote.
Nalor kata, ki rynsan pathai jingtip bapher bapher ki la treikam bha katkum ka juk jong ki kor ki bor mynta, ha kaba ki paidbah ki la lah ruh ban ïohi ha YouTube, Facebook, Instagram, WhatsApp bad kiwei kiwei rynsan pathai jingtip ïa ka jingbatai shaphang ka jingjied nongthaw aiñ.
Hynrei ka jingjah jong ki nongthep vote ka pyni ba kim shimkhia bad kheiñkor ban pyndonkam ïa la kajong ka hok ha kane ka ri synshar paidbah.
Ka Election Commission ka ri India ka la ju ong ba ym dei ban ieh iwei ruh na ki nongshong shnong kiba la kynjoh 18 snem shaneng ban pynrung kyrteng ha ka thup thep vote.
Hynrei, kumno ban khring ïa ki nongthep vote ban leit thep vote ka dei kawei pat ka bynta kaba dang donkam ban pyrkhat thymmai.
Ym don kawei ruh ka konstitwensi ha kaba ka jingpoi ki nongthep vote kan long shispah na ka shispah.
Kiwei pat ki jaitbynriew na rithor, ki da shimkhia shisha haduh katta katta khamtam ïa ka sngi ban thep vote, namar ki ñiewkor ïa la kajong ka hok kum ki nongshong shnong.
Kum ka nuksa, u nongshong shnong uba na Bihar ne Uttar Pradesh, un pyntikna ba un leit sha shnong ynda la jan dei ka sngi thep vote na ka bynta ban thep vote ïa uno-uno ne kano-kano ka kyrtong kaba u sngew ïahap lane ïa ka seng saiñpyrthei kaba pynïeng kyrtong.
Kane ka pyni ba ym tang ba kiwei ki jaitbynriew ki shim jingkitkhlieh, hynrei ki shimkhia ban pyndep ïa kamram kum ki nongshong shnong, namar ki shim ba ka ilekshon ka don ïa ka bynta kaba khraw ha ka jingim jong ki, bad ïa ka lawei jong ki pateng ban wan.
Wat lada kiwei ki jah, hynrei kiwei pat kiba kham bun ki nongshong shnong ki la pyndep ïa la ka kamram jong ki namar ki don ka jingkitkhlieh bad jingangnud ban ïoh ïa ki nongsynshar kiba trei na ka bynta ban kyntiew ïa ka Jylla kham shalor ha baroh ki liang.
U Kane Williamson kum u rangialehkai Kriket ka  New Zealand u la lah mynta ha ka ban tam noh shakhmat ia ka rekod jong u Ross Taylor, na ka bynta ban pynlong ialade uwei na ki nongialehkai Test ka New Zealand ban kiew sha ka kyrdan ba shajrong ha ka jinglah ban kamai bun run eh ha katei ka lympung.
Shuh shuh ki spah ron kiba lah kamai da utei u rang-ialehkai ki lah ialam ruh ia ka kynhun jong ka New Zealand baroh kawei ha katei ka jingiakhun sha ka 483 ron ha ryngkat ka jingshah pynhap lut baroh ki nongtied  ha ka innings ba ar bad buh ruh ia ka kynhun iakhun pyrshah ka England ia ki 258 ron ba kan lah kamai na ka bynta ban rah ia ka jingjop ha katei ka jingiakhun.
Kumta ruh utei u rangialehkai uba long ruh u kapten barim ka NZ  u ioh ia ka jingshah iaroh kaba arsien da kaba shu ieng ha ka Basin Reserve ha ka por ba u la lah ban ialehkai bha ha ki innings kiba lah wanlam sha u ia ka jingkamai spah ron tam kaba 26 ha ka jingialehkai Test ha ka jingim jong u.
Kumta ruh itei u rangialehkai u lah rah ia ka jingtied jong u shajrong hadien ba u lah kynjoh sha ka 29 khlem pat shah pynliem na ka bynta ban pynpra noh ia ka rekod jong u Taylor kaba da 7,683 ron.
Kumjuh ruh u Stephen Fleming uba long ruh u kapten barim jong ka kynhun u shong ha ka kyrdan balai na ki 7,172 ron kiba u lah kamai.
Ka khubor ka iathuh ruh ba u Williamson u lah kynjoh mynta sha utei u mawjam ha ka jingialehkai Test kaba 92 bad ha ki 161 tylli ki innings ia kaba lah niew kum uba kloi tam ban ia ki 112 tylli ki jingiakhun Test u Taylor bad ki 196 sien mih madan ki jong u ha ki jingiakhun.
Ka Kareena Kapoor Khan wat lada ka la ioh ban ak ia ki bynta bapher bapher ha ki phlim pynban ka la kyntait ban ak ha ki phlim ia shoh ha kaba katkum ka jing sngew ka Kareena ki phlim iashoh kim iahap bad kim biang satia na ka bynta jong ka.
Kane ka puron kaba la don 22 snem ha ka kam ak phlim wat lada ka la shah tyrwa ban ak ha ki phlim iashoh pynban kam ju treh ban ak ia ki bad sngew ba kine ki phlim kim khring satia ia ka.
Ha kajuh ka por ka Kareena ka la kren ruh ba bunsien ka ju shah kylli jingkylli balei ba kam ju ak ia ki phlim iashoh bad ka jubab ba ka la ai sha kiba bun ka dei ba kam sngew don mon.
Kham bunsien hi ka Kareena ka sngewtynnad ban ak ia ki phlim shutia ne ki phlim jingieit kiba ka ju shah iaroh bha.
Katba dang iaid ki snem ka Kareena ka la sdang kiar ruh na ki phlim jingieit bad kwah ban ak da kiwei kiwei pat ki bynta bad ong ba ka por kam iahap shuh ia ka ban ak ha kiba kum kitei ki jait phlim.
U Niall Horan u la pynbna ba ka thup jingrwai ba thymmai jong u yn pynmih bad pyllait paidbah ha u bnai Jylliew ha kaba une u nongrwai ula pynbna ia kane lyngba ka Instagram.
U Niall uba dei ruh u dkhot barim ka One Direction ula iathuh ba ka kyrteng jong kane ka thup jingrwai thymmai ka dei ‘The Show,’ kaba yn pynmih ha ka 9 tarik u Jylliew.
Ha kaba iadei bad kane ka thup jing rwai u Niall ula pynpaw ka jingsngew kmen bakhraw ban ioh pynmih noh ia ka ha kine ki bnai ban wan bad ap khmih lynti bha ia kane.
Katkum kawei na ki lad pathai khubor kane ka thup jingrwai thymmai u Niall ka dei ruh kaba la mih hadien jong ka Heartbreak Weather kaba la pyllait paidbah ha u 2020.
Ha shwa jong kane ka thup jingrwai u Niall ula pynmih ruh ia ka Flicker kaba la pyllait paidbah ha u  2017 kaba la khring ia kiba bun ki nongsngap bad riewieit jingrwai.
Ka nongialehkai Kriket jong  ka India kaba long ruh ka nong-ap-wiket bad ka nongtied ba  tbit ka Richa Ghosh ka lah nang iai synshar ha ka kam ialehkai ka jong ka; khamtam eh ha ka jing-iaid lynti ka kynhun sha ka jing-iakhun semifinal jong ka lympung ialehkai ba mynta ka Women’s T20 World Cup ha Cape Town.
Da katei ka jing-ialehkai bha ka la lah ruh ban pynlong ia katei ka nongialehkai ban rung sha ka khusnam jong ka ICC; kata sha ka ‘Most Valuable Team’ jong ka lympung ialehkai.
Shuh shuh ruh katei ka nong-ialehkai ba 19 snem kaba tbit ha ka liang ap-wiket bad kaba ju mih tied ha ki nombar ba shapdeng ka lah don ia ki katto katne kiba long hapoh jong ka jingkamai ron ba ka dei ban kynjoh pyrshah ia ka Ireland ha ka rynsan iakhun group  bad ruh  ha ka jingiakhun bad ka Australia ha ka semifinal.
Hynrei ki lai jingbym shym la shah rem ki jong ka kiba lah khur kata da ka jinglah ban kamai da 31  khlem shah pynliem ha ka Pakistan, ki  44 ron khlem shah rem ha ka West Indies  bad ki 47 ron khlem shah rem ha ka England ki pynlong ia ka ia ka jingpynkutnoh ia ka jngiakhun ha ka lympung da ki 136 ron.
Ka khubor ka iathuh ruh ba saw ngut ki nongialehkai na Australia, kiba lah rah ia ka thong jingjop na ka bynta jingnang iai pyniar shuh shuh ia ka rekod jingjop ka kynhun sha ka sien kaba hynriew, ki paw ha ka kynhun ialehkai 1st XI bad kita ki long ka Alyssa Healy kaba lah kamai ia ki 189 ron ha ka 47.25, ka Ashleigh Gardner kaba lah kamai 110 ron ha ka 36.66, ka Darcie Brown da ki hynniew wiket ha ka 15.00 bad ka Megan Schutt da ki 10 wiket ba ka lah khur ha ka 12.50.
Ka ‘Most Valuable Team’ jong ka Women’s T20 World Cup katkuma ka kyrdan jong ki nongtied kiba lah khur ia ki kyrdan bapher bapher naduh kaba nyngkong ki long:Tazmin Brits (South Africa) 186  ron ha ka 37.20; Alyssa Healy (wk) (Australia) 189 ron  ha ka 47.25; Laura Wolvaardt (South Africa) 230 ron  ha ka 46.00; Nat Sciver-Brunt (C) (England) 216 ron ha ka 72.00; Ashleigh Gardner (Australia) 110 ron ha ka 36.66; Richa Ghosh (India) 136 ron ha ka 68.00; Sophie Ecclestone (England) 11 wiket ha ka 7.54; Karishma Ramharack (West Indies) 5 wiket ha ka 10.00; Shabnim Ismail (South Africa) 8 wiket ha ka 16.12; Darcie Brown (Australia) 7 wiket ha ka 15.00; Megan Schutt (Australia) 10 wiket ha ka 12.50;12th Player: Orla Prendergast (Ireland) 109 ron ha ka 27.25  bad da 3 wiket ha ka 26.00.
Ha kawei na ka jingïoh kurup drok ba shyrkhei, ki pulit ka East Khasi Hills ha ka Sngi Palei ki la ïoh kem ïa saw ngut ki briew, ba kynthup ïa arngut ki kynthei, na ka dong Lumsohphoh kaba don ha Lower Mawprem, Shillong bad ki la kurup ïa u drok Heroin ba don 268.71 gram bad ka pisa T.6,87,150.
Haba pyntip ïa kane, u SP ka East Khasi Hills, u Dr MG Raghavendra Kumar, ha ka Sngi Thohdieng u la ong ba hynnin ka sngi, ki pulit ka ANTF ki la ïoh kurup shwa 66.46 gram u drok Heroin hajan ka shlem treikam ka Khasi Hills Autonomous District Council (KHADC) bad ki la ïoh kem ïa uwei u briew.
Nalor u drok, la kurup artylli ki Mobile Phone bad kawei ka kali Hyundai Eon.
Shuh shuh u Kumar u la ong ba hadien kane, ki pulit ki la leit sa sha Lumsohphoh ha Lower Mawprem bad hangne ki la ïoh kurup sa 268.71 gram na kawei ka ïing.
U la ong ba nalor u drok bad ka pisa, la kurup ruh ïa 7 tylli ki Mobile Phone, 60 tylli ki thyrnia injek bad kiwei.
Na ka liang u DGP ka jylla, u Dr LR Bishnoi, u la ong ba katkum ki kyndon jong ka aiñ NDPS Act, ka jingpynsaja ïa ki nongkhaïi drok ka long katkum ka jingïoh kurup drok.
Lada ka jingïoh kurup drok na uno uno u briew ka long palat ïa ka 250 gram, ka jingpynsaja ka long ba kito kiba shah kem kin hap shong patok na ka bynta 20 snem.
Ka ding kaba klang bha ha ka miet shiteng synñia ka la bam duh ïa san tylli ki dukan ha ka shnong Sakwang, South West Khasi Hills District bad ka jingjulor baroh ki la kot sha ki phew lak tyngka.
Katkum ki tyllong khubor ba la ïoh lum, la ïathuh ba katei ka jingjia ka la jia ha ka miet shiteng synñia jong ka 10 tarik mynta u bnai ha ka por kumba 12:30 eiei ha kaba ka ding ka la ïoh ban bam shngiam ïa kitei ki dukan.
Dei tad lyngba ka jingwan poi kloi jong ki kali pynlip ding na Mawkyrwat sa lah ban tem noh ïa ka ding hashuwa ba kan pur sa sha kiwei pat ki dukan kiba don marjan.
Kitei ki dukan kiba la shah bam ha ka ding ki kynthup ïa 2 tylli ki dukan sha bad 3 tylli ki dukan die marbam kiba dei trai da ka Kong Ridalin Lyngkhoi, Kong Ïawanhun Ramsiej, Kong Pimulin Wartde, Kong Drip Wartde bad Kong Bonlina Kharjahrin.
Shuh shuh ki tyllong khubor ki ïathuh ba ïa ka daw jong ka jingpluh kitei ki dukan haduh mynta ym pat lah ban tip bad katei ka jaka ka dei ka jaka ïew.
Haba ïakren ba u Myntri ka shnong Sakwang, u la ïathuh ba ka jinglut baroh ka la kot sha ki phew lak tyngka.
U State President ka National People’s Party (NPP) bad MP ka Rajya Sabha, Dr.W.R.Kharlukhi u la ong ba ki jingkynnoh bamsap pyrshah ïa ka Sorkar MDA ha kine ki san snem ba la dep ki long tang ki buit politik ban pynsaphriang ïa ki jingtip ba bakla.
“Phi ïohi, kaei kaba nga ju ong, nga ju kren shai haba kren sha ki lad pathai khubor ba kine baroh kim dei kiei-kiei hynrei tang ki buit politik ban pynsaphriang ïa ki jingtip ba bakla," la ong u Dr.Kharlukhi haba kren sha ki lad pathai khubor ha ka Sngi Thohdieng halor ka jingshah kynnoh bamsap ka Sorkar MDA (MDA-I).
U la ong ruh ba ma u, u long uwei na kiba pyrshah bha ïa ka bamsap, hynrei lada don kino-kino ki jingkynnoh, dei ban da pynshisha bad uta uba shah kynnoh u dei ban shah pynshitom katkum ka aiñ.
“Nga khmih lynti ba kito kiba ju pynsngew ïa kane ka mat, ki la ïoh lad ban long nongthaw aiñ…ki lah ban wanrah ïa ki sabut jong ki hangto bad ki lah ruh ban wad ïa ki sabut.
Ki nongmihkhmat ki lah ruh ban shim ïa kane ka bynta, ki lah ban leh ïa kane, ka RTI ka don bad mih shakhmat bad ngin sa ïa peit," la ong une u MP.Haba kdew ba ki paidbah ki la ‘vote’ biang na bynta ka MDA, u Dr.Kharlukhi u la ong, “Ngi don ïa ka Sorkar MDA bad ki paidbah sa shisien ki la ai ka rai ha ka MDA.Namarkata, wat hapdeng jong shibun kiei-kiei, ngi la ïoh ban ïatehlok biang bad ki seng jong ngi.
"Halor ki jingkhmih lynti jong u ïa kane ka Sorkar bathymmai hapoh ka jingïalam ka NPP, utei u nongïalam ka seng u don ka jingkyrmen ba kane ka Sorkar kan wanrah ïa ki prokram bapher-bapher na bynta ki samla khamtam ha ka liang ka seng kam seng jam, kam jngoh kai nalor kiwei-kiwei.
U la ong ruh ba la kumno-kumno ha kine ki san snem ban wan u kwah ban ïohi ïa ka jingshimkhia da kaba wanrah ki lad ki lynti bathymmai haba phai sha ka jingkyrduh kam jong ki samla naba ki don shibun kiei-kiei kiba lah ban leh hapoh ka Jylla.
“Kane ka dei kaei kaba nga sngew ba ka Sorkar ka dei ban leh," la ong biang une u MP.Shuh shuh u la bynrap ba ka Kynhun Myntri bathymmai jong ka Sorkar MDA-II ka long kaba tbit bad u khmih lynti ba kan treikam bha bad shakri hok ïa u paidbah ka Jylla.
U Welkin Stone Shadap uba dang 20 snem ka rta, u la ïoh ïa ka syrnod na ka Asia Book of Records hadien ba u la lah ban ïaid kjat haduh 101.54 kilometre hapoh 19 kynta tang shi sngi.
U Welkin Stone Shadap u dei uba shong ba sah ha Mawlai Mawïongrim bad u dei u khun jong u Bah GR Khongjee bad Kong B Shadap, bad u dang pule B.Sc 6-semestar ha Synod College, Shillong.
Kane ka jingïaid kjat u Welkin khlem sangeh ka dei ha ka 26 tarik Kyllalyngkot 2023 kaba u la sdang ban mih na la ïing ha ka por 3 baje mynstep ban ïaid marwei shaduh Sohryngkham lyngba ka surok bah bad wanphai biang sha Mawïongrim ban pyndep haduh 101 kilometer haduh Saiden, Nongpoh.
Hadien ba u la pyndep ïa ka jingïaid kjat u la dep phah ruh ïa ki jingdonkam katkum ka juk stad mynta sha ki nongpynïaid ka Asian Book of Record bad mynta ka sngi ka 10 tarik Lber 2023 u la ïoh ïa ka syrnod kaba la phah ryngkat bad ka takma.
Haba ïakren bad u Welkin Shadap u la ïathuh ba naduh por ba dangrit haba u leit sha ka klas skul pynpaw man ka Sngi U Blei u ïaid da ka kjat na ïingsah haduh 5km haba leit bad 5km haba wanphai sha ïing, kane ka la pynlong ïa u ban angnud ban ïoh ban buh sah jingkynmaw ha ka jingim lajong.
U la ïathuh ba katkum kane ka juk stad u la wad lyngba ki internet bad la lap ba ka don ka Asian Book of Records kaba lah ban pynshisha haba u lah ban ïaid kjat bun kynta bad hadien ba u la pyndep shwa ïa ka Indian Book of Records u la ïoh ban pyndep syndon ïa ka Asian book of Records.
Nalor kata, u don ruh ka jingangnud ban pyndep sa ïa ka World Record ban ïaid kjat palat 200 km hapoh shi sngi bad ïa kane un dang pyrshang ha ki por ban wan.
Hadien ba ki paidbah bad kiba ieid kiba thoiñ ki la ïoh ban peit bad ai khublei khatduh bad ban lehburom khatduh, ïa ka met u Myntri Sorkar barim, u Bah HDR Lyngdoh la tep donburom noh ha Sohïong ha ka sngi Palei, hapdeng ka jingïam bad jingbynnud ki paidbah ïa la u nongïalam uba la ju khot ieid da u Maheh, bad uba ki la don jingkyrmen ba un shahjied biang kum u MLA ha kane ka ilekshon MLA, 2023.
La tep ïa u Bah HDR shadien jong ka ïingsah jong u kaba don ha Sohïing.
Ha kane ka sngi lehburom khatduh, la wan ban sngewlem da ki phew hajar ngut ki paidbah ym tang na Sohïong, hynrei na kiwei ki jaka ruh.
Ha kane ka sngi, la ïoh ka jingkren na u khun jong u Bah HDR, u Bah Nathaniel Osbert Rymmai, u pyrsa jong u Bah HDR u Bah Synshar Lyngdoh Thabah bad kiwei kiwei ki la ai jingkren ha kane ka sngi ba lehburom khatduh.
Nangta kim lah khlem da pynpaw ba ka dei ka jingduh kaba khraw namar ka jingkhlad noh jong une u nongïalam uba la aiti lut na ka bynta ki paidbah ka Sohïong konstitwensi kum u nongmihkhmat paidbah.
Nalor ka jingbuh syntiew kum ka dak ka jingburom, la tap ruh ïa ka lama jong ka UDP halor ka synduk jong une u nongïalam bad la pyndep ïa ka jinglehniam ontep da ka Balang Presbyterian.
U Bah HDR, uba la long u MLA ka Sohïong la bun phew snem naduh ba u la shahjied nyngkong ha u snem 1988, u la long ruh u Myntri Sorkar ha ki snem ba la leit noh ha ki Sorkar bapher bapher ba la ïalam da ki Myntri Rangbah barim ka Jylla.
U la long ruh u kum u Myntri uba peit ïa ka tnat pulit ka Jylla nalor ka tnat PWD, Transport, bad kiwei kiwei ki tnat treikam ka Sorkar Jylla.
U Bah HDR u la don kham bun snem bad ka Congress bad dei ha u snem 2022 ba u la rung sha ka UDP na ka bynta ban ïakhun biang ïa ka ilekshon na Sohïong konstitwensi.
Namar ka jingkhlad noh jong u Bah HDR kum u kyrtong ka UDP, ïa ka jingthep vote ha Sohïong konstitwensi la pynsangeh noh shwa, hynrei ka jingthep vote ha 59 tylli ki konstitwensi kan ïaid beit ha ka 27 tarik mynta u Rymphang.
U MP ka Lok Sabha na Shillong konstitwensi bad uba dei ruh u President ka Meghalaya Pradesh Congress Committee (MPCC) Bah Vincent Pala, u la rai ban ïakhun beit na ka Congress ha ka ilekshon MP ka ban long ha u snem 2024 watla ki kyrtong ba ka Congress ka pynïeng ki jop tang saw ngut na Khasi Jaiñtia bad uwei na rilum Garo.
U Bah Vincent Pala u la ong ba ka jingmih noh ki MLA na ka seng ha ryngkat lang bad ki nongkitkam na ki konstitwensi bapher bapher ka la buh jingeh ïa ka seng ban pynïeng da ki kyrtong kiba biang.
Haba kylli la phin ïakhun biang na ka Congress ha ka ilekshon MP ha u snem 2024, u la ong biang ba lada rem ne jop un ïakhun beit na kane ka seng kaba la pynjop ïa u ha kine ki snem ba la dep.
“Mynta nga la don ha Delhi ban leit shong dorbar Parliament naduh ka 13 tarik Lber 2023 ka la sdang biang bad hadien ka dorbar ngan wan ban lum jingïalang ban pynkhlaiñ biang ïa ka Congress ban pynkhreh noh ïa ka ilekshon MDC bad MP ha u snem ban wan" u la ong.
Haba kylli balei phi rem noh ïa ka ilekshon MLA na Sutnga, u la pynpaw ba um lah shuh ban pynlong jingïalang bad ki nongkyrshan namar ka por ka la lyngkot palat, sa kawei u hap ban leit ban pynlong jingïalang ha kiwei ki konstitwensi khnang ban pynkhlaiñ ïa ka Congress.
Shuh shuh u la ong ba ka jingïoh ka Congress 5 ngut ki MLA bad ka TMC 5 ngut ki MLA ka la pynlong ïa kiba bun ki MLA bad ïa ki kyrtong kiba la mih na ka Congress ba kin babe hadien ba ki la shah rem.
“Lada baroh kito ki MLA bad ki kyrtong ki ïakhun na ka seng Congress, nga ngeit ba mynta ngi la synshar hi ïa ka sorkar, hynrei watla katta ruh ngi dang ïoh haduh 5 ngut ki MLA kiba jop ha ka ilekshon" u la ong.
U Bah Vincent Pala u la kyntait ruh halor ka jingkynnoh ki briew ba u lah ban leit ïakhun na ka seng NPP ha ka ilekshon MP Lok Sabha ha u snem 2024 hadien ba ka seng Congress ka la tlot ha ka ilekshon MLA.U Myntri ka tnat pule puthi bathymmai ka Jylla, u Rakkam A Sangma u la ong ba kum u khun jong u nonghikai, bad kum u nonghikai, un pyrshang ban leh kaba bha tam eh haba ïadei bad ka pule puthi ha kane ka Jylla.
U Rakkam u la pynpaw ïa kane haba la buh jingkylli ki nongthoh khubor ïa u, kaei kaba hakhmat eh kaba u buhthong ban leh na ka bynta ban kyntiew ïa ka pule puthi ha kane ka Jylla.
U Rakkam uba la ai khublei ïa u Myntri Rangbah, u Conrad K Sangma uba la ibit ban bynshet ha u ka jingkitkhlieh ban khmih ïa kane ka tnat, u la ong, “kum u khun jong u nonghikai, bad ma nga uba la long u nonghikai, ngan pyrshang ban leh kaba bha tam eh na ka bynta ka pule puthi ha kane ka Jylla.
Ka pule puthi ka dei ruh kaba nga da sngewtynnad eh bad nga kwah shisha ban ai ka jingshakri kaba bha tam.
Ym lah ban ong ba ngin lah lut ban weng ïa ki jingeh baroh 100 na ka 100, hynrei da ka jingïatreilang, ngin pyrshang ban leh kaba bha tam eh.
"Nangta u la ong ban pynïoh ïa ka jinghikai kaba bha tam ïa ki khun ki kti ka dei ka thong, u la ong ba kane ka dei kaba donkam eh, da kaba ngeit skhem ba lyngba ka jingïatreilang bad ka Sorkar naduh ki nonghikai bad baroh kiba donbynta ha ka pule puthi, yn sa lah ban ai ka jingshakri kaba bha tam na ka bynta ka jingmyntoi ki khynnah skul bad ki samla pule.
“Ka pule puthi ka dei ka lawei jong ngi bad nga kwah ba baroh kin donbynta lang naduh ki seng bapher bad ki seng jong ki nonghikai kumno ba ngin tei bad pynbha ïa ka pule puthi," la ong une u Myntri ka tnat pule puthi.
Halor ka jingeh kaba ka tnat pule puthi ka ju mad na ka por sha ka por haba ïadei bad ka tulop jong ki nonghikai, u Rakkam u la ong ba ïa kane ka jingeh kaba la ju don hap ban wad ki lad ki lynti kumno ban nym mih jingeh bad na ka liang jong u, u la dep ïakren ruh bad u Myntri Rangbah naduh ka sngi ba la bynshet ha u ban peit ïa kane ka tnat.
Halor ki skul Sorkar ki bym don nonghikai bad leh mon ki nonghikai bad bym biang ki ïing skul, u Myntri u la ong ba ka Sorkar MDA kaba la dep, ka la shimkhia bha ha kaba la pyni ïa ki kam ban maramot ïa ki ïing skul kiba la jot rathai da ki spah tylli bad ki dang don ki skul kiba dang donkam ban maramot.
Halor ki skul kiba don ki khynnah tang 9 ngut shapoh, bad kiba donkam ban khang noh, une u Myntri u la ong ba haba ïadei bad kane ka bynta, un dang hap peit bniah bha, namar haba shim ïa ki sienjam na ka bynta ka jingbha, ym dei ban shahktah ki khynnah bad ki nonghikai.
Haba kylli halor ka jingdon bun jait/kyrdan ki skul ha kane ka Jylla kiba lah ban long ka daw ban pynhiar ïa ka rukom ai jinghikai, u Rakkam u la ong ba um sngew dei ban kynnoh ba ka jingdon bun jait/kyrdan ki skul kan dei ka daw, hynrei ki lah ban don bun ki daw kiba ktah ïa ka pule puthi.
U la pyni nuksa ba wat ki skul kiba khmih bad pynïaid da ki kynhun shimet, ki lah bha ban ai ka jingshakri bad ka jinghikai kaba bha tam wat lada ka tulop kam dei kaba heh.
“Namarkata, ka jingdon bun jait/kyrdan ki skul kam dei satia ka daw, hynrei ki don bun kiwei pat ki daw kiba donkam ban shim ïa ki sienjam ban pynbha," u la ong.
Ki jait skul kiba don ha Meghalaya ki kynthup ïa ki skul ba peit ba khmih da ka Sorkar (Government Schools), nangta ki skul kiba shu kyrshan ka Sorkar kum ki Deficit School, Deficit Pattern School, Adhoc School, SSA School, Science and Hindi Grant-in-Aid School.
Ki don ruh ki private school lane ki skul ba peit ba khmih da ki riewshimet bad kynhun shimet bad ki skul ba pynïaid da ki kynhun bapher bapher kiba khlem shaniah ha ka Sorkar.
Ka jingdon bun jait palat ki skul ha Meghalaya ka la ktah bha ïa ka pule puthi kata ïa ki khynnah bad ki nonghikai kiba hap ban trei bad pyndep kajuh ka kam, hynrei ka tulop pat ïapher hapdeng jong ki.
Hadien ka jinglait jong ka lyer (gas) na kawei ka pung ring umphniang, ki nongshong shnong jong ka thaiñ Baghjan, Tinsukia district ha ka 9 tarik mynta u bnai ki la leit ban pynrung da ka FIR pyrshah ïa ka Oil India Ltd (OIL).
Nalor ki nongshong shnong la ïathuh ba ki la don ruh kiwei kiwei ki seng trei kam kiba la leit ban ujor da ka FIR ha ki bor pulit ka thaiñ Tinsukia.
Ka jingjia lait shabar jong ka lyer na katei ka pung ring umphniang ka la jia ha ka sngi Balang ba la dep ba katei ka la wanrah ruh ïa ka jingsyier ha ki nongshong shnong jong ka thaiñ.
Kat kum ka jingïathuh jong u wei u ophisar ka OIL, u la pyntip ba ka lyer na katei ka pung ring umphniang ka la lait shabar na ka daw jong ka jingdon katto katne ki jingthur ha ki kot trei kam.
Na ka liang u PRO ka OIL – Bhairab Bhuyan u la pyntip ba ka lyer ka la lait ha ka por ba la sdang ban pyrshang ring umphniang na katei ka pung umphniang kaba don ha ka shnong Baghjan.
U la ïathuh ruh ba hadien katei ka jingjia, na ka liang ki briew jong ka OIL ki la lah ban pynsangeh ïa ka jinglait jong ka lyer hadien ba ki la tap noh noh ïa katei ka pung.
Haduh 13 ngut ki briew kiba kynthup ïa lai ngut ki nongtrei MeECL ki la shah kem ha ki pulit jong ka East Jaiñtia Hills District halor ka jingsuba donkti ban thang ïa kawei ka ïing ha ka shnong Rymbai.
Ka khubor pulit ka ïathuh ba ha ka 8 tarik Lber ha ka por 10:45 mynmiet ka la don ka jingshah thang ïing ha ka shnong Rymbai ha Rymbai Ïawpynsin ha ka kynhun jong ki runar.
La ïathuh ba kane ka ïing ka dei jong u Waheh Shnong barim ka Rymbai.
Ha kane ka jingjia ki paidbah nongshong shnong ki la ïoh bat ïa uwei u briew uba kyrteng u Deishim O Lamurong (26 snem) na Rymbai Shynrang Sakhaiñ ha ka por ba u dang thang ïa kane ka ïing, katba kiwei pat ki paralok jong u ki la ïoh ban phet krad namar ka jingdum.
Shuh shuh uwei pat ïa uba la tip kum u Heisalon Dkhar uba trei ha MeECL Control Room ïa uba suba donkti ban ïasylla lang ha kane ka kam, u la shah kem.
Nalor jong une, la don ruh sa arngut kiwei pat ki nongtrei ka MeECL kiba la shah kem halor ka jingkynnoh ba ki la donkti ban pynlip ïa ka bording ha Rymbai hashwa ba ki runar kin leit thang ïa ka ïing u Waheh Shnong barim.
Ha kaba ïadei bad kane ka jingjia thang ïing ki pulit ki la pynrung da ka jingujor ha thanat Khliehriat (Case No.18(3)2023 u/s 120B/307/427 /436/506/34 IPC)Ki pulit haba tohkit shuh shuh ïa kane ka jingjia, la lap ba kane ka kam thang ïing la sylla ka kynhun jong kiba bun ngut ki briew bad ki pulit ki la thwet ïa kine ki runar.
Haduh ba la thoh ïa ka khubor kiba shah kem ki don haduh 13 ngut.
Nalor u Heisalon Dkhar (33 snem), ki pulit ki la ïoh kem ruh sa ar ngut kiwei pat ki nongtrei ka MeECL kiba kynthup ïa u Elius Wanniang (40 snem) uba na ka shnong Mawkyrwat bad u Rishotlang Bareh (31 snem) na Khimmusniang, Jowai.
La kynnoh ba kine ki nongtrei MeECL ki dei kiba ïarap ïa ki runar ban pynlip ïa ka bording ha Rymbai.
Kiwei pat kiba shah kem ki dei u Bakstar Dkhar (32 snem), u Cherishme Dkhar (23 snem), Eborlang Nongtdu (35 snem), Emerson Dkhar (25 snem), Roilang Dkhar (36 snem), Henry Shangpung (32 snem) bad u Thynda Lyngdoh (36 snem).
Baroh kine kidei na ka shnong Rymbai Synrang Sakhain.
Ha ka Sngi Thohdieng, ki pulit ki la ïoh kem sa ïa arngut kiwei pat ïa kiba la tip kyrteng kum u Kletin Suchiang (27 snem) bad u November Dkhar (24 snem) na ka shnong Rymbai.
U Bah Paul Lyngdoh uba dei u MLA ka United Democratic Party (UDP) na West Shillong konstitwensi bad Myntri ka tnad Social Welfare u la ong ba ka jingkiew jong ki kam die met bad ka HIV bad AIDS hapoh ka Jylla ka dei kaei-kaei kaba hap ban phaikhmat.
Haba kylli halor ka jingkiew ki kam die met hapoh nongbah Shillong khamtam ha ka thaiñ Khyndailad bad ka jingkiew ka HIV bad AIDS hapoh ka Jylla, u Bah Paul u la ong ba lada khmih bad peitngor ha kane ka bynta, ka long kaba donkam bha ban phaikhmat khnang ban lah weng ïa kane ka jingeh kaba don.
Haba kren sha ki katto-katne ngut ki lad pathai khubor, u Bah Paul u la ong ba ym don mano-mano kiba kwah satia ban trei da ka kam die met, hynrei ka dei da ka jingbym banse kaba la pynlong ïa ki ban leh ïa katei ka kam tang ban ïoh ka kamai ban pyndap ïalade bad ka ïing ka sem jong ki.
Haba kylli halor ka jingpulom noh bad ka jingbym ïasngewthuh jingmut jong ki seng ’riewlum ban thaw ïa ka Sorkar Synrop, na ka liang u Bah Paul u la ong ba ka jingpulom ban thaw ïa ka Sorkar Synrop ka dei namarba ka jingïalong kawei kaba ju don mynshuwa ka kloi ban ïapait ïapra bad u la ong ba ki don kiei-kiei ki jingsneng kiba kum ka Jaidbynriew ka dei ban bud, hynrei ki don ruh pat ki jingsneng kiba ka la dep bud lypa.
“Nga tharai ngi dei ban ïaleh ban ïatreilang ban buh ïa ka thong bad ban peit biang sa shisien ban pynïoh bor biang ïa ki seng ’riewlum," la ong u Bah Paul.
Ka jingtrei borbah ki pulit ban peitngor bad buddien ïa ki briew kiba donkti ban khaïi drok bad dih drok, ka la pynlong ïa ki ban ïoh kem haduh 234 ngut tang ha u snem 2022 bad ka jingïoh kurup drok ka la shongdor haduh T.50 klur.
Haba kren sha ki lad pathai khubir, u Director General of Police (DGP), u L R Bishnoi u la ïathuh ba kane ka jingïoh kurup drok bad ïoh kem ïa ki briew ha u snem 2022 ka dei kaba la tam ban ïa ka jingdon kiba shahkem bad jingkurup drok ha ki 50 tylli ki snem.
U DGP u la ïathuh ba na ka shi kilo u heroin, lah ban pyndonkam kumba 2,000 ngut ki nongdih drok.
“Ngi la ïoh 234 ngut ki nongkhaïi drok bad ki nongpyndonkam drok kiba kynthup 20 ngut ki kynthei bad na kane ka jingïoh kurup drok, ka shongdor kumba T.50 klur," la ong u Bishnoi.
U DGP u la ïathuh ba ka jingïoh kurup ha u snem 2022 ka tam lut ïa baroh ki jingkurup kiba la ïoh ha ki 50 tylli ki snem ha kane ka Jylla ha kaba ki don 116 tylli ki jingujor kiba pynngat.
Haba pynpaw ka jingsngewkhia, u DGP u la ong ba ka jinglong jingman ka pyni ba ka jingwan u drok ka nang jylla da kaba peit thuh na ka jingdon kiba shahkem bad jingïoh kurup bad jingdon ki jingujor kiba la dep pynngat.
U la ong ba tang ha kine ki 70 sngi, ki la don 80 ngut kiba shahkem ha kaba la kurup ïa u heroin kumba 3 kg, u ganja 140 kg, 60,000 ki dawai kuli, 22,000 tylli ki bitor dawa cough syrups bad T.28 lak ka pisa.
U DGP u la pyntip ruh ba na 25 na ka 100, kiba shahkem ki dei nongkhaïi drok nabar Jylla kum na Tripura, Mizoram bad Manipur nalor kiba dei na Punjab, Bihar bad Bengal.
U la pynpaw ka jingkhuslai namar bun bha ki nongkhaïi drok kiba shahkem bunsien ki ïoh jamin noh bad u la ong ba ka jingslem ban ïoh ïa ki kaiphod na Forensic Science Laboratories (FSL) ka pynlong ïa ki ban ïoh jamin.
U la ong ba bun bha kiba ïoh jamin ki ju bteng ban leh biang ïa kane ka kam sniew.
U DGP u la ong ba kine ki nongkhaïi drok ki ju ai ei shwa ïa ki nongdih katto katne por, bad hadien ba ki la sdang ngop, ki sa sdang ban die khnang ba kan heh ka ïew khaïi drok jong ki.
Na ka liang ka tnat pulit ka la thaw ruh ïa ka supervisory committee kaba khlieh da u SP (CID) ban peit ïa ki jingujor kiba ïadei bad u drok bad ban pynsted  ban phah ïa ki chargesheet bad ban nym tlot ki jingmudui ha ïingkashari.
U DGP u la ong ba kine ki jingïoh kurup drok ki dei tang kiba shityrsim lada ïohnujor bad ka jingdon u drok uba khaïi bad pynïaid iew.
Kumta u la khot la wer ïa baroh ban ai ka jingïatreilang naduh ki bor shnong, bad ki nongshong shnong khnang ban lah ban pynkdiah ïa ka jingïadei hapdeng ki nongkhaïi bad ki nongdih drok.
Ka khubor na Holly wood ka iathuh ba ka la mih ka jingshisha halor ka jingbym shah khot ka longiing Kardashian ban wan shim bynta ha ka 2023 Met Gala ka dei tang namar ka jingkynad kaba la don hapdeng kane ka longiing bad ka Editor-in-Chief jong ka Voque ka Anna Wintour kaba dei ruh kawei na ki nongpeit jong ka Met Gala.
Ka longiing Karda shian manla u snem ka ju ioh ban leit shim bynta ha kane ka tamasa ha kaba ki dkhot jong kane ka longiing ki ju phong ruh ia ki riam ki beit kiba khring ia kiba bun ki paidbah.
Mynta u snem ki nongpeit jong kane ka tamasa ki la shim ia ka rai ban nym khot shuh ia ki dkhot katei ka longiing ban wan shim bynta ha kane ka tamasa ha kaba kane lehse kan sa pyndiaw bha ia kiba bun kiba ju kwah bha ban iohi ia ka Kim, Kendall, Kylie, Kourtney bad Khloe ha ka Met Gala.
Kane kan dei ka sien nyngkong ba ka longiing Kardashian kan duh ban  shim bynta ha ka Met Gala bad ban pyni ia ki riam ki beit jong ki ha ka Red Carpet.
Ka Kim ka la wan shim bynta nyngkong eh ha ka Met Gala ryng kat bad u kurim jong ka u Kanye West bad kane ka dei ruh ha ka por ba ka dang pun ia ka North.
Mynta u snem ha ka Met Gala yn sa kynmaw burom ia u Creative D irector ka Chanel bad Fendi u Karl Lagerfeld uba la noh synniang bha ha kaba iadei bad ka jingpynwandur ia ki riam ki beit, ki juti, ki bek bad kiwei kiwei.
Ha u snem ba la leit ka Kim K ka la mad ia ka jingshah kynthoh ha kiba bun ha ka Met Gala bad ka daw ka long namar ba ka la phong ia ka sopti jong ka Marlyn Monroe kaba la buh sah kynmaw ha kawei ka Museum.
Ka Kriti Kharbanda  ka la ther tyngeh ia ka Hina Khan halor ka jingkynthoh jong ka ia ki puron ka South India ha kaba ka Kriti ka sngew ba kaei ba ka Hina ka kren ia ki puron ka South India ka dei kaba ym lah satia ban pdiang.
Ka Hina kaba la paw na ka bynta ka serial Yeh Rishta Kya Kehlata Hai bad Kasautii Zindagii Kay 2 bunsien ka ju kren ia kiei kiei kiba kam shim pyrkhat shwa bad teng teng kine ki jingkren jong ka ki ktah bha ia kiwei pat.
Ha kane ka kynti ba mynta ka Hina ka la kren beiñ bad kynthoh ia ki puron ka South India bad kane ka jingkren jong ka, ka la pynlong ia ka Kriti ba kam lah shuh ban sngap.
Ka Kriti kaba la ak ha ki katto katne ki phlim South India ka sngew ba ka jingkren jong ka Hina ia ki puron ka South India ka dei kaba la ktah bha ia kiba bun bad kumjuh ruh ia ka bad ka donkam ruh ban ai jingsneng ia ka halor kane.
Nalor ka Kriti wat ka Hansika Motwani ruh ka la pynpaw ka jingbitar ia ka jingkren ka Hina bad ki khubor ki iathuh ba ka Hina ka la beiñ ia ki puron ka South India namar ba ki sngaid bad kim don dur don dar bad ha kajuh ka ka por kim don satia ia ka met ka phad ka ban khring ia ki nongpeitkai.
Ka Kriti ha ka jingwan shim bynta ha kawei ka interview ka la kren halor ka Hina da kaba ong ba kane ka puron ka donkam ban teh lakam ia ka ktien ka thylliej jong ka ym ban shu padiah kulmar than eh ioh ba ka ktah ia kiwei pat.
Shuh shuh ka Kriti ka la ong ruh ba ki puron ka South India ki kham pawnam bad paw pyrthei ban ia ka Hina bad kane ka puron kam long eiei ha khmat jong ki.
Ka Kriti ka la bynrap ruh da kaba ong ba kam myntoi ban don ia ka met ka phad kaba biang bad itynnad kum jong ka Hina hynrei ym don eiei pat ban leh.
U Executive barim jong ka 21st Century Fox bad uba dei ruh u nong-iasambynta jong ka kam ialehkai Sports ha ri Argentina la lap ba u lah leh ia ka kam ba bakla ha New York; kata halor ka jingdonkti ban pynbam pisa ha ka jingialeh ban iai pynneh pynsah ia ka Television Rights  sha ki nongpyniaid bahalor jong ka jingialehkai phutbol bar-ri.
Kumta na ka liang jong ka US Justice Department  ka pynpaw ba uta u briew ia kaba lah tip kum u Hernan Lopez la lap ba u la leh ia katei ka kam ba long be-ain ha baroh ki kyndon halor ka jingdonbyntalang ka jong u ha ki skhim bapher bapher na ka bynta ban pynbam pisa ia ki nongpyn-iaid ba halor kynthup ha ka FIFA, CONMEBOL  bad CONCACAF.Ha kaba iadei bad katei ka bynta, u Lopez u shah pynngat mynta ha ka jingshah pynshitom da ka jingshah set patok haduh 40 snem ha ryngkat bad ka kuna kaba lah kot shaduh ki millions dollars.
Shuh shuh ruh ka khubor ka iathuh ba kawei ka kompani kaba na nongbah Buenos Aires jong ka ri Argentina ka Full Play; kaba lah long trai  da u Hugo  bad Mariano Jinkis ka iaisha mynta ha ka jingshah peitkhmat bad ha kaba lah khmih lynti ba kan ngat ha ka jingshah dain kuna kaba da ki millions dollar.
Ha ka por jong ka Trial, na ka liang jong ka iingbishar ka lah pynsngew ba kumno ki nongpyniaid bahalor jong ka synjuk pyniaid jingialehkai phutbol ka thain Shathie jong ka ri America ka CONMEBOL ka lah shah siew haduh palat $32 million ha ka jingshah pynbam pisa ka jong ka kum shi bynta jong ka jingbamsap kaba lah pynngat ia ka FIFA  ha ka jingiakynduh mawsiang bad ha ki kynrum-kynram kiba bun eh ha u snem 2015.
Kumta katei ka jingbamsap ia kaba lah lap da ki bor pyniaid bahalor ka ri US kha-ma-kha ka lah wanrah ruh sha ka jingshah pynhiar shuki noh u nongpyniaid barim jong ka FIFA u Sepp Blatter.
Kumta ka iingbishar ka pynsngew ruh ba kiba hakhmat eh ha ka jingpyntreikam ka jong ki halor ka tei ka bynta katkum ki skhim bapher bapher ki long ki hynriew ngut ki briew ba khlainbor bad ba pawnam bha ha ka kam ialehkai phutbol jong ka thain Shathie ka ri America bad kita ki kynthup ia u khliehduh barim ka CONMEBOL  u Nicolas Leoz, u Executive barim ka synjuk pyniaid jingialehkai phutbol ka ri Argentina u Julio Grondona, bad u nongpyniaid barim jong ka synjuk pyniaid jingialehkai phutbol ka ri Brazil u Ricardo Teixeira.
Ka khubor ka iathuh ruh ba u Leoz, Grondona  bad  Teixeira ki long ruh ki dkhot ba pawkhmat jong ka Executive Committee ka FIFA ha u snem 2010 kiba lah ialeh kat ka buit ka bor jong ki na ka bynta ban ai ia ka hok sha ka ri Russia ha ka ban pynlong ia ka lympung ialehkai World Cup ha u snem 2018 bad ruh ka  lympung iakhun ha u snem 2022 ha Qatar lyngba ka jingiathep vote kaba lah satah da ka jingiabamsap.
Kiwei pat ki nongpyniaid bahakhlieh jong ka kam ialehkai phutbol ka thain Shathie ka ri America  kiba lah ioh ia ka jingshah pynbam pisa ki long u Vice president ka CONMEBOL  u Eugenio Figueredo, u Secy General ka synjuk u Eduardo Deluca bad uba bat ia ka pla tyngka u Romer Osuna.
U Regè-Jean Page bad u Morgan Freeman kin sa pynmih lang ia kawei ka series kaba dei halor u Muhammad Ali na ka bynta ka Peacock ha kaba kane ka series kan don haduh 8 bynta bad ha kane ka series yn sa iathuh ia ki jingiakhun ba shyrkhei bha jong u Muhammad Ali.
Ia ka khana jong kane ka series yn sa thoh da u Willmott bad kane ka series lehse kan sa ai mynsiem ia kiba bun ki samla bad ha kajuh ka por kan iathuh ruh halor ka jingtrei shitom u Muhammad Ali ban jop iajan baroh ki jingiakhun.
Kane ka series tang marsien dep thoh ia ka khana yn sa pynkhreh ban sdang leit ring noh.
Katkum ka khubor ba la ioh lum ka iathuh ba ia ki jymphong-kti-ialehkai phutbol (Gloves) ba ju iai phong da u nongapkol ba tbit jong ka kynhun ialehkai bol ka Argentina u Emiliano Martinez khamtam eh kaba u lah phong ha ka jingiakhun phainal pyrshah ia ka France ha ka lympung World Cup 2022 ha Qatar, la die lilam noh ia ki ha ka dor $45,000 kum shibynta ban noh synniang pisa jingiarap sha ka jaka sumar bampong ki khynnah (Children’s Cancer Hospital) jong ka Garrahan.
Shuh shuh ruh ka khubor ka iathuh ba katei ka jaka ai jingsumar ka long kawei na ki jaka ai jingsumar kaba hakhmat eh na ka bynta ki khynnah kiba ioh ia katei ka jait jingpang ha ka ri  baroh kawei.
Kumta ruh lah pynlong ia ka iew die lilam ia kitei ki tiar ialehkai jong u Martinez ha ryngkat ka jingiadonlang ka jong u lyngba ka kor video kaba u lah shimbynta na ka iingsah ka jong u ha England; kaba u mih ialehkai mynta na ka klob Aston Villa.
Katkum ka khubor ba la ioh lum ka iathuh ruh ba ia kitei ki jymphong-kti lah deng bad pyndonkam ia ki da  utei u rangapkol ha ka por ba u mad ia ka kylla jong ka jingiashut tie-breaker ha katei ka jingiakhun phainal ha ka lympung pyrshah ia ka France bad ha kaba ka kynhun jong u ka lah rah ia ka trophy jingjop na ka lympung hadien jong ki 4-2 kol ba ka la lah ban kamai, hadien jong ka 90 min bad ha ki por ba ialehkai ba shakhmat ha kaba ki kynhun  ki lah poi sha ka jingiakhaid kol da 3-3.
Namarkata, na ka liang utei u rangialehkai u la pynpaw ruh ba haba ka lad ka wan ha u kum kawei na ki bynta ban noh synniang ia katei ka jymphong kaba u la dep ban pyndonkam ha katei ka lympung, um shym la kyrngah ne artatien satia naba u tip ba ka long ka kam kaba bha tam ba un leh na ka bynta ki khynnah.
Kumjuh ruh u Martinez u lah dep ruh ban soi ia ka jingsoi kyrteng jong u hapoh jong katei ka jymphong ha ka por ba pynbna ia ka jingnoh synniang ka jong u ha u bnai Rymphang.
Kawei na ki karkhana shna kali ba pawnam bha jong ka ri USA ka ‘Ford’ ka pynbna paidbah mynta ia ka jingpynkhreh iatehlok ha kaba iadei bad ka Engine jong katei ka karkhana bad kawei na ki kynhun ialehkai F1 kaba bat ia ka nam lahduh ha ka pyrthei ka Red Bull ka ban long naduh u 2026.
Shuh shuh ruh katkum ka khubor ba la pathai da kawei na ki Channel ba pawnam ka ri Bilat ka BBC, ka long ba ka ‘Ford’ kan long ka shi bynta jong ka jingnoh synniang jong ka ia ka Engine ia kaba lah shna pynwandur bad thaw da ka Red Bull Powertrains ha ka shlem treikam ba ha khliehduh jong ka ha England ka Milton Keynes.
Kumjuh ruh na ka liang jong ka para ka kynhun Red Bull ka AlphaTauri ka don ruh ia ka jingkyrmen ba kan ioh ban pyndonkam ia ka Engine kaba don ia ka shap jong ka Ford.
Kumta ka F1 kan don ia ka Power Unit ba thymmai naduh utei u snem da kaba pyndonkam 100% ka jingpynneh ia ka umphniang bad kiwei pat ki jingmyntoi ha ki kali.
Kumba ka long mynta, ka Red Bull haduh mynta ka dang pyndonkam da ka V6 Turbo Hybrid Engines ia kaba lah shna da ka paralok barim jong ka; ka Honda  na Japan.
Katei ka kynhun ialehkai kaba don ia ki tiar ki tar ha ka na katei ka karkhana ba pawnam ka ri U.S.A kum kata ka karkhana ka ban  kyrshan ia ka tei ka kynhun, kan sa pyni ruh ia katei ka Engine ba thymmai  ka jong ka  ha Manhattan.
Shuh shuh ka khubor ka iathuh ruh ba ka Ford ka lah die noh ia ka shab ka kynhun Jaguar ka jong ka sha ka Red Bull ha u 2004 bad katei ka kynhun kaba dang iai bat kum ka lahduh  ka dang iaisah ha kajuh ka karkhana kaba don ha ka pdengduh jong ka ri Bilat.
Ka kynhun ïalehkai jong ka Lamare Sports Club na nongbah Shillong ka la ïoh rung sha ka final jong ka lympung ïalehkai Invitation Knockout Football Tournament 2022-23 ba la pynlong da ka New Nongstoiñ Sports Social & Cultural Club.
Ka jingïoh rung jong ka Lamare SC sha ka final jong katei ka lympung ka dei hadien ba ka lah ban pynliem noh da 2-1 kol ïa ka United Sports Club kaba na Kolkata ha ka jingïalehkai semi-final wat ba-ar (2nd leg) jong katei ka lympung kaba la long ha ka sngi Saitjaiñ jong ka taiew ha madan New Nongstoiñ bad haba kheiñ lang ïa ki kol ha ka semi-final wat nyngkong bad ba-ar (1st leg bad 2nd leg) ka Lamare SC ka la jop da 3-1 kol ïa ka United SC Kolkata.
Haba phai sha ka jingïalehkai semi-final wat ba-ar (2nd leg) hapdeng ka Lamare bad ka United SC Kolkata, ka la long shisha ka jingïalehkai kaba itynnad bha namar baroh arliang ki la lah ban ïalehkai bha, hynrei hapdeng ka jingïakhun ka Lamare SC ha ka minit kaba 27 lyngba u Donbor Nongkynrih ka la ïoh thep ïa ka shikol bad watla na ka liang ka United SC Kolkata ka la ïakhun tyngeh da ka jingthmu ban ïoh ban pynphai ïa ka shi kol hynrei kam shym la lah ban pynphai satia haduh ba kut ka kylla step.
Haba bteng ïa ka kylla miet, mar ïasdang u Sahil Harijan na ka United SC Kolkata u la ïoh ban pynphai noh ïa katei ka shi kol bad hadien kane, la ïoh ban sakhi ba ka jingïalehkai ka la long kaba itynnad bha, ha kaba baroh ar liang ki la ïakhun tyngeh khamtam lei na ka liang ka United SC kaba la donkam ban ïoh sa shi kol hynrei ha ka minit kaba 77 ka Lamare SC lyngba u Everbright Mylliemngap ka la ïoh ban pynkhih biang sa shi kol bad ban pynthikna ba ka Lamare kan ïoh ban khur ïa ka jingjop bad rung syndon sha ka final jong katei ka lympung.
Ha katei ka sngi, u Brolington Warlarpih na ka Lamare SC u la ïoh ban khur ïa ka nam ‘Man of the Match’.
Na ka liang ka tournament committee ka NNSSCC ka la pyntip ba ka jingïalehkai final jong katei ka lympung kan long ha ka 15 tarik mynta u bnai hapdeng ka Ri Bhoi United pyrshah ïa ka Lamare SC ha ka por 2 baje janmiet.
“U Briew ha Lyngkha, U Syep U PisaKa Khyndew Ka Khluid, U Mohkhiew U Btuit"1.
Ki Hima Khasi ha ka khyndew jong ka Bri U Hynñiewtrep naduh Rilang haduh Kupli, lyngba ki por naduh ka snem 1824 ki la don ha ki jingïaleh, jingïa-um-snam bad ki Phareng bad nangta ki don ruh ki jingpdiang ia ki Phareng lyngba ki jingithuh bad jing-iatehkular  (treaties & engagements).
Ki Phareng ki dei ki nongsynshar mynder (imperialist) bad ki don ka buit synshar ban phiah bad pharia (divide & rule policy) da kaba leh kyllaiñ ia kiei kiei khnang ba ka kam jong ki kan beit.
Naduh kata ka por ter ter imat ka khyndew (kata kaba mut ka Bri Hynniewtrep ryngkat bad ki briew jong ka, ki hok jong ki bad ki kam jong ki) ka khluit ka kyan namar ka ïaid lyngba kitei ki jing-jia, ki jing-long kiba wan tyllep ia ka Bri (Ri) jongngi.
U Myllung Soso Tham ha ka kot – Ki Sngi Ba Rim U Hymniewtrep -u ïathuh, u ïalap, u ïapur ba ym tang shaphang ka Mynnor, hynrei shaphang ka Mynta bad shaphang ka Lawei.
Te haba ka khyndew ka khluit, hap ban da phikir ban puh bha ia ka, namar ioh ba u mohkhiew u btuit.
