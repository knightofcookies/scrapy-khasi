Ha ka Bermuda Beach Model – 5.4ft (below) 1st Aristotle.
L.Rynjah – body zoo gym, 2nd Lucky Man Kynjing – fitness first gym, 3rd Pynioladmi Pala – fitness first gym, 4th Kitbok Shangpliang – genfit gym, 5th Symond Myrten – body zoo gym.
Ha ka Denim Jeans Model 1st Rohit Barua – fitness first gym, 2nd Aristotle.
L.Rynjah – body zoo gym, 3rd Kitbok Shangpliang – genfit gym, 4th Lucky Man Kynjing – fitness first gym, 5th Amos dkhar – Bodymass and Fitness Gym Jowai.
Ha ka liang ki kynthei Women’s Fitness 1st Jehvera.
B.Nongkynrih – body zoo gym, 2nd Whitney ma Queen – Genfit gym, 3rd Averyl W.Lanong – Iron house gym, 4th Sawakani lakiang – Body Mass & Fitness Gym Jowai, 5th Jasmini i.
Kharpuli – BT27 Gym.
Shillong, Risaw 30 : Ka kynhun ïalehkai jong ka Mawpat Jabs ka la ïohrah ïa ka song pisa ba 20 hajar tyngka da kaba ïoh rah ïa ka nam lahduh ïa ka lympung ïalehkai phutbol Futsal League Champions 2022 ba la pynïaid da ka BJP Mandal Golflink Circle.
Ka Mawpat Jabs ka la ïoh rah ïa ka nam lahduh hadien ba ka la pynliem noh da 3-1 kol pyrshah ïa ka Mawpat Combine ha ka jingïakhun phainal ha ka janmiet sngi Saitjaiñ ha madan Futsal kaba don ha Polo, Shillong.
Nalor ka song pisa ba 20 hajar tyngka ka Mawpat Jabs ka la ïoh ruh bad ka trophy, katba ka Mawpat Combine kaba wan ba ar ka ïoh 10 hajar tyngka ha ryngkat ka trophy.
Ïa katei ka lympung ïalehkai la wan ban pynhap pyrda noh da u Bah Adwin Swer kum u kongsan ha ka jingïadonlang ryngkat u Bah Pradip Blah symbud kongsan, nangta u Bah AL Hek MLA ka Pynthor-umkhrah kum u special guest.
Ka jingpynlong ïa katei ka lympung kadei shi bynta ka jingrakhe ïa ka jingdap 25 tylli ki snem ka jingshakri u Bah AL Hek kum u nongmihkhmat jong ka Pynthorumkhrah Con-stituency.
U Bah Edwin Swer haba kren kum u kongsan u la ai khublei ïa u Bah Hek bad ong ruh ba kam long kaba suk ban ïoh shakri ïa u paidbah haduh 25 snem.
U la kitbok kitrwiang ba ym tang 25 snem hynrei un dang lah ban ïoh shakri wat haduh 50 snem.
Ha kane ka sngi la pynkup burom ruh ïa ki samla jong ka thaiñ kiba la wanrah nam bad burom na ki rynsan bapher bapher.
Jowai, Risaw 30 : Ka Khasi Student Union (KSU) Jowai Unit ha kane ka sngi saitjaiñ 29 tarik ka kala ïoh ban pynlong ïaka “Open To All Long Distance Running Race" ha ka por mynstep kum ka dak ba lehkmen lyngkhuh dapsnem ba Ar snem ka Jowai Unit bad kane ka long kaba jop daka ba sakhi da ki babun ki nongïashim bynta ha ka jingmareh.
Ha kane ka step la ïadon lang ruh u ma Awhai Andrew Shullai MDC Jowai Central kum u kongsan uba la sam kumjuh ïa ki khusnam, nalor ka jingdonlang ki Nongïalam ka KSU Jowai Circle, ki Nongïalam ka KSU WJHD Unit u Leningrad Tariang General Secretary, u Phrangki Papeng Finance Secretary bad kiwei de.
Ïa kane ka jingïakop mareh Marathon la sdang naduh na Lad College KNGC ïaid na Ladthadlaboh (main road) – Newhill (main road) – Iawmusiang – Lad pohskur – Iongpiah – Panaliar – Old Civil Hospital – Le kyrnah bad pynkut ha Kiang Nangbah Monument (Syntu Ksiar).
Ki nongjop naka liang ki Shynrang ki long 1) Kordor S.Manners, 2) Eibor Kyndait, 3) Sanctify Pale, 4) Khainti Shylla, 5) Alan Banda Rymbai, 6) Shibor Shadap, 7) Daioo – Hi – mitre Suting, 8) Ioobiang Langstang, 9) Chanmeki Chyrmang, 10) Ram Shylla.
Ha ka liang ki Kynthei: 1) Happiness Phawa, 2) Levina Papiah, 3) Monlangki Kyndait, 4) Ribity Sana, 5) Rika Dametre Bareh, 6) Syndong Shylla, 7) Beauty Shylla, 8) Ewadaeimi Phawa, 9) Mini Kyndait, 10) Phrui Phawa.
U kongsang haba ai jingkren ula kyntu ïaki khun samla ba ieid ïaka sports ba kin don shisha ka mynsiem ïaleh ban poi shaka thong bad ula ai nuksa ruh iaki ba kum hakane ka juk stad ki dei ban pyndonkam ïaka kor internet ban peit ïaki trick lane ki jinghikai kumno ban long tbit ha ki kam Sports kum ka marathon.
U General Secretary Leningrad Tariang haba ai jingkren ula ong ba wat lada ka sorkar kam lah ban pynkiew ïaka kam sports hapoh jylla hynrei ki samla ieid sports kim dei ban duh mynsiem kihap hi ban trei minot ban poi sha ka thong daka jingtrei minot lade.
Naka liang ka KSU Jowai ka Ai khublei ïaka pulit department, ki nongpeit ka madam siat khnam, ka Office u DMHO bad ïaki bym lah ban niew ba ki la ai ïaka jingïatrei lang lyngba jong ki kane ka Race ka long kaba jop, ka KSU Jowai Unit ka kyrmen ba kan sa poi ka por ba kan lah ban ïarap bad pynkiew ïaki samla kiba don sap ha ka jingïalehkai Sport’s, pynkut ka kyrwoh na u samla Nidapoi Shadap Publicity Secretary KSU Jowai Unit.
Katba nang mih ki sngi ki ïa, ka jingwan kyrthep jong ki mynder ha ki bynta bapher bapher jong ka ri bad bar ri, ka la buh shuh shuh ka jingeh ïa kane ka jaidbynriew ritpaid.
Kane ka jingwan rung kyrthep jong ki mynder ka la wanrah ïa ka jingshong rit mynsiem jong ka jaidbynriew kiba long ki trai ri trai muluk ha kine ki dong ri lum.
Kane ka la wanrah shuh shuh ïa ki jingeh bad jingkordit ïa ki khun samla bad pynkharoi ruh ïa kiba bun ki jingsniew.
Dei ruh kaba la pynlong ïa kane ka ri kaba la long mynno ka ri tip briew tip Blei sha ka ri jong ki kam pyntriem bad jingïaumsnam.
Haba phai halor kine ki jingeh ba kane ka jaitbynriew ka la ïakynduh, hato ïano yn kynnoh.
Kaba nyngkong lehse lah ban ong ba ka dei ka jingkitkhlieh jong ki nongsynshar hi ne ki bor sorkar kiba long ki nongpeit nongsumar ïa ka jingïaid beit jong ka synshar khadar bad ka shongsuk shong saiñ.
Wat lada kita ki nongsynshar ki dei ki paradoh parasam, hynrei la ïohi kumba kim shym long satia kiba kit khlieh.
Ka jingsynjor jng ki bor synshar na ka bynta ban peit ïa ka bha ka miat jong ka jaitbynriew hi ka long ka daw bah jong kane ka jingkynduh mawsiang ki trai ri trai muluk.
Ka Jaidbynriew Hynñiewtrep ka long ka jaidbynriew kaba ritpaid.
Ka long ruh ka jaidbynriew kaba dang sahdien bad kaba dang donkam ïa kiba bun ki lad pynroi pynpar.
Nalor ba ka long ka jaidbynriew ritpaid, ka long ruh ka jaidbynriew kaba shah ñiewbeiñ bad kaba shah thom beiñ ïa kiba bun ki liang bad ha kiba bun ki jadbynriew ba na shabar.
Kane ka jaidbynriew ka don hapdeng ki jingeh kiba khraw bad hapdeng ki jingïaksaid na ka bynta ban pynneh pynsah ïa la ka jong ka hok nongkynti bad ka hok longtrai ha kane ka ri lum Khasi.
Lehse dei ruh ha na kane ka daw ba sa mih kiba bun ki seng bhalang na ka bynta ban ïada ïa la ka jong ka jaidbynriew ritpaid, kaba don mynta ha tmier jong ka riat ba shyrkhei.
Lehse kane ka lah ban long na ka jinglong khuid ne kylluid mynsiem palat ki nongsynshar ne ka lah ban long na ka daw jong ka jingshah tap matlah ha kiwei kiwei pat ki jingshah pynbiej bad jingshah ïalam bakla.
Ka jingbym shimkhia jong ki bor sorkar ne kito ki heh sorkar kiba long ki trai ri trai muluk ka la wanrah ïa ka jingjyllei jong ki mynder hapoh kane ka ri Hynñiewtrep, ha kaba mynta lehse wat ki trai ri hi ki la kylla long ki ritpaid hapoh la ka jong ka jylla ne ha la ka jong ka khyndew ka shyiap.
Na ka por sha ka por, khamtam ha ki por elekshon ki nongmihkhmat paidbah ki khlei ïa ki juban ba thiang ban trei na ka bynta ka bha ka miat jong ka imlang ka sahlang, ka ïoh ka kot bad kiwei kiwei da kaba buh ruh hakhmat eh ïa ka jaidbynriew.
Hynrei kine ki juban baroh ki long khleiñ la thang jwat la bam.
Shuh shuh nalor ki nongsynshar, ka jingbym shimkhia bad ka jingkheiñ shngaiñ jong ki trai ri trai muluk hi ka long ruh ka daw bah jong kane ka jingkordit bad ka jingshong syier ba kane ka jaidbynriew Hynñiewtrep ka ïakynduh.
Ka jingdon ïa ka mynsiem isynei bad jingkylluid mynsiem palat jong ki briew Hynñiewtrep ka wanrah ïa kane ka jingroi bad jingjyllei ki khyllah jait bapher bapher kiba lah ban long ka jingma hadien habud ym tang ïa ki hynrei wat ïa ka jaidbynriew hi baroh kawei.
Ka jingai wai klumar, ka jingdie jaka pathar bad ka jingaikam aijam ïa ki nongwei shi sngi ka ai mynsiem bad pynshlur ïa ki ba kin shongneh ha kane ka bri u Hynñiewtrep bad ynda la slem slem bah haba ki la sngew trai kim salia shuh ban iuhroit bad thombor ïa ki trai ri trai muluk.
Kumjuh ruh, ka mynsiem bishni bad ka jingbym ïarap para jaidbynriew ka long kawei napdeng ki jingeh ban kyntiew irat ïa u paid Hynñiewtrep.
Shillong, Risaw, 30: Ki khun samla jong ka Balang Katholik na ki 15 tylli ki Dioceses hapoh ka jylla Shatei Lammihngi jong ka Ri-India dang shen ki la iakynduh lang ha ka lympungbah ba la pynlong da ka North Eastern Regional Youth Commission (NERYC) kata hadien 5 snem.
U Vice President jong ka NERYC Nongstoiñ Diocese u Samla Onessimos Shangdiar u la iathuh ba kane ka lympungbah ka la long ha ka jylla Manipur ha Canchipur Katholik School, Imphal bad kumba 2300 hajar ngut eiei ki Delegate na ki jylla bapher bapher ki la ïa shimbynta shitrhem bha naduh basdang haduh ban dakut ka prokram.
La plie pyrda ïa kane ka lympung jingïakynduh lang ki khun samla Katholic da u u MLA jong ka Ukhrul Constituency u Ramnganing Muivah uba la long u Kongsan bad u Additional Chief Secretary (TA & Hills/AR DG/SAT) u Letkhogin Haokip uba la long kum u symbud kongsan ha ryngkat ka jingïadonlang jong ki nongmihkhmat jong ka Sorkar Manipur, u Archbishop jong ka Jyllaniam Imphal u Most.Rev Dominic Lumon, ki nongïalam jong ki samla na ki Diocese bapher bapher ha ki jylla jong ki kum ka Arunachal Pradesh, Assam, Manipur, Meghalaya, Nagaland, Mizoram bad Tripura.
La pynshit pynshngaiñ ïa katei ka program da ki musical concert ba la rwai da ka kynhun jong u Jimmy Thang bad ka kynhun ba ki khot ka “Traffic band.
" La don ruh ka jingïapyni riam tynrai na ki jylla jong ka thaiñ Shatei Lammihngi kum ban pynneh pynsah bad pynroi ïa ki riti dustur.
Ki khun samla ki la ïashimbynta shitrhem wat hapdeng ka jingpynthuh jong u slap bad ka lyer na kadaw ka cyclone Sitrang.
Kane ka jingpynthut jong ka bor mariang kam shym la khanglad ïa ki khunsamla ban bteng ïa ki prokram bapher bapher.
Ha ka sngi la don ruh ki jingkren halor katto katne ki phang ba ïadei bad ka imlang sahlang ki khun samla, kum ka “Indian Youth Movement" ba la ai jingbatai ba bniah da u National Youth Director jong ka ICYM u Fr.Chetan Machado bad u Jimmy Thang u nongrwai ba pawnam jong ka jylla Manipur uba la rwai ia ka jingrwai “God gave the song.
"Ka don ruh ka jingïakren halor ka phang, “Entrepreneurship in North East India" ba la batai bniah bad pyni lynti da u Ranjan Baruah u ba dei u Career Mentor bad Skill Trainer napoh ka jylla Assam.
Haba ïadei bad ka koit ka khiah, la shim ïa ka bynta jong ka Mental Health ne ka jingkoit jingkhiah ha kaba ïadei bad ki bor pyrkhat da ka jingiathir bad ba la batai bniah da u Dr.R.K.Lenin Singh uba dei u Professor bad HoD jong ka Psychiatry Department RIMS, uba long ruh u doktor uba la pyntbit bha ialade ha ka Mental Health bad Sexual Health.
Ka don ruh ka jingiathir halor ka phang pdeng “Love and Relationship" da u Fr.(Dr) Linus Neli.
Baroh kitei ki phang ba la pynbeit ki la ai jinghikai shibun eh ïa ki khunsamla jong ka Thaiñ Shatei Lammihngi.
Ha kane ka sngi, la pynkup burom bad ai khusnam ïa ki khunsamla kiba la lehbha ha ka Balang bad ka imlang sahlang jong baroh ki jylla ka thaiñ Shatei Lammihngi.
La pynkut noh ïa kane ka lympungbah da ka jingpynhiar ïa ka lama da u Chairman jong ka North Eastern Regional Youth Commission (NERYC) u Most Rev.George Palliparambil bad la aiti ïa kalama ha u Fr.John Barman, MSFS, Regional Youth Director.
Ka Indian Catholic Youth Movement North East (ICYM-NE) hapoh ka shatri jong ka North Eastern Regional Youth Commission (NERYC) ba la ïalam da ki Riewniam kynthei bad shynrang ka ai khublei shihajar nguh ïa ki nongïarap ba la noh synñiang ha kiba bun ki bynta met bad mynsiem ban pynlong ïa kane ka jingïakynduh lang kaba jop bad ba seisoh jong ki samla ka Balang Katholik ha ka thaiñ Shatei Lam-mihngi.
Mawkyrwat, Risaw, 30: Ka Synjuk ki Seng Samla Shnong Shiliang Um Zone Sepngi (SSSSSUZS) kum ka dak jong ka jingai-mynsiem bad jingpynshlur shuh shuh na ka bynta ki samla bad kumjuh ki nonghikai kiba la wanrah ka nam ka burom ïa ka dong ka thaiñ, ki la ïoh ban pynlong da kawei na ki prokram leh burom kyrpang na ka bynta jong ki.
Ïa ki khusnam ba kum ka Synjuk ki Seng Samla Shnong Shiliang Um Zone Sepngi (SSSSSUZS) ka la ïoh ban sam sha ki 3 ngut ki ‘riew ïalahkai kiba la wanrah burom ïa ka dong ka thaiñ bad ïa ka ïing ka sem kynthup ruh ïa u samla Commandar Shangpliang uba long u President jong ka Meghalaya Filmmaker ha kajuh ka por kum u nongïalam jong Hill Farmer’s Union (HFU) u ba la wanrah burom ïa ka dong ka thaiñ jong ka South West Khasi Hills District kumjuh ruh ïa ka jylla hi baroh kawei.
Ha kajuh hi ka sngi, ka Synjuk ki Seng Samla Shnong Shiliang Um Zone Sepngi (SSSSSUZS) mynta ka kynti ha ka sien kaba ar ka la ïoh ban pynlong ïa ka jingïalehkai kynjatbol ba la tip kum ka ‘Knockout Football Tournament 2022’ kaba long tang ar sngi kata ha ka 28 bad 29 tarik Risaw, 2022 bab ba la pynlong ha ka shnong Mawthawpdah.
Kane ka lympung ïalehkai ka don ha ka ïa ka phang pdeng kaba ong, “Ong Em ïa U Drugs".
Ïa kane ka lympung ïalehkai kynjatbol ba la tip kum ka ‘Knockout Football Tournament 2022’ la plie pyrda da u bah Sounder Strong Cajee u ba long u kongsan ha ryngkat ka jingïadonlang u bah Commandar Shangpliang, u Wallambok Nongsiej, Chairman ka Synjuk ki Seng Samla Shnong Shiliang Um Zone Sepngi (SSSSSUZS), u bah M.Lyngdoh, Secretary ka Synjuk ki Seng Samla Shnong Shiliang Um Zone Sepngi (SSSSSUZS) lem ruh bad kiwei kiwei de ki ‘riew rangbah.
Rambrai, Risaw, 30: Ka kong Aicifull K.Musulman kaba dei ka kyrtong ka ban ieng na ka seng All India Trinamul Congress na Rambrai Jyrngam konstitwensi na ka bynta ka election 2023, ha ka sngi saitjaiñ ka la hiar sha ka shnong Mawïamsyiem, Umriang Mawïamsyiem bad sha ka shnong Mawblang Mawïamsyiem, ban pynlong ïa ka jingïalang paidbah ha kitei ki lai tylli ki shnong, ha kaba la ïohi ruh ba shibun na ki longkmie bad ki longkpa kynthup ki Garo kiba na kitei ki shnong, kiba la wan ban sngap bad shah shkor ïa ka jingkren bad ïa ka jingïawer jong katei ka kyrtong ban kyrshan bad ban bud ïa ka ha kane ka samoi kaba mynta.
Ha kitei ki lai tylli ki jingïalang paidbah la ïadonlang ruh u bah Passtar Nongshillong Sordar ka shnong Mawïamsyiem, u bah Jinarson Marak second Headman ka shnong Umriangkona, u bah Histing Sangma Headman Mawblang Mawïamsyiem bad kiwei kiwei ki riew rangbah jong katei ka thaiñ.
Haba ïakren bad u nongthoh khubor, kitei ki riew rangbah ki la ong ba baroh shi katta ym pat ju don mano mano ruh ki nongmihkhmat kiba la wan iuh kjat ha katei ka thaiñ.
Hynrei da ka jingwan jong ka kong Aicifull ka la pynlung mynsiem ïa ki bad ki la pynpaw ruh ba mynta ka kynti, kin kyrshan radbah noh ïa ka kong Aicifull bad dawa ruh na ka seng AITC ba ka dei ban ai tiket ïa ka kong Aicifull, namar ka longkmie ka nang bad ka sngewthuh ïa jingeh jong ka ïing.
Ha katei ka jingïalang ka kong Aicifull K.Musulman, haba ai jingkren sha ki paidbah jong katei ka thaiñ ha baroh kitei ki lai tylli ki shnong ka la ong, “Nga kyrpad ïa phi ba phin pyrshang ban kyrshan noh da ka longkmie ha kane ka kynti kaba mynta na kane ka Rambrai jyrngam konstitwensi.
Nga kum ka longkmie nga lah ruh ban ong ba nga kham sngewthuh ïa ka khïa ka shon jong ki paidbah namar nga la mad naduh na la ïing".
“Lada phi jied ïa nga bad lada ngan poi sha ka thong, bun ki jingeh kiba ngi lah ban pynbha bad ban pynthymmai ruh ha ka rukom pyntreikam ïa ki scheme bad kiwei kiwei ki jingdonkam jong u paidbah, namar ka dei tang kane hi ka seng ka bym pat don kano kano ka jingthohbria ha ka kam saiñ pyrthei.
Ka dei ruh ka seng kaba angnud ban wanrah ïa ka jingkylla ha ka jylla hi baroh kawei kaba dei ruh ka seng kaba dang thymmai ha kane ka jylla jong ngi", ka la ong.
Ka kong Aicifull K.Musulman ka dei kaba shong ba sah ha ka shnong Mawrusyiar bad ka ju trei kum kawei na ki nongsumar ïa ki khunswet hynrei ka angnud ruh ban shakri paidbah.
Nongstoiñ, Risaw, 30: Ka Khasi Students Union Rambrai Circle ha ka 29 tarik mynta u bnai, ka la ïoh ban pynlong ïa ka jingsam khusnam lane Maitshaphrang Award kaba ar jong ka seng, sha ki 10 ngut ki samla pule kiba la wan shakhmat ha ka eksamin SSLC 2022.
Ïa kane ka jingsam khusnam la pynlong ha Vani Hall St John Bosco Secondary School, Nongkroh Rambrai bad ïa katei ka jingïalang ha katei ka sngi la pynïaid da u Samla Dankobartis Nongphud General Secretary KSU Rambrai Circle.
Ha katei ka lynpung jingïalang, la ïoh ban ïadon ryngkat ban pynshngaiñ naduh ki Nonghikai, ki khynnah skul jong ki saw tylli ki skul ki hap hapoh jong ka Rambrai, u Rev Fr.John Kharshandi, u Syiem ka Hima Rambrai ha ryngkat ki Nongïalam jong ka KSU West Khasi Hills District Unit, kiba kynthup naduh u samla Willbest Wanniang Education Secretary KSU West Khasi Hills District Unit, samla Copperfield Khardewsaw Assistant Education Secretary KSU West Khasi Hills District Unit, lem bad kiwei ki dkhot jong ka KSU West Khasi Hills District Unit.
U samla Franklinroy Syiemiong General Secretary KSU West Khasi Hills District Unit u la long u kongsan jong katei ka lympung.
Haba ai jingkren, u la ong ba dei ka seng KSU kaba nyngkong ban sam ïa ka khusnam sah ki ba wan shakhmat ban pynshlur bad ai mynsiem ïa ki paradoh parasnam, khamtam ïa ki samla pule kiba dei ka jingkyrmen ïa ka lawei ka pateng ban wan.
U la ong ba ka jingai ïa ki momento ka dei tang ka dak hynrei kaba kongsan ka dei ka mynsiem ba ka KSU ka pyrsad mynsiem na ka bynta jong ki samla pule, ba kin nang ïai trei shitom ha ki bynta kiba dang sah.
U la ai mynsiem ruh ïa ki samla pule ba kin nangïai kiew shaphrang bad kumjuh ruh ïa ki dkhot jong ka seng ba kin nangtei ïa kaba mynta bad pynkhreh ïa ka la shai.
Nongpoh Risaw 30: Ban ai mynsiem bad ban pynshlur ïa ki khun samla ka thaiñ ba hap hapoh ka Raid Mathan ba kin dang don ka mynsiem ban kiew sha ki kyrdan ba shaneng ha ka pule ka puthi, ka Raid Mathan Youth Forum & Cultural Association ha ka sngi Saitjaiñ ka la shim ïa ka sien jam ban pynkup burom na ka bynta ki samla kiba la pas bha ha ka SSLC bad HSSLC bad kynthup ruh kito kiba la pyndep ïa ka Graduation jong u snem 2022.
Ïa kane ka jingpynkup burom ïa ki samla pule la pynlong ha Ïing Dorbar ka Shnong Umshaken ha kaba ka Raid Mathan Youth Forum & Cultural Association ka la sam ruh da ka khusnam pisa ryngkat ki syrnot kum ka jingai burom ïa kitei ki samla kiba la pas ha ki kyrdan bapher bapher.
Ïa kane ka jingpynkup burom la wan ban shim bynta ruh da u President ka KSU, North Khasi Hills District Unit, u Samla Ferdynald Kharkamni kum u kongsan bad la sakhi lang ruh da ka jingdon lang u President ka FKJGP North Khasi Hills District Unit, u Bah Lui Star Lyngdoh, u President ka HNYF, Northern Region, u Bah Marcus Marten, u President ka Raid Mathan Forum & Cultural Association, u Bah Pius Ronghang bad kynthup naduh ki nongïalam shnong, ki riew rangbah bad ki kmie ki kpa jong ki khynnah skul ryngkat ki nonghikai bad ki khynnah skul.
Ïa kitei ki khusnam ryngkat ki syrnot ai mynseim ïa kitei ki samla la sam da kitei ki nongïalam seng na Ri Bhoi bad kynthup ruh ki riew rangbah bad ki nonghikai jong ki skul.
Haba kren ha kane ka jingïalang pynkup burom kum u kongsan, Samla Ferdynald Kharkamni, President ka KSU North Khasi Hills district Unit, u la ong ba kum u nongïalam seng na Ri Bhoi u pynpaw ka jingkmen ban ïa don ryngkat ha kane ka sngi ban ai buro ïa kine ki samla kiba la pas ha ki kyrdan bapher bapher bad kane ka jingpas bha jong ki ka long ka jingai mynsiem ïa kiwei ki khun samla ba kin dang lah ban leh bha bad khamtam ka jingsam ïa kine ki khusnam ka long kum ka jingai mynsiem ba ki samla pule kin trei shitom ha ki jingpule ba kin poi sha ki kyrdan kiba shalor ba kin long briew man briew hadien habud.
Ha kawei ka bynta u la ai ka jingïaroh ruh ïa ki samla ka Raid Mathan namar ka jingiohi jngai ki la lah ba pynkupburom ïa kine ki samla, ha kaba kum ki samla ruh ki dei ban sngewsarong ba don kiba iohi ïa ki jingtrei shitom jongki ha ka jingpule bad kaba kham donkam tam ha ka jingim jongki ba ki dei ban don ïa ka thong ha ka jingim jongki ba kin leh bha ïa ki jingpule, namar dei tang kito kiba don ka thong bad kiba trei minot kin sa ioh kheit ïa u soh bathiang jong ka jingtrei shitom jong ki na kabynta ka lawei ba phyrnai jongki, u la bynrap.
Ka long ruh ka jingai mynsiem ïaka RMFCA ha kaba naka liang ka seng KSU, FKJGP bad HNYF ha katei ka sngi kila aiti ruh da ka pisa T30 hajar kum ka jingkyrshan ïa katei ka kynhun ba kan dang lah ban trei shuh shuh ki kam ki ban kyntiew ïaki khun samla.
Jowai, Risaw 30 : Ka lympung ïalehkai phutbol jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long ha kane ka sngi Saitjaiñ ha madan Kiang Nangbah Stadium, Dongmihsngi Jowai.
Ïa kane ka lympung la pynïaid da ka (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun na ka liang ka kynhun ïalehkai jong ka Moosalyngkat SC kala lah ban pynliem da 4-1 kol ïa ka beat Mukhla Raij SC.Ïa ki kol na ka Moosalyngkat SC la thep da u Sebastian Dhar ha ka minit ba 52, u Lalthakhuma Ngaite ha ka minit ba 66, u Living stone Mannar ha ka minit ba 80 bad u Gladio Susngi ha ka minit ba 87.
Katba ïa ka shikol na ka Mukhla Raij SC la thep da u Joydeep Bamon ha ka minit ba 77.
Ka jingïalehkai lashai ka sngi (Monday) 31 tarik kan long hadpeng ka Chutwakhu SC pyrshah ïa ka Luti Tuber Ialong SC ha ka por 2 baje shiteng nohphai sngi.
Nongstoiñ, Risaw, 30: U Bah Bobby Kharshandi u bym shym la ïoh shuh ïa ka tiket na ka party Hills State People Democratic People Nongstoiñ, u la rai ryngkat ki nongkyrshan jong u ban ïakhun noh kum u Independent Candidate na Nongstoiñ Assembly Constituency.
Kane ka rai ka la mih ha ka jingïakynduhlang jong ki nongkyrshan jong u ha Nongstoiñ ha ka sngi saitjaiñ, ha kaba ka la don ka jingïakren ïa phylliew jingmut halor ka jingthmu ban ïakhun noh kum u Independent Candidate, ha kaba baroh kiba la kyrshan ïa u ki la shim lang ïa ka rai ba un ïaleh beit ïa ka elekshon.
Hadien ka jingïathir kaba la neh katto katne kynta, da kawei ka jingmut la rai ba thaw ïa ka Executive Committee jong ka kynhun bad la jied ruh ïa ki nongkitkam jong ka women wing bad youth wing ki ban sa pyntyllun ïa ka kam nangne shakhmat.
Ki nongkitkam ba hakhmat kiba la jied ha katei ka sngi na ka bynta ka EC ki long Chairman Bah Kwik Lyngdoh, Vice Chairman Bah Samwell Marngar, Secretary D.F Wahlang, Assistant Secretary Markus Marweiñ bad Silvester Ryntong, Treasurer Cleverness Nongsiej bad ki Adviser ki long u Bah Tleding Wanniang bad Bah Donbok Thabah.
Ha kane ka jingïalang, hashwa ban jied ïa ki nongkitkam, la ïoh ïa ka jingkren na kitei ki rangbah bad kumjuh ruh ki longkmie, kiba la pynpaw ïa ka jingdiaw mynsiem ha kaba ki nongkitkam ba hakhlieh ka HSPDP kim shym la sngap satia ïa ka jingkwah jong ki ban ai tiket ha u Bah Bobby.
Ki la ong ba kane ka jingbym sngap ka dei ka jingleh shilliang jong ki nongïalam ka party.
Na ka liang u Bah Donbok Thabah u la pynpaw ba watla u Bah Bobby um ïoh tiket, hynrei kumba la rai lang da baroh ki nongkyrshan, kumta dei ban ïaid beit shakhmat ban ïaleh ïa ka elekshon.
U la ong ba baroh hi kiba don ha ka jingïalang ki dei na ka HSPDP, hynrei mynta baroh kin kyrshan ïa u Bah Bobby ban pynliem ïa ka HSPDP.U la ong ba lada ka HSPDP ka ïoh 5000 vote, u Bah Bobby u dei ban ïoh 7000 vote.
Lada ka HSPDP ka ïoh 7000 ka kynhun Independent u Bah Bobby ka dei ban ïoh 10000 vote.
Ka jingïaleh hi u la ong kan long beit pyrshah ïa ka HSPDP bad lada u Bah Bobby un jop ïa ka thong kumba kwah ki nongkyrshan, baroh kin phai biang sha ka HSPDP hadien ka elekshon 2023.
Ka daw u ong namar ka dei ka party kaba tang ma ka hi kaba don ïa ka nongrim ba skhem, ban shakri ïa ka dong ka thaiñ, ka ri bad jaidbynriew kumba la ïalam nongrim da u (L) Maieid Hoping Stone Lyngdoh.
Kiwei pat kum u Bah Tleding Wanniang u la ai jingmut ban pynkhreh lypa ruh ïa ka kynthei na ka bynta ka MDC elekshon.
U la kyntu bad ai jingmut ruh sha baroh kiba ka shah jied kum ki nongkitkam bad baroh kiba kyrshan ïa u Bah Bobby Kharshandi, ba kin ïatreilang da ka mynsiem khnang ban kheit ïa ka jingjop ha ka elekshon ban wan.
Kiwei kiwei ki jingïakren ha katei ka sngi ki long kumno ban pynkhlaiñ ïa ka party da kaba sdang ban rung sha ki shnong ki thaw, ki kyndong kynshrot jong ka Constituency bad ba u Bah Bobby un pynkhreh noh ïalade ha kane ka wat jingïakhun da kaba un sdang da ka personal appeal jong u sha ki paidbah ka Constituency.
Kum u kyrtong Independent ba la ïa mon lang da ki nongkyrshan jong u, u Bah Bobby Kharshandi haba kren sha ki nongthoh khubor u la ong, “Ngim shym la ïoh ïa ka tiket na ka party HSPDP, hynrei nga don ka jingkitkhlieh na ka bynta ki paidbah ka thaiñ Nongstoiñ.
Namar haba nga rung ha kine ki thaiñ jong ngi naduh u snem 2019, nga ïohi ïa ka jingdonkam kiba bun".
“Ngi dei na ka ïing ka sem kaba la shakri ïa kane ka thaiñ mynta lah 20 tylli ki snem bad ka jingthrang jong ngi, ka long ban rat diengkhong ïa ka jingduk.
Ka jingduk kam dei tang jong ka kpoh, hynrei naduh ka met bad ka mynsiem jingkoit jingkhiah bad ha baroh ki liang", u la ong.
“Ngi la jied ïa ki nongkitkam naduh ki rangbah, ki longkmie, ki samla bad ngin nang pynkhlaiñ shuh shuh ïa ka kynhun ka jong ngi nangne shakhmat.
Ka rai ai kan leit sha ki paidbah lada hap ban ïakhun lyngba ki party ne Independent, namar ban shu pynbor ïa u briew kam don jingmyntoi, namar lashai lashisngi shaei yn poi lada kam don ka jingkitkhlieh kaba shisha.
Nga kren shai ba kane ka jingrai ban ïaleh ïa ka elekshon ka dei kaba nga don ka mynsiem kitkhlieh naduh u snem 2019", u la ong.
Khliehriat Risaw 30: Ka jingkhmih lynti ki paidbah jong ka thaiñ khappud ban ïoh ïa ka surok kaba bha, kan sa urlong noh shen, ha kaba u myntri ka sorkar jylla uba dei ruh u MLA jong ka Khliehriat Constituency, u bah Kyrmen Shylla, un sa wan ban plie ïa u maw nongrim ha shnong Bataw ha ka 4 tarik u naiwieng 2022 na ka bynta ban shna ïa kane ka surok ha khappud.
Katkum ka kaiphot ba la pyllait da ka Ministry of Road Transport jong ka sorkar India (Zone North East) la pynpaw ba ïa ka mang tyngka kaba T24.160 klur tyngka la dep pynllait lyngba ka Central Road Infrastructure Fund (CRIF) kaba la mang na ka bynta ban maramot ïa katei ka surok ha ki thaiñ khappud kaba don hapoh East Jaiñtia Hills District kaba haduh 30 kilo mitar.
U myntri ka sorkar jylla, uba dei ruh u MLA ka thaiñ, u bah Kyrmen Shylla, u la ïathuh ba hapoh kine ki saw snem tam, ki paidbah jong kane ka thaiñ ki la ju pynpaw ki jingeh namar ka jingsniew palat ka surok bad ki la kyntu ïa u kum u nongmihkhmat ba un ïarap lem ban wad ki lad ki lynti ban ïoh ban maramot bha ïa kane ka surok “Ha ka jingïaid lynti ki ju don ki por ba duh mynsiem, tangba nga ngeit ba ngan ïoh ka lad ban ïarap bad nga ju ong ruh ïa ki paidbah ba kin long kiba ïai shah bad mynta sngewtynnad ban pynbna ba ha ka 4 tarik jong u bnai naiwieng 2022 ngin plie noh ïa u maw nongrim jong kane ka surok bad la khmih lynti ruh ba ynda la dep maramot bad shna bha ïa ka surok kan ïarap bad pynsuk shibun ïa ki paidbah ha ka leit ka wan bad kumjuh ruh kan pynsuk ïa ki paidbah nongrep ha ka kit ka bah ban pyn poi ïa ki mar rep sha ki jaka ïew.
Nongpoh, Risaw 30 : Ban shim ïa ka jingkitkhlieh lang na ka bynta ban ïalap halor ka jingma kaba ktah na ka jingkynreiu drok bad ka jingkyrni ha ka kyiad kaba la pynjot ïa bun ki longïing longsem bad ki khun samla, ka Hynñiewtrep National Youth Movement (HNYF), Sengkmie ryngkat ka World Vision India Ri Bhoi Area Development Programme ha ka 24 tarik u Risaw 2022 ka la pynlong ïa ka prorkam ban ai jinghikai kyrpang shaphang ka jingktah u drok bad ka kyiad na ka bynta ki khynnah skul bad ki nongshong shnong ka shnong Mawbseiñ ba hap hapoh ka Raid Madan Kyrdem.
Ïa kane ka prokram ai jinghikai halor ka jingma jong u drok bad ka kyiad la pynlong ha St.Joseph’s Secondary School, Mawbsein, Lum Mission ha kaba la wan shim bynta da u President ba rangbah ka seng HNYM, u Bah Lous Dohtdong, u Working President, u Bah Donald Syiemlieh, ka Medical Officer ka Kyrdem PHC, ka Dr.S.Rapsang, u Officer Incharge ka Khapmara PIC, u Bah P.Thabah bad kynthup ruh naduh ki nongïalam Shnong, ki rangbah, ki khynnah skul bad ki paidbah ka Shnong Mawbsein Lum Mission.
Ïa kane ka prokram ai jinghikai la kyrshan lang ruh da ka jingdon ki nongïalam ka HNYM Raid Madan Kyrdem Circle bad ka Raid Ïapngar Circle.
La pynïaid ïakane ka prokram ai jinghikai da u bah Deversing Mukhim, Vice President HNYM Raid madan Kyrdem bad la kren pdiang sngewbha da u Bah Fedric Laloo President HNYM Raid Madan Kyrdem Circle.
Naduh u President ba rangbah ka HNYM, u Bah Lous Dohtdong, ka Medical Officer, ka Dr.S.Rapsang bad u Bah P.Thabah, haba kren ha kane ka prokram ai jinghikai, ki la ban khia ïa ki khynnah skul, ki samla bad ki kmie ki kpa ba ki dei ban long kiba peitngor ban lait na ka tyrsim jingjot jong u drok bad ka kyiad.
Kitei ki nongkren ki la kren shibun ki bynta ba ka kyiad ka la pynjot ïa bun ki longing longsem na ka daw ka jingkyrni u kpa ne ki khun ïa ka kyiad bad mynta lei lei ka jingma ka ap na ka jingkynrei u drok ha kaba lada ngim peitngor ka long ka jingma ïa ki khun ba u drok u la rung mynta ym tang ha ki jaka sor bad u la poi ruh wat sha ki shnong nongkyndong.
Namarkta, kitei ki nongkren ha kane ka prokram ki la ban khia ba dei ban kiar rai maw rai ding na ka kyiad bad u drok bad ngi dei ruh ban don ka jingïatrei lang na ka bynta ban pynduh jaid ïa kine ki jingdih ba sniew bad kiwei kiwei ki kam sniew kiba ktah ïa ki khun samla, ïa ka longïing longsem bad wat ïa ka imlang ka sahlang, ha kaba lada ngi don kata ka jingïatrei lang ngi lah ban rad dyngkhong ïa kine ki jingdih basniew bad kiwei kiwei ki kam sniew, ki la bynrap.
Khliehriat, Risaw 30:Ka Khasi Students Union Thangraiñ Unit kaba hap hapoh ka jingpeit jong ka KSU Myntang Circle, hynnin ka sngi ka la pynlong ïa ka 1st v Maitshaphrang Knock-Out Football Tournament 2022, kane ka lympung ïalehkai football ka long kum shibynta ban kyntiew bad pynshlur ïa ki samla kiba don ka sap ïalehkai, u Organising Secretary jong ka KSU Jaiñtia Hills District Unit, u bah Agustan Timung u la wan ban plie pyrda ïa kane ka tournament.
La pynlong ïa kane ka tournament ha Madaw ïawmuchai (Thangraiñ) bad la ïa don ryngkat lang u Secretary shnong, u bah Loadstar Nongjngi, u samla Daeimi Liam, President ka Shilliang Myntang Circle, ki nongialam bad ki dkhot jong ka KSU Thangraiñ Unit bad ki nongshah khot sngewbha.
La sdang ïa ka jing ïalehkai da ka Eagle FC (Mynsngad) pyrshah ïaka Turchaphrang FC (Thadbamon) ha kaba ka Eagle FC Ka la lah ban pynliem noh ïaka Turchaphrang da 2 kol la-0 kol.
Nongpoh, Risaw 30 : Ka seng Hynniewtrep Integrated Territorial Organization (HITO), Ri-Bhoi District haka sngi thohdieng kala leit ban ïakynduh syndon ïa u DMHO ka Ri-Bhoi u Dr.P Kharnary naka bynta ban pynsngew halor ka jingkyrduh kam ki samla bad khamtam ban buh ïaki samla naka district hakhmat lada don ki kam kiba lait ha ka tnad ka koit ka khiah naka bynta ki samla kiba la biang ka kyrdan pule.
Haba phah ïaka kyrwoh naka liang u Bah Apbor Nongrum Working President ryngkat bad u Bah Kenny Nongrum Secretary kila pynpaw ba ka daw bala pynlong ïaki ban leit kynduh ïa u DMHO ka dei namar ka jingioh jingtip ba ki don katto katne ngut kiba trei ar maloi haka tnad ka koit ka khiah ha Ri-Bhoi katba bun kiwei pat ki samla ki shu shong iing khlem kam khlem jam watla kila biang ka kyrdan pule kaba ïahap bad ka kam.
K ila dawa ruh naka tnad ka koit ka khiah ba lada don ki kam kiba lait haka tnad ka koit ka khiah ki dei ban phai khmat shuwa ïaki samla naka district lada don ki kam ba lait namar bun ki samla pule kila pyndep ïaki kyrdan pule kiba biang, hynrei ki hap ban shu shong iing khlem kam khlem jam.
Halor katei ka bynta naka liang u DMHO u la kular ban shimkhia ïaka jingkyrpad jong ka seng naka bynta ka jingmyntoi jong ki samla haka district.
Shillong, Risaw 30 : U Symbud Myntri Rangbah ka Jylla, Bah Prestone Tynsong ha ka sngi Saitjaiñ u la pyllait paidbah ïa ka kali kit nongpang kyrpang na ka bynta ki nongshong shnong ka Pynursla constituency kiba shong ba sah ha Shillong.
Ha shwa ban pyllait ïa katei ka ambulance bad aiti pat sha ka NPP unit kaba don ha Shillong, u Bah Prestone u la pyntip ruh ba ki paidbah ka thain riwar mynta ki la don ar tylli ki ambulance, kata kawei ha Pynursla bad kawei pat ha Shillong.
U ong ruh ba ka jingïoh ban pyllait paidbah ïa katei ka kali kit nongpang kadei lyngba ka jingtrei borbah jong ka unit kaba don ha Shillong ban ai ka jingshakri ïa ki paidbah ka thaiñ riwar baroh kiba ïa tyngkhuh ïa ki jingjia la ka long ha ka pang ka shitom bad ruh ha ka ïap ka im.
“Nga ai ïa kane ba kan long ka jingshakri ïa ki paidbah ka thain riwar baroh kawei khnang ba kan long ka jingkyrkhu ïa ki nongshong shnong ka thaiñ baroh kawei.
Mynta ngi don kawei ha Pynursla bad kawei ha Shillong bad kumta nga kyrmen ba ngin lah ban ai ka jingshakri bad ka jingmyntoi kaba kham paka ïa ki nongshong baroh," u la bynrap biang.
Ha kane ka jingïalang la donlang ruh naduh u nongai ktien ka NPYF, Bah Bajop Pyngrope nangta u Secretary ka NPP East Khasi Hills Bah Aibor Tynsong nalor ki nongkitkam jong ka NPP Pynursla – Shillong Unit.
Nongpoh, Risaw 30 : Da ki spah ngut ki nongkyrshan bad kumjuh ki nongïalam bad nongkitkam ba hakhmat ka party UDP bad Congress ha Umroi Constituency haka sngi Saitjaiñ kila mih noh naki party ba ki don ban leit pynïasoh pat bad ka party NPP naka bynta ban kyrshan ïa u kyrtong ka party NPP u Bah Damanbait Lamare u ba dei u khun jong u Ngaitlang Dhar MLA barim ka Umroi, ban pynjop donburom ha kane ka elekshon ban wan.
Ki nongïalam na kiwei ki party kiba la leit ban pynïasoh ha katei ka sngi ki kynthup ïa u Bah Ailong Manbha Pariat u ba dei u General Secretary ka UDP Youth Wing ha Ri- Bhoi bad ha Umroi Block, u Bah Pynskhemborlang Sun Joint Secretary ka UDP Ri-Bhoi, u Bah Ailad Shadap Working President Umroi Block Youth Congress, Bah Sen Thabah Ex President ka BJP ha Ri Bhoi bad kiwei kiwei ryngkat ki paidbah nongkyrshan bala pdiang burom da u Ma Ngaitlang Dhar President ka NPP ha Umroi Constituency, haka jingdonlang u Bah Dasakhiatbha Lamare MLA ka Mawhati, u Bah Damanbait Lamare kyrtong ka NPP ha Umroi, u Bah Pynhun Rynghang General Secretary ka NPYF haka jylla, bad kiwei kiwei ki riew rangbah.
Kitei ki nongïalam na kiwei ki party kiba la leit ban pynïasoh NPP kila pynpaw baka party NPP ka don ka jingkyrmen ha Umroi Constituency kumba long haduh mynta namar ka party NPP ka dang dei ruh kaba khlaiñ haka jylla bad khlem pep, lyngba ka jingtrei shitom jong ki bad ki nongkyrshan ki pynjop ïa u Bah Damanbait ha kane ka elekshon ban wan na Umroi Constiteuncy.
U Bah Ailong Manbha Pariat kum uwei naki nongïalam bad nongkitkam ba shitrhem jong ka party UDP naduh ki por ba mynshuwa u la pynpaw ba daw ba u mih noh naka party UDP ka dei namar ba haduh mynta katei ka party kam don kyrtong ha Umroi, bad kumba la jia ha ka elekshon bala dep u kyrtong katei ka party u la shah rem noh bad khlem pep katei kan dang jia haka elekshon ban wan, dei namar katei ka daw ba um banse ban mih noh ban leit kyrshan pat ïaka party NPP kaba don ka jingkyrmen ban rah ïaka nam jop na Umroi Constiteuncy, u la bynrap.
Naka liang u Ma Ngaitlang Dhar haba kren ha katei ka sngi u la pynpaw ka jingsngewkmen kaba khraw halor ka jingwan pynïasoh jong kitei ki nongïalam khamtam kiba dang samla rangbah kiba don ka jingpyrkhat jngai bad iohi jngai ba ka party NPP ka don ka jingkyrmen ha Umroi Constituency bad katei ka jingpdiang ha katei ka sngi ka dei tang ïaki nongïalam ba hakhmat eh, bad tang kiba la wan ban pynïasoh thymmai haduh mynta kim duna shuh ïaka 2 hajar ngut.
Lyngba katei ka jingwan pynïasoh jong kitei ki nongïalam na kiwei ki party, ka dang pynkhlaiñ ïaka party bad nang ai mynsiem shuh shuh ba kum ki nongtrei jong ka party kin dang trei shitom naka bynta ban pynjop donburom ïa u kyrtong ha kane ka elekshon ban wan, la bynrap u Ma Ngaitlang.
Shillong, Risaw, 30: U MLA bad MDC jong ka Nongkrem Constituency u Bah Lambor Malngiang u la ong ba dei ban pynduh shisyndon ïa ka Meghalaya Regulation of Gaming Act, 2021 kumjuh ïa ka Meghalaya Regulation of Gaming Rules, 2021 namarba ka Ordinance kan shu pynïap shipor ïa ki aiñ bad kin sa treikam biang pat kumjuh hadien hynriew bnai.
Haba pynpaw ba u ladep rah ïa kane ka mat ha Iingdorbar Thawaiñ ka Jylla Meghalaya ha u Nailur mynta u snem, u Bah Malngiang u la ong, “ka jingrah ïa ka Zero Hour Notice ka long ban pynpaw ïa ka jingbym-hun, ka jingbym-sngewtynnad bad ka jingbym-pdiang da ki kynhun bapher bapher khamtam ki nongïalam kynhun Balang ïa ka jingbuh ktem khalai ne Casino ha ka Jylla.
"U la ong, hadien ba la ïakren ha Iingdorbar Thawaiñ, na ka liang jong u ruh u la phah da ka jingthoh bad ïakynduh ïa u Myntri Rangbah ka Jylla u Conrad K.Sangma ban ïakren halor kane ka phang bad u Myntri Rangbah ai ka jingkular ba un sa leh ïa kaba donkam.
Halor ka jingkren u Myntri Rangbah dang shen pat ban wanrah da ka Ordinance ha ka jingïalang Kynhun Myntri, u Bah Malngiang u la buh jingkylli pat ba ka Ordinance ba kumno yn wanrah la ka dei ïa ka Gaming ne ïa ka Gaming Rules.
U la ong ba ka pynklumar jingmut bad bynrap ba ma u hi u la kren da kaba shai ba la shu pynrung na lyndet ha kaba ïa dei bad ki Casino“Ka long ka jinglehraiñ namarba ha ka Jylla Meghalaya kaba don bun ki nongshong shnong ki dei ki Khristan bad ngim lah ban ïalehkai ïa kata’, u la ong da kaba buh jingkylli ïa ka Sorkar ba ka dei ban shai ba kane ka Ordinance kan dei ïa ka Gaming Act lane ïa ka Gaming Rules.
U la ong ba na ka liang jong u hi u dawa ba dei ban pynduh beit bad ym donkam ïakren da kumwei pat.
“Ai ba ka long ka man kan ïaid kumba ïaid mynshwa bad kan sah kumto bad ym dei ban ktah", u la ong da kaba kynthoh ba ka jingong ba kin ïarap pynmih pisa sha ka Jylla ka long kaba ym lah ban pdiang.
“Ka jingthmu ka long ban pynrung ïa ka Casino kumta sa mih kine ki Act ne ki Rules.
Na ka liang jong nga hi nga ong pynduh beit namar ka Ordinance hi ka treikam tang hynriew bnai", u la ong da kaba buh jingkylli ïa ka Sorkar ba hato hadien hynriew bnai yn ïa shna biang ïa ki Casino?.
Shillong, Risaw 30 : U National President jong ka National People’s Party (NPP) ba dei ruh u Myntri Rangbah ka Jylla, Conrad K Sangma u la kren da ka ktien Khasi ha ka jingïalang ha Jongksha ban pynbna ïa u Bah Kansing Lyngshiang kum u kyrtong ka partyn a Mawkynrew ha kane ka elekshon MLA kaban long ha u 2023.
“Sngewbha ai ka jingkyrshan ba pura bad ban pynjop donburom ïa u (Bah Kansing) ha kane ka elekshon ha u snem 2023," kren u Conrad ha ka ktien Khasi ha katei ka jingïalang kaba la poi da ki hajar ngut ki nongshong shnong ka Mawkynrew constituency.
Nalorkata, u ong ruh ba da ka jingwan pynïasoh jong u Bah Kansing kan long ka jingkyrkhu ïa ka thaiñ Mawkynrew baroh kawei.
U ong ruh ba kane ka elekshon 2023 kan dei ka elekshon kaba kongsan tam ha ka jylla Meghalaya namar u don ka jingkyrmen ba ka NPP kan ïoh ban jop hi marwei ban synshar ïa ka jylla.
“Ngin sa lah ban thaw hi ïa ka sorkar bad ngin sa trei bad bteng ïa ka kam kaba ngi la sdang bad ïalam ïa ka jylla shaphrang ha ki liang baroh bad ngin weng lut ïa baroh ki jingeh ba ka jylla ka kynduh ha kine ki 50 snem," u la ong.
Da kaba kam ba kane ka sorkar ka la sdang ban trei ha baroh ki liang hynrei ki dang don shibun kiei kiei kiba hap ban pyndep.
U Conrad u la ong ruh ba ka jingkyrshan kaba ki paidbah ki ai ki don ka jingsngew-skhem ba ha ka elekshon ban wan kin sa wan phai biang ha ka rukom kaba kham khlaiñ.
U Bah Kansing haba kren ha ka jingïalang u la pynshai ruh ba ka jingmih noh jong u na ka Congress kam dei satia na kino kino ki daw hynrei kadei beit namar u kwah ban ai ka jingshakri kaba kham paka ïa u paidbah.
“Nga hap ban ïakhun pyrshah ïa u Myntri ka sorkar jylla ha kane ka elekshon 2023 kumta nga hap ban don bad ka party kaba kham biang ba ngan poi sha ka thong," u la ong da kaba kyntu artad ïa ki paidbah ba kin ailad noh mynta ka kynti ïa u trai shnong trai jaka ban ïalam kum u nongmihkhmat ka thaiñ.
Shillong, Risaw 30 : Ka sorkar jylla naduh u Nohprah mynta u snem kan pyllait noh ïa ki dawai sboh (urea) na ka bynta ki nongrep ryngkat ka subsidy kaba mar shiteng dor khnang ba sa shisien pat kin ïoh ban pynheh biang ïa ka rep ka riang kaba la hiar arsut naduh ba pyntreikam ïa ka rukom rep khlem dawai.
Ïa kane la pynpbna da u Myntri Rangbah bad Symbud Myntri Rangbah ka jylla ha ka jingïalang pdiang burom ïa u Bah Kansing Lyngshiang sha ka NPP bad kum u kyrtong ka NPP na Mawkynrew constituency ha ka elekshon MLA kaban long ha u 2023.
“La kumno kumno ha ka taiew kaba nyngkong jong u bnai ba 12, ka dawai sboh ka la poi bad ka subsidy ka la treikam bad ïa kane ngi aiti ha ka Mecofed ban pyntreikam na ka bynta ba phin ïa ïoh ïa kane ka dawai," ong u Symbud Myntri Rangbah, Bah Prestone Tynsong.
Haba bynrap lang, u Myntri Rangbah, Conrad K Sangma pat u la pynkynmaw ba dei u Bah Kansing ryngkat ka kynhun nongrep kiba la ïakhun kumno ban pynïoh biang ïa ka sboh dawai.
“Kumta ka sorkar ka la rai ba ngin bteng biang ïa ka subsidy ïa ka dawai sboh na ka bynta ka jingmyntoi ki nongrep khnang ba sa shisien pat kin lah ban pynkhie im biang ïa ka rep ka riang jong ki kumba long baroh shi katta," u la ongKatei ka jingpynbna jong u Myntri Rangbah bad Symbud Myntri Rangbah ka la pynlong ïa ki hajar ngut ki paidbah kiba poi sha katei ka jingïalang ban risa shaid da ka jingkmen.
Shwa ka jingkren jong ki, na ka liang u Bah Kansing u la kyrpad ïa kitei ki nongïalam ka jylla ba kin pynshai lang halor katei ka dawai sboh namar ka Mawkynrew kadei kaba khlaiñ bha ha ka rep ka riang bad kiba la ngat lang ha ka jingeh naduh ba la khang ïa kitei ki sboh dawai kumjuh ka subsidy.
Shillong, Risaw 30 : Hadien ka jingphet noh u Bah Kansing Lynshiang sha ka NPP, mynta ka Congress ka la pyrshang ban wad kyrtong da uwei ban aireng na Mawkynrew constituency ha kane ka elekshon MLA kaban long ha u 2023.
Hynrei mynta ka kynti, ka Congress ka la rai ban wad da u kyrtong uba kham biang ka jingnang jingstad kham shemphang bad ruh uba la biang ka jingïadei bad ki paidbah nongthep vote jong katei ka thaiñ.
Haba u Mawphor u wad jingtip na ki nongïalam ka Congress ha Jylla, ki la ong ba na ki liang ki nongïalam ka MPCC ki la lum jingtip ha Mawkynrew na ka bynta ban ïoh ïa ki briew kiba biang kiba dei hi na ka thaiñ na ka bynta jied ban phah ïakhun ha kane ka elekshon MLA khamtam namarba ki la lap ba ka Mawkynrew constituency ka dei kawei na ki constituency kaba ki paidbah ki ieid bad sngewjan bha ïa ka Congress.
La ong ba ki nongïalam ka MPCC naduh u Bah PN Syiem, u MP ka Shillong u Bah Vincent H Pala, bad kiwei ki nongïalam ki kwah beit ban buh kyrtong ha Mawkynrew hamtam namarba bun ki paidbah ki la diaw ïa ka jingleh u Bah Kansing uba ka seng ka la shaniah bad la pynskhem ïa u ha Mawkynrew ha u bnai Jymmang mynta u snem, hynrei u la phet noh sha ka NPP.Ki nongïalam ka Congress ki la ïathuh ba ka party ka la phaikhmat sha uwei u samla rangbah na ka thaiñ, Bah Rining Lyngdoh Mawphlang, uba dei hi na ka thaiñ Mawkynrew uba dei na ka shnong Thangbnai, bad sah ruh ha Mawlai, uba la biang bha ka jingnang jingstad bad uba trei ruh kum u nongthoh khubor ha kane ka Jylla mynta la bun snem kumba 18 snem ei ei.
La ïathuh ba ka Congress ka la lum jingtip bha shaphang u Bah Rining bad ki lap ba u dei uba don bha ka jingïadei kaba jan bad ki paidbah ka thaiñ Mawkynrew, bad uba ju donbynta ruh jar jar ha kiba bun ki kam kiba ïadei bad ka roi ka par bad ka imlang sahlang hapoh ka thaiñ.
Ki la ong ruh ba une u samla rangbah uba bat ruh mynta kum u Secretary ka Raid Ryngi kaba hap hapoh Hima Khyrim, u la ju ïatreilang bad ki nongkitkam shnong hapoh ka thaiñ.
Katkum ka jingïathuh da ki nongïalam ka Congress, la ong ba ki nongïalam kiba bun ki la kwah bha ïa une u nongthoh khubor naduh ki snem ba la leit kynthup naduh ka elekshon MLA snem 2018 ba un ïakhun na Mawkynrew, hynrei u khlem pat treh ha kato ka por.
Haba kylli, kaei ka jingïohi ka Congress haba ïadei bad ka jingïalang ka NPP ha Lad Kharang ha ka sngi Saitjaiñ, kine ki nongïalam ki la ïathuh ba ki paidbah ki leit ban peitkai khnang ïa ka jingïalang ban ïohi ïa u Myntri Rangbah u Conrad K Sangma, bad u Symbud Myntri Rangbah u Bah Prestone Tynsong khamtam namarba ki kwah ban ïohsngew aïu kine ki nongïalam ka NPP kin pynsngew ïa ki mat treikam, hynrei ki paidbah kim ïohsngew ei ei ïa ki mat treikam na ka bynta ka Mawkynrew bad na ka bynta ka Jylla, hynrei tang ki jingkren pynbiej paidbah suda.
Ki nongïalam ka Congress ki la ong ba kiba bun ki paidbah ki shu leit peitkai ruh ïa ka jingïalang tang ban shu ai khublei ïakhlad lok bad u Bah Kansing namar u la mon ïa ka NPP kaba ïalam ïa ka Sorkar MDA bad kaba dei ruh ka sorkar kaba u Bah Kansing u la dep beiñ la dep kynthoh baroh shikatta.
Ki nongïalam ka Congress ki la ong ba kiba bun ki paidbah ki shu leit peitkai ruh ïa ka jingïalang tang ban shu ai khublei ïakhlad lok bad u Bah Kansing namar u la mon ïa ka NPP kaba ïalam ïa ka Sorkar MDA kaba la pynsaja ïa ki paidbah, bad kaba dei ruh ka sorkar kaba u Bah Kansing u la dep beiñ la dep kynthoh baroh shikatta.
Ha kawei pat ka liang, haba u Mawphor u kylli na u Bah Rining Lyngdoh Mawphlang, la ka don ka jingkhot ban ïakhun ha ka ilekshon 2023 na Mawkynrew, une u nongthoh khubor u la ong la bun tylli ki snem mynta ki ju don ki nongïalam jong ki seng saiñ hima bapher bapher kiba ju ïasyllok bad u haba ïadei bad ka Mawkynrew konstitwensi, bad ki kwah bha ba un mih shakhmat ban ïakhun ïa ka elekshon namar ka Jylla ka donkam ïa ki nongïalam kiba tip bad shemphang khamtam ha kane ka juk kaba mynta.
Haba kylli la ka don ne em ka jingkhot na ka Congress hadien ba u kyrtong jong ka, u Bah Kansing u la iehnoh jyndat, u Bah Rining u la ong ba kum u nongthoh khubor, um don sha kano kano ka liang, bad um kwah ban ong ei ei haba ïadei bad ka Congress.
“Ngam kwah ban ong ei ei halor kane, lehse ka Congress kan tip kham bha kaei ka jingthmu jong ki nongïalam jong ka, haba ïadei bad Mawkynrew constituency," u la ong.
Lah ban kdew hangne ba u Bah Rining u dei u nongthoh khubor uba la rim bad shemphang bha ha ka kam, bad u dei ruh uba ju thoh ïa ki kotkhubor phareng kum ka The Meghalaya Guardian, The Shillong Times, The Telegraph bad kotkhubor khasi U Nongsaiñ Hima nalor ka YouTube channel jong U Nongsaiñ Hima.
Dangar, Risaw, 30: Kum shibynta ban rakhe ïa ka “Azadi ka Amrit Mahotsav", ka BSF Brass Band ka la pyni nam ïa ka sap tem sap put na Dangar Dombah Upper Primary School, East Khasi Hills kaba la pynshoh biej lut ïa ki paidbah kiba wan shim bynta ha kane ka prokram.
Ha kane ka sngi la wan shim bynta da palat 300 ngut ki paidbah ba kynthup naduh ki khynnah skul, ki nonghikai skul bad ki riew paw khmat na kane ka thaiñ.
Na na liang ka kynhun tem ka BSF ka la pynshoh bieit ïa ki paidbah da ka jingtem ïa ki sur jingrwai ieid ri ba shoh jingmut na ka sap kyrpang jong ki.
Ki paidbah kiba la wan sngap ïa kane ka jingtem jingput ki la pynpaw ïa ka jingpynlong ka BSF ïa kane ka prokram bad ki la ong ruh ba da kane ka jingleh ka BSF ka mynsiem ieid ri ha ka dohnud ki samla bad ki nongshong shnong jong kane ka shnong khappud.
Shillong, Risaw, 30: U Myntri ka tnat Civil Aviation, u Jyotiraditya M.Scindia ryngkat bad u Myntri Khynnah u Gen.
Dr.Vijay Kumar Singh (Rtd.
) ki la plie paidbah ïa lai tylli ki jingpynher liengsuiñ ba la pynïasoh ïa ki san tylli ki nongbah jong ka jylla Assam, Arunachal Pradesh, Meghalaya, Manipur, bad Mizoram.
Ka jingpynïasoh lyngba ki liengsuiñ ha ki nongbah rilum jong ki san tylli ki jylla ka thaiñ Shatei Lammihngi jong ka ri India kan long ka bynta kaba kongsan ban wanrah ka jingsuk ha ka rukom im ki briew jong ka thaiñ bad kan kyntiew ïa ki kam jngohkai bad ka khaii ka pateng.
U Jyotiraditya Scindia haba kren ha ka jingïalang, u la ai khublei ïa ki paidbah nongshong shnong ka thaiñ Shatei Lammihngi da kaba ong ba kane ka sngi kan dei ka sngi kaba kyrpang ba ka Sorkar Pdeng ka la shim ïa ka sienjam kaba kongsan ha kaba ïadei bad ka jingpynïasoh lyngba ki liengsuiñ sha mala ki bynta jong ka ri.
U la ong ruh ba ka Sorkar Pdeng ka la phaikhmat kyrpang halor ka jingpynïasoh lyngba ki liengsuiñ na ka bynta ka thaiñ Shatei Lammihngi.
Ha ki phra snem ba la leit, la kyntiew kyrdan hynniew tylli ki kad liengsuiñ ha ka thaiñ.
Hapoh ka skhim UDAN, 14% ki lynti pynher liengsuiñ la mang na ka bynta ka thaiñ Shatei Lammihngi.
Hapoh ka UDAN 4.2, kumba 18% tylli ki lynti ïaid liengsuiñ la mang na ka bynta ka thaiñ Shatei Lammihngi.
La mang pisa T.500 klur na ka bynta ka jingpynïasoh liengsuiñ ha ka thaiñ Shatei Lammihngi.
Hapoh ka Krishi UDAN, 25 tylli ki kad liengsuiñ ki la ïoh jingmyntoi ha ka thaiñ.
U Myntri u la pynbna ba hapoh ka International UDAN, artylli ki lynti ïaid liengsuiñ Agartala-Chittagong-Agartala bad Imphal-Mandalay-Imphal kin sa sdang treikam ka ban pynïar ïa ka kam pynïasoh liengsuiñ ha ki jylla ka thaiñ Shatei Lammihngi na ka kyrdan National sha ka International.
U Myntri Khynnah u Gen.
Dr Vijay Kumar Singh (Rtd.
) u la ong ba ka long ka bynta kaba sngewtynnad ba la lah ban pynïoh shuh ïa ka jingpynïasoh lyngba ki liengsuiñ na ka bynta ka thaiñ Shatei Lammihngi jong ka ri.
Kane kan pynsuk ïa ka leit ka wan hapdeng ki jylla bad kan ïarap ïa ki briew kiba leit jingleit na ka bynta ki kam bapher bapher kan noh synniang sha ka roi ka par jong ka thaiñ.
La plie ïa ka jingïalang da u Myntri Rangbah ka Arunachal Pradesh u Pema Khandu, u Myntri Rangbah ka Manipur u N.Biren Singh, u Myntri Rangbah ka Assam u Hemanta Biswa Sarma, u Myntri Rangbah jong ka Meghalaya u Conrad K Sangma lyngba ka Video message ba la rekod lypa, u Myntri ka Sorkar Pdeng ba khmih ïa ka tnat Law and Justice u Kiren Rijiju bad kiwei kiwei ki Myntri bad ki MP na ki jylla.
Shillong, Risaw, 30: U Chief Executive Member (CEM) ka KHADC, Bah Titos W Chyne ha ka sngi Saitjaiñ u la plie paidbah ïa ka skim umbam umdih na bynta ka shnong Lawsohtun ba la tip kum ka Lawsohtun Drinking Water Supply Scheme kaba la pynïoh lyngba u MDC ka Laban – Mawprem Bah Mitchel Wankhar.
Ïa kane ka skhim umbam la lah ban pynïoh lyngba ka ‘Tied Scheme’ na ka 15th Finance Commission ha ka jinglut kaba long 30 lak tyngka, hynrei namar ka jingduna ka bhah pisa, na ka liang u MDC u la pyndap sa kumba 12 – 15 lak tyngka na kiwei pat ki skhim, na ka bynta ban lah ban pyndep ïa kane ka kam ka ban lah pat ban weng kham bun ka jingeh ha kaba ïadei bad ka jingkyrduh umbam umdih hapoh ka shnong Lawsohtun hi baroh kawei.
Katkum kane ka projek kaba la plie ha ka sngi ka sngi, kan lah ban bsa umbam haduh kumba 1 lak liter eiei ha ka shi sngi sha ki nongshong shnong ka Lawsohtun.
Ha ka jingïalang ba la pynlong ha madan ieng kali kaba don ha Block-6, nalor u CEM la don lang u MDC Bah Mitchel Wankhar, u Rangbah Shnong ka Lawsohtun, u Bah Haribert Rynjah ki nongkitkam shnong, ki nongrep ka thaiñ, ki rangbah ki longkmie, ki samla lem bad ki paid nongshong shnong kiba la tuid da ki spah ngut ban sakhi ïa kane ka sngi sahkynmaw jong ka shnong.
Haba kren ha kane ka sngi u Bah Mitchel u la ong ba kane ka skhim ka dei ka jubab sha kito ki bym ju ïohi ïa ki kam u MDC, da kaba pynpaw ruh ba ia kiba bun ki kam kiba rit kiba u la leh um ju kwah ban pynpaw paidbah palat.
Haba kren kum u kongsan, u CEM Bah Titos Chyne u la kyntu ïa ki nongshong shnong ban sumar ïa kane ka tyllong um, bad kyntu ruh ïa ki paidbah ba ki dei ban pynneh ïa ka ki khlaw ki btap bad ïa ki tyllong um kiba don kylleng namar ka um ka dei ka lad jong ka jingim.
Ka jylla Meghalaya ka la kynjoh 50 snem mynta u snem 2022, hynrei ha kiba bun ki bynta i kumba ngi dang hap sdang thymmai lut.
Peit shuwa ïa ka pule-puthi.
Katto katne snem mynshuwa la ju tip ïa ka nongbah Shillong kum ka ktem pule.
Ki khynnah bad samla na kylleng ka jylla shatei lam mihngi ki wan ban pule shane.
Mynta pat ka jingpule hangne ha sor Shillong ka lah nang hiar bad bun ki kmie ki kpa ki kham sngew myntoi ban phah ïa ki khun jong ki shabar jylla kum sha Delhi, Pune, Mumbai, Chennai, Kolkata bad kumta ter ter.
Ki skul sha ki nongkyndong kiba pynïaid da ka sorkar lei lei bun ba pep ki nonghikai bad ki skul hi ruh ki jot rynjaiñ namar ba ym ïoh pisa ban maramot ïa ki.
Haba kumta, kumno pat ngi khmih lynti ba ki khynnah kin sngewtynnad ban wan skul? Bun ki kmie ki kpa haba ki ïohi ka jingbym biang ka jinghikai ha skul ki pynpep noh ïa ki khun bad phah kamai noh ïa ki naduh ba ki dang don tang 12 snem ei ei.
Bun na kine ki khynnah khamtam eh ki shynrang ki kamai ap masi ap blang.
Nga ïakynduh ïa bun kum kine ki khynnah haba nga leit shabar Shillong.
Naduh na Jaiñtia Hills shaduh East bad West Khasi Hills nga shem bun bah ki khynnah kiba ap blang ap masi.
Hato ka jingim jong kine ki khynnah kan shu kut noh kumne seh? Haba nga kylli ïa kine ki heprit balei ba ki pep skul noh ka jubab ka long, “Ba ym lah kyrshan shuh I mei I pa.
Ngi don 7 ngut shipara bad I trei tang I pa; I mei I hap ap khun ha ïing.
I para iba rit eh i dang 2 snem.
" Ki khynnah kynthei bunsien ki hap ri para ha ïing namar ba leit trei lyngkha ka kmie.
Kane ka dei ka jingshisha jong ka jylla Meghalaya.
Hynrei ka sorkar kaba ngi jied man ka san snem ban peit pyrman ïa kine kiei kiei baroh kam don por satia bad kam ïohi hi ruh ïa kine ki jingeh namar ki nongmihkhmat (MLA) baroh ki ki sah ha sor bad ki wan sha ki shnong tang teng teng haba khot sngewbha ïa ki.
Kane keiñ ka dei ka daw jong ka jingsahdien ki nongkyndong jongngi.
Ka sorkar ka thaw ïa ka State Planning Board kaba mut ka thymmei ha ka ban ïathir bha bad ban peit pyrman kiei ki bynta kiba ha khmat eh kiba ka sorkar ka dei ban trei.
‘Planning’ ha ka ktien phareng ka mut ban pruid lynti bad ban kdew ïa ka sorkar kiei kita ki mat ki phang kiba kongsan tam eh kiba ka dei ban shim khia bad ban kham pynlut pisa khnang ban kyntiew ïa ka jylla.
Ha ka State Planning Board dei ban thung ïa ki briew kiba tip sani shaphang ka ïoh ka kot (economics), ka thoh ka pule (education) ka koit ka khiah (health) ka rep ka riang (agriculture) bad kumta ter ter, khnang ba kine ki lah ban ai jingmut ïa ka sorkar kumno ba kan pyntrei kam ïa ki phang kiba la lam ksai da ka Planning Board.
Hangne ha ka jylla Meghalaya pat lah shuh pyndap ïa ka Planning Board tang da ki nongbud seng politik (political party members) lane kito kiba ïajan bad ka sorkar.
Kaba pynduh jingkyrmen shuh shuh ka long ba ïa ka State Planning Board lah shu kheiñ kum kawei na ki tnat sorkar ha kaba dei ban thung Chairman namar ba ym lah ban thung myntri palat 12 ngut.
U Chairman u ïoh lut ki jingpynbiang kumba ïoh lem ki myntri sorkar.
Hynrei ym ju ïohsngew pat ïa ka jingtrei kam jong ka Planning Board.
Tip ha kine ki 4 snem tam ka Planning Board ka la leh aiu bad ka la ai jingmut aiu sha ka sorkar? Ha ka jingshisha lada ka State Planning Board ka trei hok ïa la ka kam, u Chairman u dei ban pyntip ïa kita ki jingtrei sha ki kotkhubor bad kiwei ki lad pathai khubor.
Hynrei shisien ruh ym pat ïohsngew aiu ba kata ka Planning Board ka leh bad haduh katno ka leit inspection kylleng ka jylla bad kiei ki jinglap jong ka.
U Chairman ka State Planning Board hapoh kane ka sorkar MDA uba nyngkong u dei u MLA ka Nongkrem U Bah Lambor Malngiang bad uba ar mynta u dei u MLA ka NPP na Rajabala u Abdus SalehKatkum ka survey kaba la leh da ka Unified District Information System for Education (UDISE+) kaba wad jingtip sani shaphang ka jinghiar lane ka jingkiew ka pule puthi ha kylleng ki jylla ka ri la shem ba ha kane ka jylla kumba 7 ngut na man la ka 100 ngut ki khynnah ki pep skul noh tang ha ka kyrdan Primary.
Ha ka kyrdan Secondary (kaba mut haduh Class 10 ) pat 28 na ka 100 ngut ki khynnah samla ki pep skul noh khlem da pyndep ïa ka jingpule.
Dei na kane ka daw ba ngi lap ïa kata ka jingpun khun khynnah ki thei samla jongngi bad ka jingeh kaba bud ïa kata.
Ka la nang ïai ban ka jingduk.
Lada ieh noh lei lei sa u tnga te ka jingeh ka ap ïa kaba pli ka samla namar kan sa ïoh khun khlem kpa.
Bad kane ka long ka jingshisha ïa kaba mangi kum ka imlang sahlang ngim pat shim khia.
Ha Meghalaya mynta ka jingduk ka la nang kiew (37 na ka 100 kiba duk tasam bha lane ki BPL).
Ka jingbymdon wat tang i nongrim ïing, ynnai ong ïa ka jaka rep ka la nang kiew.
Kiba duk ki la nang duk tasam; kiba riewspah pat ka la nang kiew ka spah.
Kiba ïoh spah dei tang ki politishan, ki malik kontraktor kiba thied ïing, thied jaka jan man la ka sngi bad ki babu sorkar khamtam eh ki engineer PWD, PHE bad kiwei.
Ka jingeh ka long ba ha ka por leit thep vote pat mangi hi ki paidbah ngi pynjop ïa kijuh shi kijuh ki kyrtong kiba pyrkhat beit tang ïalade shimet.
Kumba la kdew haneng ka State Planning Board ka la dei ban pyrkhat kumno ba thaw ïa ki lad ai kam ai jam shabar jong ka sorkar lyngba ki jingsdang ïa ki karkhana bapher bapher bad da kaba btin lynti ïa ki samla da kaba hikai ïa ki kumno ban seng ïa ki kam lajong (skill training).
Hynrei ym shym la pruid dak halor kane ka phang kaba kongsan tam eh.
Dei na kata ka daw sa mih ka rally FKJGP ha ka 28 tarik une u bnai, kaba ong ban ïatai halor ka jingbymdon kam don jam.
Phewse ïa kane ka jingïaleh la pyndum noh da ki katto katne ki riew jrong kti kiba shu shoh shu dat ïa ki briew ha lynti.
Kane ka jingjia ha kaba la shoh la pynmynsaw ïa ki briew kiba ïaid lynti ka la saphriang kylleng ka ri India bad wat sha kiwei ki ri ruh lyngba ki video bad social media.
Lada ka jylla kam don ka shongsuk shongsaiñ mano ban wan seng kam seng jam hangne? Balei ba ki seng bapher bapher kim lah ban the lakam ïa la ki nongbud?Lada ngi ïai leh kumne bad pynkulmar shnong man la ka por ka jingeh kan nang kham ban ïangi bad ïa kiba kamai jakpoh man la ka sngi.
Ka jingduk kan nang ban bad ngin nang ïaid da dien shuh shuh.
Ka por ka la poi ba ki rangbah, ki dorbar shnong bad kita ki seng bhalang ki tehlakam ïa kine ki riew pynkhih shnong kiba buid kti.
Lada ym lah ban leh ïa kane lah ban poi pynban sha kaba eh!.
Shillong, Risaw 30 : Ki don haduh 4000 tylli ki longïing baduk jong ka Mawkynrew constituency kiban ïoh ïa ka skim baduk lyngba ka skim FOCUS jong ka sorkar jylla, pynbna u Myntri Rangbah bad Symbud Myntri Rangbah ha ka jingïalang jong ka NPP kaba long ha Jongksha ha kane ka sngi Saitjaiñ.
Na ka liang u Myntri Rangbah ba dei ruh u National President ka party haba kren ha katei ka sngi u la ong ba lyngba katei ka prokram jong ka sorkar, la mang ban ai 5000 tyngka marwei bad 5000 tyngka pat sha ka Group kaba ki don bad kane ka jingai kan kynthup lang ïa ki nongshong shnong ka Mawkynrew constituency ruh.
Ha kajuh kapor u la pynshai ruh ba ki la don bun kiba pynsngewthuh bakla ba katei ka jingai jingïarap sha ki nongrep ba kadei ka ram bad ba ka sorkar kan sa phah siew ïa ki.
“Nga pynshai shaphi bad kane kam dei satia ka ram bad phim donkam ban pynphai ïa kane ka pisa namar ngi sam khnang ban kyrshan ïa ki nongrep.
Kumta ban ong ban pan biang ïa kane ka pisa kadei ka bym dei satia," u la ong.
U Myntri Rangbah u la ong ruh ki don ka jingkyrmen ba da ka jingkyrkhu u Blei kin lah ban wan biang ha ka bor synshar bad kin lah ban ïarap noh man u snem sha ki nongrep bad ki long ïing ba duk lyngba katei ka skim.
Haba ïadei pat bad ka surok kaba la sniew palat ha Jongksha kumba la kyrpad da u Bah Kansing kyrtong ka NPP na katei ka thaiñ, u Conrad u la ong ba kin sa sdang noh shen ïa ka kam.
Shwa kane haba batai bniah halor katei ka skim, u Bah Prestone u la ong ba na ka bynta ka Mawkynrew ki la aiti ha u Bah Kansing ban peit bad jied ïa ki longïing kiba kham duna ka ïoh ka kot la kumno kumno 4000 tylli ki longïing.
“Kaba nga sngewtynnad ka long ba imat ki la jan dep ïa kata.
Mar ïa dep kadei sa ka kamram jong ka sorkar ban pynpoi ïa ka jingïarap sha kito ki account number kiba la ai lyngba ki nongïalam jong u Bah Kansing.
Kumta wat tieng, u Myntri Rangbah bad u Symbud Myntri Rangbah ki don hangne," la kyntu u Bah Prestone ïa ki paidbah.
U Bah Prestone u la ong ruh ba u kwah ban pynshai khnang ïa katei ka phang namar ki don ki khubor kiba sdang ban pynsngewthuh bakla halor ka jinglum kyrteng jong u Bah Kansing ïa ki nongïoh jingmyntoi lyngba katei ka skim.
U ong ruh ba ki la don kiba pyntieng ruh ba ym dei satia ban ai ïa ki account number da kaba kynnoh ba kadei ka kam thok.
“Kane kadei ka skim kyrpang ba ka sorkar ka sam kaba la thaw ha ka dur ka Farmer’s Group ba tip kum ka FOCUS kaba pyntrei ban ïarap ïa ki nongrep da kaba thaw lyngba ki group bad hadien kane yn sa phah pat ïa ka pisa sha ki account number jong ki," la bynrap shuh shuh u Bah Prestone.
Haba ïadei pat bad ka surok kaba la sniew bha kaba don kumba ar kilometer ei ei, na ka liang u Symbud Myntri Rangbah u la ong ba ha kine ki khyndiat por kin sa bthah noh ban sdang noh ïa ka kam.
“La wan khnang kat u Myntri Rangbah bad Symbud Myntri Rangbah ban ym leh ym long shuh, kumta ngan sa bthah ban sdang phah trei noh ïa kane ka surok ha kine ki taiew ban wan.
Kane ka jingleh kam dei ba ngi wan ban pynbiej hynrei ngi leh namar ki paidbah ki donkam hynrei ïa ka vote ka shong marwei marwei.
Hynrei haba ngi ïohi ïa kane ka jingeh na ka liang ka sorkar bad na ka liang kiba don ha ka sorkar la kumno kumno ki la dei ban pyrkhat khia.
".
Shillong, Risaw 30 : Ka jingïasyllok lyngba ka phone haba ïadei bad ka koit ka khiah kadei shi bynta ban ai ka jingïarap ïa ki nongpang kiba sah ha ki bynta ba kyndong tam jong ka jylla ban ïoh ïa ka jingshakri ha ka koit ka khiah, Ïa kane ka sienjam la mait phang da u Myntri Rangbah ka jylla, Conrad K Sangma da ka thong ban pyntikna ba kan don ka jingïa syllok online ha ka por ba ka jylla ka don ha ka thma COVID.Ïa ka sien pyrshang kaba dang shu dep la pyllait paidbah ha Meghalaya ha u Ïaiong 2020 hapdeng ka thma COVID ban pynïasoh ïa ki nongpang bad ki lad ai jingsumar khnang ba kin ïoh ïa ka lad ban syllok haba ïadei bad ka pang ka shitom ba ki don kaba mynshwa kadei beit tang ha ki district headquarter bad ruh ha ka nongbah jong ka jylla.
Ka sorkar Meghalaya lyngba kane ka sienjam ka buh thong ruh ban ai ka jingshakri kaba paka tam sha baroh ki nongshong shnong.
Naduh ba pyntreikam paidbah ïa ka, ki la don haduh kumba 53,000 ngut ki jingïasyllok bad ki jingïarap ïa ki nongpang lyngba ki 467 tylli ki lad kiba don ha ka jylla.
Namar ha ka por ba pyllait paidbah ïa ka, kadei ha ka por ba jur bha ka khlam COVID, kumta ka la ïarap haduh katta katta ban khanglad ïa ka jingïoh saphriang stet jong utei u virus bad kiwei kiwei ki jingshitom nalor ba ka pynsuk ruh ïa ka jingkit bakhia ha ki jaka ai jingsumar kiba dang hap ban ïakhun ban ai ka jingsumar shaduh ki nongshong shnong ba don ha kyndong tam.
Lyngba ka sienjam jongka National Health Mission (NHM) Meghalaya ban syllok bad ki paidbah lyngba ki kor ki bor ba tip kum ka e-Sanjeevani ka ai ruh ka jingshakri kumno ba ki Specialist kiba don ha ki hospital ki lah ban batai ne syllok bad ki nongpang kiba don ha ki Health and Wellness Centres (HWCs) lane ki Sub centres/PHC/UPHC ba kyndong tam ha ka jylla.
Ka kyrwoh na ka tnad ka Koit ka Khiah ka ong ruh ba ka Teleconsultation ka la pynshisha ruh ba ka long ka jingkyrkhu khamtam ïa ki paidbah ba sah ha ki jaka ba kham kyndong jong ka jylla.
Namar ka jingbteng ka jingdawa na kiba bun ki HWC, Sub Centre na kylleng ki jaka ban buh noh khambun ki doctor ka la pynlong ïa ka NHM Meghalaya ban mang shuh sa 18 ngut ki Medical Officer bad ki Specialist ha ki District Hospital ban pyntikna ba ka jingai jingsumar ha ka koit ka khiah kan poi sha ki nongpang kiba don ha ki jaka ba kyndong tam khlem da lut ei ei.
Na ka liang u Dr.Batkupar Suting Medical Officer, Teleconsultation Zonal Hub Laitumkhrah u la ong ba ha ka por ba dang sdang ïa ka Teleconsultation ki don eh tang kumba phra haduh 10 ngut ki briew ba u syllok hynrei da ka jingnang tip ki briew shaphang katei ka jingshakri mynta ki la don haduh kumba 50 haduh 60 ngut ki briew kiba u hap ban syllok.
Katkum ka jingong jong ka Dr.R Lyngdoh, Joint Director (MCH&FW) ka la ong, “Ka Teleconsultation ka long ka jingkyrkhu ym tang na ka bynta ki nongpang kiba don ha ki bynta ba kyndong tam jong ka jylla hynrei ban pynsting ruh ïa ki jingtreikam ha ki jaka sumar kiba don ha ki distrik bad ruh ha ka nongbah jong ka jylla.
" Shuh shuh ka ong ruh ba kane ka sienjam da ka sorkar jylla ka la ïarap bad pyntikna ruh ba ki nongpang kiba don ka jingshitom ba malu mala kin lah ban leit shah sumar ha ki sub centre kiba don hajan bad dei tang kito kiba kham shitom jur yn sa phah pat ia ki sha ki hospital kiba don ha ki distrik lane sha ka nongbah jong ka jylla.
Na ka liang ka samla Ibapynhun Wahlang, ka Mid-Level Health Provider (MLHP) kaba trei ha Umyiap sub-centre, West Khasi Hills, kaba peit kumba 4,800 ngut ki nongshong shnong ha kaba bun ki dei ki nongbylla sngi bad ki nongrep ka la ong ba kumno ki nongshong shnong ki hap ban leit haduh 15-20 kilometer bad ruh ban pynlut 500 haduh 1000 tyngka shi sienleit tang ban poi sha ka clinic doctor kaba jan tam lane ka hospital.
Ka la ong ruh ba kane ka la buh ka jingeh kaba khraw ïa ki paidbah kiba im tang kumba 150-200 tyngka shisngi.
Kumta ka la ong ba katei ka sienjam ka la long ka jingkyrkhu ïa kiba bun ki nongpang kiba la pynpaw ka jingsngewnguh ïa ka sub centre kaba la buh ïa katei ka teleconsultation.
Dang shen mynta u snem, ka Kong Bibidaris Mary Marngar, ka kmie jong ki hynriew ngut ki khun ka la ud ba ka suh kynsan ka met katba ka dang thmu ban thung jingthung ha kept.
Hadien bam lah shah shuh ïa ka jingsuh ki bahaïing ki la pynkit ïa ka sha civil hospital ha kaba mardor la phah ïa ka sha NEIGRIHMS ban shah sumar.
Kumta da kaba shim pisa kylliang na ki paralok bad ki bahaïing la pynkit ïa ka sha Shillong.
Hynrei hadienka jingsumar katei ka longkmie kam shym la lah ban leit phah peit ïalade sha NEIGRIHMS lane sha District Hospital.
Kumta ka la rai ban leit sha ka sub centre kaba don hajan ban ïoh ïa ki dawai bad ki jingsumar hynrei ka khlem khmih lynti ba ka lah pynban ban ïakren bad ki doctor lyngba ka telconsultation bad ïoh ruh wat ïa ki kyrteng jong ki dawai kaba ïadei bad ka jingshitom jong ka.
Mynta ka jingkoit jingkhiah jong ka, ka la nang ïohbor bad ka ju leit barabor sha ka sub centre ban pyntip lyngba ka teleconsultation ban syllok bad ki doctor.
Kumta na ka bynta ki nongpang kum ka Kong Bibidaris kiba dei na ki bynta ba kyndong tam jong ka jylla, ka teleconsultation ka la pynshisha ba kadei ka jingkyrkhu kaba khraw namar ym tang ba ki paidbah kim lut ei ei hynrei kim donkam ruh wat ban leit jngai ban ïoh lut ïa ki jingsumar ha ki hospital nalor ba ki ïoh ruh ïa ka kabu ksiar wat ban ïakren bad ki doctor specialist.
Shillong, Risaw 30: Ka Balang Catholic ha ka thaiñ Shatei Lam Mihngi jong ka ri India ha ryngkat lang ki khun jong u Don Bosco Bakhuid ha ka sngi u Blei ki la pynkut noh ïa ka jingrakhe ïa ka lyngkhuh snem ba 100 jong ka jingwanpoi ki 11 ngut ki riewniam ba kynthup ïa ki Phadar bad ki Brother na ka jingïasyllok Salesian of Don Bosco (SDB) ha kane ka thaiñ ha ka 13 tarik Kyllalyngkot 1922.
Ïa kane ka jingrakhe la pynlong ha Calvary jong ka Cathedral of Mary help of Christian, Laitumkhrah ha kaba u Apostolic Nuncio ne u nongmihkhmat jong u Pope sha India u Archbishop Leopoldo Girelli u la wan shim bynta kum u nongkñia kongsan ha ka lehniam ïa ka Mass Bakhuid ha ryngkat ka jingïadon lang ki Bishop jong ka thaiñ lam Mihngi ba kynthup ïa u Archbishop Victor Lyngdoh jong ka Shillong, Bishop Lumen Monteiro jong ka Agartala, u Archbishop Emiritus jong ka Guwahati u Archbishop Thomas Menaparampil, Bishop Stephen Rotluanga jong ka Aizawl, u nongmihbujli jong u Don Bosco ne u Rector Major jong ki Salesian u Fr Angel Fernandez Artime ha ryngkat ka jingshim bynta lang kiwei pat ki lyngdoh Sohblei bad da ki phew hajar ngut ki paid riewngeit.
Ha ka jingpharia ïa ka ktien u Blei u Archbishop Leopoldo Girelli u la kren lyngkot ïa ka jingïaid lynti ba jwat ki Salesian na bynta ban pynïar ïa ka hima jong u Blei bad u la ai ruh ïa ka jingai khublei ha ka kyrteng u Pope Franci kaba u la phah rah ktien lyngba jong u.
U la kren ruh halor ka jingieid kyrpang jong u Blei kat kum ka jingpule ba nyngkong ba la shim na ka Kitab Jingstad, ha kaba u ong ba u Blei um ju thew ju bat ïa ki khun jong u wat hadien ka jingleh palat ïa ki hukum jong u wat la u long uba khlaiñ bor tam ia baroh.
U la pharia ruh ïa ka jingpule ba ar ba la shim na ka shithi jong u Paulus sha ki Khristan ha Thessalonika, u Archbishop Leopoldo Girelli u la ong ba kat kum ka ktien jong u Blei la kdew shai ba u la thaw briew kat kum ka saiñdur kaba janai jong u bad u khot ïa ka jingduwai na bynta ban sngewthuh ïa ka saiñdur jong u Blei bad sot na ka Gospel jong u Mattheius u ong, “wad nygkong na ka hima u Blei".
“Ngi ïohi ba da ka jingïakynduh u nongkhrong khajna bad u Jisu u la kylla long u briew uba thymmai, namarkata, donkam ba ngin kynduh man ka khyllipmat ïa u Jisu ba ngin lah ban phai sha ka jingkylla bamut," u la ong.
U la ai ruh ka kyrkhu kyrdoh ïa ki phadar Salesian bad ki tnat jingïasyllok Salesian ba ki nang lah ban shakri ïa u Blei bad pynkut, “Khublei Shibun! Mithela!".
Hadien ba la wai ka Mass Bakhuid u Archbishop Leopoldo Girelli u la pyllait paidbah ïa ka kot history jong ka jingïaid lynti ki Salesian ha kine ki 100 snem bad ruh ka jingpynher ïa ki baloon bad ka jingai sngewbha kyrpang na ki Salesian ïa ki Bishop bad ki nongshong khot sngewbha kyrpang.
Haba kren sha ki paid riewngeit ha ka ktien Italian bad kaba la pynkylla Khasi pat da u Fr Paul O Lyngkot u Provincial jong ka Shillong Province jong ki Salesian, u Rector Major ki Salesian u Fr Angel Fernandez Artime u la khot ïa baroh ban long kiba sngewnguh ïa u Blei ïa baroh ki kambah kiba u la leh lyngba ki atiar jong u bad ban long ruh ki nongrah khubor jong u Blei.
“Shlur bad Kyrmen ne Aude Et Spera ka phang pdeng jong ka kynhun ki Salesian kiba wan ïuhkjat nyngkong eh sha nongbah Shillong ha u snem 1922 bad ka kyntien im sngi jong u Bishop ba nyngkong eh jong ka Shillong Diocese u Archbishop Luis Mathias ka la ïeng sakhi ha kine ki sngi ïa ki kam bah u Blei da kaba pyndonkam ïa kine ki atiar jong u na bynta ban pynroi ïa ka bri sohwaiñ jong u", ong u Phadar Paul ha ka jingïakren bad u Mawphor hadien ba la wai ka jingkñia ïa ka Mass Bakhuid.
“Ka Balang Catholics ha North East India ka la kiew shakhmat ym dei eh namar ka ka jingtrei shitom jong ngi hynrei ka dei namar ka jingïatreilang ka Balang ryngkat ka jingïasyllok Salesian", u la ong.
Haba kylli ïa ki kam jong ka Salesian ha kane ka Shillong Province, u Phadar Paul u la ïathuh ba kumba long mynta ki don 6 tylli ki Technical School, 23 tylli ki skul bad ki don kumba 40,000 ngut ki khynnah skul kiba ki riewniam na ka jingïasyllok Salesian ki peit.
“Ki 100 snem ngi la trei na bynta ki samla bad ki 100 snem ban dang wan ngin nang kham pynjanai ïa ka jingshakri ïa u Blei ha ki samla bad ngin ïaleh ruh ban nang kyntiew ïa ki samla bad kum u Provincial nga ong ba ngi hangne ha Province jong ngi ngin bteng ban shakri kham bha shuh shuh ïa ki samla", u la ong.
Ha kane ka jingrakhe ïa ka lyngkhuh snme ba 100 la wan shim bynta lang ruh da u Myntri Rangbah ka jylla u Conrad Sangma, ki myntri sorkar ba kynthup ïa u Bah Lahkmen Rymbui, Kyrmen Shylla, u CEM ka KHADC Bah Titos Chyne, ki MLA ba kynthup ka Kong Ampareen Lyngdoh, Bah AL Hek, Bah CV Diengdoh IAS bad kiwei dei ki heh sorkar bad ki nongmih khmat.
Kumban shu pyntip hangne ba ka balang Catholic hapdeng ki Khasi la wan bet nyngkong eh da ki Phadar German na ka jingïasyllok Salvatorian kiba la poi ha shillong ha ka 27 Rymphang 1890 hynrei dei na ka daw ka Thmabah ba nyngkong ki la hap ban mih noh a Shillong ha u snem 1915 bad la peit pat ïa ka Shillong Province ha kato ka por da ki phadar Jesuit na Kolkata naduh u snem 1915 haduh 1922 bad la shimti ban peit pat ïa ka Shillong da ki Salesian naduh u snem 1922 haduh u snem 1972.
Ka Shillong Province ha kato ka por ka kynthup ïa baroh kawei ka thaiñ Shatei Lam Mihngi jong ka ri India bad na ka Shillong Province mynta ki ïeng haduh 15 tylli ki jyllaniam bad da ki bun lak ngut ki paid riewngeit.
Shillong, Risaw, 30: U General Secratary jong ka People’s Democratic Front (PDF) u samla Auspicious Lyngdoh, u la kyntait war ïa ki khubor hamsaïa kiba la mih ba un ïakhun ïa ka elekshon sha ka Ïingdorbar Thawaiñ ka Jylla Meghalaya na Mawphlang Constituency ha u snem 2023 na ka United Democratic Party (UDP).
U la ong kumba ka PDF ka ladep pynbna ba un long u kyrtong jong ka ha ka elekshon ban wan namarkata un ïakhun beit na ka tiket jong ka PDF kaba u la don naduh ka khyllipmat ba la suit la shor ïa ka.
U samla Auspicious u la ïathuh ba ha u bnai Ïaiong mynta u snem hadien ba la bna wur wer ba u Bah Eugeneson Lyngdoh Mawphlang yn ym ïakhun shuh ïa ka elekshon la don ki riewrangbah kiba la ai jingmut ban leit ïakren bad ka la don ka jingïakren hapdeng jong ki ar ngut ha kaba la ïakut ban ïakren biang.
U la ong ba ha u Naitung, 2022 la bna biang ba u Bah Eugeneson un ïakhun kumta na ka liang u Bah Auspicious ruh u la rai ban ïaid noh shakhmat.
“Hadien katto katne taiew ba u ladep shim rai ka la wan pat ka jingpynsngew na ka liang ki nongkitkam jong ka UDP Mawphlang Constituency kiba la ïakren biang ba u Bah Eugeneson un ym ïaleh shuh bad kumta ki la tyrwa ïa nga ba ngan ïakhun na ka UDP", u la ong.
Da kaba kdew ba um lah shuh ban kylla na ka rai kaba u la shim, u la ong ba un ïeng ïakhun beit na ka tiket jong ka PDF namarba u ladep ïaid la jan baroh ki shnong bad ki nongkyrshan jong u ruh kim kwah ba un kylla.
U la ong ba ka jingtyrwa ka wan nyngkong na ki nongkitkam ka UDP Mawphlang Constituency bad ki la ong ruh ba ki da don ruh ïa ka jingïakren bad ki nongïalam ba hakhmat ka UDP Central Executive Committee.
U la ong ba shibun ki nongkitkam ka UDP ki la rai ba lada u Bah Eugeneson u shim rai ban ym ïakhun shuh elekshon hi kin phai khmat noh sha u.
Tura, Risaw, 30: Ka Garoland State Movement Committee (GSMC) ba la ai jingkyrshan da ka National Federation for New States (NFNS) ka la rai ban pynlong da ka jingïakhih ba jaijai ha Jantar Mantar ha New Delhi ha ka Dorbar Tlang ban sa long jong ka Parliament ban pynim biang ïa ka jingdawa jylla Garoland.
U President jong ka NFNS u Prof.Munish Tamang uba la wan poi ha nongbah Tura ban ai jingkren ha ka jingïalang dawa jylla Garoland kaba la long ha ka sngi Saitjaiñ ha ka jingïakren bad ki lad pathai u la ong ba ka jingïalang ka la shim ïa ka rai ban pynlong da ka jingïakhih jaijai kaba ar sngi da ki nongïalam na rilum Khasi bad na rilum Garo ban pynkhlaiñ ïa ka jingdawa.
U la ong ba baroh ki shnat treikam jong ka NFNS kin sa phah ïa ki nongmihkhmat ban leit sha Delhi ban pynkynmaw ïa ka Sorkar India halor kane ka jingdawa ba shongnia.
Shwa kane, haba kren ha ka jingïalang, u Tamang, u la ong, “ngi donkam ban pyni ïa ka dak ha Delhi.
Ngi donkam ban pynsngew ïa ka sur jong ngi namarba ka dei ka hok jingdawa katkum ka riti synshar.
Ka jingdawa jong ngi kam dei kaba long be-aiñ.
"Haba kdew ïa ka jingkren jong u Myntri Rangbahduh ka ri u Narendra Modi halor ka jingangnud ban pynlong “kawei ka Ri, kawei ka India," u Tamang u la ong, “u Myntri Rangbahduh u kwah ba baroh kin long tang hapoh kawei ka India.
Haoid, ngi ngeit ha ka jingïatylli jong ka ri India.
Ym don mano mano ruh ba lah ban buh jingkylli ïa ka jingïatylli jong ngi, ka jingaiti lut ïa la ka ri Indi bad ka jingpyrta ka dei ban long kawei ka Ri, hynrei bun tylli ki jylla.
"U la ong ba ka NFNS, ka kynhun kaba mihkhmat ïa ki thaiñ kiba dawa jylla bad ki jylla kiba rit, ka don ïa ka jingïadei kaba kyrpang bad ka Garoland bad u Nikman Ch.
Marak uba long ruh u Dy.CEM jong ka u la shah jied kum u Vice President.
U Tamang u la ong ba ka jingïaid rali, kan long ka jingsah kynmaw pateng la pateng namarba ki jaidbynriew Garo mynta ki la ai jingkyrshan ïa ka jingdawa Bodoland, Gorkhaland, Vidarbha, Tipraland, Kuki State, Bundelkhand, Purbanchal bad kiwei kiwei kiba dawa la ka jong ka Jylla.
“Kane ka jingdawa, (Garoland) kam dei tang tang hapoh ka jylli jong ka jylla, hynrei ka ïoh ïa ka jingkyrshan na baroh bad namarkarkata kam long kaba eh lane ka jingïaid lynti kaba jlan ban pynurlong.
Nga sngewsih ba kum kiwei pat ki jylla ha ka ri kiba la ïatakhuh ïa ka jingpyrshah na ki jylla kmie, hynrei ka Garoland kam shym la mad ïa kane ka jingpyrshah bad namarkata kam jngai shuh ka jingïaid lynti," ong une u nongïalam jong ka NFNS.Shuh shuh u la ong, ba ka jingdawa ka la jur bha bad kane kan pynïoh ïa ki paidbah ïa ka jingangnud ban ïoh ïa la ka jong ka jylla Garo.
“U Myntri Rangbahduh shisien u la ong ba un shimkhia ïa ka jingangnud jong ki paidbah.
Hynrei ngin ym shong kli kti bad ai ba u Myntri Rangbahduh un pynurlong ïa ki jingdawa jong ngi.
Ki paidbah ka rilum Garo ki dei ban pynurlong ïa ka jingangnud jong ki, ki dei ban long ki trai bad ki pynurlong ïa ka jingphohsniew bad ngin ïai don ryngkat ban kyrshan ïa phi," ong u Tamang.
Ka Hill State People’s Democratic Party (HSPDP) ba la ïalam da u President u Bah K.P Pangniang kaba la ïashim bynta ha kane ka jingïalang ka la pynpaw ïa ka jingangnud ban long ka dkhot jong ka NFNS na ka bynta ban buddien ïa ka jingpynkha la ka jong ka Jylla Khasi-Jaiñtia.
U Tamang uba la pdiang sngewbha ïa ka jingpynsngew jong ka HDPDP lyngba ka rai ba lah ban ïadon bynta ha kane ka kynhun.
“Ngi ïalong lang kawei ha kajuh ka jingïaid lynti bad ka jingdon lang jong phi kan kham pynduna ka jingïaid lynti kaba eh," u la bynrap.
Shwa kane, da ki phew hajar ngut ki paidbah ka rilum Garo ki la ïashim bynta ha ka jingïaid rally ryngkat lang bad ki Nokma, ki MDC barim ka Garo Hills Autonomous District Council, ki dkhot jong ki kynhun sengbhalang, ki dkhot jong ki seng saiñpyrthei bad kumjuh ruh ka Hynñiewtrep Integrated Territorial Organisation (HITO).
Shillong, Risaw 30 : Ka Deputy Commissioner jongka East Khasi Hills I Kong Isawanda Laloo, IAS i la pan jubab na ki nongïalam ka FKJGP halor ka jingpynkheiñ kyndon bad jingmih ki jingkulmar bad shoh briew ha ka sngi ïaid paidbah ka seng ha ka 28 tarik Risaw 2022 halor ka jingbym ïoh kam ïoh jam.
Ha ka shithi ba la phah la pynpaw ba ki kyndon ba la buh da ki bor synshar distict ban shah ïaid paidbah kaba la pynmih ha ka 25 tarik u Risaw la pynkheiñ lut da kiba ïashim bynta ha ka jingïaid paidbah bad kane ka long pyrshah ïa kaei kaba la kular da u General Secretary ka FKJGP u bah Eldie N Lyngdoh.
“ Na kata ka daw la bthah ba dei ban pynshai balei ym lah ban pyngat kyndon pyrshah ïa phi haba phi la pynkheiñ ïaki kyndon kiba la buh da ki bor synshar district ha ka jingai bor ba phin ïaid paidbah".
“ La bthah ïa phi ba phi dei ban pynpoi ïaka jubab bad ka jingpynshai sha ka ophis jongka DC ha lane shwa ka 1 tarik Naiwieng bad lada phim leh ïa kaba la bthah yn leh pat da ki lynti ka aiñ pyrshah ïa phi".
Bun ki briew kiba la mynsaw jur bad malu mala ruh bad bun ki kali ba lapait ïit ha katei ka jingïaid paidbah ka FKJGP ha ka 28 tarik.
ïa kane la ïohi bad lap da ki bor synshar district ba la leh da kito kiba ïashim bynta ha ka jingïaid paidbah.
Kiba bun ki seng saiñ pyrthei ki la dawa ba dei ban thung jingtohkit bad dei ruh ban leh da kaba tyngeh ïa kito kiba ïadonkti.
Haba u nongthoh khubor pat u pyrshang ban swar jingmut na kiba bun kumno ki sngew ba ki pulit ki khlem leh ei ei haba ki ïohi ba katto ki mih ki jingkulmar, kiba bun ki pynpaw ba kawei ka dei ba ki khlem ïoh hukum nalor bad kaba ar ki ong ka bha ba ki pulit ki khlem leh ei ei hynrei ban da dei ba ki pulit ki bom lathi ne siat teargas ïa kito kiba ïaïaid paidbah katta la mih ki jingkulmar baroh kawei ka nongbah Shillong bad la ïahap shong korphiw ruh bad kan pynthut kham tam ïaki khynnah skul ba la jan ka eksamin phainal.
Nalor kata ki ïa pynpaw ba kaba kut hi ka jingïakhih kan kut ha Motphran sharum bad shah ktah ruh tang kine ki thaiñ hi.
Kumta ki ong ka bha hi ba ki heh pulit ki khlem hukum ïa ki pulit ban leh ei ei ha katei ka sngi.
Na ka liang jongka Meghalaya Tourism Development Forum (MTDF) pat nalor ba ka pynrem ia ka jingjia ka kyntu ïa ka sorkar ba ka dei ban kem mardor ïa ki nongpynkulmar ha ka jingïaid paidbah ka FKJGP ha ka Sngi Thohdieng halor ka jingkyrduh kam kyrduh jam.
Ha ka jingpyllait khubor na u Chairman ka MTDF u bah Larsing Sawyan u la ong “ Donkam ban wanrah biang ïa ka jingshaniah ki paidbah ha ki bor synshar kiba peit iaka suk ka saiñ da kaba pynthikna ba ïa kane kito kiba thaw jingkulmar kim dei ban lait na ka kti jongka ain".
U la ong ba ka MTDF ka kyntu ruh ïa ka FKJGP ban ïarap ïa ki bor synshar ban pynithuh ïa kito ki briew kiba thaw jingkulmar da kaba shoh bad bom ïa ki briew ba lui lui.
“ Kito ki nongthaw jingkular ki dei ki nongshun ba khraw jongka jylla bad ki paidbah namar ki la wanrah ka jinglehraiñ bad pynhiar kyrdan ïa ki paidbah ka jylla Meghalaya bad ki la pynbud nam da shisha ïa ka jylla" ong u bah Larsing.
U la ong “Ha kane ka juk jingnang jingstad jong ki bor teknoloji, ngi im ha ka juk kaba saphriang sted ki jingtip.
Ki jingjia kaba la jia ha ka Sngi Thohdieng ki la saphriang lut kylleng ka jylla, kane ka thaiñ, ka ri bad wat sha kiwei ki ri ka pyrthei ruh".
U pynpaw ka jingsngewdiaw ba lyngba kine kiei kiei ki la wanrah ka jingshah kynthoh ba har rukom ïa ka jaidbynriew hi baroh kawei.
“ Ka long kaei kaei kaba sngewsih ban ong ba ka jingïaid paidbah halor ka jingkyrduh kam kyrduh jam ka la wanrah pynpan ka jingktah ïa ka jingkiew ka ïoh ka kot bad burom jongka jylla bad kane ka la nang ktah shuh shuh ïaka jingbym ïoh kam ïoh jam namar ha ka jaka ba kiwei kin wan seng kam seng jam hynrei kim nud shuh" ong u bah Larsing.
“ Hooid u President ka FKJGP u la panmap halor ka jingjia bad ngi ai ka jingïaroh ïa u ba kum u nongïalam ula pdiang ïa kine ki jingleh bakla jong ki dkhot.
Hynrei kiei kiba la jia pat ha ki riew lui lui ka long ka kam runar bad ka dei ka jingjia kaba la ktah ïa ka nam bad burom bad ka jinglong shida jong ki paid Khasi bad Jaintia.
Kane ka la ktah jur ruh ïaka ioh ka kot ka jylla khamtam eh ha kaba ïadei bad ki kam jngohkai pyrthei" ong biang u Chairman ka MTDF.U la ong hooid ban ïakhih, dawa bad pynpaw ki jingpyrshah ki long kiba dei eh ha kane ka ri synshar paidbah hynrei ha kane ka juk ba mynta ki dei ban long da kiwei ki lad ki lynti kumta la kyrmen ba ki seng bhalang kin pyrkhat bad haba ki shim ïakino kino ki issue ïaid da ka lynti kaba jai jai bad ka suk ba saiñ.
Ka bor jongka jingïakren bad ka jingïaleh kaba khlem ïa umsnam ka dei ka lynti kaba la pynïoh ïa ka jinglaitluid ka ri mynta la 75 snem.
Kumta balei ba donkam ban ïaleh da ki kam ïa umsnam ha kaba kiba bun ki ri kim ïaid shuh da kine ki lynti.
Kumba long mynta ka kam jngohkai pyrthei ka dei kawei na ki lad ban kyntiew biang ïa ka ïoh ka kot jongka jylla khamtam hadien ka khlam, kumta ka long kaba donkam ban phai bad kyrshan ïa kane ka kam kaba lah ban bsa bam ïa ki nongshong shnong ka jylla khamtam ha ki thaiñ nongkyndong, ong u Chairman ka MTDF.Ka MTDF ka kyntu ïa ki paid nongshong shnong,ki Dorbar Shnong, ki Seng Bhalang bad baroh ban ïatrei lang kawei na ka bynta ban wanrah ïa ka shongsuk shongsaiñ khlem da ñiew ïa ki jingsngew ïapher niam ne jaidbynriew.
Shillong, Risaw 28 : Uwei na Nongïalam ka Congress uba dei ruh u Myntri ka tnad pynroi sor bad MLA ka Nartiang Constituency u ma Sniawbhalang Dhar u la pynpaw ka jingkyrmen skhem ba ka NPP kan jop palat ïa ka 30 seat ha u 2023 ban ïalam hi ïaka jingsynshar ha ka jylla.
“ Ngi kyrmen skhem ban jop palat 30 seat ha kane ka kynti ban ïoh thaw ïaka sorkar ba thymmai ha u 2023 ha kane ka jylla Meghalaya jong ngi" ong u ma Sniawbha.
U la ong ba ka ka AITC kaba dang wan rung thymmai shaka jylla ruh kan jop bun eh 7 seat kata na ri lum Garo bad nangne na Khasi bad Jaiñtia Hills.
“ Kumba ka long mynta ka lyer jongka NPP ka beh naduh ri lum Garo haduh ha ri lum Khasi bad Jaintia Hills kumta ngi kyrmen ba la kumno kumno ruh ngin jop 15 seat na Garo Hills bad 16-17 seat nangne na Khasi bad Jaiñtia Hills" ong biang u ma Sniawbhalang.
U la ong lait ka AITC kiwei kiwei ki party ruh ki shem jingeh bha ban jop ha ri lum Garo ha kane ka kynti ba mynta.
U la ong ruh lada long kumba beh ka lyer mynta ka don ka jingkyrmen skhem ba ka NPP kan jop na baroh hynniew tylli ki constituency na Jaiñtia Hills.
U la ong shuh shuh ka AITC kam pat ïoh ka jingshaniah ha ki paidbah ka jylla Meghalaya.
“ Na kata ka daw kat kum ka jingtip ba nga la ïoh lum lada ka jop bun eh ruh 7 seat ha baroh kawei ka jylla" ong u ma Sniawbha.
U la ong ka daw ba kin ym jop bun ha ri lum Garo ka long ba ka vote kan ïapait hapdeng ka AITC bad ka Congress namar baroh kine kiba phet sha ka AITC ki dei kiba jop na ka Congress bad kumba ka Congress ka dei ka party ba la rim kin don beit ki nongbud ba shitrhem jongka ki ban ym phet da lei lei ruh na ka Congress.
U la ong shuh shuh ba nangne na Khasi bad Jaintia Hills lada ki jop eh ruh kin jop 1 lane 2 seat namar kiba bun hi ki constituency ka jingïakhun kan long hapdeng ka NPP bad UDP beit.
U la ïathuh ruh ba ha kine ki khyndiat por ban wan kin don palat 10 ngut ki MLA ki ban wan pynïasoh sha ka NPP bad ïakhun ruh na ka NPP ha ka election 2023.
Kine kin long na ki party bapher bapher.
Halor ka jingkylli hato kin don ne em u kyrtong Myntri Rangbah, u ma Sniawbha u la ong ïa kata ngin sa tip hadien ka election 2023 namar une uba mynta u Conrad K Sangma ruh u la biang bad trei bha ïa ka kam.
Hynrei wat la katta ruh ka shong ha kiba bun ba lang hadien ba la dep ïoh ïaka result ban shim ïa ka rai bad jingmynjur lang.
Shillong, Nailur 14: Ka kynhun ki nongshad nongrwai bad ki riew donsap ha ka jylla hapoh ka jingïalam ka All Meghalaya Dancers Association(AMDA) ha ka sngi Balang ki la pynlong ka jingïakhih ba lyngkot jongki ban dawa ba ka sorkar ka dei ban pynurlong noh ïa ka jingdawa kaba ka AMDA ka la dawa naduh u snem 2003 ban ai jingkyrshan pisa ïa ki riew donsap bad ban buh ki institute na bynta jong ki ym ban kynmaw nongshad nongrwai tang ha ka por ilekshon.
Haba kren bad ki nongthoh khubor u Bah Kitbok Thabah Prresident ka AMDA u la ong ba ka sorkar kam dei ban dang leh khiew ja kai ïa ka lawei ki samla donsap hynrei ban ïarap ïa ki ym ban kynmaw wad nongrwai ne nongshad tang ha ka por ilekshon ban pynbyrngia ïa u paidbah ha ka rynsan ïalap ilekshon jong ki.
U ong ruh ba kumba ka sorkar ka la tyrwa ban shna ïa ki ïing bun mala na bynta ki Harijan ka dei ban shna lem ïa ki nongshad nongrwai ba kin ioh ban pynkhreh bad shah hikai ha ki nonghikai jong ki.
“Ka kam shad kam dei ba ki tang shu khot na lum ne na lynti synkien ngin lah ban leit shad ban ioh khusnam hynrei ngi donkam ban da hikai janai bad jin lada ngi ioh a ka institute lajong kane kan ïarap shibun ïa ngi" u la ong.
U la ong ruh ba ka sorkar ka dei ban ai jingkyrshan pisa sha ki riew donsap kiban leit ïakop sha ki rynsan bapher bapher namar kiba bun hi ki riew donsap ki shu kut noh ka lynti ïaid na ka daw ka jingbym don pisa.
“Bun ki samla kiba ïoh leit ïakob sha kylleng ki bynta ka ri hynrei namar ki wan na ka ïing ka sem ba duna ka ïoh ka kot ki duh nohh ka kabu ban sei pyrthei la ka sap" u la ong.
“Wat la ka AMDA ne ki seng bad ki association kin kyrshan ïa ki riew donsap naei kin ïoh pisa namar ka sorkar kam ju ïarap ïa ki bad kaei kab ki ïarap ruh ka dei na pla lajong ki dkhot ka seng bad ka jingnoh kylluid mynsiem ki katto katne ki nongleh bha" u la bynrap.
Shillong, Nailur 14 : U Myntri ka tnad PWD (Roads) ba dei ruh u Symbud Myntri Rangbah ka jylla, Bah Prestone Tynsong mynta ka sngi Balang u la pyntip ba ka tnad ka la pynkhreh mynta ïa ka Detailed Project Report na kabynta ban pynheh bad pynïar noh ïa ka surok Maw-phlang sha Mawsynram.
“Ngi la rai ban pynheh bad pynkylla noh ïa ka sha ka surok Intermediate, kumta tang shu dep ïa ka DPR yn sa mang tyngka noh," ong u Bah Prestone haba jubab ha Iing Dorbar Thawaiñ ka jylla halor ka jingkylli ba wanrah da u MLA ka Mawphlang, Bah Eugeneson Lyngdoh.
Da kaba kdew ba katei ka surok kadei kaba donkam bha na kabynta ka West Khasi Hills kumjuh ruh na ka bynta ka South West Khasi Hills, u la ong ba ka jingpynheh kan sdang naduh Ladmawreng ter ter shaduh Weiloi kaba don kumba 25-16 KM.U la pyntip ruh ba tang shu dep ka kam kin mang tyngka noh bad ka tnad kan sa khot tender ban sdang noh ïa ka kam.
Ha kajuh ka por u Symbud Myntri Rangbah u la kular ruh ba un sa peit ïa ka jingdawa ba la pynsngew da u MLA ka Mawsynram, Bah HM Shangpliang haba ïadei bad ka jingpynheh ïa ka surok na Weiloi ter ter shaduh Dangar-Balat.
Shwa kane, utei u MLA u la ong ba ka surok na Mawphlang sha Balat kadei ka surok kaba la rim tam naduh ka por jong ka sorkar Assam bad kumta ka donkam ïa ka jingkhmih bniah jong ka sorkar.
Jowai, Nailur 14: U Superintendent of Police, West Jaiñtia Hills mynta ka sngi ula pynmih jingpynbna ban kyntu ïa kiba ha ïing ne kino kino kiba don jingïadei bad u I Love Your Talang ba kin wan shim noh ïa ka met ïap jong u kaba la buh sah haka jaka buh met ïap ha Civil Hospital, Ialong.
Ka khubor Pulit ka ong ba lada ym don ba wan shim ïa kane ka met ïap hapoh 2 (Ar) sngi, na ka liang ki bor jong ka aiñ kin sa leh ïa kaba donkam.
La kyntu ruh ïa kino kino kiba don jingïadei bad u I Love You Talang ki lah ban phone ne ïoh jingtip lyngba kine ki Number Phone, Addl.Superintendent of Police: 7005686668, Dy.Superintendent of Police (Crime): 8132097333, O/C Jowai Police Station: 98630-66563, Jowai PCR no: 9774065467/03652220782.
Shillong, Nailur 14 : Kumba 8,805 ngut ki runar ki la shah kem kiba donkti ha ki kam pyntriem bapher bapher kynthup ïaki kam thombor bad leh beijot ïaki kynthei khynnah ha kine ki san snem ba la leit noh.
ïa kane la ïathuh da u myntri ka tnad kam pohïing ka jylla u ma Lahkmen Rymbui haba jubab ïa ka shor duration discussion ba la wanrah da u MLA ka Umroi Constituency halor ka shongsuk shongsaiñ hapoh ka jylla.
U ma Lahkmen ula pynpaw ka jingdiaw halor ka jingkiew ki kam pyntriem namar la jan 3000 tylli ki case la rejister man la u snem ha kine ki san snem.
Kine ki case ki dei ki kam pyniap briew, rahbor, leh thombor bad leh beijot ïaki kynthei khynnah, kam khaïi drok, ki kam khaïi dewiong beaiñ bad ter ter.
Ha u 2018 la rejister 3,53 tylli,2019 3885, 2020 3735, 2021 3425 bad 2022 haduh mynta 2291.
U la ong kine ki kam runar ki ïai jia namar kiba bun ki daw, kiba lah ban long na ka kamai kajih, ki kam shimet ki briew ne ki kam ha ka imlang ka sahlang ruh bad ym lah ban tip ha kano ka por ki jia wat la ki pulit ki la pyrshang ban trei shitom ruh ban warnah ka shongsuk shongsaiñ hynrei kine ki kam runar ki ïai jia.
U la ong ruh ba ki pulit ki la trei shitom bha haka jingtohkit namar ha kine ki san snem kiba la shah pynngat kyndon aiñ ki don haduh 5683 ngut na ki 8805 ngut ba ki la ïoh ban kem.
Ha kaba ïadei bad ki kam thombor bad leh beijot ïa ki kynthei ula ong naduh u 2018 haduh mynta ki la don 1267 tylli ki case ba la rejister bad kumba 408 ki dei ki kam thombor ïaki khynnah rit.1542 la rejister ha ka kyndon aiñ POCSO naduh u 2018.
Kane ka jingshah thombor ki kynthei khynnah ka long ka kam kaba ka sorkar ka shim khia bha namar ki runar ki shim kabu ïaki khynthei khynnah bapli.
La kine ki kam i kumba kila nang kiew hynrei tang kawei pat ka long ba kito kiba donkti ki shah kem bad shah pynshitom beit kat kum ka aiñ bad bun kiba ngat ha ka POCSO.Ki la don 1260 ngut kiba shah kem namar ki thombor ïaki kynthei khynnah bad 1357 ki dei kiba ngat ha ka kyndon aiñ POCSO.Shillong, Nailur 14 : Ka Meghalaya ka wan ha ka kyrdan kaba lai na ki jylla ha ka thaiñ shatei lam-mihngi jong ka Ri haba ïadei bad ka jingdon bun ki jingjia thombor pyrshah ïa ki lonkgmie bad ha ka kyrdan kaba ar pat haba ïadei bad ka jingshah thombor ki khynnah rit, ong u Chief Whip ka Liang Pyrshah, Bah George Lyngdoh ha Iing Dorbar ha kane ka sngi Balang.
Haba rah ïa kane ka mat ïatai haba ïadei bad ka jingshngaiñ ki nongshong shnong ka jylla, utei u nongmihkhmat u la pyntip ba kitei ki jingkhein baroh kidei kiba u la ïoh lyngba ka National Crime Records Bureau (NCRB).
U la pyntip ruh ba na ki 558 tylli ki jingjia thombor pyrshah ïa ki longkmie kiba la jia ha u 2019, haduh 568 tylli ki dei ha u 2020 bad 685 ha u 2021.
Haba ïadei pat bad ki khynnah, ka jylla ka la don haduh 481 tylli ki jingjia ha u snem 2021, 379 tylli ha u snem 2019 bad 415 tylli ha u snem 2020.
Shuh la ong ruh ba ka jylla ka la don haduh 385 tylli ki jingjia shah thok ha ki kam ba dei bad ka pisa (economic offenses) ha u snem 2021.
“Ka la don ka jingkiew haduh 22.7 persen ki kam thombor ïa ki longkmie bad haduh 27 persen pat ha ki kam thombor pyrshah ïa ki khynnah naduh u snem 2019.
Kine ki jingkheiñ ki kdew ïa ka jinglong jingman ha ka jylla," ong u Bah George.
Utei u nongmihkhmat na Umroi u la kyntu ruh ïa ka sorkar jylla ba kan shim ïa ki lad ki lynti ban pyntikna ba ïa kum kitei ki kam thombor dei ban peitngor bad ruh ba ki runar ki dei ban ngat ha ki kyndon jong ka aiñ.
Da kaba kynnoh pat ba ïa ka jingdon jingem jong ka jylla la lute lut, u Bah George u la buh jingkylli ruh halor ka jingdonkti ki ‘high level’ ban pynïaid ïa ki trok ba kit ïa u dewïong beaiñ.
“U Myntri Ragnbah u la kam ba ki trei wat mynmiet ruh ban tehlakam ïa kane ka ishu jong ka jylla.
hynrei kumno pat shaphang ki kam beaiñ kiba ïai jia.
Hato ka sorkar jylla kan shim ïa ka jingkitkhlieh ba kaei kaba ngi leh, dei ban leh ha ka lynti kaba shai" Ngim lah ban ban leh ei ei haba rieh ha pdeng jong ka miet," u la ong.
U kdew ruh ba ka jingpynslem ban thungkam ïa ki pulit ka la ktah wat ïa ka jingtreikam jong ka tnad pulit.
Da kaba kdew ruh ba ka mat wan rung kyrthlep kiba nabar kadei kawei pat ka mat kaba ktah, utei u nongïalam ka Liang Pyrshah u la ong ruh ba ki don ki khubor ba ki paidbah ki ïohi ïa ki Rohingya ha nongbah Shillong.
Kumta, u la kyntu ba ka tnad syntiat jong ka Ri kadei ban pynkhlaiñ lada dei ba ki don shisha kum kitei ki jingwan rung ki briew kiba nabar.
Shillong, Nailur 14 : Ryngkat bad ka Ryngkat ka ïing ka sem jong u General Secretary ba rim ka seng HNLC u bah Cherishterfield Thangkhiew,u MLA jongka Mawlai Constituency u bah Process T Sawkmie u la dawa hapoh ka ïing dorbar thawaiñ ka jylla ban aiti tohkit ïa ka jingshah siat iap jong utei u rangbah sha ka CBI khnang ban paw ki jingshisha baroh.
Haba ïashim bynta ha ka Short Duration Discussion ba la wanrah da u MLA jongka Umroi Constituency halor ka shongsuk shongsaiñ bad jingshong shngaiñ ha ka jylla, u bah Process u la ong “ Phi ïohi ïa ka jingïakhih kiba jur naduh ka Sur ka Bri U Hynniewtrep, ka Sur ki Nong Mawlai ba kynthup ïa ka KSU, FKJGP, HNYF, HYC ba ki dawa ban pynshitom bad weng kam ïa ki pulit kiba donkti ha ka jingsiat iap ïa u bah Cherish kumta nga ruh kum u MLA jongka Mawlai nga ïeng rygnkat bad ka ïing ka sem jong u bah Cherish ban dawa aiti tohkit CBI halor kane ka jingjia ban paw lut ki jingshisha".
Shwa ïa kane u la ai ka jingïaroh ïa ki bor pulit kiba la trei shitom ban wanrah ïaka shongsuk shongsaiñ ha ka jylla bad ym lah ban len ba ka jingshongsuk ka la wanphai ha ka jylla dei da ka jingtrei shitom ki pulit.
Mynmiet la ïoh ban thiah suk namar ka jingtrei shitom ki pulit.
Hynrei ha kaba ïadei pat bad ka jingleit kem ïa u bah Cherish na Mawlai Kynton Massar na ïing jongu ha ka 13 tarik Nailar 2021 ka long kaei kaei kaba sngewsih bad ym poi pyrkhat bad ka dei ka jingtlot jongka tnad syntiat ki pulit ba sa poi shaduh ka jingsiat iap ïa u bah Cherish.
Ha ka jignshisha ki la dei ban leit bad kem im ïa u namar u don ha la ïing hapdeng ka jingshitom bad thiah bad ki khun.
Ka jingkhynra bad jingïalam pulit kaba la shyrkhei ka dei ka jingthmu ban shu leit bad siat iap beit ïa u.
Kane ka long kumba la ïuhroit ïa ka hok longbriew man briew Kane ka long kaei kaei kaba sngewsih bad ym lah ban pdiang.
u la ong dei ban phah tohkit CBI namar kumba la lap da ka jingtohkit jong u Justrice T Vaiphei ba ka don ka jingpyndonkam bun palat ïa ki bor pulit ha ka jingleit khynra bad ka don ruh ka jingtlot ka tnad syntiat ban wad jingtip namar u bah Cherish u thiah ha la ïing tang bad ki khun ym kumba la kynnoh bad mutdur da ki pulit.
Ka Commission ka la dei ban sei madan ïa ki kyrteng bad ka sorkar ka la dei ban pynshitom ïa kiba donkti.
Kumta kumba la dawa da ka ïing ka sem ba wat la ki pdiang ïa ka kaiphod jongka jingtohkit u Justice T Vaiphei bad kumba la dawa da ka ki seng bhalang, ka Sur ki Nong Mawlai, ka Sur U Paidbah, ki paid jongka Mawlai kumta kum u MLA ka Mawlai u ruh u dawa na u Myntri Kam Pohïing bah Lakmen Rymbui, na u Myntri Rangbah u Conrad K Sangma bad na u Symbud Myntri Rangbah bah Prestone Tynsong ba dei ban aiti noh ïa ka jingtohkit sha ka CBI.Wat la ka Commission ka la ai ia ka kaiphod bad pynpaw ïa kiba bun ki kyrteng, hynrei ka khlem ai jingmut ban leh kumno bad ba ka sorkar ruh kam pat leh ei ei haduh mynta kumta u kyntu ïa ka sorkar ban aiti beit ïa ka jingtohkit sha ka CBI.Ha kawei pat ka liang u la ai ka jingïaroh ïaka sorkar MDA kaba la shim khia ban wanrah ïaka seng HNLC sha ka miej jingkren ïasuk bad u kyrmen ba ka sorkar kan ïai ai ka jingkyrshan na sha lyndet ïa ka kynhun ba ïadon bynta haka jingïakren khnang ba kane ka jingïakren kan long kaba seisoh bad ba ka jingshongsuk kan wan phai junom haka jylla.
Namar lada don ka jingshongsuk ka don ka jingroi jingpar ha ka jylla.
Shillong, Nailur, 14: U Symbud Myntri Rangbah ka Jylla u Bah Prestone Tynsong ha ka sngi Balang u la ong ba kam don satia kano kano ka jingthmu jong ka Sorkar ban weng ïa ki nongdie madan khlem da ai jaka bujli ba kin die ïa ki mar ki mata jong ki.
Haba jubab ïa ka Zero Hour Notice ba la wanrah da u MLA ka Mawlai u Bah PT Sawkmie ha ka Iingdorbar Thawaiñ u Bah Tynsong u la ong ba ka jingthmu ka long tang ban shu pynbeit ryntih khnang ba ki nongdie madan kin ym kyntur than naba kan ktah pat ïa ka ïaid ka ieng ki paidbah bad ka leit ka wan jong ki kali.
“Ngi la shimkhia ïa kane ka kam bad ngin sa leh ruh ha ka lynti kaba dei," u la ong.
U la ong, khnang ban weng ïa ka jingeh jong ki nongdie madan bad ban pynthikna ba kan don da ka aiñ ban pynryntih ïa ka jingdie madan bad harud surok, ka Sorkar ka la wanrah ïa ka Aiñ-Rew ha kane ka Dorbar Synrai ban pyndam noh ïa ka Meghalaya Street Vendors (Protection of Livelihood Regulation of Street Vending) Rules 2022 bad ban pdiang da ka Street Vendors (Protection of Livelihood and Regulation of Street Vending) Act, 2014 ba la thaw da ka Sorkar India.
U la ong, ka Aiñ-Rew/Aiñ kan ailad ban sorjamin ïa ka jaka shong die jingdie ki nongdie madan, ban pynrung kyrteng ïa ki nongdie madan, ban ithuh ïa ki jaka die madan, ban pynkynriah ïa ki nongdie madan ba la pynrung kyrteng sha ki Vending Zones, ban thaw ïa ki Town Vending Committee, ban thaw ïa ka tnat ba peit ïa ka jingeh jong ki bad kiwei kiwei.
U la pyntip ruh ba ka Meghalaya Street Vendors (Protection of Livelihood Regulation of Street Vending) Rules, 2022 ka dei kaba la pynbna da ka Sorkar Jylla.
Ha kaba ïadei bad ka jingpynbeit ryntih ïa ka jingdie madan ha ki jaka sor jong ka Jylla, ka Sorkar Jylla la mynjur ïa ka Meghalaya Street Vendors (Protection of Livelihood and Regulation of Street Vending) Act, 2014.
Ïa ka Street Vendors (Protection of Livelihood and Regulation of Street Vending) Rules, 2017 bad ïa ka Street Vendors (Protection of Livelihood and Regulation of Street Vending) Scheme, 2017 la shna ban peitngor ha ki kam ba ïadei bad ka jingdie madan.
Hapoh ka jylli jong ka Aiñ ba la shna da ka jylla, ki don haduh 1249 ngut ki nongdie madan kiba ladep pynrung kyrteng /ithuh ha ki 6 tyllli ki jaka Municipal jong ka Jylla.
Na kine, tang 342 ngut ki nongdie madan kiba la pynrung kyrteng ha nongbah Shillong.
U Bah Tynsong u la ong ba ka jingduna jong ki nongdie madan ban pynrung kyrteng ka dei na ka daw ka jingdon ka mukotduma ba la pynkut noh da ka Ïingbishar High Court ha kaba ka seng ki nongdie madan kaba la tip kum ka Meghalaya & Greater Shillong Progressive Hawkers & Street Vendors Association (M&GSPH&SVA), bad kiwei kiwei, ki la ujor pyrshah ïa ka aiñ ba shna da ka Sorkar bad dawa ban pyntreikam da ka aiñ jong ka Sorkar Pdeng ïa kaba la pyntreikam kyllum ha ka ri baroh kawei.
Bun na ki nongdie madan ha nongbah Shillong ki dei ki dkhot jong ka Association, bad kane ka kynhun ka la ieng pyrshah ïa ka jingthmu ban pyntreikam da ka aiñ jong ka Sorkar Jylla kat haduh ba ki la mudui da ka PIL.U la ong shuh shuh hadien ba la pynkut noh ïa kane ka mukotduma ha ka 24 tarik, Nailar, ka Ïingbishar High Court ha ka hukum kaba la pynmih ha ka 16 tarik, Nailar ka la bthah ïa ka Sorkar Jylla ban shimkhia ïa kane ka mat kaba ïadei bad ki nongdie madan kiba shong die jingdie ha ki lynti ïaid kjat bad kiba pynwit ïa ka leit ka wan jong ki paidbah ha ka rukom kaba pyrkhing.
Da kaba pynshong nongrim katkum kane ka jingbthah jong ka Ïingbishar, ka Sorkar Jylla lyngba ka ophis jong ka Deputy Commissioner ka East Khasi Hills ka la thaw ïa ka Komit ba la khlieh da ki Executive Magistrate ban ithuh ïa ki jaka shong die madan bad ban weng ïa kiba kyntur palat pud.
La pynmih ruh ïa ka hukum sha ki komiti bapher bapher ba kin jurip ïa ki jaka ba shong ki nongdie madan bad ban shim ïa ki lad ki lynti kum ha kaba pynkynriah ïa ki nongdie madan, ban pynduna ïa ki dukan ha ki lynti ïaid kjat, ban weng lut ki dukan tap shiliang bad kiwei kiwei khnang ban ïada na ka jingkyntur pud sha ki lynti ïaid kjat bad ki surok ïaid kali.
Ïa kane ka jingsorjamin la pyndep hapoh 10 sngi khlem kano kano ka jingleh donbor hynrei tang ban pynthikna ba kan ym don kano kano ka jingpynwit ïa ki lynti ïaid kjat bad ki surok ïaid kali.
Shillong, Nailur 14 : “Lamphang, sngewbha ailad ba ki dkhot kin kren da ka Khasi bad Garo hapoh Iing Dorbar (Assembly)," kren u Myntri Rangbah ka jylla, Conrad K Sangma da ka ktien Khasi bad Ktien Garo haba jubab halor ka ‘call attention’ ba wanrah da u MLA ka Nongpoh Bah Mayralborn Syiem ha kane ka sngi Balang.
Katei ka jingkren jong u Myntri Rangbah kadei halor ka mat jingdawa ba la wanrah da utei u MLA ban pynrung noh ïa ka Ktien Khasi bad Garo ha ka Khyrnit kaba Phra jong ka Riti Synshar jong ka Ri.
Ym tang katta, u Myntri Rangbah u la banjur ruh ban ailad ïa baroh ki 60 ngut ki MLA ba kin kren noh ha ka Ktien Khasi bad Garo ha Iing Dorbar khnang ba kan long ka khubor sha ka sorkar pdeng ba ka jylla ka skhem ka nongrim ha ka jingdawa ban kynthup noh ïa kitei ki Ktien ha ka Khyrnit kaba Phra jong ka Riti Synshar jong ka Ri.
“Kane hi kan long ka khubor sha ka sorkar India ba ngi skhem ka jingdawa jongngi ban kynthup noh ïa ka Ktien Khasi bad Garo ha ka Khyrnit kaba Phra," bynrap shuh u Myntri Rangbah da kaba kyntu ruh ïa ki riew paidbah ba kin ai jingthoh sha sorkar pdeng khnang ba kane ka mat jingdawa kan seisoh noh.
U Myntri Rangbah u la pyntip ruh ba u la ju kren ruh ruh bad ki heh jong ka sorkar India haba ïadei bad katei ka ishu.
“Nga la dep pynpaw ba kane ka jingïakhun ban pynrung ha ka Khyrnit kaba Phra kam dei satia tang banïoh jingithuh ka Ktien jong kano kano ka Jylla lane ka Jaidybnriew hynrei kan dei ka dak kaba paw ba ka sorkar India ruh ka burom bad ka ithuh ïa iwei pa iwei na ki," ong u Myntri Rangbah.
Nalorkata, u ong ruh ba ka sorkar jylla kan ïai bteng ban buddien na ka sorkar Pdeng ba kadei ban kynthup noh ïa kitei ki ar tylli ki Ktien ha ka Riti Synshar jong ka Ri.
Hadien ba la dep kren u Myntri Rangbah na ka liang u Symbud Lamphang u la ailad ruh ïa u MLA ka Nongpoh ba un bynrap lang ha ka Ktien Khasi.
Na ka liang jong u ruh u pynpaw ba lada baroh 60 ngut ki MLA ki ïatylli lang kan long ka jingkyrkhu ïa ka jylla bad ïa ki paidbah nongshong shnong baroh.
U la ai ka burom ruh ïa baroh ki nongïalam kiba ha shwa jong ka jylla kynthup ïa kiba ha District Council, ki Khlieh Nongsynshar, ka Khasi Authors Society bad ruh ïa ka Achik Literature Society haba ïadei bad katei ka mat.
Shillong, Nailur, 14: Ka Dorbar Synrai jong ka Iingdorbar Thawaiñ ka Jylla ka la sakhi ïa ka jingïatai nia kaba khluuit halor ka mat kaba ïadei bad ka jingïasoi ïa ka Memorandum of Understanding (MoU) ïa pynbeit pud ha ka wat kaba nyngkong hapdeng ka Meghalaya bad ka Assam ban pynkut noh ïa ka jingïakajia pud ha ki hynriew tylli ki jaka bad ha kajuh ka por ka la pyneh beit ba kan ym lah shuh ban dang phai dien ïa kane ka soskular ba ladep ïasoi.
U Lamphang jong ka Iingdorbar Thawaiñ, u Bah Metbah Lyngdoh u la maham ïa u MLA jong ka North Shillong u Bah Adelbert Nongrum ba um dei ban shu kynnoh ïa u Lamphang haba u Bah Nongrum u la pyrshah ba um shym la ailad ban buh jingkylli halor ka jingïapynbeit pud bad kynoh ruh da kaba ong, “balei phim (Lamphang) pyrshang ban pyndom ïa nga.
"U Bah Nongrum u la kam ba u la rah kti la bun bun sien hynrei u Lamphang um shym la ailad satia ïa u ban ïashim bynta hynrei u la pynbna ba ka Iingdorbar Thawaiñ kan sa ïakren biang hadien ïa kane ka mat.
Ynda la ailad ban buh ïa ka jingkylli, u MLA ka North Shillong u la ong ba u Myntri Rangbah ka Jylla u Conrad Kongkal Sangma u dei ban bishar biang ïa ka MoU da kaba ong, “lada lah ban wanrah ïa ka jingpynbeit thymmai ha ka Riti Synshar ka ri India na ka por sha ka por hynrei balei pat ym lah ïa ka MoU, lada ym lah, ka don eiei sha lyndet.
"Haba ai jubab, u Sangma u la buh jingkylli kylla ïa u Bah Nongrum bad ong, “nga nud ban kylli ïa u, hato phi lah ban jer kyrteng ïa ki 12 tylli ki jaka ba don ha ka jingïakajia pud lada phi sngewkhia eh shaphang jong ki.
Sngewbha jer kyrteng ïa ki bad katno sien u la leit sha kine ki jaka ba don hapdeng ka jingïakajia pud.
Sngewbha ïathuh ïa ngi.
"Ha kane ka por, u Bah Nongrum u la sdang ban hylla bad ong, ka dei ka kamram jong u Myntri Rangbah ban jer kyrteng ïa ki 12 tylli ki jaka ba ïakajia pud bad kynnoh ba ka Sorkar ka la phiel da kaba khlem khot ïasyllok ïa ki kynhun bapher bapher.
Da ka jingbitar ïa ka jingkyrkait u Bah Nongrum, u Symbud Myntri Rangbah, Bah Prestone Tynsong uba peit ïa ka tnat Parliamentary Affairs u la tuklar da kaba ong ïa u Bah Nongrum kumno u nud ban shu kynnoh kumta haba u dei tang ban shu buh ïa ka jingkylli.
“Sngewbha wat thaw drama, u dei ban shu kylli jingkylli.
Wat kren da ka jingsngew, phim tip eiei bad wat pyrshang.
Ai ba un jer ïa ki kyrteng jong ki jaka ba ïa kajia pud," ong u Bah Tynsong.
Da kaba bteng ban ai jubab u Myntri Rangbah u la ong, ban shu thaw drama bad ban shu pyrshang ban pyni ïa ka jingsngew kam dei satia ka lynti.
Katkum ka jingsngew jong u Myntri Rangbah, lada uno uno u dkhot u don ka jingsngewkhia ïa kano kano ka jaka u dei ban pyntip khnang ba ka Sorkar kan long kaba kloi ban ïasyllok.
U la ong ban shu kyrkait bad shu thaw drama tang namarba la jan ka elekshon kan ym ïarap eiei.
“Sngewbha ban ïathuh ïa ngi kaei kaba phi don ban ong.
Kane ka dei ka kam kaba khia.
Ngi don hangne ban ïakren ïa ka kam kaba khia, ngi don hangne ban jubab.
Sngewbha ai jingmut ïa ngi lane ai ïa ki jingkynthoh kiba tei.
Ban shu pynpaw da ka jingsngew kam lah ban long," u la ong.
“Dei tang kane ka sorkar kaba nud ban kren ïa kane.
Ngi la shim ïa ka jingkitkhlieh bad ngin leh ruh ïa kata bad dei ma ngi ba nud," la bynrap shuh shuh u Myntri Rangbah.
Halor ka jingkylli ba la wanrah da u MLA ka Nongpoh u Bah Mayralborn Syiem, u Sangma u la pynshai ban dang phaidien biang sha ka jingïakren halor ka MoU yn ym lah satia da leilei ruh.
“Ngi long kiba kloi ban ïasyllok bad bad ban ïakren bad ki paidbah hynrei ban phaidien biang sha ka MoU kan ym jia shuh da leilei.
Lada ki dkhot jong ka iing ki sngewbha na ka bynta ki katto katne ki shnong, ngi kloi ban ïakren hapoh ka kyndon jong ka MoU," ula ong.
U la pyntip ba ka jingsorjamin ïa ka jingthmu ban phiah ïa u pud u sam ka dang ïaid bad ong ruh ba ïa kane la leh da ka jingïadonlang jong ki ar tylli ki tnat treikam jong ka Sorkar Meghalaya bad Assam.
Ha manla ki jingleit sorjamin ka long kaba donkam ïa ki tnat treikam jong ki ar tylli ki Sokar ban ïadon lang bad ïa kane ka la leh da ka jingsakhi lang jong ki paidbah.
U la ong, tang shu dep sorjamin ka Survey of India ïa kaiphod halor ka jingphiah ïa u pud u sam yn sa aiti noh.
“Hadien kata, ïa ka Bill yn sa phah bad mynjur ha Parliament," la bynrap u Conrad.
U la pyntip ba palat 28 tylli ki jingïalang paidbah bad 18 tyli ki jingleit jurip la pyndep ha ka wat pynbeit pud kaba nyngkong.
Haduh 90-98% na ki shnong kim shym la ujor eiei namarba ki hun (ïa kane ka lynti ïakren pynbeit pud," u la ong.
U MLA jong ka Umroi Constituency u Bah George B.Lyngdoh u la kdew ruh ba katkum ka clause 9 jong ka MoU ka ong, ‘la rai ba kino kino ki jaka/shnong kiba don shabar jong ki jaka ba don ha ka jingïakajia pud ba la pyni ha ki Map ba la aiti da ka Meghalaya lyngba ka shithi…dated August 8, 2011 yn ym lah ban pdiang.
"U la ong ba ka MoU ka la ïaid lait na ki dulir ba la aiti da ka Sorkar Jylla hynrei u Myntri Rangbah u la jubab ba ka long kaba eh ban ïaid lait na ka kaiphod jong u snem 2011.
Halor kane, u Myntri Rangbah u la ong, “kaei kaba ngi ladep rai ha ka MoU ngim lah shuh ban ïaid shabar jong ka Map.
"“Kan eh ïa ngi mynta ban pynkohnguh ïa ka Assam mynta ba haoid ha u snem 2011 kine ki shnong ba ïakajia pud bad mynta ngi sngewthuh ba ki don palat 20 tylli ki shnong," u la bynrap.
Ha kajuh ka por, u Myntri Rangbah u la pyntip ba ka jingïakren pynbeit pud ha ka wat kaba ar bad ka Sorkar Assam ka ladep sdang ha ka 21 tarik u Nailar.
U la pyntip ba ka Sorkar Jylla ruh ba ladep pynkheh ïa ka thup jong ki Regional Committees bad kular ruh ba ki dkhot kin long na ki Autonomous District Councils (ADC).
Man ka por la ju ïohsngew ba tang shu jan ka elekshon sha ka Ïing Dorbar Thawaiñ ka jylla, ka jingïakren na ki nongïalam jong ki kyrtong bapher bapher ka long beit ba hap ban ïakhun ïa ka bor pisa, kaba thew beit ba baroh kito kiba jop kidei beit kiba thong da ka pisa ïa ki.
Hynrei, lada kren ïa kane ka bynta ruh bun kiban kyntait namar don ki kyrtong kiba ong ba ki jop khlem da donkam ban theh pisa shibun.
Kumta lada ïathir bha ïa kane ka bynta, kumba 50 persen ki kyrtong kiba ïakhun kin ong beit ba kim don pisa hynrei ki kwah ban mih bad aireng namar ki kwah ban ïoh ïa ka jingjop da ka jingieid u paidbah.
Tangba, don pat ki jaka kiba ju pynpaw ba kam myntoi ban kren shaphang ka jingieid ne ka jingshaniah na ki paidbah namar tang shu poi ka por thep vote ki paidbah ki la klet lut ïa kaei kaba ki nongmihkhmat ki trei hynrei ki kynmaw beit tang ïa kaei kaba ki ïoh ha ka khyllipmat ha lynti sha jaka thep vote.
Lada kum kitei ki jingkynnoh ki ïai mih, ym sngewnang shuh ïano shuh yn kynnoh, la yn kynthoh ïa u nongai ne ïa u nongshim.
U kyrtong ba pli tang ban pyntikna ba un ym jop um banse ban theh lut katba don ei da ka jingkyrmen ba un jop kum u MLA.Kane lehse ka jingkynthoh kaba ju mih ha shwa ka elekshon kam dei kaba treikam ha baroh ki constituency hynrei ki don ki jaka ba ka treikam borbah bha ka bor pisa.
Ym lah ruh ban len ba kane kadei ruh ka juk kaba kito kiba kham duna ka pla tyngka kim nud shuh ban mih aireng kumba long ha ki khyndiat phew snem mynshwa ba ki paidbah ki mih hi ban synniang lang na ka bynta u kyrtong.
Pynban ka jinglong jingman ha kine ki por mynta ka long markhongpong ha kaba ki paidbah ki khmih lynti ban ïoh khambun bad kim da salia than ruh ban leit mih bunsien sha ïing ki nongmihkhmat lane ki kyrtong ban leit pan jingïarap da kaba ai daw laiphew rukom.
Ka Meghalaya lada ka kwah shisha ban ïoh ïa ki nongmihkhmat kiba stad, kiba shemphang bad kiba la ih bha ha ka saiñpyrthei ka la dei ban kyntait lut ïa kito kiba wan thong da ka pisa bad lada ki shim ruh ki dei pat ban rai da ka jingsngewthuh jingmut lane da kaba pyrkhat 100 sien na ka bynta ka lawei jong ka jylla bad ïa ka pateng jong ki khun ki kti.
Haba phai pat sha ki constituency kiba kham shai bad lah ban ong kiba eh bha ban shah pynbiej ha ka bor pisa, hangne pat ka long ba kin pynap shibun ki jingkylli ïa kito ki MLA jong ki haba ïadei bad ka rukom treikam jong ki ha ki saw snem tam.
Lada dei pat na ka bynta ki kyrtong ba dang shu mih thymmai, ki jingkylli ba kin buh kan long kiei ki jingduna ba u MLA u don kaba pynshlur ïa ki ba kin mih ban ïakhun.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Shillong, Nailur 15 : Ka shi kol ba la thep da u Henry F Nongneng ka la ïoh ban pynhiar mynsiem ïa ka Shillong Lajong FC ha kaba ka la lait da ka said na ka jingshah pynhiar kyrdan hadien ba ka la jop ïa ka Mawkhar SC da 1-0 ha ka jingïalehkai kaba la ïaid 50 sien jong ka lympung ïalehkai OC Blue Shillong Premier League 2021-22 hynne ka sngi Palei ha madan Third Ground, Polo, Shillong.
Lyngba ka jingjop jong ka Shillong Lajong, ka Malki SC bad ka Mawkhar SC ki pyndep ha ka liang jong ka jingshah pynhiar kyrdan na ka SPL.Baroh ki team ki sah satang mar shisien ïalehkai, ka Shillong Lajong FC ka la kamai 14 poiñ, ka Malki 10 bad ka Mawkhar 6 poiñ.
Ha ka 11 tarik Naitung ka Shillong Lajong FC ka la pynliem da 2-1 kol pyrshah ïa ka Mawkhar SC.Haba phai sha ka jingïalehkai hapdeng kine ki ar tylli ki team ha ka sngi Palei, ka jingïalehkai ka long kaba mar ïabam ha kaba baroh arliang ki khlem lah ban thep kol wat haduh kaba kut jong ka kylla step.
Haba wanphai sha ka kylla miet, ka Lajong ka la ïoh shibun ki corner bad ki jingshut free-kick hynrei baroh ki shu kut tang ha ka jingpyrshang thep kol.
Hapdeng ka jingïalehkai kaba ïakhaid bha bad la i kumba kine ki ar tylli ki team kin kut da kaba ïakhaid khlem da don ba thep kol.
Pynban hapdeng ka jingïalehkai kaba ïathnem bha, u Henry F Nongneng u la ïoh ban pynkhih jar da kaba pyndep da ka khlieh kaba la wan lyngba ka jingshut corner na u Samuel K Vanlalpeka.
Katei ka shi kol kam pat pynhun ïa ka kynhun ha kaba ki la ïakhun tyngeh ban ïoh thep kol pynban ka Mawkhar ruh khlem da ailad ka la ïakhun tyngeh ban ïoh pynphai hynrei haduh kaba kut jong ka jingïalehkai ka Shillong Lajong FC ka la jop salit bad lait na ka jingshah pynhiar kyrdan.
Ka jingïalehkai mynta ka sngi Thohdieng kan long hapdeng ka Ryntih SC (17 poiñ) pyrshah ïa ka Langsning FC (22 poiñ) ha ka por 3:15 baje janmiet.
Ha ka kylla kaba nyngkong, baroh ar ki la ïakhaid da 1-1 kol.
Mawkyrwat, ‘Nailur 15: Ka ophis jong ka Child Development Project Officer (CDPO) bad ka jingïadon bynta lang bad ka ophis jong ka District Programme Officer, ICDS Cell, Nongstoin/Mawkyrwat mynta ka sngi ki la pynlong ïa ka jingai jinghikai halor kumno ban bam ïa ki jingbam kiba tei met na ka bynta ban ïoh ka met ka phad kaba koit bakhiah bad ruh ki jingbatai shaphang ka jinglong kynthei bad ka jinglehkhuid ha kaba la long ïa ka program ha Community Hall jong ka Mawkyrwat.
Haba kren ha ka jingïalang ka kong B.Nengnong kaba long ka District Programme Officer, ICDS Cell, Nongstoiñ bad Mawkyrwat ka la pynkynmaw ba ïa kane ka Rashtriya Poshan Maah la ju rakhe naduh u bnai Nailur jong u snem 2018 ter ter la rakhe ruh mynta u snem da ka jingthmu ban rat dyngkhong ïa ka jingduna bam ha ka met kaba ktah ïa ka koit ka khiah jong ki longkmie ba armet, kiba dang lung khun, ki khyllung ki khynnah bad ki samla kynthei kiba dang heh dangsan bad kaba long ruh ka daw bah jong shibum ki jingpang kum ka jingduna snam bad kiwei kiwei.
Haba ban jur halor ka jingduna bam ha ka met ka la batai ba ka met ka donkam ïa ki jingbam kiba biang bad kiba tei met kiba don ha ki ïa ki vitamins, ki minerals bad kiwei kiwei kiba lah ban ïada na shibun ki jingpang.
Ha kajuh ka por ka la pynshai halor ka 1000 sngi kaba long ka prokram kaba la pyntreikam kaba ka jingthmu ka long ba ki kynthei ki dei ban register bad ban sumar bha ïa lade naduh ka por ba ki dang pun haduh ba u/ka khyllung ki dap 2 snem ei ei bad ha kine ki por ïa ki khyllung hap ai tang da ka buiñ kmie (exclusive breast feeding) bad ban bynrap da ki complimentary food hadien ba ki la tam ïa ka 6 bnai shaneng ban ban ai ïa ki tika katkum ka por ba la buh.
Shuh shuh ka la ïathuh ba ki aganwadi centres ki ju ai ïa ki bam rap kiba la tip kum ka Supplementary Nutrition ïa ki khyllung kiba hapoh ka 6 snem, ïa ki longkmie ba armet bad ba dang lung khun bad ïa ki khynnah kynthei kiba dang khie dang san kiba la pep skul noh khnang ba kin lait na ki jingpang duna snam bad ha kajuh ka por ka la pynshlur ïa ki ban bam ia ki jingbam kiba tei kiba lah ban ïoh na ki kper ki prah khnang ba kin long kiba koit na khiah namar ka jingkiew ha ka ïoh ka kot ha shnong ha thaw bad ha ka ri baroh kawei ka shong eh ha ka koit ka khiah jong ka longïing longsem.
Shuh shuh ka la pynshlur ïa ki longkmie ban leit kha barobor ha ki jaka sumar ha ka por kaba biang khnang ban lait na ki jingjia kiba sngewsih.
Ka la pynkynmaw ruh ïa ki jingsniew bad ki jingeh kiba mih na ka shongkha khynnah da kaba sneng ïa ki khynnah skul ban kiar na kiba sniew bad ban minot thiaw bad pyndep ïa ki jingpule na ka bynta ban kiew irat ha ka jingim bad ban poi sha ka thong kaba ki thmu bad ban ïaleh ban kiar na ka shongkha khlem pat dei por.
Ka kong B.Snaitang, Psychiatric Nurse jong ka ophis District Mental Health Programme ka la ai jingbatai kaba shai halor ka jinglong kynthei da kaba kyntu ïa ki kynthei ban lehkhuid lehsuba ha ka por ba wan ka jinglong kynthei bad ban sumar bha ïa lade khnang ban lait na ki jingpang kiba bun jaid.
Ka la hikai ruh ïa ki ban bam ki jingbam kiba tei, ban sum ban sait bad ban kiar na kaba bret pathar ïa ki tiar kiba ki pyndonkam ha ka por ka jinglong kynthei kiba lah ban wanrah ïa ka jingpang Hepatitis B bad C.Ha kajuh ka por ka la ïathuh ïa ki khynnah ba ka ophis jong ki, ka ju ai ïa ka Career Guidance Counselling da kaba pynshlur ïa ki khynnah ban wan shakhmat ban shim ïa kane ka kabu na ka bynta ka jingmyntoi jong ki hi lashai la shisngi.
Ha kane ka sngi ka la don ruh ka jingïakyntip ne Quiz Competition ha kaba ka Maharam Government Higher Secondary School, Mawkyrwat kaba la ïoh 27 points bad ïoh ïa ka kyrdan kaba nyngkong, ba la pynbud da ka Little Star Higher Secondary School, Mawkyrwat kaba la ïoh 17 points bad wan ha ka kyrdan kaba ar katba ka Nativity Higher Secondary School, Mawkyrwat kaba la ïoh 12 points ha ka kyrdan kaba lai.
Kham ha shwa ka kong H.Sahkhar, Child Development Project Officer, ICDS Project ka la ai ïa ki kyntien pdiang sngewbha katba ka kong E.Wahlang, Lady Supervisor, ICDS, Mawkyrwat ka la ai ïa ki kyntien khublei.
Nongstoiñ, Nailur 15: Uwei u samla ba la 27 snem ka karta u Pynkhrawlang Sangriang 27 snem ka karta, la suba ba u la shim noh ïa la ka jong im da kaba sdien phasi hynne ka step, ha Pyndengrei dong Dommawleiñ.
Katkum ka khubor pulit la ong ba u la leh ïa katei ka kam ha ka ïing kaba don ha ha katei ka, da kaba pyndonkam da ka towel kaba rit.
Na ka liang ki pulit ki la shimti ïa ka met ïap bad rah sha Civil Hospital Nongstoiñ na ka bynta ka post mortem.
Kumjuh ruh ki la register ïa ka mokotduma ha thanat Nongstoiñ.
Nongstoiñ, Nailur 15: U District Magistrate ka West Khasi Hills District bah Garod LSN Dykes, IAS, u la pynjari da ka kyndon 144 CrPC ban khanglad pyrshah ïa ka jingbret ñiut pathar ha ka wah Nonbah bad wah Nondeiñ.
Namar ka jingbret ñiut bret jaboh da ki katto katte ki nongshong shnong, ka pynjakhlia bad wanrah ka jingma ïa ki jingthaw ba im ha kine ki wah.
Kumta kane ka hukum kan treikam noh mardor tad haduh ban da pynbna da kumwei pat.
Nongstoiñ, Nailur 15: Ka jinglong jingman jong ka surok Maweit ha kine ki sngi ka la sniew palat, kat haduh ba ki kali rit kiba ïaid bad ba ju kit ïa ki paidbah lyngba kane ka surok ki la shem shitom shibun.
Halor kane ka bynta na ka liang ki nongïalam ka FKJGP Maweit Circle, ki la dep ban buh jingthoh hakhmat ka tnad jong ka PWD ban maramot (repair) ïa kane ka surok.
Namar katkum ka jinglap jong ka seng kane ka surok bna nam, ka la jot bad la sniew haduh katta katta.
Hynrei, ka long ba haduh mynta ym don satia kum kata.
Kumba long mynta ka la buh jingeh haduh katta katta ïa ka leit ka wan jong ki paidbah ka thaiñ Maweit baroh kawei, khamtam eh kiba pang ba shitom ha kaba katno ka long kaba I sangsot ba kin mad ha kum kane ka por.
Kumta ka seng ka da kyntu jur ïa u EE PWD ban ïarap katba lah na ka bynta ka bha ka miat jong ki paidbah ka thaiñ.
Ïa kane ka surok ym don ba peit ba khmih shuh kat haduh mynta lait noh ki muster roll, hynrei na ka daw jong ka jingsniew kaba la palat pud jong ka surok na ka liang ki muster roll ruh kim lah shuh ban pynbha.
Kumta ka Seng ka la kyrpad ïa u EE ban phai khmat lem ïa ka dong ka thaiñ Maweit.
“Hooid wat la ngi la bna paidbah ba ka la don ka jingthmu ban shna pynbha noh ïa ka surok Nongstoiñ Maweit.
Hynrei ngim tip pat haduh lano lah ban sdang, te khnang ban lait na ka jingeh jingjynjar jong ki paidbah, ngi kyntu ïa u EE ban phah maramot malu mala khnang ba ka ïaid ka ieng kan long kaba kham suk bad ban wanrah ïa ka jing myntoi ïa ki paidbah ka thaiñ", ong ka kyrwoh na u Bah Anthony Umiong President FKJGP Mawiet Circle bad Bah Endry Ryntong General Secretary Maweit Circle.
Nongstoiñ, Nailur 15: Ka Seng UHM West Khasi Hills bad Eastern West Khasi Hills ha ka jingïalam u Samla Moonstar Nongrem President bad Samla Bishar Rekon Thabah General Secretary, hadien ka jingïoh jingujor na ki paidbah ka shnong Rngisawlia, Dombah, Dommawlieh kaba hap hapoh Mawthadraishan Block bad Constituency halor ka jingsniew palat ka surok na Pariong sha Rngisawlia bad Pariong sha Kynshi, kumta ka seng ka la hiar hi ban leit jurip da la ki jong ki khmat bad lap ruh baka jingsniew ka surok ha kitei ki shnong, ka lah long shaba palat pud, ha kaba ki maw kiba heh ki lah paw bad don ruh ki jaka ba lah kylla kum ki pung Dohkha.
Kane ka jingsniew ka surok ka wanrah shibun ka jingeh ïa ki nongshong shnong, khamtam lei lei ha ka shitom ka pang ha kaba ban ïaid tang da ki minit, hynrei ki hap ban ïaid da ki kynta namar ka jingsniew ka surok kaba lah palat.
Ka seng haba kylli na ki katto katne ki riew rangbah jong ki shnong, ka lap ba kane ka jingsniew ka surok ka la don mynta lah jan 10 snem ei ei.
Ka seng ka buh ka jingkylli ïa u Nongmihkhmat katei ka thaiñ bad ka Tnad PWD, balei mynta la bun snem kim ïohi ïa katei ka surok bad ban ieh khunswet ïa kitei ki shnong.
Ka seng ha ka jingleit jurip ka la lap ruh ba don ki jaka siang rong kiba don tang na sdang bad haba kut bad hapdeng ka long tang ka surok khyndew, te shaei ka jah ka rong kaba dei ban siang ha kitei hi jaka.
Kaba sngew phylla ïa ka Ssurok na Pariong sha Rngisawlia ka la don ka jingsiang rong tang na sdang ba mih na Pariong.
Hynrei ym lah ban pynpoi shaduh Shnong Rngisawlia, te ka balei ym lah ban siang pyndep kumba la sdang bad kumba la siang ha kiwei ki jaka.
Ka Seng ka buh ka jingkylli ïa u MLA katei ka thaiñ u ba dei ruh u Minister ha ka Sorkar, ba shaei kata ka roi ka par ha kitei ki shnong kiba hap ha ka Constituency jong u hi, kumba u kular ha ki por ba Canvas Election ban wanrah kata ka roi ka par ha ka thaiñ, hynrei tang ka surok ban siang rong um lah ban wanrah.
Ka surok ka dei u budlum ka roi ka par bad lyngba ka surok yn lah ban weng ïa ka khia ka shon ki paidbah, khamtam ha ka shitom ha ka pang.
Ka seng ka kyntu jur ruh ïa ka tnad PWD bad ïa u MLA ka thaiñ ban phai khmat sha kitei ki shnong ban leh ïa kaba donkam ban leh.
Ka seng kan ym sngap lada kiba dei peit kin shu sngap mynthi, hynrei kan nang ïai dawa na ka por sha ka por naka bynta ka bha ka miat ki shnong ki thaw bad ban wanrah ki jingkylla, ong ka kyrwoh ba la phah da u Samla Bishar Rekon Thabah General Secretary ka seng.
Nongpoh, Nailur 15: Kum shibynta ban rat diengkhong ïaka jingkynrei jong u Drok hapoh ki shnong ki thaw bad kumjuh ban ai jinghikai paidbah kumno ban kiar naki jingdih kiba sniew, na ka liang ka Seng Samla Pahamsyiem haka jingïatrei lang bad ka Civil Hospital Nongpoh, hynnien ka janmiet ki la ioh ban pynlong ïaka program ai jingpynshai sha ki paidbah nongleit nongwan bad kumjuh ïaki nongshnong shnong jong ka shnong pahamsyiem halor ki jingktah jong u drok.
Ha katei ka janmiet la ioh ban ai ïaka jingkren pynshai halor katei kaphang kaba dei na ka jingktah u drok da ka Kong Kong Bateimon Pamshong, psychologist Civil Hospital, Ka Drama halor kaphang pyrshah ïa u Drok ba la shim bynta daki samla pule jong Martin Luther Christian University ha ryngkat bad ki samla jong ka Shnong Pahamsyiem.
Ha katei ka janmiet la wan ban ïa don bynta lang da u Bah Jetwin Lyngdoh Rangbah Shnong ka Pahamsyiem, ka Kong Bateimon Pamshong Psychologist Civil Hospital Nongpoh, ka Kong Noami Warbah, u samla kitburom Malai Staff ka Childline Nongpoh, ki samla pule la MLCU Shillong, ki dkhot jong ka Seng Samla Pahamsyiem ki nongshong Shnong bad kiwei kiwei.
Ranikor, ‘Nailur 15: Ka long kaei kaei kaba pyndiaw mynsiem bad buh ïa ki ha ki shibun bah ki jingeh namar tang na ka daw ka jingbym biang ki lynti ki synkien ki paidbah ki la hap ban shu shong da i lieng ba shu shna hi da kaba teh song lang ïa ki siej ha ka ban kam ïa ka wah blei na shilliang sha shilliang.
Halor kane ka jingjia ka la jia ha kawei ka shnong rit, ka shnong Thadteja ka dei ka shnong kaba hap hapoh jong ka Ranikor C&RD Block, South West Khasi Hills District bad kane ka shnong lah ban ong ba ka dei ka shnong kaba ha kyndong tam jong ka South West Khasi Hills District bad kaba jngai kumba 14 km na Civil Sub Division Ranikor.
Ki shnong ki hap markhap bad ki ar tylli ki District ka South West Khasi Hills District ki long ka Shnong Thadteja, ka Shnong Pormawdar, ka Nirang bad ka Armarsang ha kaba kine ki shnong ki mad ïa shibun ki jingeh tang namar bymdon ki lynti synkien khamtam ka surok kali bad ka jingkieng ban kam lyngba ïa ka wah blei.
Katkum ka jingïoh lum jingtip lyngba ka jingïathuh jong ki ‘riew rangbah na katei ka thaiñ la ong ba ki briew kum ha kine ki por lyiur lyngba ka jingwan jong u slap uba jur ki mad ïa ka jingeh ban kam ïa ka wah blei kaba heh khamtam eh ha ka por ba don ka jingwan hap u jong u slap uba jur ha kaba ki hap ban mat ïa ki jingeh ka long ha ka por ba pang ba shitom ki hap ban kit hi da ki lieng ba la shna hi da ki siej ban ïoh ban kit ïa ki nongpang.
Shuh shuh la ong ba ki don ruh ki nongrep kiba kwah ban leit die ïa ki mar rep ha ïew Maweit kum ki kynja soh hynrei ki shem jingeh shikatdei namar ki hap ban kit beit da i lieng siej iba rit bad kumjuh ruh haba ki thmu ban kit ïa ki khaw, ki jhur ki jhep pat ba la sop bha da ka plastik ban kit ha ki lieng siej ha ka por ba kam ha shilliang ïa ka wah blei namar lada ym sop bha da ka plastik ïa lehse lada dei um u khaw un sa jhieh lut bad um long shuh ban bam.
Ki la pynpaw ruh ba kane ka shnong ka mad jingeh ym tang ha ka lynti ka synkien hynrei kim don hi ruh wat ïa ka bording ne electric bad kumjuh ruh kim don hi ruh ïa ka jingïakren lyngba ki kor ki bor jong kane ka juk ne ki mobile phone.
Namarkata, halor kine na ka liang ki nongshong shnong ki la buh ka jingkyrpad ïa ka sorkar lyngba ki nongmihkhmat ban ai noh da ka jingkieng khnang ba ki paidbah jong kane ka dong ka thaiñ kin dup suk ha ka ïaid ka ïeng, ha ka kit ka bah khamtam tam eh ban pynkit ïa kiba pang ba shitom ba ka ymdon kano kano ka jingjia ba sngewsih nangne shakhmat namar lada shu kam na shilliang sha shilliang ïa ka wah blei tang da ki lieng ba la shna hi da ki siej kan shem jingeh bad ruh ka buh jingma ïa ki briew lada wan kynsan kynsan ka umsaw.
Jowai, Nailur 15: Ka jingdon jong ka Dispensary kum ka jaka ai dawai haka shnong Barato West Jaiñtia Hills District kaba don ha ‘U Khrist Syiem Barato Parish’ kala long ka jingmyntoi kaba khaw eh ïa ki paidbah nongshong shnong ha kitei ki thaiñ kiba donkam jingïarap haka liang ka koit ka khiah.
Ïa kane ka Dispensary la ïarap ban wad pisa lyngba ka Society of St.Vincent de Paul, Jowai Area Council bad dei da ka jingshimkhia jong u MDC ka thaiñ u ma Aiborlang Shadap lyngba ka skim SAG jong ka JHADC la lah ban plie paidbah ïa ka ha ka 26.02.2022La ïathuh ba kane ka jaka ai dawai kala ïaid lynti tang hapoh 7 bnai hynrei kala lah ban ai jingsumar ïa kiba wan shim dawai na ki shnong bapher bapher kaba la kynjoh sha ka 5526 ngut, la ïathuh ka Sister kaba dei peit ïa ka Dispensary ka Cecilia F Basamotang.
U Woh M.M.Thaiang uba dei u President ka Society of St.Vincent de paul, Jowai Area Council ha la jingleit jurip ïa kane ka Dispensary hynnin ka sngi 14 tarik, ula ai ka jingïaroh ïa ka Sister kaba la trei shitom ban pynïaid shakhmat ïa kane ka Dispensary.
Ula ong ba ka jingdon kane ka jaka ai dawai kala long ka jingmyntoi kaba khraw eh ïa ka shnong Barato bad kumjuh ïa ki shnong ba marjan.
Khliehriat, Nailur 15 : Ka Meghalaya People United Front (MPUF) EJHD, kaba hapoh ha ka jingialam jong u President, u bah Kyrshan Blah bad kiwei ki nongialam myn ha ka 13 tarik mynta u bbai kila leit ai jingiarap da ki tin sop iing bad kiwei kiei de ki tiar sha ka longiïng jong ka kong Telmi Rymbai kaba na ka shnong Mookhep EJHD kaba dei ka long ïing kaba kyrduh bad katei ka longkmie ka don ruh uwei u khunksiew uba don hapdeng ka jingshitom,.
U bah K.Blah haba kren u la ong, ba kane ka jingai iarap jong ka seng ka long kum shi bynta ban kyrshan lem ïaka jingeh jong kitei ki longiïng kaba mad ïa ka jingduk jingkyrduh ne ka bym ïohlad ban maramot ïa ki ïing ki sem jong ka kaba la pei la jot, kiba Suh im ja bad pyndap ïa ka ïing ka sem tang da kaba shu bylla sngi ha ki kam bylla bapher bapher, u la pynpaw ka jingsngew khia ruh ba hapdeng ka jingduk jingkyrduh katei ka longiïng ka ngat ruh sa kawei ka jingeh haba don ki dkhot ka ïing kiba don ha ka jingpang bapher bapher.
La ong ruh ba na ka liang kitei ki longiïng ki la pynpaw ba ki la ju leit mih sha ki nongmihkhmat jong ki bad pan jingiarap da ki tin kum ha ka ban maramot ïa ka ïing jong ki hynrei la bun sien ki la leit kim pat juh ïoh satia kano kano ka jingiarap.
Kumta na ka liang ki dkhot jong katei ka long ïing ki la pynpaw ka jingsngewnguh bakhraw ïa ki nongïalam bad dkhot ka seng halor kane ka jingnoh jingiarap kaba long ka jingkyrkhu kaba khraw ïa ki.
Nongpoh, Nailur 15: Uwei na u samla ba don ka jingthut ha ki dkot met bad uba ym lah ban ïaid ban ieng kum kiwei pat ki ba biang ha ka met ka phad, u Samla Pairing Pale kum uwei na u rangbah ba don ka jingduna dkhot met u la buh ka jingkyrpad sha ka sorkar jylla ba kan phai khmat lem sha ka jingeh jongki, kaba ki ju ïa kynduh kum kita kiba don ka jingduna ha ka dkhot met.
Une u samla uba la mih ban kren lem ïa ki jingeh jong kito kiba don ka jingduna dkhot met ha Ri Bhoi bad ha ka jylla hi baroh kawei, u dei u samla Pairing Pale na ka Shnong Umpowin ha Ri Bhoi District.
Haba kren sha ki lad pathai khubor, u samla Pairing Pale u la kren bynniaw ba haduh kine ki sngi, ka sorkar jylla kam ju phai satia sha ka jingeh jong kito kiba don jingduna ha ka dkhot met bad kane ka jingbym phai khmat ka sorkar sha kiba don ka jingduna ha ka dkhot met ka la pynduh mynsiem ïa kiba bun kito kiba don ka jingduna ha ka dkhot met ha kaba ha kine ki sngi kyrduh kam kyrduh jam ki shem jingeh ban kyrshan na lade ïa lade bad ban shu shaniah tang ïa ka ing ka sem jongki.
Ki mat lane ki phang kiba une u samla u la kren na ka bynta ka jingeh kiba duna dkhot met ki kynthup naduh ka jingthungkam thungjam bad ki lad jingïarap ba ka sorkar ka dei ban phai khmat khnang ba ma I ruh kin lah ban im ka jingim kumba long lem kiwei kiba biang ha ka liang ka dkhot met.
“Hooid ka sorkar ka ïarap na ka bynta ka bai bnai kaba long tang T.500 shi bnai bad kane kam lpat biang na ka bynta ka jingdonkam jongki" ong u samla Pale bad bynrap ruh ba lada ka sorkar ka don kata ka mynsiem ban phai khmat kyrpang ka la hap ban thaw ki lad ki lynti kumno ban ïarap kyrpang la ka long ha ka liang ka thungkam thungjam bad ki lad jingïarap kiba kyrpang khnang ba kin ïa bit ïa biang lang kumba long lem kiwei" u la bynrap.
Namarkata, na ka liang une u samla u la kyrpad jur ïa ka sorkar bad khamtam ki nongmihkhmat bad ki myntri sorkar ba kin shim khia lem ban peit ïa ki jingeh jong kito kiba don ka jingduna ha ka dkhot met bad dei tang ka sorkar kaba lah ban thaw pyrthei da kaba kan pyrkhat kyrpang khnang ba kum kita ki nongshong shnong ka jylla kiba don ka jingduna ha ka dkot met kin nym duh jingkyrmen ha ka jingim haba ki ioh ïakita ki song jingïarap ba kyrpang ba kin ïaid kin ieng ne im lang kumba long lem kiwei, u la bynrap shuh shuh.
Jowai, Nailur 15: Kum ka dak ban pynshlur ïa ki samla pule ba kin pynleit jingmut ha ki jingpule ba kham shalor, mynta ka sngi ka Akhil Bharatiya Vidyarthi Parishad (ABVP) Jowai kala pynlong ïa ka prokram pynkup burom ïa ki samla pule ka Ri-Lum Jaiñtia da ka khusnam “U Kiang Nangbah Best Student Award-2022’.
Ïa kane ka prokram la pynlong ha Marian Hills Higher Secondary School Vianney Hall Jowai, ha kaba ka Kong Trinity Saioo kaba la ïoh ïa ka khusnam ‘Padma Shri Award’ ka la long kum ka kongsan, ha ka jingdonlang u ma S.K.Lato, u Dolloi ka Elaka Jowai ma Puramon Kynjing, u Dr.Phervision Nongtdu Principal ka Jaiñtia Eastern College, ma Khroo L Pariat, kong Darilin Tang, ka Nibiang Sumer State Secretary ABVP, ki kmie ki kpa jong ki samla pule nalor kiwei de kiba la shah khot sngewbha.
La ïathuh da ka Nibiang Sumer ba kane ka dei ka sien ba san (5) ba ka Akhil Bharatiya Vidyarthi Parishad (ABVP) Jowai kala pynlong ïa ka jingsam khusnam sha ki samla pule jong ka Ri-Lum Jaiñtia bad mynta ka sngi kila ïoh ban sam ïa kane ka khusnam sha ki 56 ngut ki samla pule napdeng ki 37 tylli ki skul hapoh ka East bad West Jaiñtia kiba la wan shakmat ha ki exam jong ka Class-X bad Class-XII bad kiba la ïoh ruh ïa ka Highest Mark ha ki subjer bapher bapher.
Na ka liang ka ABVP Jowai ka kitbok kitrwaing ïa kine ki 56 ngut ki samla pule ba kin dang ïai kiew shaphrang ha ki jingpule ba khah shalor ban long ki lawei ba phyrnai jong ka ri bad ka Jaitbynriew, shuh shuh kane ka jingsam khusnam kan dang ai mynsiem ïa kitei ki samla pule ha ka lawei ba phyrnai jong ki.
Jowai, Nailur 15: Ka Society for the Study of Law West Jaiñtia Hills, Jowai mynta ka sngi kala pynlong ka jingïaphylliew jingmut lang ha Chutwakhu Indoor Sports Hall Jowai, halor ka jingdawa ban don noh da ka National Law School hapoh ka Ri-Lum Jaiñtia ba la pynlongHa kane ka jingïalang la wan ban ïadonlang naduh ki riew rangbah jong ka sor Jowai, ki Waheh Shnong, ki seng bhalang kum ka JSM, JSU, KSU bad FKJGP lem bad ki samla synrang kynthei.
Da kawei ka sur kila shim ïa ka rai ban thaw ïa ka kynhun bala tip kum ka “National Law School, Demand Committee" Jaiñtia Hills kaba kynthup ïa baroh ki dkhot ka EC ka Society, arngut shisien na ka JSU, JSM, FKJGP, ka KSU Jaiñtia Hills, President bad Secretary ka Synjuk Waheh Chnong Ri-Lum Jaiñtia, President & Secretary Synjuk Rangbah Chnong Jowai, kiwei de ki riew rangbah kata u ma S.K.Lato, ma Chel Singh Langi, ma Damehiwot Pde, ma Philanderwel Lyngdoh, ma H.Toi bad u ma Dr Phervision Nongtdu.
La ïathuh ba kane ka kynhun kan ïaid beit shakhmat ha ka jingtreikam jong ka ban dawa na ka sorkar ba kan buh beit ïa ka National Law School hapoh ka Ri-Lum Jaiñtia.
Kum ban shu pynkymmaw ka Society kala dep ban phah kopi ïa ka Memorandum sha ka sorkar jylla halor ki jingdawa ban buh ïa ka National Law School ha Ri Jaiñtia kaba ïa ryngkat kyrdan bad kiwei de ki skul kiba don hapoh ka Ri India hynrei haduh mynta ka sorkar kam shem la sngap satia ïa ka jingdawa.
Kumba long mynta wat hadien ba ka jingdap 50 snem ka jylla, ka Ri Jaiñtia kam shem la ïoh ïa kawei ruh ka State Level ne ka National Education Institution.
Ban pynur ïa kane ka jingdawa ka jingïalang kala thaw syndon ïa kane ka “National Law School, Demand Committee" Jaiñtia Hills.
Nongpoh, Nailur 15 : Uwei u Rangbah na ka Shnong Pahamsyiem uba la jah na la ïing naduh ka 31 tarik u Nailar 2022, u la wan phai iing biang hynin ka sngi hapdeng ka met ba koit ba khiahKum ban shu pynpaw ba u ne u Rangbah uba la jah na la ing la tip kyrteng kum u Banshan Khongjoh ha kaba la ju khot ruh ïa u kum u Bah Mol bad u dei ruh u Rangbah uba don ka jingduna ha ka bor pyrkhat pyrdaiñ.
Kumba la ïathuh da kiba haing hasem jong utei u rangbah, la ong ba na ka liang ka ing ka sem ki la pyrshang ban wad jingtip shaei u leit u wan lane u la jah, hynrei kim shym la ioh jingtip shano u la poi bad kane ka la pynjynjar ïa ka ing ka sem ba kim tip satia shano u la poi lane u la leit.
Hynrei dei mynta ka sngi ba utei u rangbah u la poi biang shala iing hapdeng ka met kaba koit ba khiah khlem pat tip thikna naei bad ka jaka kaba u wan.
Jowai, Nailur 15: Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun hapdeng ki ar kynhun kata ka Sabahmuswang pyrshah ïa ka 7 Wasa, kala poi noh sha ka jingïakhaid khlem da don satia kiba thew kol 0-0.
Naduh kaba sdang jong ka kylla step tad haduh jong ka kylla miet ka jingïakhun kala long kaba ïakhiad bha bad kaba pynhun shisha ïa ki nongkyrshah kiba wan ban peitkai.
Ka jingïakhun lashai ka sngi 16 tarik kan long hapdeng ka Nangbah Mulang pyrshah ïa ka Shangpung Lumïawmushai ha ka por 3 baje janmiet.
Jowai, Nailur 15: Ka Hynñiewtrep Integrated Territorial Organization (HITO) Laskeiñ Area mynta ka sngi hapoh ka jingïalam u President u Nimainki Lyngdoh bad u General Secretary u Richandmi Syngkon kila leit ban ïakynduh ïa u Executive Engineer ka PWD Shangpung Division, ban dawa jur naka ophis jong u ban maramot noh ïa ki surok shnong hapoh ka shnong Laskeiñ bad ki shnong ba marjan.
Ha kane ka jingïakynduh naka liang u Engineer ula kular ban ïarap ban maramot katba lah kat ka bor jong u kum u Engineer uba peit ïa katei ka thaiñ bad u la ong ruh ki don Shibun ki Surok kiba hap hapoh ka Division jong u kiba dei ba maramot hynrei naki daw jong ka jinghiran pisa jong kane ka sorkar ym lah ban leh ka kum ka jingkwah bad jingangnud jong ki paidbah.
Hynrei na ka liang jong u EE ula kular ïa ki nongïalam ka seng ba yn pyrshang ban leh ïa kane kat kum ka bor khnang ban lait naki jingthut ka leit ka wan u paidbah ka thaiñ.
Jowai: Ka ophis jong ka District Child Protection Unit (DCPU), West Jaintia Hills mynta ka sngi kala pynlong ïa ka prokram jingïalehkai surok (Street Play) kum shi bynta ban ai ka jingpynsngewthuh sha ki khynnah skul bad ka jingpynsngewthuh paidbah ruh halor ki skhim khynnah bapher bapher ba kynthup ïa ka Integrated Child Protection Scheme (ICPS), Juvenile Justice Act (JJ Act), Protection of Children from Sexual Offences (POCSO) Act, Child rights bad ka Child Abuse.
Ha ka juh ka por ka ophis kala pynlong ruh ïa ka jingïalehkai ba pyni halor ka aiñ POCSO, ka Early Marriage & Adoption Act, da ka jingthmu ban pynsngewthuh ba ka long ka kamram jong iwei pa iwei na ki nongshong shnong ba ki dei ban sngewthuh ïa ka jingshong shngaiñ jong ki khynnah bad ba kin lait na kano kano ka jingpynshitom bad ruh ba ki khynnah kin ïoh tip ba ki don ïa ka hok ban ïada ïa ki katkum ka aiñ.
Ïa kane ka prokram la pynlong ha ki lai sngi lynter kata ha ka 13, 14 bad 15 tarik mynta u bnai (September) ha ki jaka bapher bapher kum ha Kiang Nangbah Secondary School, ha Mukhla Umlangshor, ha Tipsngi UP School, Nartiang bad Thadmuthlong Pasyih UP School bad Phramer.
Ïa ka jingïalehkai drama surok la pynlong ha Wahïajer Iawpynsing, ha ïew Nartiang bad ha Lad Phramer.
Nongpoh, Nailur 15: Hadien ka jingpyrshah na kiba bun ki liang halor ka jingthmu ka sorkar ban wanrah ïaka ktem khalai (Casino) ha Ri-Bhoi District, ka sur pyrshah kala nang jur hadien ba mynta ka sngi 4 tylli ki sengbhalang kila mih shakhmat ban pyrshah ïa ka jingwanrah ïaka ktem khalai ha Ri-Bhoi ba kynthup ïaka HANM, RBYO, MPSO, bad MPUF.Haba kren sha ki lad pathai khubor naka liang kitei ki 4 seng kila ther tyngeh ïaka sorkar jylla hapoh ka jingïalam u Conrad Sangma bala shu pynshad shrieh ïaki paidbah ha kaba ïadei bad katei ka ktem khalai ha kaba ka sorkar kala pynbna ba la pynsangeh noh namar ka jingpyrshah jong kiba bun ki paidbah, ki kynhun ñiam bad kumjuh ruh ki sengbhalang bad ki nongïalam shnong, hynrei kaba sngew lyngngoh ka long ba haka jubab jong u James Sangma Myntri ka tnad Law ka jylla u la pynbna ba ka sorkar kala dep ban ai kumba 3 tylli ki license ba shipor naka bynta ban buh ïa katei ka Casino ha Ri-Bhoi.
Naka liang kitei ki 4 seng kila ther ruh ïaki MLA ka jong ka Ri-Bhoi kiba shu sngap jar bad ki bym kren eiei halor katei ka phang ban pynpaw ka jingpyrshah ha iing Dorbar thawaiñ ka jylla.
Nongpoh, Nailur 15: Ki Pulit jong ka Jorabat Police Outpost mynta ka sngi kila ioh ban kem ïa uwei u runar u ba ju mlien ban tuh bad knieh pisa na kti ki briew.
Katkum ka jingtip bala ioh lum la ong ba utei u briew la tip kyrteng kum u Shankar Pandit ba khot sin kum u Shankar Thakur u ba dei na Hastinapur 9 mer, mynta ka step u la knieh pisa na uwei u briew harud surok bah National Highway ha Jorabat, hynrei utei u briew u ba la iohi ïa utei u nongtuh u la beh thong, hynrei u la pyrshang ban pynibor pynban da kaba pynap da ka tari, dei ha katei ka por da ka jingïarap jong ki paidbah bad ki nongñiah trok kila kem bad tied jem ïa u ha ban da biang bad aiti sha ki pulit jong ka Jorabat ban leh ïa kaba donkam.
La ong ruh ba utei u briew u dei uba ju mlien ban tuh bad knieh pisa na kti ki briew khamtam ki longkmie bad ka jingtohkit ki pulit ka dang ïaid shakhmat halor kine ki kam runar utei u runar.
Shillong, Nailur : Ka Sacred Heart Boys Higher Secondary School, Mawlai Phudmuri ka la wan nyngkong ha ka ïakob rwai kynhun (Singing Competition) Inter School ba la pynïaid da ka Christ Church Morning School, Mawlai Syllaikariah ba la pynlong kum shi bynta jong ka jingrakhe dap 25 snem jong kane ka skul step.
Ka Sacred Heart Girls HSS ka la wan ba Ar bad ka Chirst Church Morning School ka la wan balai.
Katba ha ka ïakob rwai (Singing Competition) para marwei ne Solo u Rozelbert Syiemlieh ka Sacred Heart Boys u la wan nyngkong, ka Jennifer Jone Sylliang jong ka Sacred Heart Girls kala wan baar bad u Hababiang Wahlang ka Nongkwar Secondary School u la wan balai.
ïa katei ka jingïakob rwai la wan ban sakhi da u bah Marbud Dkhar, u kyrtong ban ïakhun ha Mawlai konstitwensi na ka tiket Congress kum u kongsan ha ka jingdon ryngkat jong u bah Brightstar Marbaniang ba shah khot sngewbha, president ka Managing Committee u bah A.Syiem, principal ka Christ Church Morning bah B.Lyngdoh bad kiwei kiwei.
Haba ai jingkren u bah Marbud u la pynpaw ka jingsngewkmen ban ïa don bynta lang bad jingrakhe dap ar phew snem jong ka Chirst Church Morning School bad u la ai khublei ïa u principal, ki nonghikai bad ïa ki staff baroh.
Ha kane ka sngi u la pynpaw ruh ïa ka jingsngew bynñiaw ha kaba ïa dei bad ki nonghikai kiba la mad bad shem jingeh shibun ha kine ki snem, kaba la ktah wat ïa ka burom jong ki, khlem da klet ïa ki jingeh ha ki por khangdam (lockdown) kaba ki la shah ktah.
“Hynrei, haba ngi ïohi pat ba ki dang len ïalade kum ha kine ki por ba eh katno ka sngew myllung," ong u bah Marbud.
ïa kane ka Singing Competition ki la pynlong ha ka 10 tarik u Nailur, 2022 ha phyllaw jong ka skul.
Shillong, Nailur 15 : Sa shisien mynta ka sngi u Lamphang ka ïing Dorbar u bah Metbah Lyngdoh bad u Symbud Myntri Rangbah bah Prestone Tynsong ki la thalaiñ biang ïa u MLA ka North Shillong Constituency u bah Adelbert Nongrum halor ka jingdawa jongu khlem kino kino ki kyndon aiñ hynrei tang da ka jingïatip lem jong u Lamphang ban shah ïa u ban wanrah ïaka Resolution kaba ym don ha ka list ne ki mat jingïakren hapoh ka ïing Dorbar mynta ka sngi ha kaba ïadei bad ka Roster System.
Ha ka jingshisha ïa kane ka mat Roster System jongu la buh ban ïakren ha ka Sngi Balang hynrei namar ba la kut noh ka por Shong Dorbar kumta ym shym la lah ban ïakren ha katei ka sngi.
Haba u la pan bor na u Lamphang ban wanrah ïa kane ka mat mynta ka sngi u Lamphang u la ong “ Na kaei ka kyndon pynïaid ïing dorbar phi lap bad kyrpad ban shah ïakren ïa kane ka mat haba tang ha ka list ba mynta ka sngi ruh kam don"? u bah Adelbert u la ong “ Tang lyngba ka jingsngewthuh jongnga bad ka jingïatip lem".
U Lamphang u la ong “Ka Business Advisory Committee (BAC) ka la dep pynskhem ïaka Calender List bad ka la buh por ruh ba ym lah ban pynjlan ïa ka jingïashong dorbar palat iak a 2 baje nohphai sngi hynrei wat la katta na ka bynta ka jingmyntoi jong baroh nga dang ïai pynjlan hi ïa ka por shong dorbar hynrei palat ban ïa kaba la buh da ka BAC ngam lah ban ïai pynjlan katba nga mon".
Wat la u Lamphang ula pynshai haduh katne na ka liang u bah Adelbert u ïai pynbor beit ïa u Lamphang bad dei ha kum kane kapor ba u Lamphang u la ong ïa ka ïing Dorbar hap ban pynïaid kat kum ki kyndon aiñ pynïaid Dorbar bad ki dkhot ki dei ban sngewthuh ïa kata ba ïa ka list ban ïakren mynta ka sngi hapoh ka ïing dorbar la buh ha ka miej jong baroh ki dkhot ne MLA.Halor kane u bah Adelbert u la ong ba u ieh ha ka jingstad jong u Lamphang.
Halor kane ka jingleh jongu bah Adelbert mynta ka sngi u myntri ka tnad Parliamentary Affair u Symbud Myntri Rangbah bah Prestone Tynsong u la ïeng bad ong “ Balei ba bah Adelbert u hap ban ïai pynbor ne ïai kyrpad haba ïa ki list ban ïakren mynta ka sngi la dep buh ha ka miej jong baroh ki MLA.U bah Prestone ula kyrpad ruh ïa u Lamphang ban pyndam ne weng lut ïa baroh ki jingkren jong u bah Adelbert na ka jingbuh record ne Proceeding of the House ban pynthikna ba kum kane ka jingjia kam dei ban dang ïai jia hadien habud bad ba kan ym wanrah kano kano ka jingkulmar hadien habud ruh.
“ ïa baroh ki jingkren jong u bah Adelbert dei ban weng bad pyndam noh namar ki long pyrshah ïa ka list jong ki mat jingïakren hapoh ka ïing dorbar thawaiñ ba la buh ha ka miej jong baroh ki dkhot.
Namar lada phi ïeng pyrshah mut phi dei u bym kwah ban bud pyrkhing ïa ki kyndon aiñ pynïaid dorbar" ong u Symbud Myntri Rangbah.
Sohra, Nailur 15 : Ka jaka ri khunswet ha Mawsmai ba tip kum ka Borsing Syiem Children’s Home ha ka sngi Thohdieng ka la ïoh pdiang ïa ka kali na ka MDC jong ka Nongshken, Kong Grace Mary Kharpuri kaba katei ka nongmihkhmat ka pynïoh lyngba ka skim jong u Myntri Rangbah ba la tip kum ka Chief Minister Rural Development Fund (CMRDF).
Ha kane kajuh ka sngi, na ka liang ka District Sohra – Mawsmai ki la pynkup burom kyrpang ruh ïa u heprit Jedaia Rajee uba dei uba nyngkong na katei ka jaka ri khunswet kaba sdang naduh u 2015 ban pyndep ïa ka eksam Matrik.
Nalor ka jingkren jong ka Kongsan, la ïoh ruh ïa ka jingïathuh lyngkot shaphang ka jingeh ba katei ka jaka ri ka kynduh lyngba u Pastor R Bareh ba dei u Chairman nalor kiwei kiwei.
“Kadei ka jingïalam lynti jong u Blei namar nga ruh nga khlem poi pyrkhat hynrei ha ka jingïakynduh ïa u Pastor Bareh i la pynsngew ïa ka jingdonkam jong kane ka Children’s Home.
Kumta, nga ruh khlem kano kano ka jingmut hynrei nga la shu ong ïa i ba ngan sa pyrshang," ong ka Kong Grace.
Nalorkata, ka ong ruh ba ka jingwan pyllait paidbah jong ka ïa katei ka kali kam don bynta bad ka Politik ïoh ki paidbah ki pyrkhat da kumwei pat.
Ka ong ruh ba kum ka riewngeit ka ngeit beit ba kiei kiba jia ki dei beit da ka jingbtin lynti jong u Blei na ka bynta kaba bha.
“Nga dei ka MDC jong ka Nongshken bad kumta ngam lah ban wanrah ïa ka skim MDC jongnga nangtai shane.
Kumta nga phaikhmat sha u Myntri Rangbah ka Jylla Conrad K Sangma ban phah ïarap na ka bynta kane ka Children’s Home bad nga ïathuh ha u ïa ka jingeh ba ki khynnah ki mad ïa ka jingeh ha u slap u phria ba ki leit sha skul bad ruh ha ka pang ka shitom.
U Myntri Rangbah khlem kyrngah u la shu ong beit ba ka biang bad kumta u la ïarap bad pynïoh ïa kane ka kali.
Kane baroh ka urlong da ka jingïarap jong u," ka la bynrap biang.
Na ka liang u Pastor Bareh pat u la ïathuh ba ha katei ka jaka sah ki la don haduh 12 ngut ki kynthei bad 14 ngut ki shynrang bad utei u heprit Jedaia uba ki pynkup burom ha katei ka sngi namar u la dap 18 snem u la hap ban mih noh na katei ka jaka sah kaba long katkum ki kyndon jong ka Home.
Ha kane ka sngi la ïoh ruh ïa ka jingkren na u Rev.JM Passah, Rev.P Kharwanlang nalor kiwei kiwei.
Ha kajuh ka por, ki bor pynïaid jong ka Home ki phah ruh ka jingkhublei sha u Myntri Rangbah ka jylla uba la ai sngewbha ïa katei ka kali kaba long ka jingkyrkhu kaba khraw ïa baroh kiba sah ha katei ka iing.
Nalor ka jingdonlang bun ki Pastor, ki Tymmen Basan la pynshongkun ïa katei ka prokram ba lyngkot da ka jingdonlang ki longkmie longkpa bad ruh da ka jingrwai na ki heprit.
Na ka liang ka Kong Grace ka la sam ruh ki nep kup syaid sha baroh kitei ki heprit kynthup ïa ki nongpeit jong ki nalor ka song kyrpang sha utei u heprit ba nyngkong ban pyndep ia ka Matrik nangtei.
Shillong, Nailur 15: Ka jingthnum halor ka jingbym biang treikam ka MeECL ka la mih ym tang na ki paidbah, hynrei mynta ka sngi ka la mih ruh na ka liang ki nongmihkhmat paidbah, ha kaba ki MLA na ka Liang Synshar bad Liang Pyrshah ki la ïatylli lang ban pynpaw ïa ka jingbymler treikam kane ka bor ba peit ïa ka tnad bording ha ka jylla.
Kane ka la mih ha ka jingïatai halor ka mat ba la wanrah da u Bah Esmatur Mominin MLA ka Phulbari hapoh ïingdorbar, uba dei u MLA jong ka Seng NPP, lyngba ka Motion.
Haba wanrah ïa kane ka mat, u Mominin u la pynpaw ba ki paidbah ki la mad shibun ki jingeh namar ka jingtreikam bha ka MeECL.U la kdew ba ki don ki ïing kiba ka bai ding elektrik ka kiew da ki hajar hajar man la ka bnai.
Nangta u la kdew ruh halor ka jingbymbiang ki transformer ha kylleng kylleng ki jaka bad kane ka la buh jingeh ïa ki paidbah.
U la pynkynmaw ba kumba shiphew ne khatsan snem ka Meghalaya ka dang shalan bording sha ki jylla kiba marjan bad wat shabar ri ruh.
Hynrei mynta ka la kylla long ka jylla kaba kyrdih bording elektrik bad hap ban thied kylla na shabar.
U la kyntu ïa ka sorkar ba kan peit halor kane bad ban thaw ki lad ki lynti ban pynlong biang ïa ka Meghalaya ka jylla ba pahuh ka bording.
Kiwei kiwei pat kiba la ïashim bynta ha kane ka Motion ki long u Bah Gavin Mylliem, MLA Sohra, Bah Balajied Synrem, MLA Shella, Bah Pius Marweiñ, MLA Ranikor, Bah HM Shangpliang, MLA Mawsynram, ka Ferlene Sangma, MLA Salsella bad kiwei kiwei.
Shillong, Nailur 15 : U MLA ka Mawlai, Bah Process T Sawkmie ha ka sngi Palei u la kyntu ïa ka sorkar jylla ba kan buddien biang na ka sorkar pdeng haba ïadei bad ka jingdawa pyntreikam ïa ka Inner Line Permit (ILP).
Haba rah ïa katei ka mat ha ka Dorbar Synrai ha kane ka sngi, u Bah Process u la ong ba ar snem ka por ka la ïaid naduh ba ki mynjur ïa ka Official Resolution.
“Nga sngew ba ka long kaba dei ban wanrah biang da ka Resolution ban pynkynmaw ïa ka sorkar halor kane ka ishu," u la ong da kaba kdew ba ka jylla Manipur ka la wanrah da ka Resolution halor ka ILP haduh lai sien.
Da kaba banjur ban buddien bha ïa katei ka ishu, utei u MLA u la ai jingmut ïa ka sorkar ba kan kyntu ïa ki MP jong ka Jylla ba kin rah biang ïa kane ka ishu bad ka sorkar pdeng.
Haba jubab halor kane, u Myntri Rangbah ka jylla Conrad K Sangma u la ong ba mynta ka sorkar ka dang ap ïa ka jubab na ka Ministry of Home Affairs (MHA) ka sorkar pdeng.
U ong ruh ba ka sorkar jylla ka la shim lut ki lad ki lynti ban kyntu ïa ka sorkar pdeng ba kan pdiang ïa katei ka jingkyrpad jong ki.
U Myntri Rangbah u ong ruh ba na ka por sha ka por ki la pynkynmaw ïa ka sorkar pdeng halor katei ka mat jingdawa.
Shillong, Nailur 15: U Myntri Rangbah ka jylla u Conrad Sangma uba dei ruh u National President ka NPP u la kyntait ïa ka jingkam u Bah Disparsing Rani ba ka NPP ka pynieng ïa ka ophis jong ka khem pat ïoh jingbit na ki tnad ba dei khmih.
Haba kren sha ki lad pathai khubnor u Myntri Rangbah u la ong ba na ka liang ka NPP ka la pynbiang ïa baroh ki kot ki sla bad ki kot ki sla kiba dei ban ïoh ruh ki la biang lut naduh shuwa ban pynieng ïa ka ophis.
“Ngam tip halor kano ka nongrim ka mih kata ka jinghong ruh namar na ka liang u President ka NPP Meghalya ngi ju kylli ruh kaei kaba donkam bad ki kot ki sla aiu ba dang duna hynrei na ka liang ka ophis ba dei peit naduhka MUDA bad kiwei ki ong ba ki kot ki sla ki la biang lut" u la ïathuh.
Shillong, Nailur 15 : U MLA ka NCP na Gambegre, u Saleng A Sangma ha ka sngi Palei u la kynnoh ba ka jaka ba ka jingtrei ïa ka Tura Medical College ka don mynta ka kylla long pynban ka ktem jong ki kaikhlaw.
“Ha ki khyndiat bnai mynshwa, nga ïoh jingtip ba ki don haduh kumba 70 ngut ei ei ki kaikhlaw bym lah ban tip ki la don hanngtei," ong u Saleng ha Iing Dorbar mynta ka sngi Palei.
U La buh jingkylli ruh ba la ka sorkar ka ïoh neem ïa ki jingtip haba ïadei bad katei ka jaka ba don ka projek, kaba lada ym don ba peitngor ka lah ban kylla long ka ktem na bynta ki kam runar.
U Myntri ka tnad ka Koit ka Khiah, James K Sangma haba jubab u la ong ba haduh mynta um pat ïoh jingtip eiei halor kane.
Hynrei u la kular pat ba ka tnad Kampohiing ka jylla kan sa tohkit bniah halor kane.
U Myntri u la ong ruh ba kadei ka thong jong ka sorkar ban pyndep ïa katei ka projek.
“Ngi la dep ban thaw ruh ïa ka komiti ba khlieh da u Secretary ka tnad ka Koit ka Khiah ban peitngor ïa ka jingtrei bad ka jingïaid ka projek," u la ong bad bynrap ba ka kam mynta ka la ïaid 33 persen.
Da kaba pyntip shaphang ka dor ba mang na bynta katei ka projek, u Myntri u la ong ba ïa katei ka jingtei la mang 243.82 klur kadei kaba la kyrshan da ka sorkar pdeng ha kaba ka bhah ba ki ïoh na ka, ka long 70 persen ne 172 klur.
“Haduh mynta 41 klur la dep ban pynlut kaba long 17 persen," ong u James.
La pyntip ruh ba ïa ka por ba la buh ban pyndep ïa katei ka projek kadei ha u Kyllalyngkot 2021 hynrei na kiba bun ki daw, kynthup ïa ka khlam COVID, ka kam ka la shah ktah bad pynthut lut.
“Kumta, kumba pan por da ka kompeni ba pyntrei, ngi la rai ban pynjlan ban pyndep ïa katei ka projek haduh u Rymphang 2023.
" Halor ka jingkylli ba wanrah da u MLA ka Rangsakona u Zenith Sangma ba lano katei ka jaka pule doktor kan sdang, u Myntri u la ong ba ki don shibun ki jingeh bad kumta un ym pat lah ban ai ka jingtip kaba tikna.
Haba ïadei pat bad ka Shillong Medical College u Myntri u la pyntip ba hadien ka jingpyndam noh ïa ka MoU, ka sorkar ka la khot noh da ki kynhun ba thymmai ban pyntrei ïa katei ka projek ha ka PPP Mode.
U la pyntip ruh ba ka sorkar ka la mang 50 akar ha New Shillong Township kum ka jaka ba thymmai ban tei ïa katei ka projek.
Shillong, Nailur 15: Ka NPP ha ka sngi Palei ka la ïoh ban pdiang Sngewbha ïa u Chairman ka JHADC u Dr Sankey Shangpung uba dei u MDC na Bataw Lakadong Constituency uba la jop na ka seng UDP bad ki nongïalam ka UDP na East Jaintia Hills bad ïa u Bah Sherborlang L Mawlong MDC ka Nongspung-Sohiong uba la jop na ka seng HSPDP.Ïa kine ki MDC kiba pynïasoh la pdiang sngewbha da u National President ka NPP uba dei ruh u Myntri Rangbah ka jylla u Conrad Sangma, u National Vice President u bah Prestone Tyngsong ha ka jingïadonlang u Dr WR Kharlukhi bad kiwei de ki nongïalam ka NPP.Haba kren pdiang sngewbha ïa kine ki MDC u Myntri Rangbah u la ong ba kane ka jingwan pynïasoh jong ki kan nangpynkhlaiñ shuh shuh ïa ka thong ka party ban trei na bynta u paidbah namar ka thong bad ka jingangnud kaba ka party ka don kaba dei beit na bynta ka bit ka biang ki paidbah.
“Ka dei lehse kaba ka kupar ka la thoh ïa ngi ha kaba wat ka dohnud jong ka party bad jia ryngkat ba ka kyntien People ka ïoh jaka hapdeng eh na ki kyntien jong ka kyrteng ka NPP.Ka dei ka kupar ne ka dei ka jingjia ryngkhat ba ngi la ïoh ïa kane ka party kaba la seng ha Manipur kaba ym ju don ba bna shuh u PA Sangma u la shim pateng ha u snem 2012 na kaei kaba la seng ha ki snem 1980 tad haduh ba kan ïoh jingithuh syndon kum ka National Party" ong u Myntri RangbahU Myntri Rangbah u la ong ba lada ki peit na kiei kiba ka sorkar ka la leh ha kine ki snem kiba ka MDA ka pynphalang ïa ka kam bad ka matti ka NPP ha kaba u la ong naduh ka jingtei ïa ka surok kaba 2.2 KM man la ka sngi ka jingpalat kiba ïoh um bam haduh tyngkong ïing kaba na ki kyndiat hajar tylli eh mynta pat ka la poi palat ar lak.
Na ka liang jong u, u la ai ksai ruh ba u MLA ka Sohiong u Bah Samlin Malngiang uba la jop ïa ka ilekshon na ka seng HSPDP shen u sa pynïasoh noh sha ka seng NPP ha kine ki khyndiat sngi kiban a wan.
U Myntri Rangbah u la ong ba ha kaba ïadei bad ka Sohiong hi ka jingpdiang ïa u Bah Sherborlang ka dei tang ka jingsdang kaba rit eh bad kadei tang ka bynta ba nyngkong hynrei ka bynta ba ar kan sa jia shen.
Kane ka jingai ksai u Myntri Rangbah kam dei shuh kaba phylla namar na ka liang ki nongïalam ka HSPDP ruh kim ju ïoh kynduh shuh bad une u MLA jong ka wat hadien katto katne sien ba ki la pyrshang wad lad ban ïoh ïakren bad u.
Shillong, Nailur 15: Khatduh ka jingkiew dor ki marbam mardih kaba la ktah bha ïa paid kupknup kup trap, ka la paw ha ïingdorbar, haba u Bah George B.Lyngdoh, MLA ka Umroi, u la wanrah ïa ka mat jingïakren lyngba ka Short Duration Discussion.
U Bah George haba wanrah ïa kane ka mat, u la ong ba ki nongkhaïi ki la ïathuh ba ki don ki khyrdop ha ki surok bah kiba ju lum pisa na ki kali kit mar haduh 7 bad 8 hajar tyngka bad dei kane kaba la long ka daw ka jingkiew jong ki marbam.
U la ong ruh ba ka ïoh ka kot jong ki briew kadei kaba donkam bha.
U la ong ruh ba ka ïoh ka kot jong ki briew ka la hiar haduh katta katta ha kaba ha u snem 2021-’22 ka la hiar sha ka 1.8 percent.
“Kiba bunki ïing ki sem ki la shah ktah bad ka jingban khia ka la wan ha ki ïing ki sem namar ka jingkiew dor ki mar ki mata, khamtam ki marbam", u la ong.
