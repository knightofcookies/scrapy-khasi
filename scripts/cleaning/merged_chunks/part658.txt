Kumta mar mar la pynkit noh sha ka jaka ai jingsumar ha Tura bad mynta ka dang don hapdeng ka jingshitom kaba jur.
Ha kano ka dur yn ñiew, la ka dei ka jinglait sha rud ka khajna shabar ka pla tyngka ka council ne ba duna jingoh khajna na ki mar khlaw kiba mih na ka rilum Jaiñtia, ha kaba ha ka shisnem ka Jaiñtia Hills Autonomous District Council (JHADC) ka ïoh khajna tang T.10,55,002 naduh u Ïaïong 2022 haduh u Jymmang mynta u snem.
Kane ka la paw ha ka jingkylli kaba la wanrah da u MDC ka Liang Pyrshah u Bah Robinus Syngkon.
U Chief Executive Member ka JHADC, Bah Thombor Shiwat haba jubab u la ong ba na ki lai tylli ki Forest Beat House ka JHADC, ka Ratacherra ka la ïoh lum khajna T.63,700, Mookyndur T.9,81,852 bad ka Garompani T.9,450.
U CEM u la ong ba baroh kine ki beat house ka JHADC ka don mar 10 ngut ki nongtrei.
Ha kaba ïadei bad ka jinglait sha rud ka khajna na ki mar khlaw kiba mih na Rilum Jaiñtia bad ka jinglait sha rud ka khajna ka JHADC, u la ong ba ki la pynbeit ïa ka rukom treikam jong ki nongtrei ban tem ïa kino-kino ki jinglait sha rud ka khajna.
Ka seng A’chik Conscious Holistically Integrated Krima (ACHIK) kan sdang ïa ka jingshah thngan ba khlem pud sngi naduh ka Sngi Ba-Ar hakhmat ka Mini Secretariat ha Tura kum shi bynta ban pynjur ïa ka jingdawa ban pynrlong ban pynlong ïa ka sor Tura kum ka nongbah ha ka por tlang jong ka jylla Meghalaya bad ha kajuh ka por, ban pynrung kam ha ki jaka ba lait na ka bynta ki Garo.
Katkum u kyrwoh khubor, ïa katei ka jingshah thngan yn ïalam da u Laben Ch.
Marak uba dei u ophisar MCS bad MPS barim.
“Ka ACHIK la ka ïai dawa na ka sorkar ba kan pyntreikam ïa ka Reservation Roster naduh ba sdang hynrei ka sorkar kam sngap haduh mynta.
Ngi sngew ba ka long ka jingleh bym hok ïa ki A’chik lada wat tang ïa ka ‘Backlog Policy’ ruh ka sorkar kam treh ban ïakren," la ong ka kyrwoh khubor.
Nalorkata, ka la kdew ba ka Office Memorandum ba la pynkylla halor ka Reservation Roster ka la wanrah jingma ïa ki paid Garo bad ka ‘Backlog Policy’ ruh ka khlem paw satia.
Ha kaba ïadei bad ka jingdawa ban pynlong ïa ka sor Tura kum ka nongbah ka Meghalaya ha ka por tlang, ka ACHIK ka la ong ba ka sorkar haduh mynta kam pat shym la ong eiei.
Ka ACHIK ka la khot la wer ïa ki paidbah ba kin ïasnohkti lang ha kane ka jingshah thngan.
Ka Synjuk ki Nongsynshar Shnong ka Bri u Hynñiewtrep (SNSBH) ka la thoh sha u Shongknor ka Law Commission ka Ri India ban pynpaw ïa ka jingdawa ba ïa ka Uniform Civil Code (UCC) ym dei satia ban pyntreikam ha ka jylla Meghalaya.
Ha ka shithi sha u Shongknor ka Law Commission, ka Synjuk ka la ong, “Dei ban sngewthuh ba ngi dei ki rit paid ha baroh ki liang bad ngi dei ka jaitbynriew kaba kyrpang, bad ngi donkam ïa ka jingsumar bad jingpeit na ka Sorkar Pdeng bad Sorkar Jylla.
"U General Secretary ka Synjuk, u Bah RL Blah, ha ka shithi u la kdew ba ka jaitbynriew Hynñiewtrep ka kynthup ïa ki paid Khasi bad Jaiñtia, bad lada kheiñ na ka jingdon paid, kane ka jaitbynriew ka long tang khyndiat haba ïanujor bad kiwei pat ki jaitbynriew.
U la kdew ba ki paid Khasi Jaiñtia ki don tang kumba 20 lak ngut eiei.
Nalorkata, u la ong ba katkum ki riti ki dustur, ka jaitbynriew ka shim ïa ka jait ka kynja na ka kmie bad ïa kaba kum kane kajuh la leh da ka jaitbynriew Garo kaba don lang ha kane ka jylla.
Ha kaba ïadei bad ka riti bat khyndew bat shyiap, ka Synjuk ka la ong ba ka kham pher na kiwei pat namar hangne, ka khyndew ka shyiap ka dei jong ki nongshong shnong shimet lane jong ka kynhun lane jong ka Kur bad ym jong ka sorkar.
Ka khyndew ka shyiap bad ki jingdon jingem ba ïoh pateng ka leit sha ka kynthei bad ym sha ki shynrang, katba ki shynrang ki lah ban ïoh bynta da ka jingïapynbeit ha la ïing la sem, hynrei kam dei pat ka bynta jong ka riti ka dustur, la ong ka Synjuk.
“Hangne, ka jingïadei briew bad jingïadei Kur hapdeng ki riewlum ka khlaiñ bha, bad ka jingïapher ha ka jingngeit kam pynthut satia ïa kane ka jingïadei," la ong ka Synjuk.
Nalorkata, ka Synjuk ka long ba kitei ki mat kiba la kdew haneng ki dei tang ki bynta bakongsan jong ka riti ka dustur ka jaitbynriew Hynñiewtrep kaba ka Sorkar India ka la kular ban ïada ha ka por ba ki dkhot ka Federation of Khasi States ki la shah pynbiej ban ïasoh bad ka Ri India.
Ka Synjuk ka la pynpaw ïa ka jingkyrmen ba ki jingpynkylla ki ban wan ha ka Khyrnit Ba Hynriew (Sixth Schedule) lyngba ka Parliament kin long sa uwei pat u mawjam na ka bynta ban pynkhlaiñ ïa ka jingïadei hapdeng ka jaitbynriew Hynñiewtrep bad ki nongshong shnong jong kiwei pat ki bynta ka Ri India bad ba kan nang ïada shuh shuh ïa ka jinglong kyrpang ka jaitbynriew.
Namarkata, na ka daw jong ka jingsngew sheptieng ïa ka jingwan jong ka UCC, ka Synjuk ka la kyntu ïa u Shongknor ka Law Commission ban ai jingmut kaba khlaiñ sha ki bor ba dei khmih bad kata ka long ban pyllait ïa ka jylla Meghalaya baroh kawei na ka UCC.Ki pulit jong ka East Khasi Hills District ha ka Lah Sngi U Blei ka 10 tarik ki la ïoh tam ïa kawei ka metïap jong u rangbah briew ka bym don khlieh kaba la per ha sla um jong ka pung UmԻam.
Ïa kane ka metïap ka bym pat lah ban ithuh la ïoh ban tam na ka thaiñ Mawdun, Iapngor.
La antad ba une u briew u la don hapdeng ka rta 30 haduh 40 snem eiei bad ba don ïa ka rynïeng kumba 5.5 phut.
Kumta ïa katei ka metïap la wan pynkit noh sha Shillong Civil Hospital bad mynta la buh ha jaka buh metïap ban pyndep ïa ka post mortem bad ban wan kam ki bahaïing hasem.
Ki pulit ki la pynrung case ïa kane ka jingjia ha thanat Lumdiengjri.
Na ka liang ka shlem treikam u SP ka la kyrpad ïa ki bahaïing bad ki paralok jong kino kino kiba jah briew ba kin wan ban ithuh ïa kane ka metïap ha Civil Hospital da kaba phone ha kine ki number kata ha u O/C Lumdiengjri PS—03642548151 lane ha u I/C Police Control Room, Shillong—03642222214/2222215.
Ka jingsngap mynthi jong ka sorkar Meghalaya bad ka kompeni ha kaba ïadei bad ka Kynshi Hydel Electricity Power Project, kawei na ki projek ban pynmih bording, mynta la 11 snem ka la pynlong ka jinglyngngoh haduh katta katta ïa ki trai khyndew.
Halor katei ka projek, ka Synjuk Trai Khyndew Warsanlyngdoh Sangriang Mawpun Area lyngba u Bah Roshen Myrthong, Vice President u la ïathuh ba ïa kane ka projek kaba la wan ban jurip da ka kompeni Brahmaputra Board mynshuwa bad ka la pyntip ba ka don kumba 450 mega Watt.
La ong ruh ba hadien kane, ha u snem 2007 ka sorkar Meghalaya ka la aiti bad ai NOC sha ka Athena Company ïa kane ka projek bad la dep ruh ban ïateh ïa ka soskular.
Hadien kane la pyndep ruh ïa ka DPR, bad la leh ïa ka jingjurip ha u snem 2010 bad la pyndep ha u 2012.
Hynrei kaba lyngngoh ka long ba la 11 snem kynthih haduh mynta ka sorkar Meghalaya bad kane ka kompeni ki shu sngap khlem leh eiei bad kane ka la pynlyngngoh haduh katta katta ïa ki trai jaka.
Na ka liang ka synjuk ka la pynpaw ruh ba katkum ka jingsngewthuh, kane ka projek kan nym ïap lane duh noh, hynrei ka don ka jingbuhrieh jongno-re-jongno.
Kumta halor kane ka projek kum ki trai khyndew kin sa leit ban ïakynduh ïa ki briew ka sorkar ban budien ïa kane ka kam.
Kum ki trai jaka ki kwah ruh ban ïoh ïa ka jingshai kdar bad ïa ki daw kaba pynlong ban pynsuki ïa kane ka projek.
Ka Sorkar Jylla ka la soi ïa ka soskular sngewthuh jingmut lane Memorandum of Understanding bad ka National Thermal Power Corporation (NTPC) na ka bynta ban kham pynbha ïa ka rukom sam bording ilektrik bad ka jingpyntreikam ïa ka jingtan bording na ka sngi.
Ka jingsoi ïa kane ka soskular ka la long ha nongbah New Delhi ha ka jingdonlang u Myntri Rangbah Conrad K Sangma, u Myntri ka tnat bording Abu Taher Mondal, u Gurdeep Singh uba dei u Chairman and Managing Director ka NTPC, bad u Sanjay  Goyal kum u CMD ka MeECL.Kane ka soskular ka kynthup ïa ka Project Management Services (PMS) na ka bynta ka kompani ban sam bording bad ka jingbuh ïa ki Power Supply Points (PSPs), nalor ka jingpyntreikam ïa ka Floating Solar ha kane ka Jylla.
Kane ka soskular hapdeng ka Meghalaya bad ka NTPC kan pynbha ïa ka rukom pynïaid bad treikam ka kompani sam bording ha Meghalaya (Meghalaya Discom) ban pyntikna ba ka rukom sam bording kan long kaba kham bha ïa ki paidbah.
Kane ka jingthmu kan nang pynbha ruh ïa ka rukom pynïaid ïa ka MeECL lyngba ka kynhun ki riewshemphang katkum ka jingkhlaiñ bad jingshemphang ka NTPC ha kane ka bynta.
Kane kan ïarap ruh ban pynlah ïa ka MeECL ba kan lah ban pyndonkam bha ïa ka jinglah pynmih bording ka MeECL da kaba khlehlang ïa ka rukom pyndonkam da kiwei pat ki rukom pynmih bording ilektrik kiba khuid bad pynbha ïa ka mariang.
Shuh shuh la ong ba da kaba shim ïa ka jingshemphang ka NTPC ha ka rukom pynïaid ïa ki projek, kane ka jingïadei kan nang kyntiew ïa ka jingbiang ki jingtei jingshna bad khanglad ïa ka jingduhnong ka MeECL.Kane kan pynlong ruh ka jingpule bniah la ka long ne em ban buh ïa ka pump storage plant ka ban ïarap ban pynmih bording bad ïa ka um yn sa pom biang sha ki jaka pyllang um kum ka pung Umïam khnang ba ïa ka um yn sa pyndonkam biang ha ka por ba dawa bha ka jingdonkam ïa ka um.
U Myntri ka tnat Pule Puthi ka jylla u Rakkam A Sangma u la pyntip ba ki kam ba lait thylli haduh 12,000 tam jong ki nonghikai ha ki skul Lower Primary ka sorkar hapoh ka jylla shen sa pyndap noh.
U Myntri u la pyntip ruh ba ka jingpynbna na ka bynta kine ki kam yn sa pynmih ha ka 14 tarik mynta u bnai.
“Ngi la dep ban shim ka rai ban thung noh ïa ki nonghikai kham kloi katba lah bad ka jingpynbna na ka bynta kine ki kam ba lait, yn sa pynmih ha ka 14 tarik mynta u bnai," u la ong.
Nalor kane, u Myntri u la pyntip ruh ba baroh kito ki kyrtong kiba la dep ban pass ïa ka MTET ki lah ban thep na ka bynta kane ka kam.
Haba kylli pat ba kan shim por haduh katno ban pyndap lut ïa kine ki kam ba lait thylli, u Myntri u la pyntip ba ïa kine ki kam baroh yn ïaleh ban pyndap ha ka por kumba ar bnai eiei.
Hadien ka jingïakajia kaba la jia ha ka miet shiteng synñia jong ka 7 tarik mynta u bnai kaba la ïalam shaduh u pud jong ka jingthang kali, ka Dorbar Shnong Laitumkhrah (DSL) ha ka Lah Sngi U Blei ka la leit ban ïakynduh ïa ka Deputy Commissioner (DC) ka East Khasi Hills, Kong R.M.Kurbah ban ïakren halor kumno ban tehlakam ïa kiba kum kitei ki jingjia khnang ba kin ym jia shuh nangne shakhmat.
“Ngi la wan ban ïakynduh bad pynsngew sha ka DC ba ka Dorbar Shnong ka shimkhia ïa kaei kaba la jia ha kato ka miet bad ngi pynrem jur ïa kum kine ki jait kam," la ong u Rangbah Shnong ka Laitumkhrah, Bah Andrew A.Jyrwa haba kren sha ki lad pathai khubor hadien ka jingïakynduh bad ka DC.U la ïathuh ruh ba ka Dorbar Shnong hadien ba ka la shong ïa ka jingïalang ba kyrkieh ha ka Sngi Thohdieng jong ka taïew ba la dep, ka la shim ïa ki sienjam ban tehlakam ïa kiba kum kitei ki jingjia naba ka shnong kam kwah ïa kum kitei ki jingjia ban wan jia hapoh shnong namar ka pyni ïa ka dur ka bym itynnad jong ka shnong hi baroh kawei.
“Ka Laitumkhrah ka dei ka shnong kaba suk ba saiñ.
Bun ki briew kiba wan sha Laitumkhrah kum ki nongwan jngoh kai ki wan ban ïashim bynta haba ïadei bad shibun kiei-kiei.
Ngim khang ïa kiba wan hapoh shnong.
Hynrei ngi pynrem jur lada don kum kine ki jait jingjia namar kine ki khang lad pat ïa kito kiba kwah ban wan pynjahthait bad shongkai hapoh ka shnong," la ong u Bah Jyrwa.
Haba kdew ba ki don ki dukan kiba plie haduh 1-2 baje mynstep watla ym don briew shuh ha surok, ka Dorbar Shnong ka la pynsngew sha ka DC ba ïa baroh ki dukan kiba don hapoh shnong dei ban khang noh ha ka por 10 baje mynmiet bad na ka liang ka DC shen kan sa pynmih hukum halor kane ka bynta.
Ka Dorbar Shnong ha ka miet Sngi Thohdieng ka la sdang ïa ka jingïaid shnong ha ryngkat ka jingsynran lang ka tnad pulit kum shi bynta ban khang lad ïa kiba kum kitei ki jait jingjia ba kin wan jia biang hapoh shnong.
“Kum ka Dorbar Shnong ngi kwah ban weng bad rat dyngkhong ïa kito kiba don jingthmu ban pynkhih win ïa ka shongsuk shong shngaiñ hapoh ka shnong," u la ong.
Shuh shuh ka Dorbar Shnong ka la pynsngew ruh sha ka DC ha ryngkat ka jingdonlang u SP ka distrik, Bah Sylvester Nongtnger halor ka jingdon jong ki kali bad ar-shaka kiba ju pynher sted haba ki wan sha Laitumkhrah hadien ka por 10-10:30 baje eiei mynmiet namar katei ka buh jingma ym tang ïa ki hynrei ïa ki nongïaid lynti kumjuh.
Haba kylli, u Rangbah Shnong u la bynrap, “Ka shnong ka la shim ka sienjam kaba kham bha – ym tang ban bteng ïa ka jingïaid shnong hynrei ngi la shna ruh ïa ka jingpynbeit pali bad kane kan ïai bteng.
".
Ki bor distrik jong ka West Khasi Hills ki la ïai bteng ban pynpra noh ïa ki karkhana thang dewïong be-aiñ da kaba pynbthei ha ka thaiñ Shallang, West Khasi Hills.
Katkum ka tyllong khubor ba la ïoh lum la ong ba katei ka jingleit ban pynpra ka la bteng ruh ha ka 10 tarik u Naitung, 2023 ïa ki lai tylli ki karkhana thang dewïong da kaba shu pynbthei.
Lah ban kdew ba ha ka 8 tarik u Naitung 2023, ki bor distrik ka West Khasi Hills ki la pynpra phom ïa kawei ka karkhana thang dewïong be-aiñ da kaba shu pynbthei.
Kine ki karkhana ki dei kiba la shu pynïeng bad trei kam be-aiñ ha kawei na ki jaka ha ka thaiñ Shallang khlem ki kot ki sla kiba biang.
Shuh shuh ka tyllong khubor na ki bor distrik la ïathuh ruh ba katkum ka kaiphod ki don kumba 57 tylli ki karkhana thang dewïong be-aiñ hapoh ka thaiñ Shallang bad saw tylli ki dei kiba la biang ki kot ki sla.
Ka hukum ban pynpra ïa kitei ki karkhana ka la pynmih naduh u Rymphang, 2023 bad la buh por 30 sngi naduh ka 8 tarik u Naitung, 2023 ban pyndep ïa katei ka kam.
Ka khubor na ki bor distrik ka ong ruh ba mynshuwa ha ka jingleit khynra, ym shym la lap ba kitei ki karkhana kin don ïa ki kot ki sla kiba biang.
Hynrei, lada ki wan ban ai (submit) yn sa eksamin shwa ïa ki bad lada jia ba kim wan ai, ki lah ban shah pynpra noh.
U MP ka Congress na Shillong, Bah Vincent H Pala u la pynpaw ba um don satia kano-kano ka jingpyrshah ïa ka jingthmu jong ka Sorkar ban wanrah lynti rel sha Khliehriat ha East Jaiñtia Hills district.
“Nga hi shimet ngam don jingeh ïa ka jingwan ka lynti rel sha ka thaiñ," la ong u Bah Pala bad bynrap ruh ba yn nym don mano-mano ruh kiba lah ban khang ïa ki briew ban rung shapoh ka jylla, kiba wan da ki bos, ki trok bad ki kad liengsuiñ.
Halor ka jingïeng pyrshah jur jong ki seng ïa ka projek rel da kaba kdew ba kane kan dei ka lynti jong ka jingïoh lad ban wan rung kyrthlep jong ki briew ba nabar, u Bah Pala u la ong, “Ngam sngew satia ba kane kan dei kaba shisha namar kine ki briew kin wan da ka trok, ka bos.
"U la kyrshan ruh ba ïa ka jingrung kyrthlep lah ban pynsangeh tang ha ki shnong ki thaw ym da kaba buh khyrdop ha ki rud surok bad ong ba lada ki nongshong shnong, ki rangbah shnong bad baroh kin ïatreilang, yn nym don jingeh satia ban ïakhun pyrshah ïa kane ka kam.
Haba kylli la ka sorkar ka dei ban pyntreikam noh ïa ka aiñ Inner Line Permit (ILP) ban pynduna ïa ka jingsngew tieng na ka jingwan rung kyrthlep ki briew lyngba ka rel, une u nongïalam ka Congress u la ong ba ka BJP ka la kren shai ba ka Meghalaya kan hap ban jied la ka kwah ïa ka Sixth Schedule ne ka ILP.U Bah Finelyness Bareh uba dei u Executive Member ba khmih ïa ka tnat saiñ Hima-Sima ka Jaiñtia Hills Autonomous District Council (JHADC) ha ka Dorbar Lyiur ka council kaba long ha ka Lah Sngi U Blei mynta ka taïew u la ong ba ka shnong Khanduli ka hap hapoh u pud u sam jong ka council.
Haba jubab ïa ka jingkylli ba la wanrah da u Bah Andrew Shullai MDC ka Liang Pyrshah, u Bah Finelyness u la ong “Ka shnong Khanduli ka hap hapoh u pud u sam jong ka council bad ka hap hapoh ka Elaka Nongjngi bad ka don la u jong u waheh shnong ba ithuh da ka JHADC."Ha kaba ïadei bad ka khyrdop khrong khajna ka Karbi Anglong Autonomous Council (KAAC) ha Khanduli, u Bah Finelyness u la ong ba ka council ka la ïoh jingtip halor kane ka jingïakajia, hynrei namar ba la ïaid ka jingpynbeit pud ka sorkar Meghalaya bad Assam ym pat lah ban shim kano kano rai ba kyrkieh.
U la bynrap ba ki ar ngut ki Myntri Rangbah kin sa jurip shen ïa kane ka jaka khappud ha ka 15 tarik Naitung namar ka jingkynad ki ar jaidbynriew Pnar bad Karbi.
Lai ngut ki briew ba kynthup ïa kawei ka kynthei ki la khlad noh hadien ka jingsuba ba ki la bam ïa u tit uba la kheit na ka jaka khlaw kaba don ha ka thaiñ Umsawli, New Shillong Township.
Katkum ka tyllong khubor na ki pulit, la ong ba ha ka por 5:30 janmiet Sngi U Blei, ka Mawdiangdiang Out Post ka la ïoh jingtip na u kontraktor ka Institute of Science and Bio Resource (ISBR) kaba ha Umsawli ba ka don ka jingsma iwtung kaba la mih na ki 3 tylli ki kamra ba la shong da u ‘Chowkidar’ ha katei ka jaka – kaba don ha ka mala kaba nyngkong jong ka ïingmala kaba la pyntrei ïa ka kam kaba la jan dep.
Ha ryngkat ka jingdonlang jong u Rangbah Shnong lem bad kiwei-kiwei ki nongsakhi, ïa ka jingkhang kaba la khang na shapoh la pynpait bad plie ïa ka.
Ïa kitei 3 ngut kiba la khlad noh la ithuh kum ka Kong Sheba Kharbani (40 snem ka rta) na Mawlai Phudmuri, kaba trei kum ka nongpynkhuid, Bah Rupert Donbor Dohtdong (43 snem ka rta) na Mawlai Phudmuri (nongpynkhuid) bad u Bah Backstar Kharkrang (30 snem ka rta) uba trei kum u ‘Chowkidar’.
Ïa ka met jong ka Kong Kharbani la lap ha kawei ka kamra, katba ïa ka met u Bah Dohtdong bad Bah Kharkrang la lap na kawei pat ka kamra.
Shuh shuh ka tyllong khubor ka pyntikna ba 2 ngut na ki, ki la leit kheit tit na ka jaka khlaw ba marjan ha ka Sngi Palei bad ki met jong ki, ki lah ban don ha kitei ki kamra naduh katei ka janmiet hadien ba la bam ïa utei u tit.
Nalor kane, u khiew uba la pyndonkam ban shet ïa u tit u don lang ha katei ka jaka.
Na ka liang ka Crime Scene Unit bad FSL ki la ïadonlang bad ka Sector Officer, DSP, LO, Kong Joyti Wahlang (MPS) ban khmih bniah ïa katei ka jaka.
Ïa ka ‘Post Mortem’ la pyndep ha NEIGRIHMS bad la pynngat ruh ïa katei ka jingjia kum ka mukotduma UD.Ka District Magistrate ka East Khasi Hills, Kong R.M.Kurbah ka la pynmih ïa ka hukum ba baroh ki dukan ha kylleng ka Sor Shillong kim dei shuh ban plie hadien ka 10 baje mynmiet.
Kane kan kynthup ïa ki dukan die jingdie, dukan bam, bad kiwei-kiwei ki kam khaïi ha kylleng ka Sor Shillong.
Ha kajuh ka por, yn ym shah dih ïa kino-kino ki jingdih pynbuaid ne ban ïadon bynta ha kino-kino ki kam be-aiñ hapoh ki kali.
Kumjuh, ym shah ban pynheh jingtem hajan ki shlem jingpule ne jaka mane blei, jaka sumar nalor ki jaka sah briew khamtam hadien ka 10 baje mynmiet.
“Kano-kano ka jingpynkheiñ ïa kane ka hukum kan khring ïa ki jingpynshitom hapoh ka Section 188 jong ka IPC," ong ka hukum na ka Kong KurbahKane ka hukum kan treikam naduh ka 12 tarik mynta u bnai bad kan bteng tad ynda pynbna da kumwei pat.
Kane ka hukum ka la kdew ruh ba ki la don ki jingjia bapher-bapher ha kylleng ka Sor Shillong, ha kawei ka liang kiba la ïalam sha ka jingthut ha ka shong suk shong shngaiñ khamtam ha ka por mynmiet bad ha kaba kine ki jingjia ki lah ban pynthut bad buh jingma ïa ki nongleit nongwan ba man ka sngi kumjuh ïa ka jingim jong u paidbah babun balang.
Shuh shuh ka la bynrap ba ka la donkam ban shim ïa ki sienjam ban khang lad ha ka ban pyntikna ïa ka jingïada bad jingshngaiñ jong ki paidbah bad ban pynneh-pynsah ïa ka suk ka saiñ hapoh ka nongbah.
Kum ban shu kdew hangne, ha ka miet shiteng synñia jong ka 7 tarik mynta u bnai ka la don kawei ka jingjia shah thang kali ha thanad Laitumkhrah hadien ba ka la don ka jingkynnoh ïashoh hapdeng ki ar kynhun ha ka thaiñ Laitumkhrah.
Na ka liang ki pulit ki la kem noh ïa 5 ngut ki briew kiba la shah kynnoh donkti ha katei ka jingjia.
U sohtrun na Rilum Garo u la ïaid ïew bad poi shaduh Varanasi kaba dei ruh ka konstitwensi u Myntri Rangbahduh Narendra Modi ha kaba la pynïaid ïew lyngba ka DeHaat ïa u sohtrun uba la tip kum u ‘Kew Pineapple.
’La ong ba ka Ringgi Demdema Organic na West Garo Hills ka la dep ban pyllait paidbah ïa ka aïom die sohtrun.
U Myntri Rangbah Conrad K Sangma lyngba ka Twitter u la pynpaw ba kum ka jingsdang, la phah ïa u sohtrun kumba 12 Metric Ton na Chibinang sha Varanasi.
U la ong ba lyngba ki nongthied kiba la don lypa kynthup ïa ka DeHaat la nang pynïadei bad ki nongrep bad ki kynhun jong ki nongrep khnang ban suk ban pynïaid ïew ïa ki mar rep bad ki soh.
Ka Kharang SC bad ka Mawkasiang SS&CC ki la khur ïa ka jingjop kaba nyngkong ha ka lympung ïalehkai Fourth Division (U-20) Football League 2023 ba la pynïaid da ka Shillong Sports Association.
Ha kane ka jingïakhun jong ka Group-B kaba la long ha ka Sngi Ba-ar ha madan Polo, ka Kharang ka la lah ban pynliem noh ïa ka Madanrting SC da 2-1 kol.
Kane ka la wan urlong lyngba ki kol u Jamshaphrang Kharsati (44) bad u Labonstar Tarow (65), katba na ka liang ka Madanrting la pynphai shi kol da u Evening Tariang (56).
Ha kawei pat ka jingïakhun ba ar, ka Mawkasiang SS&CC ka la pynliem noh ïa ka Laitumkhrah SC da 2-0 kol.
Ïa kine kol la thep da u Klestern Roy Nongrum (18) bad u Donald J.Nongkhlaw (70).
Haba phai sha kiwei pat ki ar tylli ki jingïalehkai jong ka Group-A kiba la pynlong ha ka Lah Sngi U Blei, ka Madan S&CC ka la khur ïa ka jingjop hadien ba ka lah ban pynliem noh ïa ka Ïatyllilang SC da 3-0 kol.
Ïa kine kol la thep da u Emanbha Marbaniang (1), Arbandelness Khongsngi (53) bad u Milli August (74).
Ha ka jingïakhun kaba la long hapdeng ka Dilingiem YSCWA bad ka Lumpyngngad SC ki la ïasam mar shi dor-thong (point) hadien ba kim shym lah ban thep kol haduh kaba kut ka jingïalehkai.
Kane ka lympung kan bteng biang haduh ka 19 tarik mynta u bnai.
Kumta na ka liang ki bor pynïaid ka SSA kin bteng shwa da ka Women Football League 2023 ha ka Sngi Balang da ka jingïakhun hapdeng ka Kick Start Academy pyrshah ïa ka Umpling SC ha ka por 2:30 noh phai sngi, katba ka Mawkriah West SC ïa ka Lawei SC ha ka por 4:15 janmiet.
Ka klob ïalehkai English Premier League ka Tottenham Hotspur ka la pynbna ha ka Sngi Ba-ar ba ka la lah ban pyndep ban soi ïa u Manor Solomon kum u rangïalehkai uba laitluid.
Une u rangïalehkai shapdeng ba dang 23 snem ka rta na Israel u la mynjur ïa ka kontrak kaba san snem bad kane ka klob.
Kham ha shwa u Solomon u la ïalehkai na ka Shakhtar Donetsk kaba dei ka klob na Ukraine.
Hynrei na ka daw ka jingshah hiar thma ka Ukraine ha ka Russia, ka FIFA ka la ai jingbit ïa ki rangïalehkai ba kin pynkut noh ïa ki kontrak jong ki bad ki klob kiba na Ukraine.
Kumta u Solomon u la ïoh ban leit ïalehkai da ka ram (loan) sha ka Fulham, kaba long kawei pat ka klob ha England.
Te mynta une rangïalehkai u la pynïasoh sha ka Spurs na ka bynta ban pynkhreh ïa ki lympung ïalehkai mynta ka aïom.
“U rangïalehkai na Israel u la mynjur ïa ka jingïateh kular ka ban kut haduh u 2028, kaba mut ba u la lah ban pyndep ïa baroh ki jingdonkam kum ka international clearance bad ka work permit," la pynpaw ka Spurs kat kum ka kyrwoh.
Ha ka por ba u dang don ha ka Shakhtar, u Solomon u la ïoh ban ïalehkai 106 sien na ka bynta katei ka klob, kaba la khur jingjop ar sien ha ki lympung kiba la long ha katei ka ri.
U la lah ruh ban pyni ïa ka jingtbit da kaba u la lah ban thep haduh 22 kol na ka bynta katei ka klob.
Haba ïadei bad ki lympung ïalehkai shabar ri, u Solomon u la ïoh ruh ban mihkhmat ïa ka Israel haduh 35 sien bad u la ïoh ban thep san kol.
Ha ka por ba u leit ïalehkai na ka Fulham, utei u rangïalehkai u la lah ban pynpaw ïa ka sap ïalehkai da kaba ïoh thep san kol ha ki lympung ïalehkai bapher bapher.
Ka All Meghalaya Karate-Do Association (AMKA) ka la kyntu ïa ki kmie ki kpa jong ki khynnah ïalehkai karate ba kim dei ban kulmar jingmut hynrei ki dei ban ïai bteng ban ïasnoh kti lang bad ka synjuk na ka bynta ban kyntiew ïa ki khynnah ha ka kam ïalehkai.
Kane ka jingkyntu ka la wan hadien ka jingwan mih paw dangshen sa kawei pat ka synjuk, ka Meghalaya State Karate-Do Federation (MSKDF) kaba la pynkulmar jingmut ïa kiba bun ki kmie ki kpa namar kim sngewthuh shuh kano kaba dei hok kata ka synjuk ïalehkai kaba lah ban btin lynti ïa ki khun jong ki ha kam ïalehkai karate.
Ïa ka AMKA la seng naduh u snem 1981 bad haduh mynta ka la ïaid haduh 40 snem.
Kane ka synjuk ka la lah ban sei ïa bun bah ki nongïalehkai kiba kynsai kiba la paw ym tang hapoh ka ri, hynrei wat shabar ri ruh kumjuh.
Ïa kane ka synjuk la pynrung kyrteng ha u snem 1987.
Ka la ïoh ïa ka jingithuh na ka All India Karate-Do Federation (AIKF) ha u snem 1988.
Hadien kane ka la sdang ban ïaid shakhmat hapoh ka jingïalam u (L) Bah Sensei Stephan Leong.
Ha u 1993 ka AMKA ka la ïoh ruh ka jingithuh na ka Sorkar Jylla bad kumjuh na ka State Sports Council of Meghalaya bad ha u snem 1996 da ka Meghalaya State Olympic Association (MSOA).
Haduh mynta ka AMKA ka dang hap hapoh ka jingithuh da ka MSOA.U President ka AMKA u Bah Hunlang Lytan u la ong, “Ki paidbah ki tip bha ba ka AMKA ka la ïaid haduh 42 snem ha ka ban kyntiew ïa ki nongïalehkai karate ka Jylla.
Haduh mynta ngi la lah ban pynmih ïa bun bah ki nongïalehkai kiba la paw ha ki lympung hapoh ka ri bad wat shabar ri ruh kumjuh kiba la wanrah burom ïa ka Jylla hi baroh kawei.
Hynrei mynta la wan mih paw sa kawei pat ka synjuk bad kiba bun ki kmie ki kpa jong ki khynnah ki la sdang ban kulmar jingmut halor kane ka bynta.
"Ki nongïalehkai karate hapoh ka lama jong ka AMKA ki la ïoh ban leit ïashim, ha kaba don na ki kiba la khur takma ha ka National Games bad ka SAFF Games.
Ka kynhun ïalehkai jong kane ka synjuk ka la wan ba-ar ha ka 2nd North East Olympic Games 2022.
Dangshen ka samla Saralin Rynghang jong ka AMKA ka la shah jied ban leit sha ka jingpyrshang khnang ban ïoh ïa ka lad ban mihkhmat ïa ka ri India ha ka Asian Games.
Ka AMKA ka la shim khia ruh naduh ki khynnah kiba dangrit rta da kaba seng ïa ki shlem ai jinghikai kylleng ka nongbah.
Kane ka synjuk ka la ju pynlong manla u snem ïa ki lympung ïalehkai Inter School Championships bad ruh ki lympung State Level Championships ha kaba la ju iashim bynta naduh ki sub-junior, junior haduh ki senior.
Nalor ba la lah ban pynlong ïa shibun ki lympung ïalehkai bad ki prokram ai jinghikai, ka AMKA ka la ju ïoh ruh ïa ki lad jingïarap na ka tnat ïalehkai jong ka Sorkar Jylla.
Halor kane ka jingjia, na ka liang ka AMKA ka la phah da ka jingthoh sha ka Sorkar Jylla ha ryngkat ka copy sha ka MSOA bad la sngewthuh ba ka executive council jong ka MSAO kan sa shong jingïalang na ka bynta ban pynbeit ïa kine ki kynrum-kynram.
Ka nongbah Shillong ka la duh noh ïa ka lad ban pynlong ha ka sien kaba nyngkong eh ïa ka 132nd Durand Cup bad kane ka dei na ka daw ka jingbym biang madan ïalehkai.
Kane ka la wan hadien ba la pynbna ïa ka prokram ïalehkai ha ka Lah Sngi U Blei.
Ïa kane ka lympung yn sdang naduh 3 tarik u Nailar haduh 3 tarik u Nailur ha Kolkata, Guwahati bad ha Kokrajhar.
Ha kane ka lympung ki don haduh 24 tylli ki kynhun ki ban ïashim bynta.
Ka lahduh jong u snem ba la dep ka Bengaluru FC ka la shah kynthup lang bad ka Kerala Blasters lem bad ka lahduh jong u 2019 ka Gokulam Kerala ha ka Group-C, ka ban long ha Kolkata.
Ka Indian Air Force ka la long ka kynhun kaba saw kaba la don lang ha kane kajuh hi ka group.
Ïa kine ki kynhun la phiah ha ki hynriew tylli ki group kiba don mar 4 tylli ki kynhun, katba lai tylli ha ka Group-A, B bad C, ki ban ïalehkai ha Kolkata.
Kane ka nongbah kan ïoh ruh ban pynlong ïa ka jingïakhun final ha Vivekananda Yuba Bha-rati Krirangan (VYBK) ha ka 3 tarik u Nailur.
Katba ki jingïalehkai jong ka Group-D bad Group-E, kin ïalehkai ha Indira Gandhi Athletic stadium ha Guwahati.
Ka SAI Center Ground kaba ha Kokrajhar ka dei ka nongbah kaba thymmai ka ban ïoh ban pynlong ïa khyndai tylli ki jingïakhun, kynthup ïa kawei na ki saw tylli ki jingïakhun quarter-final.
Ki jingïakhun ki ban kham itynnad ha Kolkata kin dei ka jingïalehkai ‘derby’ hapdeng ki ar tylli ki kynhun ïalehkai Indian Super League (ISL) kata ka Mohun Bagan Super Giant bad ka East Bengal.
Baroh ar kine ki kynhun ki la don ha ka Group-A kiba kynthup lang ïa ka Roundglass Punjab FC bad ka Bangladesh Army Team.
Kawei pat ka kynhun kiba khlaiñ bor na Kolkata ka dei ka Mohammedan Sporting kaba don ha ka Group-B ryngkat ki kynhun ïalehkai ISL ka Mumbai City FC bad ka Jamshedpur FC lem bad ka Indian Navy.
Ka NorthEast United FC kaba don ha ka Group-D kan ïalehkai ha la ïing (Guwahati) ryngkat ka FC Goa kaba la wan ba-ar ha ka ISL, lem bad ka Shillong Lajong FC, kaba la wanphai biang sha ka I-League.
Ha ka Group-E ki kynthup ïa ki ar tylli ki kynhun ïalehkai ISL kata ka Hyderabad FC bad ka Chennaiyin FC lem bad ka Delhi FC, kaba la kiew kyrdan sha ka I-League bad kawei ka kynhun na Nepal ka Tribhuvan Army Football Club.
Kum shi bynta ban pynshlur bad ai mynsiem ïa ki heprit kynthei bad shynrang kumjuh ïa ki samla ban phaikhmat sha ka jingïalehkai Muay Thai, ka Mawkynrew Block Muay Thai Association ha ryngkat ka jingkyrshan lang ka Muay Thai Association of Meghalaya ka la pynlong da ka prokram ai jinghikai kaba lai sngi kaba la sdang ha ka 6 tarik bad kut pat ha ka 8 tarik mynta u bnai ha Mawkynrew.
Ha ka sngi pynkut ïa kane ka prokram ai jinghikai la wan ban ïadonlang da ka Dr.Amanda Pakynteiñ, kurim jong u MLA ka Mawkynrew u Bah Banteidor Lyngdoh kum ka kongsan nalor ki nongïalam ka Muay Thai Association of Meghalaya ba kynthup ïa u Bah Angelus Sun kum President, u Bah Pynsuklang Sumer kum Assistant Grand Master bad President ka Mawkynrew Block Muay Thai Association nalor kiwei pat.
La pynshongkun ïa kane ka sngi da ka jingwan ai mynsiem ïa ki heprit bad ki samla ba wan shah hikai da ki nongïalehkai Muay Thai kiba la wanrah nam bad burom ïa ka Jylla na ki lympung ïalehkai bapher bapher ba kynthup ïa u Pynnehbor Mylliem, u Blaseibok Kharbuli, u Skhemborlang Marweiñ bad u Babit Kharsahnoh.
Ki la don 57 ngut ki heprit ki samla kiba la wan ban ïashim bynta ha kaba na kine la jied 12 ngut sha ka Grade I lyngba ki syrnod bad kiba tam pat ki la ïoh ïa ki syrnod jingwan ïashim bynta jong ki.
Ka KSU Nongthymmai Circle ha ryngkat ka Tramline Badminton Academy ka la plie ïa ka Maitshaphrang Khasi Badminton 2023 ha indoor stadium jong ka Nongthymmai Sports Club ha ka sngi Ba-ar.
Ïa kane ka lympung la wan ban plie da u Bah Bawan Khyriem, Presi-dent ka Nongthymmai Sports and Cultural Club uba dei ruh u Rangbah Shnong jong ka Nong-khyriem ha ka jingsakhi lang ki Rangbah Shnong, Rang -bah Dong, seng samla shnong kiba hap hapoh ka jylli treikam jong ka KSU Nong-thymmai bad ki nongkitkam ka Nongthymmai sports club ryngkat ki dkhot naki units jong ka nongthymmai circle.
La wan ban sakhi lang ruh da u samla Shelkitbok K.Bani, Asst Education Secy CEC, samla Alaric Kharjana Asst.Office Secy KSU CEC bad samla Jason Laloo, GS KSU Laban Circle bad ïa ka jingïalang la pynïaid da u Organi-sing Secretary ka KSU Nongthymmai Circle Samla Riwenroy Kharbuli.
Haba kren kum u Kongsan u Bah Bawan u la kyrkhu kyrdoh ïa ki nongïalehkai ba kin lah ban wanrah ïa ka nam ïa ka jaitbynriew hi baroh kawei bad ka KSU kan nanglah ban pynlong ïa kine ki jait jingïalehkai kiba wanrah ka jingïatylli bad ka rynsan ba kin kiew sha ki kyrdan ba shalor.
Kum ka dak ban plie ïa kane ka lympung, u Kongsan u la tied ïa u shuttle shasuiñ.
Ka Marketa Vondrousova ka la jam sha ka semi final ha ka Wimbledon hadien ba ka lah pynliem noha ka Jessica Pegula na America da 6-4, 2-6, 6-4 ha ka Sngi Ba-ar.
Da kane ka jingjop katei ka nongalehkai na Czech Republic kan pynkhreha ka jingkhun semi final pyrshaha ka ’theialehkai na Poland kaba bata ka kyrdan ba nyngkong ha ka pyrthei ka Iga Swiatek lane ka khluralehkai na Ukraine ka Elina Svitolina.
Ha kaba sdang jong ka quarter final ka Vondrousova kaba dang 24 snem ka rta ka laaryngkat mar 4-4 hadien ba ka Pegula ka la sdang ban hiar ha ka rukomalehkai.
Katei ka ’theialehkai na Czech Republic ka la lah ban pynpawa ka jingtbit na ka bynta ban jam sha ka semi final kaba nyngkong eh ha ka Grand Slam naduh ba wan ba-ar ha ka French Open ha u 2019.
Kham hadien ka Pegula ka la sdang banakhun tyngeh ha kaba ka laoh ban tam da 4-1 bad hadien katei ka nongalehkai na America ka la tam biang da 5-2.
Ha shwa ban kut ka jingalehkai, ka Vondrousva ka la sei bor bah kat haduh ba ka la lah ban pynliema ka liang pyrshah da 5-4 na ka bynta ban khur syndona ka jingjop.
Kumba 500 ngut ki nongïalehkai kiba na Russia bad Belarus kin ïoh ïa ka lad ban ïashim bynta ha ka Asian Games ka ban long mynta u snem, ïa kane la pynbna da ka Olympic Council of Asia (OCA) ha ka jingïalang kaba la long ha ka sngi SaitjaiñBaroh ki nongïalehkai kiba na Russia bad Bela-rus kin ïalehkai hapoh ka jinglong laitluid (neutral flag) bad ym shah ban mihkhmat ïa ka ri jong ki, kynthup ïa ka jingpyntem jingrwai na ki ri jong ki.
Kane ka rai ban kynthup ïa ka Russia bad ka Belarus ha ka Asian Games ka long ban ïarap ïa ki ha kaba kin ïoh rung sha ka Paris Olympics ka ban long ha u snem ban wan.
Ïa katei ka Asian Games yn sdang naduh 23 tarik u Nailur haduh 8 tarik u Risaw.
Kane ka lympung ka long kum ka lympung ban ïaknieh rung sha ka Olympic ha kiba bun ki jingïalehkai kum ka wrestling bad shooting.
Ki nongïalehkai kiba na Russia bad Belarus ki la shah sospon ban ïashim bynta ha ki lympung ïalehkai bar ri naduh u Lber jong u snem 2022 hadien ba ka Russia ka la hiar thma ïa ka Ukraine.
Namar ka jingïaleh thma jong kitei ki ar tylli ki ri kaba la pynlong ïa ki nongïalehkai ban duh ïalehkai ha ki lympung ïalehkai kiba ha Europe, kiba long ki lympung ïaknieh rung sha ka Olympic, kane ka rai ba la shim bynta ka OCA ka long ban plie lad ïa ki lyngba ka lympung ïaknieh ha Asia.
Ka International Olym -pic Committee (IOC) ka la plie lad ïa ki nong-ïalehkai kiba na Russia bad Belarus na ka bynta ban ïashim bynta ha ka Paris Olympics ka ban long ha u Jymang mynta u snem, hynrei la pynkhreh ïa ki kyndon kiba pyr-khing, kynthup ïa ka jingbym lah ban ïoh ïa ka shap jong ka ri jong ki.
Watla la ailad ïa ka Russia bad ka Belarus ban ïashim bynta ha ka Asian Games, hynrei ym pat shym la rai ha kino ki jingïalehkai ba ki lah ban ïashim bynta.
Ha kine ki sngi, ngi ïohi sa tang ki jingjia ba sngewtriem.
Ka jingshah pynïap klep, jinglap metïap bym don shuh ka khlieh, jingïap sha ki lum ki wah, jingkhlad na ka jingbam tit, jingïakynad ba har rukom khlem da ïakren shuh ïa ki kam tuh kam thiem kiba la jyllei haduh katta katta.
Kaei tharai ka daw kaba pynlong ïa ki katto katne ki briew ba kin leh ïa kaei kaba ki la leh? Ïa kiba kum kita ki briew dei ban phah peit bniah ruh ha ki doktor ba sumar ïa ka jingmut jingpyrkhat bad ym tang ban shu set along ïa ki.
Hap ban sngewthuh ïa ki daw tynrai wat la ka aiñ kam dei ban map ïa ki nongleh ïa ki kam bymman khamtam kiba donkti ha ka jingpynïap briew ne jingleh be-ijot ïa ka longrynïeng ka manrynïeng ki kynthei khynnah.
Ha kaba ïadei bad ka jingkhlad jong ki briew sha lum sha wah, ki nongshong shnong ki dei ban sngewthuh ba ha kum kine ki por lyiur, ka long kaba ma ban leit ruma khlem da tip bha ïa ka jaka.
Ngim lah ban tip lypa lano u slap un ther tyngeh ha kato ka jaka kaba ngi leit.
Lada ngi sniewbok, ngi shu ngat ei ha ka apot sepsngi.
Kata ka jingleit khwai ha kum kane ka por sha ki wah bah ka buh jingma shibun ïa ka jingim briew.
Ngim dei ban kheiñ sting ha ki por kiba kum kine.
Ngi dei ban ap ynda la kham thanda u slap.
Ha kaba ïadei bad ka jingkhlad jong ki briew ha lynti syngkien, ngi sngewdei ban kyntu ïa ka sorkar bad ka tnat PWD ba kin buh bha da ki jingthoh bad ki dak ha lynti-lynti khnang ba ki nongñiah kin sngewthuh ïa ka rukom ïaid jong ki.
Ha ki jaka ba long khun lane ba long riat, dei ban don da ki jingthoh kiba shai kiba long kum ki jingmaham ïa ki nongñiah.
Nalorkata, dei ban don ki jingker mawkynroh ha ki surok kiba khim bad kiba buh jingma khnang ba kan lah ban ïada na ka jinghap ki kali sha riat.
Ki nongñiah ruh ki dei ban long kiba adkar bad ym ban shu leh thurmur khamtam sha ki jaka ba ki dang leit thymmai namar kim pat sngewthuh ïa ka jinglong jong ka surok.
Haduh ka 2 tarik Naitung, ka jingjur slap ha kane ka jylla ka la ktah jur ha kaba 12 ngut ki briew ki la khlad tang hapoh shibnai kata naduh ka 1 tarik Jylliew haduh ka 2 tarik Naitung, bad kumba 36 tylli ki jingtei jingshna kynthup ki surok ki la shah pynjulor na ka jingjur slap.
Katkum ka jingbuh jingthoh ka State Disaster Management Authority (SDMA), ki la don 213 tylli ki shnong bad palat 26,000 ngut ki nongshong shnong ki la shah ktah haduh mynta.
Ki briew kiba la khlad na ka daw ka jinglynshop ki bor mariang naduh ba la bteng ka jingjur slap ki long 12 ngut haduh mynta ha baroh kawei ka jylla, katba kiba dang jah rngai ki don 2 ngut.
Ki mrad kiba la ïap na ka jingshah rong ha ka um, jingshlei um bad shahtied ’leilieh ki long 32 tylli.
Ki jingtei jingshna kynthup ki surok kiba la twa bad jur ka jingjulor namar ka jingjur slap ki long 36 tylli.
Kine ki dei ki jingjia na ka daw jong ki bor mariang kiba la wan lynshop ha kane ka lyiur kaba dang ïaid haduh mynta.
Ngi ïohi ruh ïa ka jingkhlad bad jingshitom jur jong ki para nongshong shnong na ka jingbam tit.
Na u snem sha u snem kine ki jingjia ki ju kynrei bha namar ki briew kim sngewthuh ne tip uno u tit uba long ban bam bad uno uba long bih lada bam.
Ngi sngewthuh ruh ba ka bih ha ki tit ki bym long ban bam ka shyrkhei haduh katta katta namar ki la bun ngut kiba khlad ha kine ki snem bad kiwei pat ki la don hapdeng ka jingshitom kaba jur.
Namarkata, ngi sngewdei ban kyntu lem ïa ki para nongshong shnong ba kim dei ban ïa bam kulmar ïa ki tit khlem da tip bha shwa la ki long ne em ban bam.
Nalorkata, ki don sa ki kam pynïap briew kiba shyrkhei bad dang ha kine ki sngi, ki pulit ki la ïoh tam ïa kawei ka metïap ha ka thaiñ Umïam bad kane ka met ka dei ka bym don shuh ka khlieh.
Sa uwei pat u samla u la khlad na ka jingshah shoh ha ki briew ki bym lah ban ithuh ha Lad Umroi.
Ngi la ïohi ruh ba ka jingïakynad jong ki ar kynhun ka la ïalam shaduh u pud jong ka jingshah wiang ding ka kali pulit ha thanat Laitumkhrah.
Ïa kiba kum kine ki kam sniew kam smeh, ngi ngeit ba kito kiba pyntreikam ïa ka aiñ kin sa leh ïa kaba donkam.
Hynrei ka long ruh kaba pynsuhjer ban tip ba ki don ki briew ki bym salia shuh ban shim ïa ka jingim jong ki para briew.
Shano kata ka jingsheptieng? Shano ka jingïatiplem? Hato ym long shuh ban ïakren ïapynbeit da ka ktien haduh ba hap ban shim syndon ïa ka jingim? Ngim don hok ban shim ïa ka jingim jong kiwei pat namar ha kane ka pyrthei shai, ka don ka aiñ ka kanun bad ki ïingbishar.
Lada don ka jingïakajia, leit tied ïa ka jingkhang jong ki bor ba pyntreikam ïa ka aiñ lane ki ïingbishar bad ym ban shim hi halade ïa ka aiñ.
Kumba la ïa tip da baroh, hynñiewphew ne phraphew na ka shispah ki nongshong shnong ka Jylla ki dei ki nongrep.
Haba ka long kumta balei pat kiba bun ki jaka sor ka Jylla kum ka nongbah Shillong, ka sor Nongpoh, ka sor Nongstoiñ bad ka sor Jowai ki la nang khim,nang khapngiah bad nang bun briew man la ki bnai bad manla ki snem.
Ban ïoh ïa ka jubab kaba shai la sngew donkam ban ïa tai khyndiat balei ka long kumne.
Jan manla ka sngi ngi ïohsngew sa tang ïa ki khubor kyrduh-kam kyrduh-jam ki khun samla wad-kam wad-jam.
Ka jingkiewdor ki marbam mardih bad kiwei kiwei ki mar ki mata ha ka Jylla bad ha kylleng ka pyrthei ka dei ka khubor kaba la pynbynñiaw bad pynsngewsih ïa kiba duk kiba jynjar katba ki riewspah ki hehspah kim da patiaw ne khuslai ei ei.
Katba dang pynkhreh ïa kane ka jingthoh, ki shkor pat dngong ki ïohsngew ïa ka khubor (news) jong ka NDTV lyngba ka Telibishon kaba ïathuh ne pynbna ba naduh ka shiteng synñia jong ka sngi palei (05.06.08) ka dor jong ka umphniang Petrol, ka um-phniang Diesel bad ka Cooking Gas kan kiew sa 5 tyngka, 3 tyngka bad 50 tyngka.
Shano keiñ kane ka jingkiewdor ba khah khah kine ki umphniang kan ïalam?Man la ka 5 tarik u bnai Jylliew la ju rakhe ha shi tyllup ka pyrthei ïa ka World Environment Day ne ka Sngi Khuslai Mariang ba la ju pynbeit da ka United Nation lyng-ba ka UNEP (United Nation’s Environmental Programme).
Haba kylli ïa ki nongrep balei ngi donkam ban rakhe kyrpang ïa kane ka Sngi Khuslai Mariang, kiba bun ki nongrep (ym baroh) ki jubab “tip seh, ngim tip ei ei" bad haba buh pat ïa kane ka juh ka jingkylli ha ki khun ki kti jong ki, ka jubab ka long “dei namar ba la palat eh kata kata……ba la kumta kumta…….
bad ba la lut bad lyngkhuit ….
kita kita kita.
" Haba sngap bad pyrkhat ïa ki jingbatai jong kine ki khun samla baroh baroh ngin kubur bad ïahap jingmut bad ki namar dei tang ki jingshisha suda.
Baroh ki khun jong ki nongrep kiba lah leit skul ne leit kolej ha la shnong ne ha ki jaka sor ki tip bad sngewthuh ïa baroh kine ki jingshisha ba la kdew harum :1.
Ki sngewthuh bha ïa ka jingkordor ka rep ka riang bad ki la ïohsngew ruh ïa ka jingkyrduh bam ne ka food crisis kaba la sdang ban pynkhynñiuh ïa ka pyrthei.
Ki lah pule ruh balei la ai nam bad ai burom ïa ki nongrep ba ki dei u budlum ka ïoh ka kot.2.
Ha ki skul ne ki kolej, ki khun jong ki nongrep ki ju pule ruh ïa ka sobjek enbaironmen (Environment) kaba dei shaphang ka Mei Mariang ka Mei Ramew, ïa ki sawdong sawkun jong ka bad ïa ki jingnohsynñiang ba jar jar jong baroh ki jingim kiba don ha ka (ki mrad ki mreng bad ki sim ki doh) khnang ban pynbha bad ban pynlong ryntih ïa ka Mei Mariang (maintenance of ecological balance).
Ki sngewthuh khambha ruh (ban ïa la ki kmie ki kpa jong ki) kumno kata ka Global Warming ne ka jingkiew jong ka jingshit-jingkhluit ka pyrthei kan wanrah tang ïa ka lanot ka jynjar ha la ïng ha la sem, ha ka rep ka riang bad ha baroh ki liang.
Kine ki samla ki tip ïa ka jingkordor ki khlaw ki btab kiba pynmih ïa ka umbam umdih kaba bang bad ba shngiam bad ki sngewthuh ba lada ngin ïada ïa ki mynta, ki khlaw ki btab kin ïada kylla ïa ngi junom la junom bad pateng la pateng.3.
Ki khun ba la kham shai kham stad jong ki nongrep ki sngewthuh ba lada ka ïng kaba ki shong ki sah ne ka lynti ka syngkien kaba ki ïaid ki ïeng ka jot ne ka pra noh, lah pat ban pynbha da kaba shu maramot ne repair ïa ka.
Ki tip ruh ba ïa ki lum ki wah kiba la shah pynjot pynjulor ha ki kam pynroi kum ka tih dewïong ka tih mawshun (mining) da lei lei ruh yn ym lah shuh ban pynbha-pynsboh ne ban repair ïa ki bad lada lah ruh, kan shimpor bun bun snem.
Ki khun samla kane ka juk ki don ruh ka jingshemphang ba kynsai bad ba kyrpang ba ïa ki pynthor ki hali bad ki kper ki phrah kiba dang bha ne dang sboh, da kaba suk eh lah ban pynneh pynsah ïa ki da kaba ai ne shim ïa ki lad jingïada kiba bniah bad ba janai.4.
Ki tip ruh ba ka jingshah puh bseiñ (snake bite) jong kiba bun ki paidbah ka dei tang ka aksiden kumba ju ïa aksiden ki kali namar la buh ïa u bseiñ ha Mei Ramew ym ban pynmynsaw ne bam ïa ki briew hynrei ban pynduna ïa ka jingbun palat ki mrad ba kham rit kum ki risang ne ki khnai kiba ju pynjulor ïa ka rep ka riang na ka por sha ka por (u bseiñ u ju bam bha ïa kine ki jingim).
Kine ki khun ki tip ruh ba ka skei (deer) ka ïarap ban pynsaphriang ïa u sohmylleng uba don shibun ka Vitamin-C namar ka ju bam bha ïa u (ryngkat ki shyieng).
Ynda khot ka Mariang, ka pynhap noh ïa u shyieng symbai.
Ki tip ruh ba ki khlieng, ki pukni ne ki tyngab (scavengers) kiba la jan duh jait ki ïarap ban pynkhuid ïa ka Mariang namar ki bam ïa ki metïap jong baroh ki mrad ki mreng naduh u ksew, ka blang, ka masi ne kino kino ki doh pyut (decayed carcasses).
Kumta, ki sngewthuh khambha kumno ki mrad ki mreng bad ki sim ki doh ki ïarap na ka por sha ka por ban pynbha bad pynneh pynsah ïa ka Mariang kaba dap kaba shlei da ki jingim ba laiphew-jait ba laiphew-skit ki ban ai jingmyntoi ïa ngi ki khun bynriew bad ka ïing ka sem ki kmie ki kpa jong ki.5.
Ki samla ba la shai la stad ki tip kham bha ïa ka jingkordor ka umbam umdih kaba khuid bad ba shngiam.
Kumta ki tip ruh ïa ki lad ki lynti ban ïada bad pynneh pynsah ïa ki tyllong um (catchment areas) bad kumno ban pynlang ne ban kynshew ïa ka um slap kaba ngi ju ïoh pahuh ha ki bnai slap ne ki bnai lyïur (rain water harvesting technology) khnang ban ïoh pyndonkam ha ka rep ka riang ne ha ka shet ka tiew shuwa ba kan tuid sep-ei sha ki jaka thor (kum sha Assam ne Bangladesh).
Ka khyndew kaba sboh bad ka umbam umdih kaba khuid bad ba pahuh pahai ki dei ki jingshngaiñ bym ju kut ne bym ju rngad jong kawei pa kawei ka longïing longsem ki nongrep wat ki bym rep ruh.
Ki longshwa manshwa ki ju sneng ju kraw ba ngi dei ban ïa shongsuk shongsaiñ bad ban ieid bad burom ïa ka Mei ne ka Bei Ramew khnang ba kan ai bam ai buiñ ïa ngi bad ki lawei ki ban dang wan ïuh kjat ha ka.6.
Ki khun jong ki nongrep ki sngewthuh khambha kumno ka jingpyndonkam bakla ïa ki dawai khñiang kan pynjot-pyntroiñ ïa ka Mariang bad ïa baroh ki jingim kiba don ha ka.
Ki sngewthuh ruh ïa ka jingkhlaiñ bor ki dawai khñiang bad ki lah pule balei ïa u DDT (dichlorodiphenyl-trichloroethane) lah khang (banned) ban pyndonkam ha ka rep ka riang namar un wan rah ïa shibun bah ki jingpang jingshitom (health hazards) ki ban ktah ïa ka koit ka khiah ki nongrep bad kumjuh ïa ki nongbam.
Ki tip ruh ba lada yn bam ïa ki dohkha dohpnat kiba la dep pynïap ha ki wah duid ne ki wah bah da ki dawai khñiang (pesticides/insecticides), ha ka step kaba bud, baroh shi-ïing shi-sem (ka kmie, u kpa bad ki khun) kin ïa mareh thong ne ïa mareh race (ba suh kpoh) sha kyrpong ïing (paiñkhana) kumba 10-15 sien ha ka shisngi namar ba la khyrwait ka bih jong ki dawai khñiang kaba dang sahkut ha ka met ka phad ki dohkha wat la ki lah dep shet dep phon ïa kita ki dohkha ha ka ding kaba rhem hir hir bad ba khluit tar tar.
Ka bih (toxicity) jong baroh ki dawai khñiang ka ju shimpor kumba ar taïew khnang ba kan ïap ne ba kan duh bor hadien ba la pyndonkam ïa ka.
Ki khun jong ki nongrep ki tip ruh ba ym ju dei satia ban shu thied kulmar ïa ki dawai khñiang na ki ïew ki hat kiba la shu die ha ki madan-madiah ne ki dukan rit dukan ria (kum ha Ïew Mawlong) lane na kito ki dukan kiba khlem pat ithuh (approved dealers/suppliers) da ka ophis jong ka rep ka riang (Agriculture Department) namar bunsien ki nongrep kin ïoh tang da ki dawai thok (duplicate) ne ki dawai ba lah tlot bor ne duh bor (expired).
Barabor ki nongrep ki dei ban kylli bad pyrthew bha na ka ophis rep nangno kin ïoh ïa ki dawai kiba dei ban pyndonkam ha ka rep ka riang.
Ki donkam ruh ban tip ba man la ka dawai khñiang ka don la ka jong ka rukom treikam.
Ka dawai ka ban pynïap ïa ki khñiang kiba pynjulor ïa u kba kan ym lah ban pynïap ïa ki khñiang kiba pynjulor ïa u slasha ne u sohñiamtra.
U kuli dawai uba dei na ka bynta ka suh kpoh un ym lah ban pynjem ïa ka khaikyoh ne ka jyrhoh !7.
Ki khun jong ki nongrep ki ju ïoh pule ne ïohsngew ruh ha ki kot khubor ne ki lad pathai khubor kumno ki nongrep kiba kham duk kham kyrduh ha kylleng ka Ri India ki ju bthat noh tang shiteng por ïa la ka jingim jong ki (commit suicide) da kaba dih ïa ki dawai khñiang tang namar ka daw ba kim lah shuh ban pynkhuid ne ban siew dep ïa ka ram ka shah kaba ki ju shim na ki heh spah (money lenders) kiba ju wan kthong kylla na ka por sha ka por.
Sngewnguh shisha ïa u Trai Kynrad bad u Nongthaw u Nongbuh ba kum kine kiei kiei kim pat ju jia koit ha kine ki Ri-Lum ba ieid ba thiang jong ngi.
Sngewsynei bad sngewlem shisha shisha ïa ki kurim (widows) bad ki khun ki kti jong kito ki nongrep kiba la hap ban shu dkhat syndet ïa la ka jingim tang namar ba la ban palat ka jingduk ka jingkyrduh bad ka shon ka khia ïa ka ïng ka sem jong ki.8.
Baroh ki khun jong ki nongrep kiba la shong la sah bad kiba la trei la ktah ha ki jaka sor ki tip khambha ruh ïa ka rukom kamai ne ka rukom treikam jong baroh ki bar-jylla kiba wan na kylleng ka Ri India ne ki bar-ri ba wan na Nepal ne Bangladesh ban shu bylla sngi ne ban trei ïa ki jait kam bapher bapher kum u ‘khar mushi ban suh juti, u ‘khar napit ban khap ïa u shñiuh, u nongtem ktheng-ktheng ïa ka ki-tar (guitarist) ne duitara ba tang shi ksai shi string (u ‘khar suh nep ne ‘khar suh rajai), u ‘khar misteri dieng ne u misteri dewbilat, u nongtih dewïong ne u nongtih mawshun, u ‘khar shet jalebi u ‘khar shet puri ne shet sobji, u ‘khar ri masi khem dud (u Nepali ne u Bihari), u `khar shna taïar kali (tyre) bad u ‘khar thied tin jot ne u ‘khar thied nar lyngkhot.
Ki tip ruh ba kine ki bar-ri ne bar-jylla ki ju phah pisa man la u bnai sha la ki baieid ki bathoiñ kum sha Nepal, Bihar, Assam, Jharkhand, Uttranchal, Kerela, Tamil Nadu, Rajasthan bad sha kylleng kylleng ka Ri India da ka Money Order (M.O.) lyngba ki Ïng Dak (Post Office) lane da ka shek (Cheque) lyngba ki Bank.
Hato pat ki khun samla jong ki nongrep kiba la trei la ktah ha ki jaka sor da ki kam bapher bapher ki ju ïoh ïohlad mo ban phah pisa man la u bnai sha la ki kmie ki kpa da kita ki Cheque ne ki M.O.? Artatien shibun ba kan long kumta namar kiba bun ki kmie ki kpa ki dang hap phah pisa kylla da ma ki ha ka jaka ba ki khun kin phah sha ki.
Kane ka dei ka jingshisha kaba yn kubur da kiba bun.9.
Ha kane ka spah snem kaba arphew-wei (21st century), ka computer technology ne ka jingstad kor kompiwtar kaba jan baroh ki khun jong ki nongrep ki lah nang ki lah tip ka dei ka lad ka lynti kaba ki khun jong ki nongrep da kaba suk eh kin lah ban pynbha ne pynheh pynïar ïa ka rep ka riang.
Lyngba kane ka laiñ jingstad ki lah ban tip nadong shadong ïa ki rukom sumar ba biang bad ba janai tam ïa ki jingthung ki jingtep bad ki jing-ri ki jingdup lyngba ka Internet.10.
Baroh ngi tip ba ka kam rep kam riang ka dei ka karkhana ka ban tyllun kum ka shalyntem ba shilynter jingim (sustainable industry) bad ka pisa kaba mih na ka, ka dei ka umsyep kaba khuid na kiba khuid tam bad kaba kyrsoi kum ki umpohliew kiba bang kiba shngiam.
Ki nongrep slasha jong ka Ri-Bhoi District ki sngewthuh bha ba u slasha uba ki rep mynta un ym kyrshan pisa tang ïa ki bad ki khun ki kti jong ki hynrei un kyrshan bad pynmyntoi ruh ïa ki khun ksiew ne ki khun miaw ki khun thyllah.
Ki khun jong ki nong-rep slasha ki tip shai ba (manla u snem) ïa u slasha lah ban kheit haduh 6 ne 7 bnai lynter (April haduh November) hynrei ïa ki jingthung kum u riewhadem, u kubi, u muli ne u kba yn ïoh ban kheit ban ot tang shisien ha ka shi aïom.
Ïa kine ki jingthung donkam ban thung manla u snem ne manla ka aïom katba ïa u slasha donkam ban thung tang shisien ha ka 70 ne 80 snem.
Kumta, ki sngewthuh ba lada yn pynheh pynïar ïa ka rep slasha, ka jingshngaiñ (security) kan long ruh ïa ki khun ki ksiew jong ki.11.
Bunsien ki kmie ki kpa kim ju buh jingkheiñ haba ki rep ïa kino kino ki jait jing-rep.
Kim ju tip satia la ki ïohnong ne ki duhnong bad kim lah ruh ban ai jingkheiñ jingdiah ha la ki khun ki kti la kata ka kam kaba ki trei ka pynmyntoi ne em ïa ka ïng ka sem jong ki.
Kane ka pynduh mynsiem ïa ki khun ki kti ban shimti ïa ka rep ka riang na ki kmie ki kpa.
Hynrei ki khun ba la shai la stad ki nang ban buh ïa ki jingkheiñ jingdiah kiba biang bad kiba thik pa thik (accounting).
Ka rep ka riang ka dei ruh ka business.
Balei pat dang sahdum sahdien ki ïing ki sem ne ki shnong ki thaw jong ki nongrep? Bunsien haba ki nongrep ki phah skul ne phah kolej ïa ki khun ki kti ka jingthrang ba ha khmat eh ka long ba ki khun kin ïoh long heh long haiñ, kin long enjiniar ne kin long ophisar, kin long doktor ne kin long I.A.S.Hooid, kane kam dei ka jingpyrkhat kaba bakla namar ki thrang ïa ka lawei ba shngaiñ bad ba phyrnai ki khun ki kti.
Ki klet pat ba ha kane ka juk kaba la kham ïaid stet ha baroh ki liang (competitive world) ki khun jong ki kin hap ban ïa khun bad ïa ksaid ban ïoh leit pule ïa kine ki laiñ bapher bapher hapoh ne shabar ka Jylla.
Lada bhabok lah ïoh bad lada sniewbok pat lah duh.
Ki nongrep lehse kim ju tip ba da ki spah bad hajar ngut ki khun samla ka Jylla kiba lah dep pule ïa ki laiñ bapher bapher kum ka Agriculture, Engineering, M.B.B.S., Fishery,Veterinary, Diploma, Nursing bad kiwei kiwei ki laiñ pule ki hap ban shu shong kli kti ha la ïing kumba 3 ne 4 snem lynter (ne palat ïa kata) ban ïoh trei ha ki ophis ne hospital namar jan baroh ki kam sorkar ki lah shlei kumba ju shlei um ha ri-thor ne ri-dkhar.
Teng teng pat ki kmie ki kpa ki thrang dik-dik ba ki khun jong ki kin trei ïa ki kam kiba shu thohmut thohmat kum ki kam officiate, peon, driver, L.D.ne cleaner kiba la tip kum ki kam shakri sorkar.
Ka daw jong ka jingsahdien ka rep ka riang ka long ba ki khun nongrep kiba la pass ne ïoh ïa ka jingstad (jingshai) na skul ne kolej, ha ka jaka ba kin leit pynthaba ïa ka jingstad jingshai jong ki sha la shnong, ki leit pynthaba pynban sha ki jaka sor.
Ban tbeh ïa ka lynten ne ka sharak rit (lantern ne kerosene lamp) ha ki jaka sor kum ha Secretariat ne Khyndai Lad (Police Bazar) hato kam dei tang ka kam biej ne kam biria? Aïu pat ki lynten ne ki sharak rit kin ïarap lada yn pynthaba ïa ki ha ka ïing ka sem ne ka shnong ka thaw ki kmie ki kpa jong ki?Ki nongrep ki klet ruh ba kata ka kyrduh-kam kyrduh-jam (unemployment problem) ïa ki khun ki kti jong ki kam ju don satia ha ka ïing ka sem jong ki namar ba ki kam ki lah don kyrhai bad ap lypa ïa ki.
Ki klet ruh ba lada ki khun jong ki kin rep ryngkat ka ri jingri (integrated farming) kum ki nongrep ba la shai la stad (educated farmers), ka ïoh ka kot ne ka kamai ka kajih kan kiew bad kan pher baklybak.
Na ki jingri jingdup kin ïoh ïa ka sboh na ka bynta ki jingthung jingtep bad na ki jingthung jingtep kin ïoh ïa ka bam ban bsa ïa kita ki jingri.
Lada sniew ka rep ka riang (kum ka shoh phria), kin ïoh pisa na ki jingri bad lada trei pat ka khlam ne ka jingpang ïa ki jingri jingdup, kin ïoh pisa na ka rep.
Kiba bun ki nongrep ryngkat ki khun ki kti jong ki kim ju kynmaw ba ka rep ka riang ym tang ba ka dei ka kam kynrad kaba halor tam eh hynrei ka dei ka jait kam kaba baroh ki briew ryngkat ki jingri ki jingdup ki hap ban shaniah junom la junom namar baroh baroh ki donkam ban bam khnang ba kin im namar ym ju don satia kata ka ka dheng ne blok kali (traffic jam) naduh shyntur haduh kpoh.
La riewspah ne duk, la biej ne stad, la jrong ne lyngkot, la pop ne hok, la sniewbriew ne bhabriew, la heh ne rit kyrdan bad la lieh ne ïong baroh baroh ngi donkam ïa ka bam lait noh u statue (dur maw) jong u Mahatma Gandhi ha khmat ka Meghalaya Secretariat ne u statue ka Indira Gandhi ha khmat ka State Central Library.
Lada ki khun jong ki nongrep kim leit phai shuh sha la shnong ban shimti ïa ka rep ka riang na la ki kmie ki kpa, kam slem shuh ka por ba ka kam (business) jong u ‘khar thied tin jot tin pei ne ki nar lyngkhot lyngkhai kan nang heh bad pynmyntoi shuh shuh ïa u namar yn bun sa tang ki wait bad ki mohkhiew sarang.
Haba ka long kumne, ki kmie ki kpa ba la noh ka ‘rta kin shu im sngewsih bad mied bad sngi bad kin jaw sa tang ki ummat kthang namar ki matti bad dienjat jong ki (footprints) kin sa shu jah rngai noh tang ha ki rongphong kiba la khring bad pynthame ïa ki khun jong ki kiba don ha baroh ki jaka sor ryngkat ka nongbah Shillong !Ki dieng kper kiba khanglad ïa ka rep ka riang ban nang kiew shaphrang : Baroh ki khun shynrang jong ki nongrep katba ki dangshong dangsah bad la ki kmie ki kpa ki smat ki sting ban rep ban riang kum ïa u kba, u kubi, u phan, u muli, u kwai u tympew ne ki soh ki pai.
Ha bri ne ha lyngkha i mei i pa ki ïa kmen ki ïa sngewbha bad ki sngew long trai ne sngew long kynrad.
Kaba sngewsih bad kaba shisha pat ka long ba ynda la dei ka por ba kin shong kurim ne ïa poi-kha poi-man bunsien kiei kiei ki kylla da khongpong.
Kiba la tbit ban rep kba ki poi shongkha ha ka ïing kaba rep ïa ki soh ki pai ne ki tympew ki kwai bad kiba la tbit pat ban rep ïa u tympew u kwai ki poi shongkha ha ka ïing kaba rep ïa u sying ne u shynrai.
Shiteng ka ‘rta ki ïa long kynrad ha ïing i mei i pa hynrei ha ïing khun ne ïing kiaw pat ki hap ban shu im da kaba shu leit bylla nong-sngi sha bri ne sha lyngkha jong ki briew namar ka long kaba shitom shibun ïa ki nongrep kba ban shimti ïa ka rep tympew ka rep kwai lane ïa ki nongrep kwai ban shimti ïa ka rep sying ne ka rep shynrai.
Bunsien ju mih ka kyntien kaba ong ba “u poi-kha ne u shong-kha u shu wan bam bad shong thiah thai bad ban shu kjit ei ïa ka spah ne ka sbai.
"Ki symboh pyrkhat : Ha kane ka juk stad ka juk shai ne ka pyrthei beh por ka pyrthei beh jingshai la sngewdonkam kham kyrkieh ban ïa pyrkhat ne ïa mir jingmut ha la ïing ha la sem kumno ban weng noh ïa kine ki dieng kper ki dieng pynkiang kiba la pynthut bad khang lad ïa ka rep ka riang (bad ïa baroh ki jait kam) ban kiew rasong ne kiew shaphrang.
Shuwa ban pynkut, syndet bad jyndet, ai ngin kylli ïa baroh ki khun samla kynthei bad shynrang ka bri u Hynñiew Trep aïu kan jia lada ïa ki kper ki phrah ne ki bri ki hali yn aiti noh ha ki khun shynrang hynrei ïa ka jait ka kynja yn bteng beit na ka bei ne na i mei?.
Ka tnat National Disaster Management Authority (NDMA) jong ka Pakistan ha ka Sngi Ba-ar ka la pyntip ba kumba 86 ngut ki la duh noh ia ka jingim bad palat 151 ngut pat kiba la mynsaw na ki jingjia bapher namar ka jingjur jong u slap ba khlem sangeh ha ki katto katne ki bynta jong ka ri naduh ka 25 tarik jong u Jylliew ba la lah.
Katkum ka kaiphod ba la ioh na ka tnat NDMA, la iathuh ba 6 ngut ki briew ki la khlad noh bad kumba 9 ngut pat kiba mynsaw ha kylleng jong ka ri hapoh jong kine ki 24 kynta ba la leit.
La ong ruh ba kitei ki 86 ngut kiba khlad baroh, ki kynthup ia 16 ngut ki longkmie bad 37 ngut ki khyllung- khynnah.
Ha kajuh ka por ruh la ong ba palat 97 tylli ki iing kiba la julor bad shah pynjor noh ha ki bor ka mariang namar jong utei u slap uba khlem sangeh hapoh ka ri.
Ka Punjab Province ka long ka thaiñ kaba mad buh eh ia ka jingduh nong naba 52 ngut napdeng jong kitei kiba khlad, ki dei na Punjab.
Katba 20 ngut pat ki dei na ka distrik Khyber Pakhtunkhwa bad 6 ngut na Balochistan.
Naduh u Iaiong, ka tnat NDMA ka la maham lypa ba kumba 72% la ithuh lypa ba ka Pakistan kan ioh mad ia u slap uba jur bad ki jingshlei um ha kylleng ki bynta jong ka ri hapoh jong une u snem 2023.
Uwei u nong Vietnam uba don ia ka hok trai shnong ha Australia, u ba la shah kem noh ha u snem 2019 halor ka jingshah pharep don kti ha ki kam thombor bad ki lehnoh, u la ioh mih noh na patok bad u la leit phai sha ka iing jong u ha Sydney ban bteng pat ia ka jingim jong u nangne shakhmat kum u riew paidbah.
Ia u Chau Van Kham, la shah pharep ba u don kti ha ka thma Vietnam bad la pynngat kyndon ia u da kaba set patok haduh 12 snem kynthih bad u la ngat shah pynshong patok naduh u Naiwieng jong u snem 2019.
U nongïasaid aiñ jong katei ka iing, u Dan Phuong Nguyen ha ka Sngi Ba-ar, u la pynbna ba katei ka long ka sngi kaba kmen tam ia ka iing ka sem jong u namar ka jingwan phai biang noh jong u sha la iing ban ioh don ryngkat noh bad la ka kurim bad ki khun- ki kti.
Kumjuh ruh na ka liang jong utei u briew, u la ai khublei ia ka sorkar Australia kaba la ai jingkyrshan ia u naduh ka por ba u don ha patok bad haduh ba un da ioh ban mih noh na patok ha kane ka kynti.
Ka North Korea ha ka Lah Sngi U Blei ka la kynnoh ba ki liengsuiñ syntiat jong ka US ki la pynthud bad pynkheiñ ia ki kyndon haw-haw jongka bad ka la pynrem jur ruh ia ka United States halor ka jingphah da ki ‘Nuclear Missile Submarine’ sha khappud jongka ha kine ki khyndiat por ba la leit.
Ka tnat iada jong ka North Korea ka la pynbna ba kawei ka liengsuiñ jong ka United States ka la leit ban rung be-aiñ shapoh u pud- u sam jong ka North Korea lyngba jong ka East sea ha kine ki sngi ba la leit.
Kumta ka North Korea ka la maham ruh ia ka United States ba kam bit ban phah ia ki tiar nuclear sha kitei ki thaiñ lada kwah ia ka jingiasuk.
Ïa ka Amarnath Yatra la pynsangeh ha ka sngi kaba saw kaba long hynnin ka sngi namar ka jingshah khang lynti ka surok bah Jammu-Srinagar.
Ha kaba ïadei bad kane, ki la don kumba  15,000 ngut ki nong-leit ïaid riewblei kiba la sahkut lynti ha Jammu bad ha kiwei pat ki jaka.
Ki la don palat 6,000 ngut ki nongleit ïaid riewblei kiba la sahkut lynti ha Jammu, khamtam ha ka jaka sah jong ki kaba don ha Bhagwatinagar katba palat 5,000 ngut ki la sahkut ha ka jaka sah jong ki kaba don ha Chanderkot ha Ramban distrik ha ka lah sngi U Blei.
“Ïa ka Yatra la ïai pynsangeh na Jammu namar ka jinglong jingman ha ka surok bah.
Ym shym la shah ïa ka kynhun kaba thymmai ban ïaid riewblei sha Kashmir na ki jaka sah jong ki ha Jammu hynnin ka sngi," la ong u heh pulit ha ka jingïakren bad ki nongthoh khubor.
"Ki la don bun ngut ki nongleit ïaid riewblei kiba la poi ha Jammu na ka jingïaid lynti jong ki sha Amarnath.
Hynrei kiba bun na ki ki la hap ban sah ha kiba bun ki jaka ba la buh," u la bynrap.
Ki la don kumba katto katne ngut ki nongleit ïaid riewblei kiba la sah ha Lakhanpur bad Chichi Mata ha Kathua bad ha Samba distrik khnang ban lait pynbun paid ha Jammu, la ong ki heh pulit.
Ki pulit jong ka Jammu & Kashmir ki la kem ïa 10 ngut ki briew ha kaba ïadei bad ka jingjia jong ka jingïasuhbuit jong ki ban pynkhie-im biang ïa ka kynhun Jammu Kashmir Liberation Front (JKLF), kaba dei ka seng kaba la shah ñiew beaiñ, bad ïa ka Hurriyat.
Ïa kane ka jingjia la pynngat hapoh ka kyndon 10 bad 13 jong ka Unlawful Activities Prevention Act bad ka kyndon 121A jong ka Indian Penal Code ha ka jaka treikam jong ki pulit ka Kothibagh.
Kine ki briew kiba la shahkem ha ryngkat kiwei pat kiba la ïadonktilang, ki la thmu ban pynkhie-im biang ïa kine ki seng da ka hukum jong ki lehnoh kiba na Pakistan, la ïathuh ki pulit.
Ka jingthoh ba la phah sha ki lad phah khubor da ki pulit jong ka Jammu & Kashmir ka la ong ba na ka jingpynlong ïa ka jingtohkit kaba hashwa halor kane, la lap ba kine ki briew kiba la shahkem ki la don bynta ban ïatreilang bad ki kynhun ba shabar ri.
Ki la don kumba katto katne ngut napdeng jong ki kiba dei ki dkhot jong ki kynhun ki bym da paw pyrthei shuh kum ka Kashmir Global Council, ba la khlieh da u Farooq Siddiqui, bad u Raja Muzaffer jong ka JKLF, la ïathuh ka jingthoh.
Halor kane ka jingthmu, kine ki briew ki la pynlong da ka jingïalang ban ïakren halor kane ka mat ba ïadei bad ka jingthmu ban pynkhie-im biang ïa kine ki seng.
Na ka jingpynlong ïa ka jingtohkit kaba hashwa, la tip ruh ba kum kane ka jingïalang ka la long ruh ha ka 13 tarik, Jylliew ha kaba la leit ban ïashim bynta da kiba bun ki dkhot, la bynrap shuh shuh ka jingthoh ba la phah.
Ïa kine ki briew kiba la shahkem la tip kyrteng kum u Mohammad Yaseen Bhat jong ka Nigeenbagh, Sgr, Mohammad Rafiq Pahloo na Natipora, u Shams u din Rehmani na Lalbazar, Jahangeer Ahmad Bhat na Batengo, Sopore, Khurshid Ah Bhat na Rawalpora, Shabir Ah Dar na Badamwari Sopore, Sajad Hussain Gul na Panthachowk, Srinagar, Firdous Ah Shah na Abiguzar, Srinagar, Parray Hassan Firdous na Lawaypora, Srinagar, bad u Sohail Ahmad Mir na Peerbagh, Budgam.
Kum shi bynta ban khmih bniah halor ki jingmudui kiba ïadei bad ka jingpynibor halor ka jingsloit noh ïa ka Article 370 ha Jammu & Kashmir bad ka jingphiah ïa ka jylla sha ki ar tylli ki Union Territory, hadien lai snem, ka Supreme Court mynta ka la rai ban bishar bniah halor ki jingmudui na kawei ka sngi sha kawei pat naduh ka 2 tarik, Nailar.
“Ka jingbishar bniah halor ki jingmudui ba la buh hakhmat jong ka Constitution Bench kan sa sdang ha ka 2 tarik, Nailar, ha ka por 10:30 mynstep, bad nangne yn sa ïaid shakhmat ha ka ban bishar bniah na kawei sha kawei pat ka sngi, ïa kaba la buh ha ki sngi jong ka lah sngi U Blei bad ka sngi Thohdieng," la ong u Chief Justice of India u DY Chandrachud.
Kiwei pat ki dkhot jong ka kynhun nongbishar ki kynthup ïa u Justice Sanjay Kishan Kaul, Justice Sanjiv Khanna, Justice BR Gavai bad Justice Surya Kant.
Ïa ka Article 370 la pyndam noh ha u Nailar jong u snem 2019 halor kiba bun ki rai ha kaba hadien kane ka Parliament ka la pdiang ïa ka Jammu and Kashmir Reorgani-sation Act ban phiah ïa ka jylla.
Ka Supreme Court ha ka Lah Sngi U Blei ka la mynjur na ka bynta ban bishar bniah ha ka 31 tarik, Naitung, ha kaba ïadei bad ka jingkyrpad jong u Uddhav Thackeray pyrshah ïa ka hukum jong ka Election Commission ban ai ka kyrteng ïa ka seng ka “Shiv Sena" bad ïa ka shap jong ka da ka ryntieh bad u khnam sha ka kynhun ba la lamkhmat da u Eknath Shinde.
Ka kynhun nongbishar jong u Chief Justice DY Chandrachud bad u Justice PS Narasimha ka la ong ba ïa kane la buh ha ka thup ban ïoh ban bishar bniah hadien ba u Advocate Amit Anand Tiwari un pan jingbit na ka bynta ban ïoh ban bishar kham kloi.
“La buh ba ha ka 31 tarik, Naitung, ngin sa bishar bniah", la ong ka kynhun nongbishar bad ai jingbit ïa u Tiwari ba un phah ïa ka jubab ba la buh da ka kynhun u Shinde.
Ka ïingbishar bahakhliehduh ka la pan jubab na u Shinde halor kane ha ka 22 tarik, Rymphang.
Ki pulit jong ka Pune ha ka sngi Ba-ar ki la kem noh ïa uwei u briew uba la 24 snem ka rta halor ka jingbyrngem ban pynïap ïa u nongïalam jong ka seng NCP bad u Myntri jong ka Maharashtra u Chhagan Bhujbal, ïa uba dang shen u la shah pynrung dkhot ha ka kynhun Myntri jong u Eknath Shinde.
Une u briew u la phone ha u Personal Assistant (PA) jong u Bhujbal, ha ka miet jong ka sngi Ba-ar ha kaba u la ong ba u la ïakut bad ainong ban pynïap ïa u.
Une u briew uba la phone ïa uba la pynithuh ïalade kum u Prashant Patil, u la phah ïa ka khubor byrngem sha u PA jong u Bhujbal, u Gaikwad, katba u Chhagan Bhujbal u dang don ha ka thaiñ Pimpri-Chinchwad.
Hadien kane, ka la don ka jingbuh jingujor pyrshah ïa une u nongbyrngem.
Ki pulit jong ka nongbah ha ka Lah Sngi U Blei ki la lah ban buddien halor ka jingjia shah rahbor tang ha ki ar kynta naba ki la lah ban pyllait im ïa u karikor (engineer) uba la shah rahbor ha ki lai ngut ki briew ki bym shym la lah ban ithuh na kawei ka ïew.
U Reri Boje, uba long u Assistant Engineer jong ka Rural Works Department, ïa uba la shah thungkam ha Bameng kaba don ha East Kameng distrik, une u la shah rahbor ha lai ngut ki briew ki bym shym la lah ban ithuh ha kawei ka kali rong lieh na Gandhi Market kaba don ha Itanagar, ha ka por 11 baje mynstep, la ïathuh u SP (Crime) Jimmy Chiram.
Ïa u Reri Boje la ïoh ba pyllati na ka thaiñ Richi Jullang kaba don hajan Chimpu-Jullang Bridge bad lai ngut ki nongrahbor ki la shahkem noh, la ïathuh u SP.Ïa kine kiba la shahkem la tip kyrteng kum u Yarkum Rimo (4), Mako Rimo (23) bad u Tah Rimo (35), kiba dei na ka shnong Fengche kaba hap hapoh ka Seppa, ka jaka treikam jong ka East Kameng distrik, la ïathuh shuh shuh u heh pulit.
Ka sorkar jong u Myntri Rangbah ka Tripura u Manik Saha ka la ïoh ban kurup ïa u drok uba la kot sha ka T.101.66 klur ha ki lai snem ba la leit.
Ki la don palat 2,000 ngut ki briew kiba la donkti ha ka ban thied bad ban die ïa u drok ki la shahkem, u la ong.
U Myntri Rangbah u la ong ba ka sorkar Tripura ka la shim ïa kiba bun ki sienjam na ka bynta ban pynkhlaiñ ha ka ban ïakhun pyrshah ïa u drok.
“Ngi la buh ka jingkyrpad na ka bynta ban pynmih ïa ka shnat treikam jong ka Narcotics Control Bureau (NCB) ha Agartala.
Ki la thmu ruh ban thied ïa ka Full-Body Scanner khnang ba lap ïa u drok ba la buhrieh ha kaba ïadei bad ka jingthmu ban khaïi sha kylleng ki jaka.
“Ha kaba ïadei bad ka jingai jubab halor ka jingkynrei jong ki kam sniew kiba mih na u drok, ka Tripura Crime Branch ka la thaw ïa ka kynhun Special Investigation Team (SIT) khnang ban lap ïa ki kynhun ba ju khaïi drok, ki nongthong pisa bad kito kiba la don bynta ban die ïa u drok sha kylleng ki jylla.
“Ka sorkar jylla ka la batai shai ïa ki rukom pyntreikam kumno ban lap ïa ka jaka ba la sdang ha ka ban pynmih ïa u drok bad la shim ïa ka rai ban pynshitom tyngeh ïa ki," la ong u Saha.
Ha kaba ïadei bad ka jingthmu ban ratdyngkhong ïa u drok na ka jylla, ka sorkar ka la rai ban nang ïai bteng ha ka ban shim ïa ki sienjam khnang ban lah ban pynduh jait ïa u drok bad ban ïohkem ïa kiba la donkti ban khaïi drok.
Ki kali ‘Electric Vehicle’ lane ki kali kiba pyndonkam da ka bording watla ki long kiba dang duna bha ka jingpyndonkam da ki paidbah hapoh ka jylla.
Hynrei lada ki paidbah ki pyndonkam ïa kine ki kali bording kan long ka jingmyntoi kaba khraw bha ym tang ïa ki, hynrei wat ïa ka mei mariang ruh kan ïada shi kat dei eh na ka jingpynjaboh jong ka lyer.
Katkum ka jingïoh jingtip na ka shlem treikam u District Transport Office (DTO), kata naduh ka 1 tarik u Kyllalyngkot 2020 haduh ka 6 tarik u Naitung 2023, ki la don haduh 74 tylli ki kali bad ki thuk thuk kiba pyndonkam da ka bording kiba la wan ban register hapoh katei ka ophis treikam.
Katkum ka kyrdan ba la phiah ïa kitei ki kali bording la phiah ïa ki ha ki saw bynta kiba kynthup ïa ki kali ‘Goods Carrier’ lane ki kali kit mar kiba don 2 tylli, ki ‘M-Cycle/Scooter’ lane ki thuk thuk ar shaka ki don 39 tylli, ki ‘Motor Car’ lane ki kali saw shaka ki don 18 tylli bad ki ‘Three Wheeler’ lane ki kali lai shaka ki don 15 tylli.
Haba ïoh ban ïakren bad u trai jong ka Shadap Automobiles uba die ïa ki kali bording lai shaka jong ka kompani Piaggio kaba don ha Mawblei, u Bah Bhakupar Shadap u la ong ba ha ki por kiba la leit ki briew kim pat sngewthuh ïa ka jingpyndonkam ïa kitei ki kali bording namar ka jingtieng.
Hynrei mynta ynda la ïaid ka por, ki briew ki la sdang sngewthuh kumno ban pyndonkam ïa ka.
“Ngi shem ha kaba ïadei bad ka kali bording, ha ki por shisnem mynshwa, ngi shem ba ki briew kim pat da tip bad kim pat shemphang bad kim pat sngewthuh ban pyndonkam hynrei mynta ha kine ki 2-3 bnai, ngi ïohi ba ki briew ki la kham sngewthuh kumno ban pyndonkam namar nyngkong baroh ki ïa tieng ïa ka kali bording long kumba dang mih nyngkong ka lyer tyndong shet, baroh ki ïa tieng ïa ka lyer tyndong ban shet jingshet", la ong u Bah Shadap.
U Bah Shadap u la ïathuh ba ha ka jingshem ka jong u katba nang mih ki sngi ki dang bun ki briew kiba la wan ban kylli bniah ïa ka rukom long jong kitei ki kali ban ïa kaba nujor ha ki bnai kiba la dep namar ba ïa kitei ki kali lah ban ‘charge’ hi ha ïing kumba ‘charge’ ïa ka mobile phone bad ka bai bording ruh ka long kaba rit bha.
U Bah Shadap u la ïathuh ba ki nongthied ki ïoh ïa ka jingmyntoi kiba bun hapoh ka 3 snem bad lada ki duh kino kino ki tiar kiba don ka ‘Warranty’, ki nongthied ki ïoh ‘Warranty’ na ka kompani bad kim donkam ban lut pisa eiei lait noh ka jingphah shna ïa ka brake bad ki bulb light.
Shuh shuh u Bah Shadap u la ïathuh ba na ka liang ka sorkar pdeng ka la ai ka jingïarap pisa ne ‘subsidy’ ba lada u briew u thied ïa katei ka kali bording, un ïoh subsidy T.80,000.
Ka ba-ar ba ki paidbah ki ïoh jingmyntoi lada ki thied ïa katei ka kali bording ka long ruh ba kim donkam ïa ka ‘Permit’ bad kim donkam ban siew ïa ka khajna hynrei ki donkam ban siew tang ïa ka ‘Insurance’ bad ka dor jong ka ‘Registration’ na ka bynta 5 snem.
Kumta u Bah Shadap u la kyrpad ïa ka sorkar jylla ba ka dei ban ailad ïa ki paidbah ban plie ka lad ka lynti ïa ki ba kin ïoh ka kynja ‘Subsidy’ ban pynshlur ïa ki ba kin thied da ki kali kiba ïaid da ka bording namar ba ki kali bording kim pynmih satia ïa kino kino ki tdem kiba jaboh.
“Ha ka jingshim ka jong nga ba ïalade ruh nga la buh, ka jingïohnong ha u briew ka long ba ha ka jaka ka petrol, ki la lait ban siew namar la hap ban shu charge", la ong u Bah Shadap.
U Bah Shadap u la ong ruh ba lada lut ka battery baroh, ki paidbah ki donkam ban ‘charge’ tang kumba 3 kynta tam ba kan dap bad hapoh kane ka 3 kynta, katei ka kali kan ïaid kumba 145 kilometer.
U Bah Shadap u la ong ba lada kheiñ ïa ka dor ba charge ka dang poi tang kumba T.38 shisien charge bad lada kheiñ ïa kata u briew u la ïohnong lypa bad lada buh T.100 shisngi ruh ka dang myntoi shikatdei eh lada ïanujor bad ki kali kiba ïaid da ka petrol.
Haba ïoh ban ïakren bad uwei na ki nongñiah ïa ka arshaka kaba dei da ka bording, u samla David Watson Lyngdoh Mawphlang, u ba shong ba sah ha Jaïaw Laitdom u la ïathuh ba u la ñiah ïa katei ka kali mynta la 3-4 bnai eiei, u la ïathuh ba katkum ka jingshem ka jong u, kane ka kali bording ka long kaei kaei kaba bha na ka bynta ka mariang namar ba kam pynmih ra kano kano ka tdem kaba sniew bad ka jingmyntoi ka long ruh ba ym donkam satia ban thep ïa ka petrol.
U samla David u la ïathuh ba ka jingïapher hapdeng ka petrol bad kane katei ka kali bording ka long ba ki kali kiba hap thep da ka petrol da kumno kumno hap ban lut bad thep kumba T.600 ne T.700 eiei ka petrol ha ka shisngi bad u la ïathuh ba ka jingïohnong ka jong u ha ka shisngi ha kaba u pyndonkam da katei ka kali ban kamai bad kit jingkit ka long kumba T.1,500 eiei shaneng.
Haba kylli hato um ïakynduh jingeh khamtam lei lei ha kane ka bor ba ka tnad MeECL ka la pynlip bording da bun kynta, u samla David u la ïathuh ba u la hap charge lypa ïa katei kali naduh mynstep lane ha ka por mynmiet bym pat lip ka bording.
Shuh shuh utei u samla u la ïathuh ba ki paidbah kiba pyndonkam kiba shong ïa katei ka kali jong u ha ka por ba u kamai ki la jingïaroh ïa u namar ba katei ka kali kam pynmih satia ïa kano kano ka sur kaba long ka jingwit bad ka long kaba pynjahthait shisha.
Hadien ka jingïoh jingujor na ki paidbah nongshong shnong ka thaiñ Mawryngkneng halor ka jingbym don ki doktor, ki nos bad ki nongtrei ai jingsumar kiba don hapoh ka Mawryngkneng Community Health Centre (CHC) ha ka por long trei, na ka liang ka Hynñiewtrep Integrated Territorial Organisation (HITO) Mawryngkneng Circle ha ka Lah Sngi U Blei ka la leit ban aiti da ka shithi jingujor sha ka shlem treikam jong ka Director of Health Services (DHS) ka Sorkar Jylla kaba don ha Shillong halor kane ka jingkheiñ sting jong kane ka jaka jingai jingsumar.
Ha ka shithi jingujor ba la aiti sha DHS ha katei ka sngi, ka seng ka la ong ba ki paidbah katei ka thaiñ ki la shem jingeh shikat dei eh khamtam lei lei ïa kito kiba wan na ki longïing longsem kiba duna ka ïoh ka kot.
Ka seng ka sngew ruh ba ka long kaba donkam ban pynkhlaiñ ïa ka rukom treikam khamtam ba katei ka CHC ka dei kaba dang shu kiew kyrdan da kaba pynrung kam ïa ki doktor, ki nos bad nongtrei ba kin lah ban ai jingshakri kaba paka sha ki paidbah nongshong shnong kiba hap hapoh katei ka thaiñ.
Kumta na ka liang ka seng kaba don ïa ka jingkitkhlieh ka la dawa na katei ka shlem treikam ba kan weng lane pynkynriah kam noh ïa ki doktor bad ki nongtrei kiba don ha katei ka CHC bad ban pynrung shuh shibun ki doktor bad ki nos na ka bynta ka bit ka biang bad ka jingmyntoi jong ki paidbah ka thaiñ baroh kawei.
Na ka liang u President ka HITO Mawryngkneng Circle, u Bah Gary S.Myrboh u la ong na ka liang ka seng hadien ba ka la ïoh ïa katei ka jingujor na ki nongshong shnong ka thaiñ, ka la leit dalade sha katei ka CHC ha ka janmiet jong ka sngi Saitjain bad ka la lap ïa ka jingshisha halor kane bad utei u President u la ïathuh ruh ba ha katei ka jingleit jurip jong ka seng, ka la lap ba ka doktor bad ki nos kim don satia ha katei ka jaka ai jingsumar ha katei ka por bad ka doktor hadien katto katne por eiei, ka la wan rung tuh nadien bad ka la leh kumba ka dang bunkam.
“Haba ngi wan hangne, ngi shem hi ruh bad ka ‘video’ ruh ka don ba ki katto katne ngut ki nongshong shnong ki la phah sha ngi, hadien ba ngi la ïoh ïa kata ka ‘video’ ngi la wan peit da la ki jong ki khmat hangne bad ngi la lap ruh ba ka dei kaba shisha, ngi lap ruh ba i doktor i dang shu wan bad rung myntan nangtei nadien, kita ki nos ruh kim don hi re", la ong u Bah Myrboh.
U Bah Myrboh u la ong ruh ba haba na ka Primary Health Centre (PHC) mynta la kyntiew sha ka CHC, ka jingai jingsumar ka dei ban long kaba bit ba biang, kam dei ban long ba haduh u pud ba lada don kano kano ka jingjia jingmynsaw ïa ki paidbah hynrei lada ki wan ha katei ka jaka ai jingsumar, ki hap ban da leit wad ïa ki doktor ne ïa ki nos sha ka jaka sah jong ki.
Ka Khun Hynñiewtrep National Awakening Movement (KHNAM) kaba la pan por ban ïakynduh ïa u Myntri Rangbah u Conrad K Sangma hynrei kam shym la ïohlad ban ïashem bad u markhmat, mynta ka la thoh da ka shithi paidbah kaba kyrpad biang ïa u ban aipor khnang ban ïakren bun tylli ki mat kiba ka seng ka la buh lypa.
Ka KHNAM lyngba u General Secretary u Bah James M.A.Neng ka la thoh shithi sha u Myntri Rangbah ba un ai por bad ka la kdew lypa bun tylli ki mat kiba donkam ban ïakren bad ka Sorkar.
Ki mat kiba ka KHNAM ka la kdew ki long ka Inner Line Permit (ILP), ka jingïakajia pud kaba dei ban pynbeit ha ka wat ba-ar,  ka jingithuh noh ïa ka ktien Khasi ha ka 8th Schedule ka Riti Synshar ka ri India, ka jingïasoh lyngba ki lynti rel bad ka jingktah ïa ki paid Hynñiewtrep, ka jingthmu pyntreikam ïa ka Uniform Civil Code (UCC) bad ka jingktah jong ka ïa ki jaitbynriew ritpaid, ka Inter-state Cadre system, ka rukom thungkam kaba bamsap ha Jylla bad ka jingktah ïa ki samla, ka jingbym lah ka MeECL ban ai bording kaba long neh ha Jylla bad ka jingpynkheiñ ïa ka Electricity (Rights of Consumers) Rules, 2020, bad ka jingsam umbam umdih kaba biang sha ki nongshong shnong.
Shuh shuh ka KHNAM ka la dawa ruh ban pynduh ïa ka ‘personal interview’ haba pynrung kam ha ki kyrdan kiba hap ha Group B, C & C ha Jylla nalor ka jingïakren sani halor ka Reservation Policy bad ka Office Memorandum kaba 14 tarik Jylliew 2023 haba ïadei bad ka Roster system, bad ka jingweng noh ïa ka jingñiew kyrpang ïa ki heh ki haiñ (VIP/VVIPs culture) ha kane ka Jylla Meghalaya.
Ka KHNAM ka la ong ba ka ap bad khmih lynti ba kan ïoh ïakynduh ïa u Myntri Rangbah ka Jylla ban ïakren ïa kine ki mat kiba la kdew.
Ka Meghalaya High Court ha ka Sngi Ba-Ar ka la pynmih hukum ban sangeh shwa ka jingpom ïa ki dieng ha ka bynta banyngkong lane Package 1 jong ka surok Shillong-Dawki.
Na ka liang u Joint Secretary ka tnat Public Works Department (R&B) ha ka 10 tarik Naitung, 2023, u la ai da ka jingthoh sha ka High Court ban batai halor ka jingïaid jong ka kam ban pynheh bad shna ïa ka surok Shillong-Dawki.
Kane ka surok ka don san bynta lane ‘Five Packages’ bad uwei u muktiar u la ai jingmudui mukotduma ha kaba ïadei bad ka jingpynkhyllem ïa ki dieng kiba hap ha ka surok jong ka bynta banyngkong (Package 1) jong ka surok Shilong-Dawki.
Haduh mynta, ym pat aiti ha uno-uno u kontraktor lane kompani ban shna ïa ka surok hapoh ka bynta banyngkong hadien ba u kontraktor uba mynshwa u la iehnoh ïa ka kam shiteng por.
Hynrei la kdew ba wat lada la thung ïa u kontraktor bathymmai, ka paw shai ba ka Indian Institute of Geomagnetism, kaba dei ka shlem treikam ka Sorkar Pdeng, kam kwah ban ai ïa ka jaka jong ka bad ka National Highways and Infrastructure Development Corporation Limited (NHIDCL) ka la pyni ba kam long shuh ban pynkylla ïa ka rukom ïaid ka surok ban lait na ka jingshim ïa ka jaka jong kane shlem treikam ka Sorkar Pdeng (Indian Institute of Geomagnetism).
Namarkata, wat lada thung ïa u kontraktor, hynrei lada ka IIG kam kohnguh ban ai jaka, yn ym lah satia ban pyntrei ïa ka surok kaba hap ha ka bynta banyngkong.
Ha kaba ïadei bad kiwei pat ki bynta, ki don kiwei pat ki jingeh bad ki trai khyndew bad watla ka kam ka la ïaid ha ki bynta bym don jingïakajia, kam paw ba kino kino ki bynta ki la long kiba biang ban pyntrei shakhmat ïa ka kam lane ban pyndep ïa ki kam kiba dei ban pyndep.
Namarkata, ka High Court ka la hukum ba ïa ka jingpynkhyllem ïa ki dieng ha kaba ïadei bad ka bynta banyngkong jong ka surok dei ban pynsangeh shwa tat haduh ban da lah ban ïoh ïa u kontraktor bad tat haduh ba uta u kontraktor un lah ban pyntrei ïa ka surok khlem kino kino ki jingwit kynthup ha ka bynta kaba don hajan ka Indian Institute of Geomagnetism.
Ka jingbishar ïa kane ka mukotduma kan long biang hadien saw taïew.
U Myntri uba dei khmih ïa ka tnat Fisheries ha ka jylla u Alexander Laloo Hek u la don lang na ka bynta ka jingpynlong ïa ka Fisheries Summer Meet 2023 kaba ar sngi ha Mahabalipuram, Tamil Nadu.
Lyngba ka jingpynïaid jong ka Department of Fishe-ries, Ministry of Fisheries, Animal Husbandry and Dairying, Government of India, ïa ka Summer Meet la rakhe na ka bynta ka jingjop jong ka tnat Fisheries ha India, ka Department of Fisheries bad ka ‘Start-up Conclave’.
Ïa kane ka prokram la pynlong ha ryngkat ka jingïamynjurlang jong ka National Fish Farmer’s Day 2023 ïa kaba la rakhe ha ka 10 tarik, Naitung kaba ju long manla u snem.
U Myntri jong ka tnat Fisheries, ka sorkar jylla, ki la lamkhmat na ka jylla ha kaba la synran lang da u A.L.Mawlong, Director of Fisheries, Meghalaya na ka bynta ka prokram kaba ar sngi ba la pynlong ha Mahabalipuram, Tamil Nadu.
Ha kane ka prokram, ki la don baroh kumba 176 tylli ki Fishery ha kaba ïadei bad ki Project ha baroh kawei ka ri India, kynthup ïa ki 16 tylli ki Project ha Meghalaya kaba la kot sha ka T.4.3 klur ka jingbei tyngka ha kylleng ki jylla kiba don ha ki distrik jong ka Eastern West Khasi Hills, East Jaiñtia Hills, West Jaiñtia Hills, Ri Bhoi District, North Garo Hills, South Garo Hills, bad South West Garo Hills ïa kiba la pyllait paidbah lyngba ka Video da u Parshottam Rupala, uba long u Myntri ka tnat Fisheries jong ka sorkar kmie, ka Animal Husbandry and Dairying ha ryngkat ka jingdonlang u Myntri ka tnat Fisheries jong ka jylla u A.L Hek bad la sakhi da ki heh jong ka Fish Farmers and Fisheries jong ka jylla ha ryngkat kiwei pat kiba na ki bynta jong ka ri.
Phi lah ban long u barit na ki barit,Uba tlot na ki ba tlot;Uba sniew ha ka dur na kiba bun,Bad uba jar-jar na ki ba jar-jar.
Kine baroh kin pher lei, lada ka mynsiem ka long uta u tiewpathai khubor ia ka Ri bad ka jaitbynriew baroh kawei.
Mynno-mynno te phim ju kren, ka imlang sahlang ka i tang ki jingtlot, ki tip ruh bad i ia phi kum uba duk, ne uba kit ram.
Kine ki dei tang ki jingiohi ka pyrthei, hynrei ia kaba sah pat, dei ka por bad ka jingtrei shitom ban batai.
Dalade ruh, phin sngew ba phim long eiei hynrei haba ka mynsiem ka tied bad haba la kha ia phi ban long kumta, lah mo ban shu sngap? Dei namar kane, ka pyrthei kan tip ia phi kum uta u Tiewpathai Khubor.
Kum ki khun ka bri u hynniewtrep, ngi dang donkam ia shibun ki briew ki ban long kita u Tiewpathai Khubor ia ka ri bad ka jait bynriew.
Kine, ki dei kita, kiba iakhih iasaid na ka bynta ia ka bha ka miat, ka suk ka sain, ka hok ka nongkynti, bad ka jingiaryng-katlang ne ka jingmyntoi jong u paid ba bun balang.
Ha ka ri Khasi Pnar jong ngi, ngi la don kham bun kita kiba la kham iar bha ha ka jingnang jingstad ne ka jingmut jingpyrkhat, hynrei katkum ka jinglong jingman ka por mynta, i kumba ki buh tang halade ym pat ia ka lawei ka bri u hynniewtrep.
Kaba shisha bad kumba ki ju ong, ba ka bor ka pisa ka lah ban pynsngap jar ia kiei kiei baroh hynrei dang don pat ia kaba ka pisa kam lah bor iaki.
Kane ka pyni ba ka jingiabha lang ha ka imlang sahlang ka kor ha ka mynsiem jong u.
Namar ka jingieit jong u bad ka jingpyrkhat janai ia ka lawei ki khun ka ri, u iengskhem ha la ka nongrim, ban ratdiengkhong ia kaba ula sakhi ia ka jingsniew ka ban lap ia ki khun ka lawei ka ri.
Ban biang baroh lang, um salia ban shim da ki lad ki synjam iakhih ban kiar na ki jingeh ba ki khun khasi pnar kin mad.
Ka jingiakhih jong u kam dei kata ka jing-iakhih kaba khlem nongrim, hynrei ka ban pynkyndit bad pynpyrkhat ia ka jingeh kaba ap ia ngi.
Namar ka jingkwah ban pynshisha ba ka jaitbynriew kam dei ban jah klep, ne shah lehbein ban bein ha kiwei, ne wat ha ki para jaitbynriew ruh, um salia ban lenlade da kaba shah thngan shah shitom, kiba laiphewjait ne wat ban duh noh la ka jingim hakhmat u paid ba bun balang.
Ka jing-long u tiewpathai khubor kam da dei eh tang ha u rangbah briew, hynrei ka lah ruh ban dei na ki kynthei briew wat la ki dei kita kiba shibuit shibor.
Kumta uba leh ia kano kano ka kam ba bha ka kam pynsahnam ia ka ri bad ka jaitbynriew tat haduh ka jing-iap noh ka jong u, u ioh ia ka kyrteng bad ka nam U Tiewpathai Khubor.
Ki kam ba bha kin iai sah kynmaw, kan im ka kyrteng jong u, ha ki khun ka pateng ka ri.
To ngin kyrmen ba ngin dang don shuh ia kum kine ki briew ia ka bha ka miat ki pateng ban wan.
Ieng joit ko khun ka Ri, namar ka pateng ka lawei ban bud.
Wat tieng wat rieh la ka hok ka bha ka miat baroh lang ba nam jong phi yn iai pyrto junom.
Ki la jan don kumba 1 lak ngut ki khynnah kynthei kiba la pep noh shiteng por ban leit skul na kiba bun ki daw, hynrei ki la ïohlad biang mynta ban leit skul, la ïathuh ki heh ba dei khmih ha ka Lah Sngi U Blei.
Ki heh jong ka Union Women and Child Development Ministry ki la ong ba ha u snem 2013-14, ki jylla bad ki Union Territory ki la buh jingthoh ba ki la don kumba 1.14 klur ngut, hynrei ki la hiar sha ki 5 lak ngut ki khynnah ki bym leit skul shuh ha u snem 2020-21, sha ka 3.8 lak ngut ha u snem 2021-22 bad haduh ba la khmih khatduh ka la long da 1 lak ngut ha u Naitung jong u snem ba la lah.
Na ka jingkhmih bniah ha kaba ïadei bad ka jingpep skul noh shiteng por jong ki khynnah kynthei kiba don ha ka rta kaba 11-14 snem ka la pyni ba ki la don shibun ki jingdon jong ki nongïoh myntoi ki bym dei hok ban ïoh bad ka jingpynrung kyrteng thok, ïa kine baroh la dep ban weng bad pynbeit noh, la bynrap shuh shuh ki heh ba dei khmih.
“Kine ki 1 lak ngut ki khynnah kynthei ki la shah ïalam biang sha ka lynti kaba dei ha kaba ïadei bad ka pule ka puthi bad nangne ka skhim na ka bynta ki khynnah kynthei kiba la kham san la dep ban khmih bniah," la ong u heh ba dei khmih, ïa u bym shym kwah ban pynpaw kyrteng.
Ïa kine ki sienjam la shim hadien ba ka tnat ba dei khmih ha u snem ba la lah ka la pynlong ïa ka Campaign ha baroh kawei ka ri ïa kaba la tip kum ka Kanya Shiksha Pravesh Utsav.
Ka jingthmu jong kane ka Campaign ka long ban pynleit skul biang ïa ki khynnah kynthei kiba la kham san ha kine ki rta katkum ka jingtreikam jong ki rukom pyntreikam ha kaba ïadei bad ka pule ka puthi.
Ka Scheme for Adolescent Girls ha ka rta kaba 11-14 snem ka la sangeh noh bad ïa ka skhim ba la pyntreikam thymmai la wanrah bad la kynthup lang hapoh ka Saksham Anganwadi (SAG) bad ka Poshan 2.0 Mission.
Ha kaba ïadei bad ka jingpynthymmai ïa ka SAG kaba la kynthup lang ïa ki khynnah kynthei kiba ha ka rta kaba 14-18 snem ka la don ka jingai jingkyrshan bad ha ki distrik kiba don ha ki bynta ba shaphang Shatei-Mihngi, ki la don kumba 22.40 lak ngut ki khynnah kynthei kiba la san ïa kiba la shah ithuh.
“Na ki 22 lak ngut ki khynnah, ka jingpyntreikam na ka bynta ban pynïoh Aadhaar ïa ki 19 lak ngut ka la ïaid shakhmat," la ïathuh u heh sorkar.
Ki heh sorkar jong ka Jammu & Kashmir kin sa buh ïa kumba 29 tylli ki CCTV Camera hapoh bad ha baroh sawdong jong ki jaka pyntreikam na ka bynta ki nongleit ïaid riewblei sha Amarnath ha Jammu, la ïathuh ki heh ba dei khmih ha ka lah sngi U Blei.
Ïa ka jingleit ïaid riewblei la thmu ban pynlong naduh ka 1 tarik, Naitung lyngba ka jingïaid ïa ar tylli ki lynti kiba don ha Sonamarg kaba don ha ki bynta ba marpdeng jong ka Kashmir bad ha Pahalgam kaba don ha South Kashmir, la ïathuh ki heh ba dei khmih.
Ka Yatri Niwas Bhagwati Nagar kaba don ha Jammu ka la shah ñiew ba ka la dei ka jaka sah na ka bynta ki nongleit ïaid riewblei na kylleng ki jaka jong ka ri hashwa ba kin leit sha Kashmir na ka bynta ban leit ïuhkjat ha ka krem kaba don ha Amarnath kaba dei ka jaka kyntang kaba don ka jingjrong kaba 3,880-Metre.
Kumba la ïathuh ki heh ba dei khmih, ka Yatri Niwas kan sa don ïa kumba 29 tylli ki CCTV Camera ïa kiba la buh hapoh bad ha sawdong ka thaiñ ha kaba ki la don ruh ar tylli ki Camera kiba don ka jingheh kaba 360-degree.
Kine ki Camera kin sa treikam ha baroh kawei ka thaiñ ha baroh 24 kynta lyngba ka jingpyntreikam kiba da ki kor ki bor ilektrik, ki la ong, ha kaba ki la bynrap shuh shuh da kaba ong ba ki la don ruh kumba saw tylli ki Scanner ki ban khmih bniah ïa ka met jong ki briew ïohba ki buhrieh tiar eiei ne kiwei pat, ïa kiba yn sa buh ha katei ka jaka.
Ka Yatri Niwas ka don ha ka thaiñ Bhagwatinagar jong ka Jammu bad ha kane ka jaka yn sa buh ki jingkhmih bniah ha baroh ki bynta jong ki ïing.
Ka jingpyntreikam na ka bynta ka jingmaramot bad ka jingpynbha ïa ki lynti bad kumjuh kiwei pat ki jingpyndonkam ki la ïaid shakhmat ha kane ka thaiñ, ha kaba la ong ba kine baroh kin sa dep hashwa ka 20 tarik, Jylliew.
Kumba la khmih lynti, la ong ba ka kynhun kaba nyngkong jong ki nongleit ïaid riewblei la khmih lynti ba kin sa mih na ka jaka sah jong ki kaba don ha Jammu shi sngi shwa ban sdang ka Yatra ha ka 1 tarik, Naitung.
U President jong ka National Conference u Farooq Abdullah ha Lah Sngi U Blei u la ong ba ka jingpyndonkam bakla ïa ki Smartphone bad ka jingkyrni ha ka jingdih drok ki la paw ba ki la long ki jingap jingma ïa ki samla.
U la ong ruh ba ki samla jong ka J&K ki la ïakhun pyrshah ha kaba ïadei bad ka jingartatien, ka jingbym ïohkam ïohjam bad ka jingbym ïohlaitluid ha kaba ïadei bad ka synshar laitluid baroh ha kajuh ka por.
“Ka jingpyndonkam bakla ïa u drok ka la kynrei bha ha J-K.Ka la dei ban long ka bynta ha kaba la dei ban hap ban shimkhia.
Ka sienjam kaba nyngkong ban poi sha ka jinglah ban pynsangeh bad khanglad ïa kum kine kiei kiei baroh ka sdang bad ka jingkhmih bniah jong ngi baroh.
Ka la ïai bteng wat lada ym shym la ong, ba kine ki jingsniew baroh ki la long namar ka jingjur palat jong ka jingbym ïohkam ïohjam ha kylleng ki bynta jong ka J-K," la ong u MP jong ka Lok Sabha ha ka jingai jingkren bad ki briew ha ka jingïalang kaba la long ha Budgam distrik.
Ka la dei ka por na ka bynta ka sorkar ba kan pynkylla noh ha kaba ïadei bad ki jingpyntreikam ban khmih bniah noh halor kane kum ka jingpang ban ïa kaba buh ba ki dei ki mat ha kaba ïadei bad ki aiñ ki kanun, u la ong.
U President jong ka NC u la ong ba da ki snem mynta, ka Kashmir ka la sakhi ba ki la don ki mat kiba thymmai ha kaba ïadei bad ka jingkyrni jong ka jingdih drok, ha kaba ka la long ka jingkhuslai kaba jur na ka bynta ka imlang ka sahlang jong ki nong Kashmir.
U la pynpaw ruh ka jingsngewkhia ha kaba ïadei bad ki jingpyndonkam Smart Phone jong ki samla ha kaba u la ong ba kaba bun ka por ba ki khynnah bad kiba dang hapoh 20 snem ka rta ba ki pynlut ka long ha kine ki tiar pyndonkam bad ka la long ka bynta kaba la buh ka jingsngewkhia ha kaba ïadei bad ka jingheh jingsan jong ki.
Katkum ki khubor la ong ba uwei u dohkha ‘Shark’ u la shah pyniap ha kawei ka kynhun jong ki nongleit kai sha ka rud duriaw ‘Beach’ ha Egypt hadien ba la suba ba utei u dohkha u la nguid im ia uwei u nongjngoh kai pyrthei na Russia.
U Vladimir Popov u la shah bam im ha utei u dohkha markhmat kaba kitei kiwei pat kiba ialeit kai sha katei ka rud duriaw ki dang ia jngi ha katei ka duriaw Red Sea kaba don hapoh jong ka nongbah Hurghada ha ka Sngi Palei.
Katkum ka video ba la saphriang paidbah la iohi ia utei u nong Russia ha ka por ba u shah tan bad shah ktha im ha utei u dohkha katba u dang iakhun ban jngi bad lait phet na ka shyntur jong utei u dohkha heh ha katei ka sngi ha ryngkat ka jingpyrta ban khot iarap na kito kiba iadon lang ha katei ka jaka ha katei ka por.
La iathuh ruh ba utei u dohkha u la ktha bad pynmynsaw kai shuwa ia utei u briew kumba 2 kynta eiei, hashwa ba un tan noh syndon ia u shapoh um.
Kumta, ha katei hi ka sngi la ioh jingtip pat ba ki nongleit sha katei ka rud duriaw ha Egypt ki la leit da ki liengrit jongki ha katei ka sngi bad ki la pynngat ia utei u dohkha ha ka jar ba ki la rah khnang ban ioh kem bad ki la tied pyniap syndon ia utei u dohkha ia uba ki ngeit skhem ba dei tang utei hi u dohkha uba nguid ia utei u nong Russia.
Ha kawei ka video ba la saphriang paidbah hadien katto- katne por, la iohi ia kitei ki briew ba ki la sei ia utei u dohkha sha ryngkew bad uwei napdeng jongki pat uba dang bat ia u nar bad uba dang ialeh ban tied pyniap ia utei u dohkha na ki bynta jong ka khlieh bad don pat na ki kiba dang pyrshang ban pied ia ka shyntur jong utei u dohkha.
Ha kajuh ka por, ka tnat mariang jong ka Egypt ka la pyntikna ba ia utei u dohkha la ioh ban shimti noh da ka tnat mariang bad ba kin dang peit thuh bad wad bniah bha hapoh ka jaka pule bniah.
Ki briew jong katei ka jaka pule bniah ‘Laboratory’ kin wad bniah shuh shuh ruh la utei u dohkha u don bynta ne em ha kiwei pat kiba kum kitei ki jingjia ha ki por ba la leit.
Ki bor pyniaid jong katei ka rud duriaw ki la pynbna ba la khang noh shwa shipor ia ki paidbah bad ki nongtong doh ba kin leit sha katei ka duriaw tad haduh ba kin da ioh da kawei pat ka jingpynbna na ki bor pyniaid.
Kane ym dei ba nga pyrshah ia ka ai jait kpa ne ia ka ai jait kmie ruh.
Hynrei ngi dei ban don da bishar bad peit ia ka jingkiew bad jingtrei haka jaitbynriew ba ai jait kpa (shynrang) haba ia nujor bad kiba ai jait kmie.
Ki jait bynriew kiba ai jait kpa ki roi parum pareh kum u shyiap ka duriaw.
Katba ngi ki Khasi kiba ai jait kmie ngi nang ran dien katba nangmih ki sngi ki ia.
Bad kane ka lah ban duh jait noh ha ka pateng ka ban wan, lada ngim lah ban khang lad ia ka jingai jait kmie ia ki khun na ki kpa bym dei Khasi.
Ka jingai jait kpa ka dei ka jingpynkup burom ia u Blei nongbuh nongthaw ia ngi ki briew.
Kumta ngi dei kein ban don ka jingkylla ha kane ka rukom ai jait kmie ruh, ban kham kiew ka jaitbynriew.
Bad ym dei ba ngin shu ia bat sah ia kajuh.
Namar ma ngi ki briew ngi kwah jingkylla ha kiei kiei baroh.
Haba phai ha ka jaitbynriew Rajput ha ki por mynshuwa ki iathuhkhana ha ri India.
Kine ki jaitbynriew ki don ka dustur ka riti ba lada u tnga u iap noh, ka tnga ruh kan shah thang im lang noh bad u tnga ha ka ding ba rhem.
Kum kane ka dustur hato ka shongnia ban dang pynneh? Em, ia kane ka dustur ka riti kaba sniew dei ban pynduh noh na ka bynta ka jingbha lang kum ka jaitbynriew.
Lada shim ia ka jingbun paid lei ka ai jait kpa ka la tam kput ha kylleng, ki ri ka pyrthei.
Kane ka ai jait kmie kam lah ban pynkut bad kiba ai jait kpa.
Lada ka sniew ka ai jait sha u kpa ne shynrang, kumta kito ki jaitbynriew ba ai jait kpa ki la dei ban pynkylla noh sha ka ai jait kmie ha kane ka snieh pyrthei.
Ka don ka jingshisha ba kaba ai jait kpa ka kham lah ia ka ai jait kmie.
Namar ka ai jait kpa ka kyntiew ia ka jaitbynriew sha ka roi ka par ha kiba bun ki liang.
Ki paid Meitei kiba shong ba sah ha ka jylla Tripura ha kane ka taiew kaba mynta ki la pynlong da ka jingïaïaid paidbah ban ïawer na ka bynta ka jingwanphai jong ka shong suk shong saiñ ha ka jylla Manipur kaba la don mynta hadpeng ki jingïakynat bad jingïakajia kiba jur kiba la jia naduh u bnai ba la dep.
Da kaba ïawer na ka bynta ka shong suk shong saiñ jong ka jylla, ki paid Meitei kiba shong ba sha ha Tripura ki la pynpaw ruh ïa ka jingpyrshah kaba jur halor ka jingdawa jong ki paid riewlum ban phiah ïa ka jylla Manipur ha ki 2 bynta.
Kat kum ki jingïoh lum khubor la ïathuh ba na ka liang ki paid Meitei kiba shong ba sah ha Tripura ki la pynlong da ka jingïaïaid paidbah ha Agartala hapoh ka lama trei kam jong ka Puthiba Welfare and Cultural Society bad All Tripura Meitei Community.
Na ka liang kitei ki 2 tylli ki seng ki la dawa ruh ba u Myntri Rangbahduh jong ka ri – Narendra Modi u dei ban shim ïa ki sienjam kiba kynsai ban leit tuklar halor ki jingïakajia ha ka jylla Manipur khnang ban wanrah biang ïa ka shong suk shong saiñ ha ka jylla Manipur.
Kum ban shu ïathuh hangne la ïathuh ba ka jylla Manipur naduh ka 3 tarik jong u bnai Jymmang ka la don hapdeng ki jingïakynat kiba jur hapdeng ki paid Kuki bad ki aid Meitei.
Ha kitei ki jingïakajia la ïathuh ba ki la don ruh haduh kumba 100 ngut eiei ki briew kiba la duh ei ïa la ki jong ki jingim bad da ki hajar ngut kiwei pat ki nongshong shnong kiba la hap ban mih jyndat noh na la ki jong ki ïing ki sem ban leit wad jaka rieh sha kiwei kiwei ki jylla jong ka thaiñ shatei lam mihngi jong ka ri.
Halor kitei ki jingïakajia, na ka liang ki seng/kynhun riewlum kiba na ka jylla Manipur ki la kynnoh ba u Myntri Rangbah ka jylla – N Biren Singh, ka tnat pulit jong ka jylla bad ki 2 tylli ki kynhun treikam kiba na ka jaitbynriew Meitei ki la don bynta ban theh umkhluit ban pynjur shuh shuh ïa ki jingïakajia bad jingïaumsnam ha ka jylla Manipur.
Ki bor sorkar jong ka jylla Mizoram ki la pyntip ba ha ka jingleit khynra droks jong ka tnat Excise & Narcotics jong ka jylla ki la ïoh ban kurup ïa haduh 6 kilo u drok ‘heroin’ ba shongdor palat T.31 klur.
Ïa ka jingleit khynra la pynlong ha ki 2 tylli ki jaka kiba don ha ka nongbah Aizawl.
Ki bor sorkar ki la pyntip shuh shuh ba na katei ka jingleit khynra jong ki, ki la ïoh ruh ban kem ïa 5 ngut ki runar – 4 ngut ki nongshong shnong ka jylla Assam bad uwei pat u nongshong shnong ka ri Myanmar.
Kat kum ka kyrwoh la ïathuh ba hadien ka jingïoh ïa ki jingtip kiba bniah, ki bor sorkar ka tnat Excise & Narcotics ha ka sngi Saitjaiñ ki la leit ban pynlong ïa ka jingkhynra ha ka kyntoit Bawngkawn bad ïoh kurup 248 grams u heroin na uwei u runar u ba la tip kyrteng kum u N Ngolang (55 snem ka rta) – nongshong shnong ka thaiñ Tahan, Myanmar.
Ha ka jingkhynra kaba ar, ki bor sorkar ka tnat Excise & Narcotics ki la ïoh ban kurup ïa haduh 5.8 kilogram u heroin na kawei ka trok na ka thaiñ Zemabawk, Aizawl.
Ha katei ka jingleit khynra kaba la pynlong ha ka sngi U Blei, ki bor sorkar ki la ïoh ruh ban kem ïa 4 ngut ki runar kiba dei baroh ki nongshong shnong ka thaiñ Cachar district, Assam.
Ki 4 ngut ki nong Assam kiba la shah kem ha katei ka sngi ki kynthup ïa u Mohammad Nazimul Hussain Barbhuiya (34 snem ka rta), u Abdul Kalam Laskar (23 snem ka rta), u Kutbul Alom Laskar (28 snem ka rta) bad u Sukur Ali Mazumder (22 snem ka rta).
Na ka liang ki bor pulit ki la pyntip shuh shuh ba ha ka taiew kaba la dep, ki la ïoh ruh ban kem ïa 2 ngut ki nong Assa bad na kitei ki 2 ngut ki la ïoh ruh ban kurup ïa 3 kilo u droks heroin ba shongdor haduh T.15 klur.
Ka kynhun National Investigation Agency (NIA) ka la shim ïa ka sienjam ha kaba ïadei bad ka jingjia jong ka jingdon ka jingthong pisa halor ban pynjur ïa ki kam pyntriem jong ki lehnoh da ki Hurriyat da kaba kurup noh ïa ki 17 tylli ki jiingdon jingem kiba dei jong u Zahoor Ahmed Shah Watali, uba long uwei na ki snar nongïalam ha kaba ïadei bad ka jingjia jong ka jingthong pisa ban pynjur ïa ki kam pyntriem jong ki lehnoh ha Jammu & Kashmir.
Katkum ka kaiphot ba la phah da ka lad pathai khubor, la ong ba kane ka jingpyntreikam ka la long kum shi bynta ban bteng ïa ka jingtohkit, ha kaba hahswa, kane ka jingpyntreikam ka la lah ban ai ïa ka rai pynrem pyrshah ïa u nongïalam jong ka seng  Jammu and Kashmir Liberation Front (JKLF) u Yasin Malik bad kiwei pat kiba hakhmat eh ïa kiba la shah mudui kiba kynthup ïa u Hafiz Saeed bad u Syed Salahuddin.
Ïa ka mukotduma la buh da ka kynhun NIA ha u Jymmang jong u snem 2017, ha kaba ïadei bad ka jingdonkti jong ki bad ki kynhun lehnoh ka Pakistan kum ka kynhun Lashkar-e-Toiba (LeT), JKLF, bad Jaish-e-Mohammad (JeM) ha kaba kine ki la don bynta ban leh ïa kiba bun ki kam thombor bad ban thombor pyrshah ïa ki riewpaidbah bad ïa ki shipai ïada ri ha Jammu & Kashmir.
Ka ïingbishar jong ka kynhun NIA, kaba la treikam hapoh ka kyndon 33(1) jong ka UA(P) Act, ka la hukum ba la dei ban kurup noh ïa ki jingdon jingem jong u Watali ha ka thaiñ Handwara jong ka Kupwara ha Kashmir.
Ka jingtohkit ba la pynlong da ka kynhun NIA ka la lap dien ba ki la don ki kynhun lehnoh kiba la ïatreilang bad All Party Hurriyat Conference (APHC) kum ka kynhun ka ban ai ka jingïarap bad ka jingkyrshan ha kaba ïadei bad ka jingpynjur ïa ki kam pyntriem jong ki lehnoh ha ka them Kashmir.
Kiba la shah kynnoh kiba kynthup, ïa ka seng APHC, ki la shah pynshisha ba ki la long ki nongïasuhbuit sniew kum shi bynta ban pynshit ïa ki riewpaidbah ha ka thaiñ ba kin leh ïa ki kam thombor.
Kumba la lap, la ong ba u Watali, u la long u nongpynïaid pisa da ka lynti kaba beaiñ, u la pynïaid ïa ka pisa ba la wan na kiba bun ki jaka ha kaba la phah ïa ka sha ki nongïalam ka Hurriyat khnang ban lah ban pynjur ïa ki kam pyntriem jong ki lehnoh ha Jammu & Kashmir.
Na ka jingtohkit jong ka kynhun NIA, la shem ruh ba u Watali u la don bynta ban phah bad pdiang ïa ka pisa da ka jingtreilang jong u Hafiz Saeed, uwei na ki snar uba la shah kynnoh donkti ha ki kam thombor kiba long pyrshah ïa ka Parliament ha u snem 2001 bad ha ki kam thombor kiba la jia ha ka 26 tarik, Naiwieng jong u snem 2008 ha Mumbai.
Na ka jingkhmih bniah ha kaba ïadei bad ka jingleit ka jingwan jong ka pisa nabar ri, la ong ba la lap ruh ba ki Account jong u Watali hapdeng u snem 2011 bad 2013, ki dei ki bym shym la lah ban batai kumno ki wan bad leit, ha kaba ïa kane la lap na ki Account jong u ha NRE Bank bad na ka kompeni jong u ba la tip kum ka Proprietorship Firm named M/s ‘Trisson International’.
Shuh shuh la ïathuh ba ka kynhun tohkit ka la pynpaw shuh shuh da kaba ong ba ki la don ki jingbym ishaniah ha kaba ïadei bad ka jingkam trai jong u ïa ka jaka ba don ka kompeni jong u Watali ka M/s ‘Trison Farms and Constructions Pvt.
Ltd.
’, ha kaba kane ka la paw ba ka la long kaba eh ban pynshisha.
Ki bor pulit jong ka jylla Mizoram ha ka jingpyllait kyrwoh ha ka 11 tarik mynta u bnai ki la pyntip ba uwei u rangbah ïa u ba la suba ba u dei u nongshong shnong ka jylla Andhra Pradesh u la dkhat jubor ïa la ka jong ka jingim ha ka ïing sah wai ka jong u kaba don ha ka nongbah Aizawl.
Ki bor pulit ka jylla ki la pyntip ba tad haduh kane ka kynti kaba mynta, kim pat shym la don satia ki bahaïing hasem na ki paralok parajor kiba la wan shimti ïa katei ka metïap.
Kat kum kyrwoh la ïathuh ba utei u rangbah u ba la tip kyrteng kum u Jones Cedric Goeffrey (62 snem ka rta) u la donkti ban siat ïap ïalade ha kawei ka ïing sah wai kaba don ha ka kyntoit Falkland, Aizawl ha ka 9 tarik mynta u bnai.
Kat kum ka jingtohkit jong ki bor pulit ki la pyntip ba na ka jingkhmih bniah ïa ki kot ki sla ba donkam jong utei u rangbah la shem ba u dei u nongshong shnong jong ka nongbah Vishakapatnam kaba don ha ka jylla Andhra Pradesh.
Na ka liang ki bor pulit ki la pyntip shuh shuh ba kat kum na ki kot ki sla la shem ruh ba ka jaka sah ba shipor jong utei u rangbah ka dei ha ka thaiñ Sunkadakatte, Bengaluru, Karnataka.
Ki la pyntip ba tad haduh kane ka kynti kaba mynta, kam pat shym la don kano kano ka jingseisoh ban lap ïa ki bahaïing hasem jong utei u rangbah.
Ki bor pulit ki la pyntip shuh shuh ba ïa ka metïap jong utei u rangbah la buh ha ka jaka buh metïap jong ka Aizawl Civil Hospital.
Halor katei ka jingjia, na ka liang ki bor pulit jong ka jylla ki la kyntu ïa ki riew paidbah ba lada ki don ïa kino kino ki jingtip shaphang ki bahaïing hasem jong ueti u rangbah kin lah ban phone sha u number 0389-2340758 lane ha u 87947 47292.
Ki bor pulit jong ka jylla Assam ha ki khyndiat sngi kiba la leit noh ki la pyntip ba 2 ngut ki briew (kynthup kawei ka longkmie) ki la duh ei ïa la ki jong ki jingim na ka jingjia shah tylliat rel kaba la jia ha ka thaiñ Karimganj district, Assam.
Kat kum ka jingïathuh jong ki bor pulit ki la pyntip ba katei ka jingjia ka la jia ha kawei ka shnong kaba don hapdeng ka Baraigram bad Kanaibazar railway station – Karimganj district ha ka por kumba 2:40 AM ha ka miet jong ka Sngi Thohdieng ba la dep.
Ki 2 ngut ki briew kiba la duh ei ïa la ki jong ki jingim na katei ka jingjia ki kynthup ïa u Jayanta Das bad ka Archana Nath.
U Jayanta u dei u nongshong shnong ka thaiñ Chandrapur, Bazaricherra katba ka Archana pat ka dei ka nongshong shnong jong ka thaiñ Baraigram.
Kat kum ki jingïoh lum khubor la ïathuh ba na ka liang ki bor pulit ka Baraigram outpost ha ka step jong ka Sngi Saitjaiñ ba la dep ki la leit ban shimti noh ïa kitei ki 2 tylli ki metïap bad phah noh ïa ki sha Karimganj civil hospital na ka bynta ban pyndep ïa ka ‘post-mortem’.
Halor katei ka jingjia, na ka liang ki bor pulit ki la pyntip ba ki la dep ban pynrung da ka mokotduma khnang ban pyndep ïa ki kam tohkit kiba dang sah.
U Convenor jong ka Northeast Democratic Alliance (NEDA) u ba dei ruh u Myntri Rangbah jong ka jylla Assam – Himanta Biswa Sarma ha ka 11 tarik mynta u bnai u la leit ban ïakynduh ïa ki nongïalam jong ki seng kieng atiar kiba dei na ka jaitbynriew Kuki bad kiba dang don hapdeng ka soskular sangeh ïasiat bad ka sorkar (suspension of operations).
Kat kum ki jingïoh lum khubor la ïathuh ba na ka liang u Himanta Biswa Sarma u la ïoh ban ïakynduh ïa kumba 4 ngut ki nongïalam jong 2 tylli ki seng kieng atiar Kuki ha ka jingïalang kaba la pynlong ha ka nongbah Guwahati ha ka miet jong ka Sngi U Blei ba la dep.
Kat kum ki jingïoh lum khubor la ïathuh ba katei ka jingïalang ka la long kaba seisoh ha kaba ka la don ruh ka jingpynmih ïa ka rai ban shim ïa ki sienjam kiba kyrpang na ka bynta ban wanrah biang ïa ka shong suk shong saiñ ha ka jylla Manipur.
Dang ha ka 10 tarik mynta u bnai, na ka liang u Myntri Rangbah jong ka jylla Assam u la leit ban jngoh ïa ka jylla Manipur bad pynlong ruh ïa ka jingïalang syllok bad u Myntri Rangbah ka Manipur – N Biren Singh ban ïasyllok halor ki sienjam ba donkam na ka bynta ban wanrah biang ïa ka shong suk shong saiñ ha ka jylla Manipur.
Ha katei ka sngi, na ka liang u Myntri Rangbah ka Assam u la pynbna ruh ba kaba donkam kyrkieh ha kane ka kynti kaba mynta ka dei ka shong suk shong saiñ ha ka jylla Manipur.
Kat kum ki jingïoh lum khubor la ïathuh ba na ka liang u Myntri Rangbah jong ka jylla Assam un sa leit ruh ban jngoh ruh ïa ka thaiñ Churachandpur district, Manipur ha ka taiew ka ban sa wan.
Ha katei ka jingleit jngoh jong u ïa ka thaiñ Churachandpur la ïoh jingtip ba na ka liang u convenor jong ka NEDA un sa pynlong ïa ki jingïalang syllok bad ki nongïalam kiba na ka jaitbynriew Kuki.
Kum ban shu ïathuh hangne la ïathuh ba ka jylla Manipur naduh ka 3 tarik jong u bnai Jymmang ka la don hapdeng ki jingïakynat kiba jur hapdeng ki paid Kuki bad ki aid Meitei.
Ha kitei ki jingïakajia la ïathuh ba ki la don ruh haduh kumba 100 ngut eiei ki briew kiba la duh ei ïa laki jong ki jingim bad da ki hajar ngut kiwei pat ki nongshong shnong kiba la hap ban mih jyndat noh na la ki jong ki ïing ki sem ban leit wad jaka rieh sha kiwei kiwei ki jylla jong ka thaiñ shatei lam mihngi jong ka ri.
Ki bor pulit jong ka jylla Assam ha ka 12 tarik mynta u bnai ki la pyntip ba ki la ïoh ban kem ïa uwei u runar u ba la donkti ha ka kam beaiñ ban pynïap ïa kawei ka nongïalam jong ka seng Bharatiya Janata Party (BJP) na ka thaiñ Goalpara, Assam.
Kat kum ka jingïathuh jong ki bor pulit, ki la pyntip ba ïa ka metïap jong ka Jonali Nath, ka nongïalam jong ka seng Bharatiya Janata Party (BJP) kaba dei ruh u secretary jong ka BJP Goalpara district committee, la ïoh ban tam najan ka surok bah NH-17 kaba don ha ka shnong Shalpara, Krishnai.
Hadien katei ka jingjia la ïathuh ba ka la wanrah ïa ka jingpynrem kaba jur na ki shnat trei kam bapher bapher jong ka jylla Assam kiba la dawa ruh ba dei ban pynlong da ka jingtohkit kaba bniah halor katei ka jingshah pynïap jong ka Jonali Nath.
Dei hadien ba ki bor pulit jong ka jylla ki la sdang ban pynlong ïa ki jingtohkit ba ki la ïoh ban kem noh ïa uwei u runar u ba la suba jur ba dei ma u uba la donkti ha katei ka kam beaiñ.
U runar u ba la shah kem u dei u ba la tip kyrteng kum u Hasanur Islam – u trai jong kawei ka dukan die jaiñ kaba don ha Matia Bazar, Goalpara district.
Ïa utei u runar la ïathuh ba la leit ruh ban rah tian bishar sha kawei ka ïïng kashari kaba don ha ka thaiñ Goalpara.
Hadien katei ka jingjia shah pynïap jong ka Jonali la ïathuh ba na ka liang ki nongïalam bapher bapher jong ka seng BJP ki la leit ban jngoh ïa ka ïïng sah jong ka Jonali ban pyntngen ïa ki bahaïing hasem jong ka bad kumjuh ruh ban leit ai ïa ka kyrwoh sngewlem.
Halor katei ka jingjia, na ka liang u President jong ka BJP Assam – Bhabesh Kalita u la pyntip ba ïa ka jingtohkit kaba bniah yn sa pynlong halor katei ka jingjia.
U la ïathuh shuh shuh ba sa kiwei kiwei ki runar kiba donkti ha katei ka kam bymman kin sa shah kem baroh ha ki bor pulit jong ka jylla bad ïa ki ka sorkar kan sa ai da ka jingpynshitom kaba tyngeh.
Ki bor sorkar jong ka jylla Nagaland ha ki khyndiat sngi kiba la leit noh ki la pyntip ba ki la don haduh kumba 1,500 ngut ki paid Manipur kiba la wan ban wad jaka rieh tngen ha ki thaiñ bapher bapher jong ka jylla Nagaland.
Kat kum ki jingïoh lum khubor la ïathuh ba ki don napdeng kitei ki paid Manipur kiba la ïoh ïa ki jaka sah na ki bahaïing hasem jong ki; bad don pat kiba la ïoh ïa ki jaka sah na ki paid nongshong shnong jong ka jylla.
Kat kum ka jingïathuh jong u Commissioner ka tnat Kam Pohïing jong ka Sorkar Nagaland – Abhijit Sinha u la pyntip ba na ka liang ka Sorkar Nagaland kam pat shym la ïoh lum satia ïa ka kaiphod kaba janai.
Hynrei kat kum ki jinglum jingtip la ïathuh ba ki la don kumba 1,500 ngut ki paid Manipur kiba la wan ban rieh tngen hapoh u pud u sam jong ka jylla Nagaland.
Ki jingïakajia bad jingïaumsnam hapdeng ki paid Kuki bad Meitei kaba la jia ha ka taiew kaba nyngkong jong u bnai Jymmang, ka la wanrah ïa ka jingkhlad jong palat 100 ngut ki briew ha ka jylla Manipur.
Hadien katei ka jingïakajia, la ïathuh ba ki la don palat 10,000 ngut ki shipai Indian Army bad na kiwei kiwei ki tnat shipai ba la pyndonkam ban pahara khnang ban wanrah biang ïa ka shong suk shong saiñ ha ka jylla Manipur.
Kat kum ki jingïoh lum jingtip la ïathuh ba tad haduh kane ka kynti kaba mynta ki la don haduh kumba 37,450 ngut ki paidbah kiba la leit ban shong sah shipor ha ki 272 tylli ki ïing dara ba la pynbiang da ki tnat shipai.
Ki jingïakajia ha ka jylla Manipur ki la jia nyngkong eh ha ka 3 tarik jong u bnai Jymmang 2023 hadien ka jingpynlong ïa ka ‘Tribal Solidarity March’ ha ki distrik Rilum ban pyrshah ïa ka jingdawa pynïoh kyrdan Scheduled Tribe (ST) ïa ki paid Meitei.
Ki bor sorkar jong ka jylla Tripura ha ka 11 tarik mynta u bnai ki la pyntip ba ki pulit jong ka jylla ki la ïoh ban kem ïa 5 ngut ki nong Bangladesh na ka rel Humsafar Express kaba dang thmu ban leit sha ka nongbah Bengaluru.
Katei ka rel ka dei kaba dang sangeh ha Dharmanagar railway station, Tripura.
Kat kum ka jingïathuh jong ki bor pulit ka jylla ki la pyntip ba kitei ki 5 ngut ki nong Bangladesh kiba la shah kem ha ka sngi Saitjaiñ kaba la dep ki kynthup ïa u Rafiqul Islam, Shafiqul Islam, Shahab Ali Sheikh, Mumtaz Aqtar, bad ka Rozina Begum.
Na ka liang ki bor pulit ki la pyntip shuh shuh ba dei hadien ka jingïoh ïa ki jingtip kiba tikna shaphang ka jingdon jong ki nong Bangladesh kiba dang thmu ban kiew da ka rel Humsafar Express, ba ki la leit ban pynlong ïa ki jingkhynra ha ryngkat ka jingwan ïasnohkti lem jong ki bor pahara ka Government Railway Police bad Border Security Force.
Dei ha katei ka jingleit khynra ba ki la ïoh ban kem ïa kitei ki 5 ngut kiba la phla ruh ba ki dei ki nongshong shnong jong ka ri Bangladesh.
Na ka jingtohkit jong ki bor pulit, kitei ki nong Bangladesh ki la pyntip ba ki la wan ban rung shapoh u pud u sam jong ka jylla Tripura lyngba ka thaiñ khappud Amtali.
Ki la phla ruh ba na ka liang ka jong ki ki la siew da mar T.20,000 sha uwei u briew u ba la tip kyrteng kum u Rafiqul u – u ba la kular ban leit ïalam ïa ki sha ka nongbah Bengaluru.
Halor katei ka jingjia, na ka liang ki bor pulit ki la pyntip ba ki la pynrung da ka mokotduma khnang ban pynlong ïa ki jingtohkit kiba dang sah.
Kat kum ka jingïathuh jong ki bor pulit, ki la pyntip ba dang ha ka 16 tarik jong u bnai Jymmang, haduh 5 ngut ki Rohingya ki la shah kem na katei kajuh hi ka jaka sangeh rel hadien ba ki la wan ban rung beaiñ shapoh u pud u sam jong ka jylla Tripura lyngba ka thaiñ khappud.
Kitei ki 5 ngut ki la wan ban rung shapoh u pud u sam jong ka jylla Tripura ha ryngkat ka jingthmu ban leit sha Jammu.
Ka Awaken India Movement (AIM) Meghalaya Unit ka la thoh sha ka President ka Ri, ka Droupadi Murmu ha kaba ka la kyrpad ïa ka ban shim ïa ki sienjam ban ïada ïa ka Meghalaya bad ki trai ri trai muluk jong ka jylla na ka jingkylla kum ki poiwir.
Ha ka shithi, u Chairman ka AIM Meghalaya Unit ka la kynthoh halor ka jinglong jingman ha jylla Manipur ha kaba ka don ka jingïakynad hapdeng ki jaitbynriew kiba sah ha kato ka jylla bad kaba la ïalam sha ka jingïaumsnam kaba la sdang naduh ka 3 tarik Jymmang, 2023.
U nongïalam ka AIM Meghalaya Unit u la pyntip sha ka President Murmu ba ka Meghalaya ka la ai jaka ïa ki spah ngut ki nong Manipur kiba la phet na ka jylla lajong hadien ba mih ka jingïakynad.
“Ki don ki khubor kiba la pynpaw ba katto katne ki nong Manipur kiba dei ki poiwir ki la sdang ban pan ïa ki kot ki sla na ki khlieh nongsynshar jong ki shnong kum ha Them Basuk (Happy Valley), kaba ki la pynlong kum ka ïing shong neh bathymmai jong ki, khnang ba kin ïoh jingithuh kum ki nongshong shnong bapura ka Meghalaya," la ong u Chairman ka AIM Meghalaya Unit.
Shuh shuh u la ong ba ki don ki nongshong shong ka Manipur kiba la wan sah sha Meghalaya la katto katne snem mynta, bad ki la kylla long kum ki nongshong shnong ka Meghalaya.
“Ka Meghalaya ka dei ka jylla barit ha kaba kham bun na ki nongshong shnong ki dei ki Khasi, Jaiñtia bad Garo.
Hynrei kaei kaba ngi ïohi mynta ka long ba ki don sa kiwei pat ki jaitbynriew kiba la wan shong wan sah ha kane ka jylla hadien ba ki la phet noh na kiwei ki jaka.
Nalorkata, ka jinghap ban phet shnong jong ki nong Manipur ka long kaba sngewsih shikatdei.
Kane ka dei na ka daw jong ka jingïakynad jaitbynriew ha Manipur," la ong u Chairman ka AIM Meghalaya Unit.
Ha kajuh ka por, u la ong ba wat la ka long kaba sngewsynei na ka bynta ki riewlum ka Manipur bad ka don ka jingthrang ban ïarap ïa ki, yn ym lah pat ban pynkylla ïa ka Meghalaya kum ka jaka sah jong ki poiwir namar kane kan ktah kylla pat ïa ki nongshong shnong ka jylla.
U la ong ba ka jingphah ïa katei ka shithi sha ka President ka Ri ka long ban pynpaw ïa ka jingsngew donkam ban pynkut noh ïa ki jingïakynad ha Manipur bad ban ïada ïa ka jingwan ki poiwir sha Meghalaya.
Ka Meghalaya High Court ka la thalaiñ tyngeh ha ka Sngi Ba-Ar halor ka jinglong jingman jong ka surok Jowai Bypass wat la ka tnat PWD ka sorkar jylla ka la maramot.
Ha kane ka sngi, ka High Court ka la bishar biang ïa ka mukotduma ba la ai da u Bah Kynjaimon Ames pyrshah ïa ka National Highways Authority of India (NHAI) bad kiwei, bad na ka liang ka sorkar jylla ka la ai ïa ka kaiphod ha kaba ïadei bad ka Jowai Bypass katba ka NHAI ka la ai ïa ka kaiphod halor ka NH-6 hapdeng ka Jowai bad Ratacherra.
Na ka liang ka ïingbishar ka la shim ruh ïa ki dur ki dar ba la pynmih ha ki kotkhubor ha ki khyndiat sngi ha kaba ïadei bad ka jinglong jingman ka surok Jowai Bypass wat la ka PWD (Roads) ka la dep ban maramot ïa kane ka surok.
U nongmudui ruh u la pyni da ki dur ki dar ban pyni ba kata ka jingmaramot ka khlem neh wat tang khyndiat sngi.
Ka High Court ka la kdew ba wat la ka rong surok ka um bad u slap ba jur u lah ban ktah ïa ka surok, hynrei ka jingtor jong ka surok Jowai Bypass ka la sdang wat hashwa ban wan u slap lyiur.
Nalorkata, ka la ong ba ym lah ban ai daw, khamtam ba kane ka thaiñ ka ju ïoh ïa u slap ba jur ha ka por lyiur, ba ki surok kin ym long ban ïaid kali ha ka por slap.
Ïa ka jingmaramot surok yn hap ban leh da kaba buh jingmut ïa ka jinglong jingman ka suiñ bneng bad u slap ba ka surok kan hap ban shah.
Na ka liang ka High Court ka la bthah ïa u muktiar jong ka sorkar ban ïakynduh ïa ki heh ka tnat PWD (Roads) ban ïakren halor katei ka surok bad kumno ban maramot ïa ka shwa ban wan u slap lyiur.
Katba na ka liang ka NHAI ka la kdew ba ki don ki bynta jong ka surokbah NH-6 hapdeng ka Jowai bad Khliehriat kiba la donkam ban maramot.
Ym tang katta, la donkam ruh ban maramot ïa ka ‘tunnel’ kaba ha Sonapur.
Ka NHAI ka la pyntip ba ïa ka kam kontrak yn sa ai noh shen bad la khmih lynti ba ïa ka jingmaramot yn pyndep haba kut u Naitung 2023.
Hynrei ka High Court ka la ong ba kan jin da la bha shibun lada ïa ka jingmaramot la pyndep ha shwa ban wan u slap lyiur.
Tangba ka la ai jingmut ïa ka NHAI ba kan peit bha khnang ba ka jingmaramot hapdeng jong u slap kan ym shah rong noh mardor tang mar ïa dep trei.
Ka High Court ka la bthah ïa ka sorkar jylla bad ka NHAI ki dei ban ai jingtip ha ka taïew ban wan halor ka jingïaid jong ka kam.
Na ka liang u nongmudui u la kdew ba ka la don ka jingtwa khyndew ha ki bnai kiba la leit noh ha ka lynti na Malidor sha Ratacherra, hynrei ym pat shym la leh eiei halor kane.
Ka High Court ka la bthah ïa ka NHAI ba kan peit ïa kane bad ban khat noh ïa ka khyndew bad ki maw kiba la twa bad ha kajuh ka por, ban maramot kham kloi.
Ka High Court ka la ong ba ka NH-6 ka dei ka surokbah kaba kongsan ha kane ka thaiñ North-East bad namarkata, donkam ba kan long kaba bha na ka bynta ban ïaid kali baroh shi snem.
Ka sorkar jylla ha kine ki khyndiat sngi ka la pynkynriah kam ïa ki katto katne ki heh sorkar kiba dei ki IAS bad IRS.U Chailiemkhum Sangute IRS, Principal Secretary ka tnat Labour bad Excise Registration Taxation & Stamps, u la shah weng noh kum u Principal Secretary ka Excise Registration Taxation & Stamps.
U Dr.Vijay Kumar D, lAS, uba bat kum u Commissioner & Secretary ka tnat Finance, Planning bad kiwei, un long ruh kum u Project Director ka Sustainable Tourism Enhancement for Livelihood Project kaba dei ka projek ba la bei tyngka da ka Asian Development Bank (ADB).
U S.C.Sadhu, lAS, Director, Community & Rural Development, Secretary ka tnat Fisheries bad kiwei, un peit ruh kum u Secretary ka tnat Excise Registration Taxation & Stamps.
U Ram Kumar S, lAS, uba long u Secretary ka tnat Health & Family Welfare bad kiwei, u la shah pynkynriah na ka kam Director, Programme Implementation & Evaluation.
Ka Kong I.Laloo, IAS, Secretary ka tnat Agriculture & Farmers’ Welfare, Excise Registration Taxation & Stamps, Commissioner of Taxes bad kiwei, kan long ruh kum ka Project Director, Farmers Mobilisation Project kaba dei hapoh ka Meghalaya Basin Management Agency.
Hynrei ka sorkar ka la ai hukum ban pynkynriah noh ïa ka Kong Laloo na ka kam Commissioner of Taxes bad Secretary ka tnat Excise Registration Taxation & Stamps.
Shuh shuh ka sorkar ka la thung ïa u Rama Khrishna Chitturi, IAS uba dei u Joint Secretary ka tnat Finance, ba un shimti kum u Commissioner bathymmai ka tnat Taxes.
Ha kawei pat ka liang, u Bah E.Kharmalki, IAS, Secretary ka tnat Mining & Geology, Transport, Managing Director, Meghalaya Mineral Development Corporation, u la shah pynkynriah noh kum u Managing Director, Meghalaya Mineral Development Corporation.
Ha ka jaka jong u Bah Kharmalki, ka sorkar ka la thung ïa u Bah Saiñpynïar Syiemlieh, MCS, uba long u Joint Secretary ka tnat Forests & Environment, ba un long u Managing Director bathymmai ka Meghalaya Mineral Development Corporation.
U MDC ka HSPDP na Mawkynrew konstitwensi, Bah Martle N Mukhim u la pynpaw ba um don jingtip eiei ba ki don ki nongkitkam ka HSPDP ba kin mih noh ban leit pynïasoh sha ka Voice of the People Party (VPP).
U Bah Martle u la ong ba um don jingtip eiei halor kita ki khubor ba ki nongïalam ka HSPDP kin mih noh namar haduh mynta u lap ba ka seng ka dang biang bha.
U la kyntait ruh ïa ka jingkynnoh ba ma u ruh un leit ban pynïasohlang noh sha ka seng VPP hadien ba u la leit ban ai jingkyrshan ïa u Bah Ardent mynba u dang shong shah thngan ha jaka ïeng kali hajan Additional Secretariat ban ïakhun pynbeit biang ïa ka bhah thung kam.
Shuh shuh u la ong ba haduh mynta ka seng ka dang long kawei, hynrei ïa ki ban sa wan um lah ban batai.
Kum ban shu pynkynmaw ka la mih ka khubor ha kine ki khyndiat sngi ba u President ka HSPDP Youth Wing, Bah Sandondor Ryntathiang u lah ban mih noh namar u thmu ban leit pynïasoh sha ka seng VPP kaba la ïalam da u Bah Ardent Basaïawmoit kum u President.
Ym tang u Bah Sandondor, hynrei kiwei kiwei ki nongkitkam kin mih noh namar ki don shibun ki daw hapoh ka HSPDP.Kum ban shu pynkynmaw, ki don ar ngut ki MLA ka HSPDP kiba la synrop lang hapoh ka sorkar MDA-2 ba ïalam da ka NPP.U Bah Shakliar Warjri u la shah bynshet ban shimti nyngkong kum u Myntri ha katei ka sorkar.
Ka A’chik Youth Council (AYC) ha ka Sngi Ba-ar ka la pynsngew sha u Myntri Rangbah ka Jylla, u Conrad K.Sangma halor ka mat ba ïadei bad ka jinghiar jong ka jingdon ki khynnah pule kiba ‘pass’ ha ka eksamin SSLC na Ri-lum Garo bad kyrpad na bynta ban shim ïa ki sienjam jingpynbeit ban pynbha ïa kane ha ryngkat katto-katne ki jingai jingmut na ka liang ka seng.
“Kawei na ki daw haba ïadei bad kane ka dei namar ka jingbym biang ha ka rukom hikai ha ki skul Primary bad Secondary ha kylleng ka Ri-lum Garo.
Ngi kyrpad ïa ka ophis ba donburom jong phi ban shim ki lad ki lynti ba mardor ban pynbha ïa ka jinglong-jingman ka rukom hikai ha kine ki skul.
Da kaba kyntiew ïa ka rukom long ka pule-puthi, ngi lah ban pynkup bor ïa ki khynnah jong ngi da ki jingnang jingtip kiba donkam bad ki sap pynbit ban kiew ha ka jingpule, ha kajuh ka por ban ïakhun ha kane ka pyrthei kaba la kiew shi kat dei ha kiba bun ki liang," la ong ka seng ha ka dorkhas ba phah sha u Myntri Rangbah.
“Nalor kane, ngi kyrpad ïa phi ban pyntikna ïa ka jingsiew tulop kaba tista bad biang por sha ki nonghikai ha ki skul Sorkar bad kito ba la kyrshan da ka Sorkar.
Ka jingpynslem ne ka jingbym siew tista ïa ka tulop ka lah ban ktah ïa ka jingnang ïoh mynsiem bad jingtrei shit rhem jong ki nongai jinghikai, ha kawei ka liang kaba ktah pat ïa ka jingpule jong ki khynnah.
Da kaba buh hakhmat ïa ka jingsiew tista jong ka tulop, ngi lah ban wanrah ïa ka jinglong-jingman ka ban ai mynsiem ïa ki nonghikai ban trei minot kumjuh ban pynleit jingmut kham bha haba phai sha ka jingseisoh jong ki khynnah," ka la bynrap.
Na ka liang ka seng sa kawei ka mat kaba donkam ban pynleit jingmut ka dei halor ka jingdon jong ki nonghikai ki bym shimkhia ne leh-sting ïa ka kam ha ka liang ka pule-puthi.
Ka seng ka kyrpad ruh ïa ka Sorkar ban pynshitom da kaba tyngeh ïa kiba kum kitei ki nonghikai kiba kyntait ïa ka kamram ba la bynshet bad kiba ïapeiñ ïa ka pule-puthi kaba paka.
“Dei ban pynlong ïa ka jingpeitngor kaba na ka por sha ka por ïa ki khynnah bad ka rukom hikai ki nonghikai ban pynithuh ïa ki jaka kiba donkam pynbha, ha kajuh ka por ban shim ïa ki lad jingpynbeit," la ong ka seng.
Shuh shuh ka AYC ka la tyrwa ban pynlong ruh ïa ka jingleit jurip kaba kynsan-kynsan sha ki skul ha kylleng ka Ri-lum Garo ban ïarap pynithuh ïa ki nonghikai ki bym tista ha ka kam, ban khmih bniah ïa ka jinglong-jingman ka rukom hikai, bad ban pyntikna ïa ka pule-puthi kaba paka sha ki khynnah.
“Kine ki jingjurip kin long ruh kum ka jingpynkynmaw ïa ki nonghikai bad nongpynïaid skul ïa ka kamram, bad ban pynrung ïa mynsiem jingkitkhlieh ha ki haba ïadei bad ka kam ba la bynshet ha ki," la ong ka seng.
Ka Executive Committee jong ka Khasi Hills Autonomous District Council (KHADC) hapoh ka jingïalam u Bah Titos Chyne kum u Chief Executive Member (CEM) kan sa wanrah ïa ki ar tylli ki mat kiba kham kongsan ha ka Dorbar Mang Tyngka ka ban sdang naduh ka 19 tarik Jylliew, 2023.
U Bah Titos u la ïathuh ba ka EC ka la rai ban pynkhlaiñ ïa ka jingtreikam ha ka building bye-laws bad ban pyntreikam ïa ka Solid Waste Management ryngkat ki katto katne ki kyndon kiba hap ban pynkylla.
Ha kajuh ka por ka EC ka la mynjur ïa ki kyndon ha ka Acquisition of land ka KHADC kaba la ïoh jingmynjur na u Lat ka jylla halor ki kyndon ba la pynwandur da ka sub-committee hapoh ka jingïalam u Bah Lamphrang Blah kum u shongknor ka dorbar ka KHADC kaba la ai jingmut.
Ha kane ka jingpynwandur la mynjur ruh ban buh da ki computer haba buh bha ïa ki kot ki sla katkum ka juk kaba mynta.
Ha kajuh ka por ka EC ka la mynjur ban thaw noh la ka jong ka cell ha kane ka aiñ shna ïing namar haduh mynta ym don ki nongtrei kiba laitluid ki ban trei ïa kane ka kam na ka bynta ban ai jingbit ban shna ïing.
Nangta haba ïadei bad ka Solid Waste Management, ka Council kan pyntreikam noh khnang ban pyllait ïa ka jingbret pathar ha ki rud ki kiar ban lait na ka jingjaboh ki wahduid bad ka mariang.
Kane ka Dorbar Mang Tyngka jong ka KHADC kan bteng haduh lai sngi, kata naduh ka 19 haduh 21 tarik Jylliew.
Haduh mynta ïa ka EC ba la ïalam da u Bah Titos kum u CEM la ïatreilang da ka UDP, NPP bad HSPDP, katba ka seng Congress ka shong ha ka liang pyrshah.
Ki pulit ka nongbah Shillong ha ka sngi Nyngkong ka 12 tarik mynta u bnai, ki la lap ïa ka samla lud kaba la jah rngai mynta la kumba 10 sngi na skul St.Margaret’s, Laitumkhrah ha kawei ka jaka kaba don ha West Bengal.
Kane ka samla lud kaba dang 17 snem ka rta, ka dei kaba shong ba sah ha Upper Mawprem.
Kane ka samla ka la jah rngai naduh ka 2 tarik Jylliew 2023 napoh ka skul St.Margaret’s, la pyntip u Superintendent of Police ka East Khasi Hills.
Katkum ka jingong jong u, ki pulit ka thanad Laitumkhrah ki la pynrung case halor kane ka jingjia hapoh ka kyndon 363 IPC.Na ka liang ki pulit ki la pynlong ïa ka jingtohkit ba khlem shongthait ban lapdien ïa kane ka khynnah samla.
Shuh shuh na ka liang jong une u heh pulit u la pyntip ruh ba ki la lap ksai halor kane jingjia bad ki pulit ka East Khasi Hills hapoh ka jingïalam u Sub Inspector Md Kayum, ki la hiar sha West Bengal ban wad ïa kane ka khynnah.
U ïathuh ba dei ha ka 12 tarik Jylliew ba ki pulit ki la lap ïa kane ka samla lud na ka sor Malda, West Bengal.
Kumta na ka liang ki pulit ki la wan ïalam noh ïa kane ka samla sha Shillong bad la aiti noh ïa ka sha ki bahaïing.
Ka sorkar jylla ka la khot la wer ïa ki trai jaka ba kin wan shakhmat ban tyrwa die jaka namar ka thmu ban shna ïa ka jaka theh ñiut bad ka jaka pynkylla ïa ki ñiut na ka bynta ka sor Jowai (Scientific Sanitary Landfill Site & Waste Processing Centre for Waste Management).
Ki nongshong shnong kiba don jaka ba heh palat 50 Acre ki lah ban wan shakhmat ban ai da ka jingthoh ryngkat bad ki kopi jong ki kot ki sla khyndew ba kynthup ïa ka ‘Survey Map’ jong ka jaka sha ka shlem treikam jong ka Chief Executive Officer (CEO) ka Jowai Municipal Board ha lane shwa ka 3 tarik Naitung, 2023.
Nalor ba ka jaka kan hap ban heh palat 50 Acre, ka dei ruh ban jngai 100 meter na ki wah, 200 meter na ki jaka ba don um, 200 meter na surokbah, shnong, jaka shongkai paidbah bad ki tyllong sam um.
Shuh shuh ka jaka ban pynlong kum ka jaka theh bad pynkylla ïa ki ñiut kam dei ban don ha ki jaka ba ju dap um lane ki jaka kiba don ïa ki sim ki doh, ki mrad ki mreng bad ki jingthung jingtep.
Ka Voice of the People Party (VPP) ka la ong ba ka Sorkar ka dei ban lum jingtip halor ki briew kiba wan poi na Manipur sha Meghalaya khnang ban ïoh phah biang ïa ki sha ka Jylla lajong ynda ka jinglong-jingman ka la manbha.
“Bun ki nongshong shnong na Manipur kiba la wan shane namar ka jingïakynad ha ka Jylla lajong.
Hooid, ngi sngew burom ïa ka Sorkar kaba long la kloi ban ïarap ïa kine ki briew, hynrei, ha kajuh ka por ka dei ban lum jingtip ruh – katno ngut kiba wan sha ka Jylla khnang ba kin ym kylla long ki nongshong shnong ba pura hangne," la ong u General Secretary ka seng, Dr.Ricky A.J.Syngkon ha ka Sngi Ba-ar.
Utei u nongïalam u la ong ruh ba ynda ka jinglong-jingman ha Manipur ka la manbha, kitei ki briew kiba wan shane, ki dei ban leit phai noh sha ka Jylla lajong.
U Dr.Syngkon u la bynrap ba ka seng kan sa phah jingthoh ruh sha ka Sorkar haba ïadei bad kane ka bynta.
Kum ban shu kdew hangne, ka jingïakynad kaba jur ka la mih ha Manipur ha ka 3 tarik u Jymmang hadien ka jingïaid paidbah ‘Tribal Solidarity March’ kaba la long ha ki distrik jong ki jaka lum katei ka Jylla kum ka dak ban pyrshah ïa ka jingdawa ki jaidbynriew Meitei ban shah kynthup kum ki ‘Schedule Tribe’.
Ha kane ka jingjia kaba la neh la shi bnai tam, ka Jylla ka la sakhi ïa ka jingduh noh jong bun ki mynsiem briew bad ka jingshah pynjulor jong kiba bun tylli ki ïing ki sem jong ki paidbah bad ki ïingmane jong ki kynhun niam bapher-bapher.
Ka jingpynrung dkhot sha ka seng:Ha kawei ka liang, ka VPP ïa mynta ka dang ïaid shakhmat bad ka jingpynrung dkhot ha kylleng ka Jylla khamtam ha kito ki konstitwensi kiba ka seng kam shym la pynïeng kyrtong ha kane ka ilekshon ba la dep.
“Ngi dang bteng ïa ka jingpynrung dkhot sha ka seng.
Ngi la dep ha kiba bun tylli ki jaka bad ngin sa leit sa sha Umsamlem, Sohïong, Umsning, Mawhati bad kiwei-kiwei.
Ki don ruh ki jaka ba ki paidbah ki kwah ïa ka seng ban wan pynlong jingïalang khamtam ha ki konstitwensi ba ngi khlem pynïeng kyrtong ha kane ka ilekshon ba la dep," la ong u Dr.Syngkon.
Haba kylli, u General Secretary u la ong ba ka jingpynrung dkhot jong ka seng kan long ha baroh 60 tylli ki konstitwensi.
“Ka VPP ka dei ka seng saiñ pyrthei ba la ithuh hapoh ka Jylla (State Party) bad ka jingthmu jong ngi hi ka long ban rung sha baroh ki konstitwensi," u la ong.
Ka Hynñiewtrep Youths’ Council (HYC), West Khasi Hills District ha ka 13 tarik mynta u bnai ka la leit ban ai da ka jingthoh bad ïakynduh ruh ïa ka Post Master Post Office Nongstoiñ, West Khasi Hills District ban pyrshah ïa ka jingwan trei ne sam shithi ne Gramin Dak Sewak (GDS) da ki 6 ngut ki bar jylla hapoh ka district, kata ha shnong Byrki, Jaidoh, Mawlieh, Nongtynñiaw, Nongkasen bad Shyrkon.
Ka HYC hapoh ka jingïalam u samla Lumlang Kharsyiemlieh kum u President bad samla Losbingnel Lyngkhoi kum u Assistant General Secretary ki la ong ba hadien ka jingleit ïakynduh ïa ka Post Master, na ka liang jong ka, ka la ïathuh ba 4 ngut ki bar jylla ki la ïoh NOC na ka shnong Ladweitang, uwei na Jaidoh bad uwei na Shyrkon.
Halor kane ka bynta, ka HYC ka maham jur ïa ki bar jylla da kaba ong ba “Phi lah ban ïoh NOC na shnong, hynrei ka HYC kam ailad ban wan trei hapoh West.
" Kumta ka HYC ka dawa ba dei ban thung da ki trai shnong.
Shuh shuh ki la ong ruh ba na ka liang katei ka ophis ka la ong namar ïa kine la thung da kaba peit ïa ki percentage ba heh, bad lada kim ai NOC ki shnong kim ïoh ban trei.
Kumta ka la kular ban shimkhia bad ban phah ïa katei ka jingdawa ka HYC sha Shillong.
Ha kawei pat ka khubor, ka HYC West Khasi Hills District ha kane ka sngi ka la leit ai jingthoh bad ïakynduh ïa u EE WKH Distribution Division, MePDCL, Nongstoiñ halor ka jingkiew ka bill light watla ka don ka jinglip ding ilektrik (Load Shedding).
Na ka liang ka HYC lyngba ki nongkitkam ka la pynpaw ba kumno haba la pynlip bording 12 kynta shisngi lane 15 kynta shi sngi ha ka shitaïew hynrei ka bill ka neh kumjuh.
“Hooid, ka don ka ‘fixed charge’, ngim kren, hynrei ka bill ka dei ban duna bad kumno haba ym don bording ruh ka bill ka ïaid.
Kumta na ka liang ka seng ka dawa ban pynduna bad dei ban shna bha nangne shakhmat, namar kane ka ktah ïa ki paidbah bad ka long kumba lute ïa ka hok jong ki.
Ka jingkieng kaba don halor jong ka bynta ba den ïa ka pung Umïam ka long kaba shngaiñ ban ïaid ki kali, hynrei ki kynja nar (bearing) kiba kyrshan ban pynduna ïa ka jingtyngkhuh hapdeng ka jingkieng bad ka kynroh ba den ïa ka pung ki dei kiba la kham rim bad donkam ban thep thymmai.
Ïa kane la ïathuh da u Managing Director ka Meghalaya Energy Corporation Limited (MeECL), u Sanjay Goyal haba jubab ïa ka jingkylli halor ka jinglong jingman ka jingkieng hadien ba la dep ban phah khmih bniah la bunsien da ki kynhun bapher bapher kiba don ka jingshemphang.
Kumta u la ong ba haba ïadei bad ka jingkieng, ka long kaba shngaiñ hynrei kaba kham hakhmat ban leh ka long ban thep  thymmai ïa ki ‘bearing’ kiba pynduna ïa ka jingkyrshut hapdeng ka jingkieng bad ka kynroh ba den ïa ka pung Umïam.
U Goyal u la ong ba ynda la biang ka por ban thep thymmai ïa ki ‘bearing’ yn sa leh ïa kata bad ki la don bun tylli ki kynhun kiba la khmih bniah ïa ka jinglong jingman ka jingtei ba den ïa ka pung bad ka jingkieng ba ïaid ki kali ha ka bynta kaba halor jong ka jaka ba den.
U la ong ba na ka bynta ban maramot ïa ka jingtei kum ka dam, ka Sorkar Pdeng ruh ka la mang pisa ïa ka Meghalaya kaba la kot sha ka T.180 klur.
Na kane, kumba T.50 klur la nang pyllait ïa ka pisa ban nang leh ïa ki kam maramot kiba kham rit kiba la sdang ban maramot ïa ki dam kum ka Leshka bad kiwei kiwei.
U Goyal u la ong ba kane ka jingmaramot ïa ki dam ka dei lyngba ka skhim kaba tip kum ka Dam Rehabilitation and Improvement Project (DRIP) lyngba ka jingbei pisa ka World Bank ka ban kut haduh u snem 2025.
U Goyal u la ong ruh ba wat lada ka pung Umïam ka la nang kham kiew ha ka jingdon ka um naduh ba bteng ka jinghap slap, hynrei ym pat lah satia ban weng ïa ka jingpynlip bording ilektrik.
U la ong ba nalor ka Umïam, kiwei kiwei ki projek pynmih bording ilektrik naduh ka Myntdu-Leshka, Ganol, Umtrew ki la ïarap ban pynmih bording ban pyllang ha ka Grid ban sam bording ha kane ka Jylla.
Ka MLA jong ka Sutnga-Saipung, Kong Santa Mary ka la pynpaw ka jingsngewkhia namarba ka East Jaiñtia Hills District ka dei kawei na ki district hapoh ka ri India kaba don bun ki briew kiba shah ktah ha u ’ñiangkulia.
Ka Kong Santa Mary Shylla ka la pynpaw ïa kane haba kren kum ka kongsan ha ka jingïalang jong ka prokram Integrated Health Campaign, Extended Outreach Camps kaba la long ha Community Hall ka Lad Rymbai Dongwah, East Jaiñtia Hills District ha ka sngi Ba-ar.
Ïa kane prokram la pynlong da ka Meghalaya AIDS Control Society ryngkat ka jingïatreilang bad  bor pynïaid District ka East Jaiñtia Hills, ka shlem treikam District Medical & Health Officer (DMHO) bad kiwei ki tnat treikam sorkar ka East Jaiñtia Hills District.
Ka Kong Shylla ka la kyntu ïa ki nongshong shnong ba kim dei ban lehraiñ ban leit phah test namar kane ka jingpang lada ka neh hapoh ka met kan long ka jingpang bah kaba ktah ym tang ïalade shimet hynrei ïa ka ïing ka sem bad ka imlang sahlang.
Shwa kane, u Bah A Lanong, Deputy Director (Main Streaming) Meghalaya AIDS Control Society, Shillong u la ïathuh ba ïa kane ka jingïalap halor kane ka jingpang la buh thong ban pyndep hapoh lai bnai ka ban kut ha u Nailar 2023 bad kan leit sha ki 198 tylli ki shnong na ki 63 tylli ki Health Camp.
Nangta, u la ïathuh naduh ka 2 tarik Jylliew haduh mynta la dep ban pynlong 8 tylli ki Health Camp sha ki 40 tylli ki shnong jong ka East Jaiñtia Hills District.
Kiba la wan shakhmat sha kine ki Health Camp ki long 1516 ngut bad kiba ngat thymmai ha utei u khñiang jingpang ki don 8 ngut.
Shuh shuh u la ïathuh haduh u Rymphang  2023, ki briew kiba im bad utei u khñiang HIV hapoh ka Jylla ki don 7000 tam kiba la dep ban pynrung kyrteng bad ka Society bad kiba shim ïa u dawai ART ki don kumba 4700 ngut.
U Deputy Commissioner ka East Jaintia Hills District u Abhilash Baranwal, IAS, u la ong, ka East Jaiñtia Hills District ka dei ka district kaba la kiew bha ha ka jingdon ïa u khñiang jingpang HIV.U la ong lada leh screening bad test ïa ki 100 ngut ki briew kumba 2.8% kin ïoh ïa u khñiang jingpang HIV.Shuh shuh u la ong, katkum ka kaiphod ba la ïoh lum, ki don haduh 2500 ngut ki briew hapoh ka district kiba im lang bad une u khñiang jingpang HIV bad lada shim jingkheiñ bniah kin don palat ïa ka 4,000 ngut.
Kumta u la kyntu ïa ki nongshong shnong ban wan shakhmat ban phah test khnang ba kin lah ban ïada ïalade, ïa ka ïing ka sem bad ïa ka imlang ka sahlang.
Nalor kata, u la ban jur ruh ïa ki nongshong shnong ba kim dei ban tieng ban phah test namar ka jingtest ka long kaba jar-jar bad ka bym pynbna lada don ne lada ym don ïa uta u khñiang jingpang.
Ïa ka jingïalang la pynïaid da u Bah J Shylla, Additional Deputy Commissioner, East Jaiñtia Hills District ha ka jingdonlang u R.Brahma, EAC, ka Dr J.N.Shullai Director jong ka Mihmyntdu Community Social Welfare Association (MCSWA), u President Synjuk Waheh Shnong East Jaiñtia u H.Nongtdu bad kiwei kiwei.
Kum ka dak ka jingpynshlur ïa kiwei ban wan shakhmat ban test na ka liang u DC ka EJH District, u Abhilash Baranwal, u J.Shylla Additional Deputy Commissioner bad kiwei kiwei ki la phah tes ïalade.
Hadien kane ka jingïalang la pynlong ruh ïa ka Health Camp ha Lad Rymbai Dongwah Community Hall bad Lad Rymbai Datsympein Community Hall, Lad Rymbai B, Mooknor Community ha kaba ki paidbah kila wan ban phah test ïalade bad la pynrung kyrteng ruh ïa ki nongshong shnong ha ki MHIS bad Aadhaar ha kine ki camp.
Uwei u nongñiah scooty u la lait salit na ki tyrsim jong ka jingïap hadien ba ka scooty ba u shong ka la shah rat ha kawei ka trok kaba wan mar pyrshah.
Kane ka la jia ha ka step phyrngab jong ka Sngi Ba-ar hajan Shillong Civil Hospital.
Katkum ka khubor ba la ïoh la ong ba kane ka trok kaba don ïa u registration number ka Rajasthan.
Ka la wan rung na ka lynti (one way) bad rat ïa ka scooty naduh na lad Barik shaduh shajan skul Step by Step.
La ïathuh ba kane ka jingjia ka la jia ha ka por 1 baje mynstep.
La ong ruh ba kane ka trok ka la wan rung na ka surok one-way bad leit rat beit beit ïa ka scooty, hynrei donbok ba u nongñiah u la kloi kynthih na ka scooty ha shuwa ba ka trok kan rat bad rah ïa kane ka ar shaka haduh ba ka bynta ba shakhmat ka la lait la ka jong.
Shuh shuh la ong ba na ka liang jong u nongñiah jong ka trok mar ïa dep rat ïa katei ka ar shaka u la phet krad noh na katei ka jaka.
Halor kane, ki pulit ki dang pynlong ïa ka jingtohkit halor kane ka jingjia ban lap dien ïa une u nongñiah trok.
Kum ka jingpyrkhat lem na ka bynta ka bha ka miat jong ki nongshong shnong khamtam ki paidbah kiba ju leit ju wan da ki bos dieng ha sor bad khapsor, ka Shillong City Bus Syndicate (SCBS) ka la pynbna paidbah ba ka la shim ïa ka rai ban kham pynbun shuh shuh ki bos dieng kiba kamai sha thaiñ Tynring bad Mawpdang lyngba ka NEIGRIHMS Mawdiangdiang bad Mawkasiang khnang ba ki nongleit nongwan kin nym mad jingeh.
Haba ïakren bad u President ka Shillong City Bus Syndicate, u Bah Hopefulwell Buhphang ha ka sngi ba-ar, u la ïathuh ba ha ka 6 tarik mynta u Jylliew, ka jingïalang jong ki trai bos dieng ka la mynjur ban phah kham bun ki bos sha thaiñ Tynring shaduh Mawpdang bad bad ka bos banyngkong eh ka ban mih na ka jaka ïeng  bos ha Them Ïew Mawlong ka dei ha ka por 8 duna mynstep.
U la ong ba hadien ba ka bos banyngkong ka la mih, yn bud sa kawei pat ka bos ka ban mih hadien 15 minit.
U Bah Phanbuh u la ong ba ka jingthmu ban phah kham bun ki bos sha katai ka thaiñ ka long ban ai ka jingshakri ïa ki paidbah nongleit nongwan kiba ju leit sha NEIGRIHMS bad Tynring naduh kiba leit shim dawai sha NEIGRIHMS, kiba leit trei namar ka thaiñ NEIGRIHMS ka la kham don bun tylli ki shlem treikam ka Sorkar, bad ki briew ruh ki la nang bun.
U Bah Phanbuh u la ong ruh ba ki khynnah pule ruh ki mad jingeh ban ïoh kali bad ki ud ruh ba rem ka bai kali, hynrei lada shong da ka bos ka bai kali ruh kan kham duna khyndiat, bad ki paidbah ruh kin kham myntoi haba phah kit jingkit da ka bos.
Nangta, u la ïathuh ba kin don kumba 10 tylli ne 12 tylli ki bos ki ban leit sha thaiñ Tynring man la ka sngi.
Katba u General Secretary ka Syndicate, Bah Pyntngen Mylliempdah, u la ong ba kumba la rai ban phah kham bun tylli ki bos sha thaiñ Tynring na ka bynta ka bha ka miat bad jingmyntoi lang jong ki paidbah nongleit nongwan.
Kumta na ka liang ka Syndicate kan sdang phah noh kham bun ki bos naduh ka 19 tarik mynta u bnai.
U la ong ba ka Syndicate kan ïakren ruh bad ki nongkitkam shnong na ka bynta ban pynbeit ïa ki jaka ban pynhiar bad kyntiew ïa ki nongshong bos ha kaba yn phah ruh da ka shithi sha ki Rangbah Shnong ne Sordar Shnong jong kine ki shnong kiba ki bos kin hap ïaid lyngba.
U Bah Denis Warbah uba dei u dkhot ka Syndicate bad u nongñiah bos, u la ïathuh ba ki bos kiba kamai sha thaiñ Tynring ki ju mad jingeh ha lynti namar ym don jaka ban pynhiar bad kyntiew ïa ki nongshong bos kum ha thaiñ Nongmensong, NEIGRIHMS, Ishyrwat namar ki surok ki la khapngiah ba ki don ki kali kiba ju ïeng baroh arliang surok.
Kumta u la ong ba lada ka don ka jaka ban pynhiar bad kyntiew ïa ki briew, yn lait na ka dheng kali bad pynwit ïa kiwei ki kali kiba bud nadien.
Na ka liang u Bah Wanboklang Kharsati uba dei u dkhot ka Syndicate, u la pynpaw ba ki bos kiba kamai sha NEIGRIHMS bad Tynring bad kiba kamai sha Smit ki mad jingeh haba ki mih na ka jaka ïeng ha Them Ïew Mawlong namar ka jur palat ka dheng kali khamtam namarba ka Sorkar haduh mynta kam pat pyllait ban ïaid laitluid ki kali na Them Metor.
U la ong ba ki bos haba ki mih na jaka ïeng bos, ki hap ban leit swait kylleng kylleng bad ki sahkut ha ka dheng kali.
Kumta u la kyrpad ïa ka Sorkar ban shah noh kloi ban ïaid ki bos lyngba ka jaka ha Them Metor kam pher wat lada ka Sorkar kam pat lah ban pynkynriah ïa kiba shong ba sah ha kane ka jaka.
Ka jingkyrduh pisa ka Meghalaya Energy Corporation Limited (MeECL) kam dei shuh kaba dang thymmai.
Kawei na ki daw ba kam ïoh kynshew tikna ïa ka pisa ka dei ka jingbym siew tista ki nongpyndonkam ïa ka ding ilektrik, kita, naduh ki paidbah kiba pyndonkam bording ilektrik ha la ki ïing ki sem, bad ki karkhana kiba pyndonkam ïa ka ilektrik ha kane ka Jylla.
Katkum ka jingkheiñ ka MeECL, la ong ba ka pisa na ka bai bording ilektrik kaba ka MeECL ka dang sahkut bad dang dei ban ïoh lum ka kot da ki spah klur tyngka.
Haba ïakren bad u Managing Director ka MeECL, u Sanjay Goyal ha ka sngi ba-ar, u la ïathuh ba lada kheiñlang lut ïa ka pisa kaba dang dei ban ïoh lum ïa ka bai thang ilektrik na ki paidbah bad na ki karkhana kumjuh ruh na kito kiba leit ïakhun mukotduma kynthup ka jingpynsngew sha ka Central Electricity Regulatory Commission (CERC), ka pisa kaba dang dei ban ïoh ka MeECL ka la kot sha ka T.300 klur.
Haba kylli halor ka bai bording ilektrik ba pynsahteng ki tnat treikam bapher bapher ka Sorkar kynthup ki ïing Sorkar, u Goyal u la ong ba ka bai bording ilektrik kaba sahteng bad dei ban ïoh na ki tnat treikam ka Sorkar kam da katta katta eh, bad ka Sorkar Jylla hi ka ju ïarap pisa ïa ka MeECL ha ka jingtreikam jong ka naduh ka jignthied bording bad kiwei kiwei ki jingïarap.
