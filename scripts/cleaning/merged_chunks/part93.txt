Shillong: U myntri ka tnad pule puthi ka jylla, u Bah Lahkmen Rymbui u la pan pisa na ka sorkar T.78 klur tam na ka bynta ban siew ia ka tulop jong ki nonghikai skul SSA bad na ka bynta kiwei ki jingpynlut hapoh kine ki bnai.
Haba jubab ia ka jingthalain ki dkhot ka liangpyrshah halor ka jingbym pat ioh tulop ki nonghikai skul SSA ha ka jylla, u Bah Lahkmen u la ong ba ka sorkar ka la shim ia kane ka sien na ka bynta ban siew noh ia ka tulop jong ki nonghikai nalor kiwei ki jingdonkam.
U Bah Lahkmen u la pan pisa T.78, 07, 09, 000 ha ka dur ka Cut Motion ha ing dorbar mynta ka sngi.
U Bah Lahkmen ula ong ba ka tnad pule puthi ka jylla, ka pyntreikam ia ka skhim ka sorkar pdeng kum ka SSA bad ka RMSA.“Namar ba ka sorkar pdeng kam pat pyllait pisa, ka sorkar jylla kam pat pat lah ban pyllait ia ka tulop jong ki nonghikai SSA naduh u Iaiong mynta u snem, ka la kot sha ka san bnai.
Kumba ju long mynshem snem ruh, ka sorkar ka la iakynduh ia kane kajuh ka jingeh namar ka jinghiran pisa," la ong u Bah Lahkmen.
U la ong ban pyllait na ka jingeh, ka sorkar ka donkam ban shim pisa shwa na ka corpus fund.
Shwa ia kane, na ka liang u MLA ka Umroi u Bah George B Lyngdoh u la pynpaw ia ka jingsngew khia ia ka jingeh jong ki nonghikai tang namar ka jingbym pyllait thikna ka sorkar pdeng ia ka pisa.
“Kane ka pisa kaba pan mynta, kan pyndap haduh katno bnai ka tulop ki nonghikai?" la buh jingkylli u Bah George.
Haba jubab ia kane, u myntri u la ong ba ka corpus fund kam dei tang ban siew ia ka tulop hynrei ka dei ruh ia kiwei ki jingdonkam ka sorkar.
U Bah Lahkmen u la ong ba ia ka Sarva Siksha Abhiyan (SSA) kaba la wanrah ha u snem 2001-2002 bad ka Rashtriya Madhyamik Shiksha Abhiyan (RMSA) kaba wanrah ha u snem 2009-2010, ka la pynlong noh tang kawei ha ka skhim.
U la iathuh ba ki don 5158 tylli ki neighbourhood skul kaba long baroh 12782 tylli ki skul, bad na kine, 9417 ki dei ki primary school bad 3365 ki upper primary school.
“Ngi la buh 532 tylli ki jaka ai jinghikai kyrpang ne special training center ha ka jylla ha kaba la ai jinghikai ia ki khynnah, pynshlur ba kin leit biang sha ki skul," la ong u Bah Lahkmen.
U la ong ba ki don baroh 64 tylli ki skul kiba hap ha ka RMSA, kynthup ka jingshna ia ki ing skul, ki hostel bad kiwei.
“La shna ia ki 9 tylli ki hostel ia ki kynthei na ka RMSA ba kynthup ha ki jaka ba kham sahdien kynrhup ha Betasing, Dadenggiri, Dalu, Selsella, Tikrikilla, Zikzag, Songsak, Samanda bad Baghmara bad kine ki dang iaid mynta", la ong u myntri.
Shillong: Ka Skendrowell Death Anniversary Celebration Committee (SDACC) ryngkat ka jingïatreilang bad ka ïing ka sem une u Myllung bad kumjuh ka FOCUS, Mairang, kan pynlong ïa ka jingrakhe dap shiphew snem u Bah Skendrowell Syiemlieh ha ka 20 tarik u bnai Risaw mynta ka snem.
Ha kane ka jingrakhe ka ban pynlong ha Mairang, yn pynlong ïa ka lympung ïamir jingmut (seminar) halor ka phang, “U Synñiang ki Myllung Khasi ha ka Thiar ka rwai ka siaw".
Nalor kane ka lympung ïamir jingmut kan don ruh ka jingiakop rwai sur tynrai na ka bynta ki nongrwai kiba don hapoh u pud u sam ka Mairang Civil Sub Division.
Ki nongïashim bynta kin long ha ka kynhun(group) bad yn pdiang tang 20 kynhun, katkum ka jingwan shim bad wan ai(submit) nyngkong(first come first serve) ïa ki form ban ai naduh ka 1 tarik u Risaw na Syiem Studio, Pyndengumïong Mairang.
Ka buskit na ka bynta ki nongjop kan long 15 hajar ïa kiba wan nyngkong, 10 hajar ïa kiba wan ba ar bad 5 hajar ïa kiba wan balai.
Ïa kane ka jingrakhe yn pynkut da ka janmiet ki sur jingrwai Khasi, ha kaba ki nongrwai Khasi ba pawnam ka jylla kin ïashim bynta.
Kane ka long katkum ka kyrwoh ba la phah da u Bah P.Sohkhlet, Chairman bad Bah HR Diengdoh, Secretary ka SADCC.Shillong: U myntri ka sorkar pdeng uba peit ia ka tnad Road Transports and Highways u Nitin Gadkari, u la ong ba ka sorkar kan weng noh ia ka National Highways Authority of India (NHAI) na baroh ki jylla jong ka thaiñ shatei Lam mihngi naba la don ka National Highways & Infrastructure Development Corporation Ltd.
(NHIDCL) ka ban peit ia ka jingshna surok bad ka bit ka biang jong ki surok ha kane ka thaiñ.
Ia katei ka rai u myntri sorkar pdeng u la pynbna hadien ba u la ia shongpyrkhat 2 sngi lynter bad ki nongialam na ki jylla jong ka thaiñ Shatei Lam mihngi.
U Nitin Gadkari u la ong ba ka NHAI ka dei ka tnad kaba peit ia ka jingshna surok ha kylleng ka ri India, hynrei yn weng noh ia na ki jylla jong ka thaiñ Shatei Lam Mihngi na ka daw ba ka la don ka NHIDCL kaba la thaw kyrpang ban peit ia kine ki thaiñ bad mynta ruh kane ka tnad ka la peit ia kiba bun ki surok ha ka thaiñ Shatei Lam mihngi baroh kawei.
Utei u myntri sorkar pdeng u la ong ba ha ka thaiñ Shatei Lam mihngi ka NHIDCL ka peit ia ki jingpyntreikam ia ki projek surok kiba kot ia ka 10,892 km ha ka jinglut kaba T.1,66,026 klur tyngka.
Ki don ki Civil Work kiba 2,520 km ha ka jinglut kaba T.36,839 klur tyngka bad ka don ruh ka Detail Project Reports na ka bynta 8,372 km ha ka jinglut kaba T.1,30,998 klur tyngka.
Utei u myntri u la ai jingkheiñ ba ki kam ha ki 8 tylli ki jylla kiba hapoh ka jingpeit jong ka Public Work Deparment ( PWD) ka jingiaid jong ka kam ka long ka surok kaba 2,421 Km ha ka jinglut kaba T.15,718 klur tyngka bad mynta u snem T.1539 klur tyngka yn mang na ka bynta kane ka jylla bad ka jingpynlut baroh ha ki 8 jylla kan long T.17,257 klur tyngka.
Ki jingtrei kiba pyntrei lyngba ka NHAI pat u myntri sorkar u la ong ba ki don 850 Km ka kam bad ka jinglut ka long T.7000 klur tyngka.
Ha Assam ka NHAI ka pyniaid ia ki 4 tylli ki projek surok kiba baroh ka jingjngai ka long 96 Km bad ka jinglut ka long T.821 klur tyngka.2 tylli ki projek yn pyndep ha u nohprah mynta u snem bad kiba sah ha u rymphang jong u 2020.
Ha Meghalaya u la ong ba ka NHAI ka thaw ia ka projek surok kaba 62 Km ha ka jinglut kaba T.536 klur tyngka bad yn pyndep ia ka ha u bnai u ban wan.
Baroh ki kam kiba pyntrei ha kane ka thaiñ NE tang ia ki surok baroh ka long T.1,90,283 klur tyngka.
“Ngi weng noh ia ka NHAI na NE namar ba ka NHIDCL ka pyni ba ka kham lah ban trei bha ia ka kam bad kawei ruh ka dei naba ngi thaw ia ka NHIDCL ba kan peit kyrpang ia kane ka thaiñ, ai ba ka NHAI kan pynleit jingmut sha kiwei pat ki bynta jong ka Ri" ong u Nitin Gadkari haba ia kren bad ki nongthohkhubor.
U Gadkari u la ong ba ka sorkar ka kwah ba ki trai jaka ruh kin ia treilang bad ka ba nym pynslem ia ki jaka khnang ba ka kam kan iaid shaid shaid bad u la ong ba ka sorkar ka pynleit jingmut bha sha kane ka thaiñ ban wanrah da ki surok kiba paka bad u la ong ruh ba ka sorkar kan pynthikna ba ki surok kin long kiba janai bad kan ym ailad da lei lei ruh ba ka kam bamsap kan ym iohlad bad lada jia ba ki surok kim biang u la ong ba ka sorkar kan ai da ka jingpynshitom kaba eh ia kiba kitkhlieh ia ka kam.
Shillong: Ka jingialehkai ka 2nd Open Futsal ka la sdang hynnin ka sngi kaba la pyniaid da ka Futsal Association of Meghalaya ryngkat ka jingiatreilang bad ka East Khasi Hills District Sports Officer lyngba ka District Sports Promotion Society bad ka Futsal Association of India, ha Indoor Stadium ka Laban SC ha kaba 16 tylli ki jingialehkai la ialehkai bad 84 tylli ki kol la thep kol.
Ki don 32 tylli ki kynhun kiba iashim bynta bad kynthup ki kynthei.
U East Khasi Hills District Sports Officer uba dei u Secretary ka District Sports Promotion Society, u D Dann u la plie ia kane ka jingialehkai.
Shillong: Ka St Anthony College ka la pylliem ia ka St Dominic College da 53/28 ha ka jingiakhun jong ka NEHU Inter College Basketball 2018 kaba long myn hynnin ka sngi.
Ha kawei ka jingialehkai, ka Shillong College ka pylliem ia ka Union Christian College da 50/43, ka K.L.Bajaria College ka la pynliem ia ka Synod College da 72/34 bad ka NEHU Shillong ka la pylliem ia ka Mendipathar College da 43/34.
Ha ka jingialehkai ki kynthei pat, ka St.Mary’s College ka la pylliem ia ka NEHU Shillong da 48/33, ka St.Anthony’s College ka la pylliem ia ka Nongstoin College da 34/21, Shillong College ka la pylliem ia ka NEHU, Tura da 68/00 bad Lady Keane College ka la pylliem ia ka St.Dominic College da 64/00.
Shillong: Ka Rangdajied United FC ka la pynliem ia ka MLP FT da 1-0 ha ka jingiakhun kaba long myn hynnin ka sngi ha ka lympung Shillong Premiere League ha madan Polo.
Ia kane kawei ka kol, la thep da u Raitkutshisha Buam ha ka 86 minit.
Ha ka jingiakhun ha ka 1st Division, ka Sohryngkham ka la iakhaid bad ka Wahingdoh khlem don ba lah ban ia thep kol.
Ha ka jingiakhun haka 2nd Division, ka Lumshyiap ka la shah pylliem ha ka Ryntih da 3-6 kol.
Ia ka Lumshyiap lah thep da u Kalbrest Malieh (16), B Shadap (36), F Lyngdoh (79) katba ia ka Ryntih la thep da u A Khongsit(13), W Dkhar (14,39,59,69) bad u Teiborlang Ryntathiang (36).
Ha ka jingiakhun ka 3rd Division, ka Umphyrnai ka la iakhaid bad ka Kharang khlem lah thep kol, ka Pohkseh ka iakhaid bad ka Mawphlang da1-1 kol.
Ia ka Pohkseh la thep da u M Wanswett (20) bad ia ka Mawphlang la thep da u R Nongsiej.
Shillong: Ka Khasi Students’ Union (KSU) Dehradun Unit ka la pynlong ia ka jingialang ba shisien shisnem jongka, ha ka sien kaba san ne ka jingpdiang burom ia ki khynnah thymmai kiba dang wan sha kane ka Nongbah ka jylla Uttarakhand ha ka 23tarik Nailur, 2018 ha Giggles Hall, Ballupur, Dehradun.
Ha kane ka sngi la iadon ryngkat u samla Kynpham V Kharlyngdoh, Muktiar ka Supreme Court uba dei ruh u President barim ka KSU Delhi bad ka NEHU Unit bad u Assistant Education Secretary barim ka Central Body uba la long kum u kongsan ha kane ka sngi.
Ha kane ka jingpdiang burom ia ki khynnah thymmai kiba wan ban pule sha kane ka Nongbah ka long kaba shitrhem bha ha kaba ki khynnah thymmai ki la pynpaw iaka jingsngew shngain haba ki don ki hynmen jongki, kiba lah don lypa ha kane ka nongbah bad kiba la pyni lem ia ka lynti, khamtam ia kiba dang shu wan ki bym pat tip eiei shaphang kane ka jaka thymmai.
Ia kane ka prokram la pyniaid da u General Secretary ka Seng u Samla Kampher Mylliemngap bad la ioh nyngkong eh ia ka jingkren pdiang burom bad kren maitphang na u President ka Unit u Samla Edwinson Nongbri ha kaba u la batai kumno la seng iaka KSU Dehradun ha u snem 2014 bad u la batai ruh kaei ka jingthmu jongka bad u la pdiang sngewbha khamtam eh iaki khynnah thymmai ba wan ba pule ha kane ka nongbah.
U Kongsan Samla Kynpham V Kharlyngdoh u la kren sngewtynnad bha ha kane ka sngi shaphang ka jingmut bad kaei ka kamram ba haba ki mih na iing ban wan pule shaduh sha kane ka Nongbah.
“Phi dei kiba don bok na ki ba don bok ban ioh ka lad ban wan pule shane ha ki course bapher bapher.
Phi dei ban ai burom iaki kmie ki kpa bad phi dei ban siew kylliang iaka jingleh jongki bad ha kajuh ka por lada phi leh bha phin nym babe hadien habud bad kan long ka jingsarong ialade iaka iing ka semi aka shnong ka thaw ka Ri bad ka jaitbynriew baroh kawei" ula ong.
Hadien kata la pynlong iaka jingialehkai iaki khynnah thymmai ha kaba la pyniaid da ka samla Bari Pyngrope  bad u samla Keri Laloo bad ia ka nam jop ki khynnah thymmai ka la leit sha ka Wandamon Suchiang  ba la rah iaka nam Miss Fresher’s, 2018 bad iaka nam Master Fresher’s 2018 la rah da U Jonathan Kharsyiemlieh.
Shillong: U CEM ka KHADC u bah H.S Shylla u la ong ba shen ka District Council kan lum da ka dorbar kaba kyrpang na ka bynta ban wanrah da ka rai ia ka ILP.U bah Shylla u la ong ba hadien ba u la khyllie bha ia ki kot ki sla u la lap mynta ba ka District Council ruh ka  don ia ka bor ban pyntreikam ia ka ILP.Shillong: Ka Khasi Hills Autonomous District Council (KHADC) kan lum ia ka jingialang bah jong ki Khlieh Nongsynshar na kylleng ka ri Lum Khasi ha ka 3 tarik u Risaw ha ka por 11 baje mynstep ha Madan Student, Jaiaw-Shillong.
Ia kane la pynbna da u Chief Executive Member ka KHADC u bah H.S Shylla mynta ka sngi haba ia kren bad ki nongthohkhubor hadien ba la wai ka Executive Committee jong ka KHADC.U bah Shylla u la ong ba ha katei ka jingialang baroh ki Syiem jong ki Hima bapher bapher, ki syiem Raid, ki Myntri, ki Basan, ki Lyngdoh bad baroh kiba khraw batri jong ki Hima ki dei ban wan.
Nangta ki Sordar Raid, ki Sirdar Elaka, ki Wahadadar, ki Rangbah Shnong bad baroh ki nongsynshar ki dei ban ia poi lut ha katei ka jingialang ban ia kren na ka bynta ka seng jong ki Khlieh Nongsynshar lane ka Council of Traditional Chiefs and Headmen.
U bah Shylla u la ong ba katei ka jingialang kan long ha ki ar bynta, kaba nyngkong ka dei ban ia tai ia thir bha ia ki rules ne ki kyndon treikam jong katei ka kynhun ki Khlieh nongsynshar bad ha ka bynta kaba ar pat kan don ka jingjied ia ki nongkitkam.
U la ong ba u shu antad ba la kumno kumno kan ym duna shuh ia ka 3000 ngut ki Khlieh Nongsynshar na kylleng ka ri Khasi.
U la iathuh ba la bthah ha ki Syiem ba kin pyntip sha ki sordar ne ki Rangbah Shnong bad lada don ki bym ioh jingtip ia kane ki dei ban shim na ki kotkhubor kum ka jingpyntip.
Ex.Rev K.LangrinKi don ki briew kiba pyrkhat ba ka jingrwai ka dei ka kamkai lada ka dei ka jingrwai niam ne jingrwai pyrthei kumjuh.
Ia kata nga la lap da lade hi.
Ha ka snem 2013, uwei u Pastor u la phun ia nga da kaba u ong kumne, “Ei kynum, kan don ka jingiathoh shongkurim ha Mawieit ha une u bnai, te sngewbha seh ban shna jingrwai iathoh bad sa wan rwai ma phi, lada phi lah shna artylli mo".
Kumta nga la kohnguh bad nga la shna artylli ki jingrwai, kawei da ka ktien Sohra bad kawei pat da ka ktien Lyngngam.
Ynda haba u Pastor u la dep pynkyntang ia ki arngut, u la khot ia nga ban ai jingrwai.
Te nga la rwai baroh artylli.
Ynda la wai ka jingiaseng kyntiew kurim ia kita ki samla, uta u Pastor u la ai khublei kti ia nga bad u la ong kumne, “Ia phi te kynum, ka biang tang ban phah rwai, hynrei ban phah duwai ne phah kren te ym long".
Te nga la kylli ia u, “Balei kynum ym long, hato ngam bit ban duwai ne phah iathuhkhana?" Uta u Pastor u la jubab kumne, “Nga sa ong ia phi ba ym long ban phah duwai ne phah iathuhkhana, namar nga tieng ioh ba ka Synod kan khot hajir ia nga lada kan tip ba nga phah duwai ne phah kren ia phi".
Hangta da ka jinglyngngoh nga la kylli biang ia u kumne.
“To iathuh ia nga kynum, kaei ka jingiapher hapdeng ka jingrwai bad ka jingduwai ne jingkren?" U Pastor u la jubab, “Ba ka jingrwai ka dei ka kamkai, ym kum ka jingduwai bad jingiathuhkhana", Haba nga shim ia ka jingong jong utei u Pastor, ka mut ba baroh ki nongrwai ki dei ki riewkai.
Wat ha iingmane ruh baroh kiba rwai ki dei ki riewkai.
Ki riew shisha te ki dei tang kito kiba ym ju rwai wat ha iingmane ruh.
Ko paralok, lada phi niew kamkai ia ki jingrwai bad niew riewkai ia ki nongrwai ka long kaba bakla katta katta.
Bad ngi dei ban tip ba ki jingrwai ki don la ka dor kaba rem.
Peit ha ki jingiaseng baroh la ju sdang da ka jingrwai bad pynkut ruh da ka jingrwai.
Hato ka jingiaseng ka long kumno lada khlem pyndonkam ia ki jingrwai? Hato ka long kaba dei ban niew riewkai ia u Moses bad u Dabid kiba long ki nongthaw jingrwai kumba la thoh ha ka Baibl? Ngim lah ban niew riewkai ia ki kpa tymmen jong ngi kiba ju rwai ia ki Folk song mynhyndai bad ngim lah ruh ban niew riewkai ia ki nongrwai ieit ri kiba rwai da ki Traditional Song.
Khamtam lei lei ia ki nongrwai Choir jong kane ka juk ngi la dei ban ai ka jingiaroh jam.
Haba nga pyrkhat ha kawei ka liang ka dei ka jingong jong uta u Pastor ia nga.
Namar ngi ju lap ba ha shuwa ban long kano kano ka jingiaseng bah la jied lypa ia ki nongkren bad ki nongrwai.
Ngi ju lap ba u nongkren wat lada u pynkhreh tang ar sngi ia ka jingkren, hynrei ynda la wai ka jingiaseng u ioh pdiang ia ka envelop ba la thep ym duna ia ka 500 ne 1000 tyngka.
Katba u nonghikai jingrwai nalor ba u la pynlut por bun sngi ban shna ia kawei ka jingrwai kan dang shim por sa ar taiew tam ban hikai man ka janmiet.
Hynrei ngi ju lap ba ynda la wai ka jingiaseng ym don ba ai envelop kum ia u nongiathuhkhana.
Kane te ka la dei shisha kumba ong uta u kynum Pastor jong nga uba trei hapoh ka Mawieit District.
Ia ki jingeh jong u nongthaw jingrwai dei tang ki para ba thaw bad ba hikai jingrwai kiba sngewthuh.
Na ka bynta jong phi ki bym sngewthuh shaphang ka dor jong ka jingrwai bad ki jingeh jong ki nongthaw jingrwai nga kwah ban iathuh ia phi kawei ka nuksa.
Ha ka jingiaseng Ri Lyngngam Presbytery ha Shallang ha ka snem 1999, ngi la khot lai ngut ki nongiathuhkhana.
Uwei napdeng kita u dei u bah Skendrowell Syiemlieh uba long u nongrwai uba pawnam ha Ri Khasi.
Ynda la wai ka jingiaseng ngi la thep pisa ha ki lai tylli ki envelop.
Ia ki arngut ki la ai tang mar 500 tyngka, katba ia u bah Skendrowell Syiemlieh pat ngi la ai 1500 tyngka.
Ha kata ka envelop ba ngi la ai ia u bah Skendrowell ngi la thoh kumne:- 500 tyngka ka bai kren bad 1000 tyngka ka bai rwai.
U bah skendrowell haba u la pule ia kata ka jingthoh u la ong, “Ngam pat ju lap hangno hangno ruh kum ba leh ma phi ban da ai ia ka bai rwai ruh".
Nga la jubab ma nga ia u bah Skendrowell kumne, “Nga ruh nga dei uba thaw jingrwai bad u nonghikai Choir, te nga sngewthuh haduh katno ka jingshitom ban thaw jingrwai bad ban hikai ia ki paidbah haduh ban da lah bha.
Ha ka jingshem jong nga ka kham suk ban khreh iathuhkhana ban ia kaba hikai jingrwai.
Ngi la leh khnang ia kane ba kiwei ruh kin sngewthuh ia ka dor jong ka jingrwai ba ka kham rem bun shah ban ia ka jingiathuhkhana".
Ban pynkut ia kane ka jingthoh nga kwah ban pynshai ‘Balei ba nga shait thoh ialade – Ex- Rev’.
Ka daw ka long ba nga la experienced ha ka kam Knia 11 snem, nga la trei Pastor ha ka Balang Presbyterian 16 snem bad kum u Pastor ha ka Church of God (Ecclesia) 4 snem, te ka jingmut ‘Ex.Rev’ ka mut Experienced Pastor.
Ki don kiba dang lyngngoh bad kiba ong, “Ym ju don ha Ri Khasi kiba thoh ‘Ex.Rev’ ka jubab ka long ba ym pat don ha Ri Khasi kiba la experienced ha ki lai jait ki kam niam kum ma nga.
kita kiba pyrshah ia ka jingthoh ‘Ex.Rev’ jong nga ki lah ban ai FIR ne file da ka case hapoh High Court.
Da U Bah Philip MarweinKa jingjynjar suhsat ki jaitbynriew Rohingya kam pat poi sha kaba kut hynrei ka dang shu sdang ha kane ka snem ba la lah.
Ki jaitbynriew Rohingya ki dei ki kiba shongshnong ha jylla Rakhine ka bynta rud duriaw Bay of Bengal ba shathie-sepngi jong ka Ri Burma lane mynta ki khot ka Ri Myanmar.
Oh, kine ki jaitbynriew ki la roi stet bha kum ki skain bad ki la tap lup ym tang ia ka jylla Rakhine hynrei ki la pur de ha kiwei kiwei ki bynta jong ka Ri Burma bad ki la don ruh kiba la krih sha kiwei ki Ri ruh kum ha India.
Kane ka jingroi briew jong ki ka la pynshrai ia ki jaitbynriew heh paid jong ka Burma kiba dei ki Buddhist.
Ym tang ba ki heh paid Buddhist ki i ma ia kine ki Rohingya kiba dei na ka niam muslim hynrei ki sma tieng ruh ba ioh ha kawei ka sngi kine ki kham bun paid ban ia ki bad ki lah ruh ban ioh synshar ha Myanmar, ha kawei ka sngi.
Wat ki bor sorkar, khamtam ki bor shipai jong ka Myanmar ki da shrai bha ia ki Rohingya, namar ki don ruh hapdeng jong ki, kiba ialeh pyrshah ia ka ain bad la kynnoh ruh ba ki don hapdeng jong ki, kiba long ki lehnoh (militants).
Ha u Nailar (August) jong ka snem 2017, kumba 7 lakh tam ki muslim Rohingya ki la phet krad na ka jylla lajong sha Bangladesh ban shong ha ki dara ba malu mala tarpar ne plastic ba shu sher hi da lade katba ioh ei tang ban ioh rieh na u slap bad da na ka sngi bad ban ioh thiah madei mata mynmiet hangta.
Namarba kim ioh ban rah eiei ruh na la shnong lajong, bun na ki, ki la iap ei na ka jingthngan bad na ka daw jong ki jingpang kiba har-rukom- kum ka pang prie pynhiar, suhot, pang khlam, TB, Jyrhohksew, Malaria, duna snam, pang khrew bad kiwei kiwei.
Ha kane ka jaka ba ki sah poiwir kaba ha Bangladesh, ki la don lypa kumba 2 lakh ngut kiwei pat ki Rohingya kiba poiwir hangtai kham mynshuwa na ka daw ba ki la shah beh thong ha ki Pulit bad ki shipai jong ka Myanmar namarba la kynnoh ba ki la ryngkang na ka ain.
Oh, ka jingim ha kane ka jaka poiwir kaba ha Bangladesh ka long kaba jynjar syrtok bad kaba sangsot khait bad ym don ba lah ban batai da ka ktien briew lane da ka jingthoh.
Ka bam ka dih nangno bad kumno, ka kup ka sep kumno, ka shong ka sah ha kano ka rukom, ki shu ap tang na ka jingisynei jong ki Ri kiba sngewlem ia ki.
Ka dawai dashin kumno bad kumta ter ter.
Bun ki Ri kiba la pyrshang ban ianoh isynei na ka bynta jong ki, hynrei haduh katno kan lah.
Ki rangbah, ki longkmie, ki samla bad khamtam ki khynnah khyllung kim tip kaei kaba ap lashai na ka bynta jong ki, la kin ioh bam eiei wat tang shi troh ka ja ruh.
Ha ka jingshisha, bun na ki rangbah bad ki samla shynrang kim poi sha kane ka jaka poiwir namarba ki la shah pyniap ha ka jaka ba ki sah mynshuwa ha ki shnong jong ka jylla Rakhine.
Katkum ka kaiphod (report) kaba 444 page ba la pynmih da ki nongjurip jong ka United Nations kiba la leit jurip sha kane ka jylla Rakhine, da ki bun bun hajar(kumba 10,000 ngut) ki Rohingya ki la shah siat iap naphang ha ki Shipai Myanmar ha ki shnong bapher bapher.
Nyngkong eh ia ki Rangbah bad ki samla shynrang la shu siat iap lane la shu mait ia ki ryndang da ki wait ba nep har har; ia ki samla kynthei bad ki longkmie ruh la lute naphang bad la shu bat tnga jubor, dung iap, ot lyngkhot lyngkhat lane la siat iap shisyndon bad wat ia ki khynnah khyllung ruh la shu pyniap khlem jingisynei da kaba bret sha ki pung bad ki wah ne ha ka ding da ka jingthmu ban pynduh jait shisyndon; ia ki kynthei, ki tymen shynrang bad ia ki khynnah ruh la set ha ki iing bad la shu thang da ka ding.
Ia ki iing ba la iehnoh jyndat ba la phet krad lut la lute naphang bad sa wiang da ka ding.
Tang ha ha ka shnong Min Gyi ruh la pyniap haduh kumba 800 ngut.
Kat kiba dang lah ban lait-phet, ki phet krad kat shaba lap bad kham bun na kine ki poiwir sha Bangladesh kumba la kdew haneng.
Kiba la lait-phet kim tip shuh shano ki kmie bad ki kpa, shano ki hynmen ki para bad ki shu poi lamwir phetwir tang ban lait na ki kuli bad ki wait banep har har jong ki shipai Myanmar.
Oh, ka jingshem pap bad jingjynjar ym lah ban batai mano mano ruh.
Tang ba la lait na ka kti jong ki shipai ruh ka la long ka bok shikit ba la ai da u Blei Allah jong ki.
Ka kaiphod ka ong ba kane ka jingleh jong ki shipai Myanmar ka long beit beit da ka jingthmu ban pynduh jait thiaw ia kine ki jaitbynriew Rohingya (Genocide and ethnic cleansing).
Ka kaiphod ka kdew ruh ba ia kane ka kam bymman bad be-ain baroh la leh da ka hukum bad ka jingkhmih jong u heh shipai Brig.
General Aung Aung ryngkat ka jingiasngewthuh jingmut lang jong ki 6 ngut ki heh shipai kiba kham halor jong une u ba la ialam (Military chain of command), khamtam ka jingbit na u rangbah duh jong ki shipai ka Myanmar, u Min Aung Hlaing, uba long u heh sorkar uba bat ia ka bor jong ka Myanmar.
Ka khliehduh jong ka sorkar Myanmar, ka Aung San Suu Kyi, kaba long ka Prime Minister, kam da don sur halor kine kiei kiei baroh.
Ka la dei ban khang ia kine ki kam be-ain baroh hynrei kam shym la leh eiei, pynban ka la leh bym tip eiei halor kat kane ka kam pyniap ia ki paidbah Rohingya kiba dei ki nongshong shnong lajong.
Aiu kane ka nongialam kan ai jubab hakhmat ka pyrthei bad hakhmat u Blei?Mynshuwa kane ka Aung San Suu Kyi ka pawnam shibun ha ka pyrthei kum ka nongialeh ban ai jinglaitluid ia ki paidbah kiba la shah teh mraw na ka jingsynshar donbor jong ki shipai Myanmar hynrei, ynda haba ki shipai Myanmar ki la ailad ia ka ban bat kum ka khlieh jong ka sorkar hangtai, ka la shah shoh tyndep bad shah kynoi ha ka bor synshar bad kam salia shuh ia kiba shah banbein.
Ia kane la pynskhem shuh shuh haba ka la mynjur lang halor ka rai ban set phatok ia ar ngut ki nongthoh khubor jong ka lad pathai khubor ka Reuter.
Kine ki dei u Wa Lone ba 32 snem ka rta bad u Kaw Soe Oo u ba 28 snem ka rta.
Ka jingkynnoh pyrshah ia ki ka long ba ki pynkhein ia ka ain ba la khot ka Official Secret Act.
Ha ka jingshisha kine ar ngut ki la shah kem naduh ka 12 tarik u Nohprah, jong ka snem 2017 ba la dep.
Ia mynta hi, dei ki bor shipai kiba bat ia u lakam jong ka jingsynshar ha Myanmar katba ka Aung San Suu Kyi kam don bor eiei ruh.
Ka shu long tang ka khlieh khlem bor eiei.
Ka bor jong ka United Nations Organisation (UNO) ka khot ka wer ia ki Ri jong ka pyrthei ba dei ban thung ia ka International Criminal Court (International Tribunal ne ka Kashari jong ka pyrthei kaba khlain bor) ban tian bishar ia ka Prime Minister bad ia ki heh shipai jong ka Ri Myanmar halor kane ka jingkeh sat ia ki briew jong ki ha katai ka Ri.
Nangta, ka khot ka wer ruh ia ka Security Council jong ka UNO ban hukum ia ki Ri ym shalan tiar thma ne tiar siat ei ei shuh ia ka Myanmar.
Nangta ban khang ban iadei ei ei shuh bad kane ka Ri, la ka dei ha ka khaii-pateng, ha leit ka wan bad ban knieh lut ia ki pisa tyngka bad kiwei ki spah ba kane ka Ri ka don ha ki Ri ba nabar.
Ka report ka la ai jingmut ruh ba dei ban pynthymmai nadong shadong ia ka bor shipai (Tatmadaw) ha katai ka Ri, ban pynthymmai ia ka sain hima sima, ban pynwai noh ia ka bor shipai ha ka synshar khadar ha katai ka Ri da kaba wanrah noh da ka jingsynshar paidbah pura (democracy) bad ban weng noh mardor ia ka bhah(Mp seat) ha parliament (iing dorbar thaw ain) jong ka Myanmar.
Nongstoiñ: Ki bor pyniaid District jong ka West Khasi Hills District, ki la pyntip ba na ka liang ka jong ki, ki la dep ban phah ia ki lad jingiarap sha ki phetwir jong ka shnong Huhuapara naduh ka 22 tarik mynta u bnai, kata ha ka sngi ka bud hadien ka jingwan jngoh jong ki 6 ngut ki MLA ka jylla Meghalaya.
Shuh shuh ka tyllong khubor ka iathuh ruh ba kitei ki jingiarap kiba la wan lyngba ki bor pyniaid District, ki kynthup ia ki marbam kum u khaw 15 kwintal, dai 25 kilo, umphniang bam 16 liter, phan 2.24 kwantal, mluh 10 kilo, piat 40 kilo, ka shini 15 kilo, ki tiar ki tar bad kiwei kiwei.
Shuh shuh katkum ka tyllong khubor ba la ioh ban lum, la ong ba hadien ba ki bor pyniaid District jong ka West Khasi Hills ki la ioh ia ka jingpyntip ha kaba iadei bad katei ka jingjia ki la phah ruh ia ki Magistrate ban hiar jurip sha katei ka jaka ha kaba u bah Shanbor Warjri MCS u la hiar dalade ban leit ia kynduh ia kitei ki phetwir ka shnong Huhuapara kiba la iashong rieh tngen ha Sildubi, na ka bynta ban shim tohkit kaba dei ruh ha ka 20 tarik mynta u bnai.
Ha katei ka jingiakren bad ki phetwir la ong ruh ba u bah S.Warjri MSC u la ong ia ki ba ki bor District kin sa phah ia shiteng ki pulit jong ka jylla, kiba don ha katei ka jaka rieh tngen ba kin leit ban sah ha ka shnong Huhuapara, khnang ban long ka jing shngaiñ ia kitei ki briew bad khnang ba kin ioh ban leit phai shnong noh suki suki, hynrei haduh mynta kitei ki phetwir kim shym pat la leit phai shnong satia namar ka jingbym ur long katei ka jingiakren ban phah pulit sha Huhuapara.
Ha kawei pat ka khubor ka seng West Khasi Student Union ( WKSU) sengkmie lem bad ka seng WYF ki la kyntu jur ia ka sorkar jylla ban pynsted ban buh mardor ia ka kad police ha Mallangkona WKHD kaba dei ka jaka ia kajia pud ka Meghalaya bad Assam.
Ki artylli ki seng ki la leit ia kynduh ruh ia u S.P ka West Khasi Hills, u bah G.D.Kharwanlang ha kaba iadei bad katei ka bynta bad ki la ong ruh ba ka jingmih ka huri hura ha kitei ki thain khappud ka dei na ka jingbam ar maloi jong ki katto ki riewshim kabu ha katei ka thain ba sa mih kitei ki jingiakynad man ka por ha ki thaiñ khappud.
Kitei ki ar tylli ki seng ki kyntu ia ki paidbah nong shong shnong kiba shong ha ki thaiñ khappud jong ka thaiñ ba kin kiar rai maw rai dieng na ka jing bam ar maloi, khnang ba ka sorkar Assam kan ym ioh shim kabu ha kaba iadei bad ka jingkyntur pud ia ka khyndew ka shyiap nongkynti jong ka West khasi Hills bad jong ka sorkar meghalaya.
Ki ar seng ki dawa na ka sorkar jylla ba kan phai khmat kyrpang ha ki thain khappud ha kaba ia dei bad ka roi ka par khnang ba ki paidbah ka thain kin ym ia kynduh jingeh ha dien ha bud bad ruh ki ar seng ki ban jur ia ka sorkar jylla ban ym ym buh teng shuh ban pynbeit noh ia u pud u sam hapdeng ar tylli ki jylla khnang ba ka shongsuk shong sngain kan wan phai pat.
Jowai: Ki samla pule ka Kiang Nangbah Government College ki la pynpaw ia ka jinglyngnoh halor ka jingkiew dor ka bai eksamin jong ki.
U Dawyoo Lyngdoh uba dei u Vice President ka bad U Heisuk Chulet Asst.General secretary ka KNGCSU, ki la ong ba ka la pynlyngngoh ia ki khynnah pule ka KNGC ba ka bai eksamin mynta u snem ka la kiew dor shaba palat.
Mynshym snem ka exam fees(University exam fees) ka long tang 800/- tyngka.
hynrei mynta u snem pat ka la kiew dor sha ka 1150/- tyngka.
Ka practical fees shi paper mynshym snem ka long 150/- tyngka hynrei mynta u snem pat ka la kiew dor sha ka 200/- tyngka.
Ka bai exam ki repeaters ruh ka lah kiew dor sha ka 800 tyngka bad 200 Shi paper.
Sa kawei ka ba lyngngoh ruh iaka bai enrollment fees ki lah dep siew 100 tyngka, hynrei mynta pat ki hap biang ban siew iaka enrollment fees kaba 50 tyngka.
Ki la ong ruh, kaba kham phylla ka long ba wat ki private college ruh ka bai eksamin, ka long tang 950,1000,900 tyngka bad ia ka bai practical fees ka long 150 kumjuh hi kum myn shym snem, ka khlem kiew.
Ki la ong ba yn sa phah tohkit ban lap ia ka jingshisha halor ka jingkiew ka bai eksamin, namar ka long ka ba bym sngew lah ban ngeit iaka ne ka jingkiew ka bai eksamin bad baroh ki khynnah pule ki sngew pyrshah ia kane.
Shillong: Ka Congress ka kwah ba ka jingiakawang ktieh ha ki kotkhubor kan kut noh hapdeng jong katei ka seng bad u bah D.D Lapang.
Haba ia kren bad ki nongthohkhubor myn hynnin ka sngi ha Congress Bhawan u President ka MPCC u Dr.Celestine Lyngdoh u la ong ba ka Congress naduh mynta ka sngi kan pynkut noh ia ka jingiakren shaphang u bah Lapang bad ka jingiadei jong u bah Lapang bad katei ka seng mynta ka la poi sha kaba kut bad ia kane u la ong ba la phah ktien na Delhi ba ym dei shuh ban dang ia bun nia ia kajuh shi kajuh naba ka AICC ruh ka la dep pdiang ia ka shithi risaiñ jong u bad kam kwah shuh ban dang pynjrong eiei halor kane.
U Dr.Celestine u la ong ba ka MPCC ka kyntu ia baroh ki dkhot jong ka seng Congress ba kin trei shitom na ka bynta ka Party bad ban ym pynleit jingmut shuh ia u bah Lapang uba la pynkut dalade hi ia ka jingiadei bad katei ka seng.
Hynrei shuwa ban pynkut noh ia ka jingiakynthoh ha ki kotkhubor u President ka MPCC u la ong ba ka seng Congress ka kwah ban pynshai ba baroh ki jingkynnoh u bah Lapang ia katei ka seng ki dei kiba bakla bad kiba shu lamler.
Halor ka jingkam u bah Lapang ba kiba bun ki dkhot kiba la kham rangbah kiba la phet noh na katei ka seng ne ba ki la shah weng noh u Dr.Celestine u la ong ba haduh mynta ki briew kiba u bah Lapang u la jer kyrteng ki dang don lut hapoh ka seng Congress bad ki dang trei shitrhem na bynta katei ka seng kum ka Ambika Soni, u Sushil Kumar Shinde, u Digvijay Singh, Janadhan Dwivedi bad kiwei pat.
Halor ki jingkynnoh jong u bah Lapang ba la leh beiñ ia u namar ka jinglong tymmen kum ka jingsloit jubor ia ka kam President MPCC u Dr.Celestine Lyngdoh u la ong ba kam shym la long satia kumta hynrei ha ki bnai shuwa ka elekshon u bah Lapang u bunkam ha ka ban rung ban mih hapoh Hospital namar ka koit ka khiah jong u bad ym dei tang ma u hynrei ka kurim jong u ruh ha kato ka por ka don hapdeng ka jingshitom bad ki la bunkam ha ka ban rung ban mih hapoh Hospital.
Ha ki bnai Naiwieng, Nohprah shuwa ka elekshon, u bah Lapang u shu bunkam ban rung ban mih hapoh Hospital ban phah sumar ialade, ka kurim jong u ruh ka rung ka mih ha Hospital namar ka koit ka khiah jong ka, nga ruh ngam tip eiei ba ka AICC ka thung ia nga kum u President jong ka MPCC bad ngam don jingtip ne jingiasylla eiei ia kata ba nga ruh nga bunkam ha ka kam elekshon ialade.
Nga shu kynmaw ha kawei ka jingialang kaba la long ha Umden, u bah Lapang u wan beit beit na Delhi sha Guahati bad na Guwahati u wan beit beit sha ka jaka long jingialang, ka sur jong u ka long kaba tlot bad katba u dang kren u iam artad ha ka jingialang" ong u Dr.Celestine haba pynkynmaw ia ka jingleit ialap elekshon jong u bah Lapang ia u kyrtong ka Congress u Mayrald Born Syiem uba la jop ia katei ka elekshon na nongpoh konstitwensi.
“Nga sngewnguh bad nga burom ia u bah Lapang haduh kine ki sngi ba mynta ruh, ha Ri-Bhoi ngi ju ong ia u-u kpa ka ri-Bhoi bad dei ma u bad ka seng Congress kiba pynioh District ia ka Ri-Bhoi, hynrei ai ba naduh mynta ka sngi u bah Lapang un shongthait noh na ka kam politik bad ai ba un sumar bha ia ka koit ka khiah lajong, nga kitbok kitrwiang ba un shait un khlaiñ bha bad ba un im slem" ong u President ka MPCC u Dr.Celestine Lyngdoh haba ia kren bad ki nongthohkhubor.
Shillong: U Nongialam liangpyrshah ha ing dorbar u Dr.Mukul Sangma, u la ther ia kane ka sorkar da kaba kynnoh ba ka la pynlong politik ia ka jingai ia ki Civil sub-division ha ka jylla.
Haba shim bynta ha ka jingiakren halor ka mat ka roi ka par ba la wanrah da u MLA ka Mawlai Bah Process T Sawkmie ha iing dorbar myn hynnin ka sngi, u Dr.Mukul u la ong ba ha ka por ba u ialam ia ka sorkar, ki la thaw bun ki Civil Sub-division ha ka jylla, hynrei kam shym la leh politik ia kane ka kam namar ba ka sorkar ka thrang ban kyntiew ia ki paidbah.
“Ngi la thaw ia ka Pynursla, Mawshynrut, bad kiwei sha ka Civil sub-division hynrei ngim shym la phah risain MLA iano iano ruh", la ong u Dr Mukul.
“Wat ialeh politik ban thaw Civil sub-division", u la bynrap.
Kane ka jingkynthah u Dr Mukul ia kane ka sorkar, ka dei halor ka jingiehnoh kam MLA u Martin M Danggo na ka Congress hadien ba u Myntri Rangbah u Conrad K Sangma u la kular ban ai Civil sub-division ia ka Ranikor, kaba la plie ruh dang shen.
U Dr Mukul u la ong ba ai ba ka sorkar ba mynta ne ka ban sa wan, kin thaw ia ki district ne civil sub-division hynrei kam dei ban leh politik.
“Ngi dang donkam shuh sa kawei ka district ha Garo Hills bad ngin ia iaid lang, ngin iatreilang", la ong u nongialam ka liangpyrshah.
U la ther ruh ia kane ka sorkar kaba pynrem niuhmat ha ka sorkar BJP ha Delhi.
U la ong ba ka sorkar BJP ha Delhi ka la khniot ia ka sorkar jylla Meghalaya ha ka por ba u dang long myntri rangbah hynrei u la iakhun pyrshah.
“Ngi la iohi ia ka rukom leh ki briew na Delhi, ha kaba ki la ot lut ia ki skhim ba dei ban ioh ka jylla da kaba ai ki daw bym ler eiei", la ong u Dr.Mukul.
U la ong ruh, “Lada kane ka sorkar ka sngap man man ia kane ka jingleh ka sorkar pdeng, ka mut ba la sheptieng ia u myntri rangbahduh ka ri u Narendra Modi".
U Dr Mukul u la ong ba ka jingot bad ka jingbym pyllait pisa ka sorkar pdeng ia ka bhah ba dei ban ioh ia ka jylla Meghalaya, ka la ktah ia ka iarong pisa bad ia ki kam pynroi naduh ki tnad bapher kum ka North Eastern Council (NEC) bad kiwei.
“Nga kyntu ia kane ka sorkar ba mynta ban kan iakren da kaba tyngeh ia ka sorkar pdeng ban nym mushlia ia ki kam ka jylla"Ha kajuh ka por, u la ther ia ka sorkar kaba lap miet ban shu pynkynriah kam ia ki ophisar bad ia ki pulit.
“Kane ka sorkar tang namar kane ka daw, ka lapmiet ban pynkynriah kam ia ki pulit naduh u SP, OC, wat ki pulit langrut ruh bad kane kam dei kaba bha", la ong u Dr Mukul.
U la ong, “Haba uwei u politishian u leh sniew, baroh ki politishian kin shah kynnoh lang bad kane ka dei ka jinglong kaba la rung Jylliew bha ha ka jingmut jingpyrkhat jong u paidbah".
Shillong: Ka HYC Nong thymmai Circle lyngba ka Sier Lapalang Operation jong ka, ka la ioh bat 8 ngut ki bar jylla kiba la trei bylla hapoh ka thaiñ Jelly Shop, Nongthymmai bad kitei ki bar jylla kim don satia ia ki Epic, ne ki laisen bylla hynrei tang uwei na ki uba don EPIC bad NRC.Ia kitei ki 8 ngut ka HYC ka la phah leit biang noh sha ka jaka ba ki wan na Dhubri , Assam ryngkat ki jingmaham ba kim bit ban dang wan biang lada kim don ia ki kot ki sla kiba biang.
Ia katei ka kynhun ka HYC la ialam da u Daniel Syiem General Secretary ka Nongthymmai Circle.
Shillong: U myntri ka sorkar pdeng uba peit ia ka tnad Road Transport and National Highway u Nitin Gadkari myn hynnin ka sngi u la plie paidbah ia ka surok arliang kaba jngai haduh 102.255 Kilomitar kaba naduh Jowai shaduh sha Ratacherra kaba don markhap bad ka Assam.
U myntri sorkar pdeng u la plie ia katei ka surok ha ryngkat ka jingsakhi lang u myntri rangbah ka jylla u Conrad K Sangma, u myntri rangbah ka Tripura u Biplab Kumar Deb, u myntri rangbah ka Arunachal Pradesh u Pema Khandu, u myntri rangbah ba-ar ka jylla u bah Prestone Tynsong, u myntri rangbah ba-ar ka Arunachal Pradesh u Shri Chowna Mein, u myntri ka tnad jngohkai ka jylla u bah Metbah Lyngdoh, u myntri ka tnad Social Welfare ka jylla u Kyrmen Shylla bad u MLA ka Jowai u Wailadmiki Shylla.
Haba kren ha katei ka jingialang kaba la long ha State Convention Centre, Shillong u Nitin Gadkari u la ong ba ka sorkar pdeng ka don ka thong ban kyntiew ia ka roi ka par ha ka thaiñ Shatei Lam mihngi bad nyngkong eh u la ong ba ka dei ka surok kaba long u budlum jong ka ioh ka kot bad kaba dei ruh ka lynti bah ban pynsuk na ka bynta kiwei pat ki kam pynroi.
U lapynsngew ruh sha ka sorkar ba ka dei ban thaw ki lad ki lynti na ka bynta ban pynioh kam ioh jam ia ki samla kane ka jylla da kaba pyndonkam ia ki jingkyrkhu kiba kane ka jylla ka ioh na ka bor mariang.
U la kdew ba kane ka jylla ka dei kaba bun ki siej bad u la ong ba ia ki siej ym shym la pyndonkam tang ha ka ban pynmih kot sada, hynrei lah ruh ban pyndonkam ha ka ban pynmih bording kaba ki ong ha ka ktien nongwei ka Bio Energy, lyngba katei ka buit u la ong lah ban ai kam ia bun ngut ki samla.
U myntri rangbah ka jylla u Conrad u la ong ba da ka jingplie ia katei ka surok kan dei ka jingplie lad ia kiwei pat ki kam pynroi khamtam ha ka ban kyntiew ia ka ioh ka kot jong ki briew katei ka thaiñ bad ia ka jylla baroh kawei.
Lah ban kdew ba ia katei ka surok kaba 102.255 kilomitar la sdang ban pyntrei ha ka 18 tarik u naiwieng, 2015 bad la pyndep ha ka 16 tarik u jymmang, 2018 ha ka jinglut kaba T.683 klur tyngka.
Katei ka surok ka sdang naduh Jowai shaduh Malidor.
Katei ka surok ka don 3 tylli ki jingkieng kiba heh, 34 tylli ki jingkieng kiba rit, 441 tylli ki kynroh, 2 tylli ki khyrdop ne ki Toll Plaza, ka don 17 tylli ki jaka ap kali.
Katei ka surok ka pyniasoh sha Brahmaputra sha Silchar -Barak Valley bad ka lah ruh ban ksam sha Manipur, Mizoram, Tripura bad sha ki bynta ba shathie ka Assam.
Shillong: U Myntri ka tnad pyniaid kali ka jylla, u Ma Sniawbhalang Dhar u la pyntip hapoh ka iing dorbar ba la buh thong ban pyndep noh ia ka jaka ieng bos ne ka inter-state bus terminus (ISBT) kaba don ha Mawlai Mawiong, Shillong ha u Lber lashem snem.
Haba jubab ia ka mat ba la wanrah da u MLA ka Congress na Mawlai, u Bah Process T Sawkmie ha iing dorbar myn hynnin ka sngi, u Ma Sniawbhalang u la ong ba ia kane ka jaka ieng bus la mynjur naduh u snem u snem 2013 ha ka jingmang pisa kaba T.48.31 klur da ka Department of North Eastern Region (DoNER) lyngba ka North Eastern Council (NEC) ha ka jingheh kaba 53 hajar sq ft tam.
U la ong ba ha ka jingshisha ka NEC ka la buh thong ban pyndep ha u Risaw 2017, hynrei ym lah satia, namar ba ka slem ban pynbiang ia ka Detailed Project Report (DPR) bad kane ka la ialam sha ka jingpynslem ban sdang ia ka kam bad kane ka long katkum ka kaiphod ba la ai da u Chief Engineer ka Public Works Department (Roads) ka jylla ha ka 4 tarik Nailur 2014.
Haduh mynta la pyllait pisa saw sien kaba la kot sha ka 23.27 klur.
U la ong ba ka daw ka jingslem ka dei ruh namar ba ka la don ka jingpynsangeh ia ka jingtrei namar ba ka la don jingkhynra ia ki nongbylla nabar jylla bad kawei pat ka dei ka jingslem ban pyllait pisa ka NEC, nalor ka jingbym shai ka rukom dro dur ia kane ka jaka ha kaba la hap ban phah ban batai ha jaka shna ia ka kompeni kaba dro dur.
Kawei pat ka dei ka jingkynduh jingeh ha kaba iadei bad ka jingshim jaka na khyrdop ban rung sha kane ka jaka, ia kaba ka sorkar ka la shim khia ban pynbeit.
Halor kine ki jingeh, na ka liang u kontraktor u la pan por shuh na ka sorkar ban pynjlan ia ka por ban pyndep haduh u Lber 2019.
Shillong: Ka lumpung ialehkai iakura ka X1.
In Championship, kaba dei ka national mixed martial arts (MMA) ka shong shit bha ha ka nongbah Shillong kaban neh ar sngi, ha ka sngi Saitjain bad ka sngi u Blei ha Laban SC Indoor Stadium.
Ha kane ka jingiakhun, u nongiakura na kane ka jylla, u Johnny Nongrum u la pylliem ia u Aditya Sanil ha ka jingiakhun ban iaknieh nam lahduh ha ka kyrdan kiba la tbit.
U Johnny u la pylliem ia u Sanil da 29-28, 29-28, 29-28 point.
La pynbam smam ia ka kamra peit kai da ka jingwan sakhi ki nongpeit kai na kylleng ki jaka ha ka nongbah.
Nalor u Johnny, ki don 13 ngut kiwei pat ki nongialehkai na ka jylla Meghalaya kiba la iashim bynta ha kane ka jingiakhun.
Kane ka lumpung ha Shillong, ka dei kaba nyngkong eh ban pyllong ia ka, ba la pyllong da ka CR Projects.
Ia ka jingialehkai, la plie da u Special Superintendent of Police u Bah Mariahom Kharkrang.
Ka jingialehkai ka long 3 minit shi kylla ia kiwei ki nongiakhun katba ia kiba la tbit ka long 5 minit shi kylla.
Shillong: Ka Meghalaya ka la pynliem ia ka Arunachal Pradesh ha ka jingiakhun jong ka lympung kriket Vijay Hazare Trophy kaba dang iaid mynta ha madan Anand, Gujarat.
U Punit (sha diang) bad u Abhay (sha mon)Ha ka jingiakhun, ka Meghalaya ka la lah ban ialeh kham bha ban ia ka Arunachal da kaba pylliem 256 ron ha ka kylla basan ne round V- Plate jong kane ka lumpung Vijay Hazare Trophy ka BCCI.Haba tied nyngkong, ka Meghalaya ka la kamai 317 ron da kaba hap noh 4 wicket ha ka 43 over namar  7 over la pynduna noh namar ba hap u slap.
Haba beh ia kane ka thong, ka Arunachal ka la rem noh tang ha ka 61 ron na ki 26 over.
Shillong: Ka Langsning FC ka la pynliem ia ka Sawmer da 3-1 kol ha ka jingiakhun ha ka lumpung ka Shillong Premiere League kaba long myn hynnin ka sngi ha madan Polo, Shillong.
Ha ka jingiakhun, ka Langsning ka la ioh ban thep ia ka kol ba nyngkong haka 19 minit lyngba u Milancy Khongstia hynrei ka Sawmer ka la ioh ban pynphai pat ha ka 22 minit lyngba u Gamelial Kharlyngdoh.
Ka nam tam ia ka Langsning ka la wan haswa ban wai ka kyllamiet hadien ba u Ebormi Buam u la ioh ban thep ha ka 38 minit bad ka la pynskhem shuh ha ka kyllamiet lyngba u Kynsai Lhuid ha ka 78 minit.
Ha ka jingiahun ka 2nd Division, ka Jongsha ka la shah pylliem ha ka Sohiong da 1-2 kol.
Ia ka Jongksha la thep da u Arkydalang Myrthang ha ka 46 minit katba ia ka Sohiong la thep da u Bolancejoy Kharkray ha ka 18 minit bad u Albinit Khongshun haka 87 minit.
Ha ka 3rd Division, ka Qualapathy ka la liem da 0-1 kol ha ka Umpling.
Ia kane kawei ka kol ka Umpling la thep da u Shanbor Rapmai ha ka 38 minit.
U Deputy Commissioner, East Jaintia Hills District, u la pynbna paidbah ba ka Wapung C&RD Block, East Jaintia Hills kan iai trei kam na Khliehriat na ka bynta ka jingsuk lang ki paitbah tad haduh ban da rai da kumwei pat.
Shillong: Ka long ka jingkordit ia ki paidbah ka thain Shnong  Mawdem baroh kawei, kaba don kumba 140kilometre na sor Shillong bad ka daw ka long, namar ba  ym shym ioh surok rong wat hadien 70 snem ka jinglaitluid ka ri india.
U Bah John Kharshiing, mynta ka sngi, ula  leit jngoh ia katei ka thain Mawdem bad ula hap ban set noh ka Kali ha Warmawsaw bad la hap wan ki nongpyniaid shnong da ka ambulance Shnong kaba don 4wheel, namar ka sniew than ka surok.
La iathuh shuh shuh  ba ka Assam ka nangtur ban kiew shna surok ha ki thain Patgaon, kaba la pynlong ia ki paidbah ban klumar jingmut kat haduh ba ki nongpyniaid shnong ki sngew ba ha ka jingkutlad khlem surok 70 snem la bha ia ka sorkar Meghalaya ban  ai lad ia ka Shnong ban leit pan surok noh na ka sorkar Assam ban kloi ka Kam.
Ka surok rong ka la poi tang shiteng lynti namar ba u sangeh trei u contractor naduh ki por u Bah JD Rymbai,  MLA barim jong ka Jirang.
Kane ka Shnong ka jngai tang kumba 45km na Mirza, Assam, ong shuh ka kyrwoh na  U Chairman, Ka Dorbar Ki Khleh Nongsynshar Ka Ri Hynniewtrep.
AIS Suja“U Blei, haba u la lah kren mynhyndai ha ki kpa tymmen da ki bun bynta bad ha ki bun rukom, ha ki ongiathuhlypa, ha kine ki sngi kiba khadduh, u la kren ha ngi ha u khun" Hebru 1:1.
U Blei ula kren lyngba ki kpa tymmen kum ha u Adam, u Noah, u Moses, u Abraham bad kiwei.
U Blei u la kren ruh ha ki Nongiathuhlypa (Prophets), u la kren ruh ha u khun.
Ym tang katta, u la kren ruh lyngba u Mynsiem Bakhuid (Holy Spirit) bad da ka ktien jong u, ka Bible.
Ha ki kpa tymmen, kum ha u Adam u Blei u la kren da kaba ong – “Na u dieng baroh ha ka por, da kaba bam, me lah ban bam ei, hynrei u dieng ka jingtip ia kaba bha bad ia kaba sniew mem ym ioh ban bam na u" Genesis 2:16-17.
Ha u Noah, u Blei u la ong – “Kaba kut ka doh baroh ka la wan ha khmat jong nga" Genesis 6:13.
Ka daw ka long ba ki briew ki la leh pop palat.
U Blei u la kren ha u Abraham ruh da kaba ong –"Lada don tang 10 ngut kiba hok ha Sodom bad Gomorrah, ngan ym pynjot".
Genesis 18:16-33.
U Blei u la kren ha u Moses da kaba ong – “Moses, Ale ngan phah ia me sha u Pharoah ba men ioh ialam ki briew jong nga ki Israel" Exodus 3:10.
U Blei u kren sha ki briew lyngba ki Nongiathuhlypa (Prophets) ruh, kum ha u Isaiah, Amos bad kiwei.
Ha u Isaiah u Blei u ong- “Ngan pynwai noh ia ka jingleh khraw uba sarong, Ngan pynpoh ia ka jinglehmeng uba shyrkhei.
Isaiah 12:11-12.
Ha u Jeremaiah Nongiathuhlypa u Blei u ong- “Nga la buh ia ki ktien jong nga ha ka shyntur jong me" Jeremaiah 1:1-19.
Ha u Amos pat u Amos u ong- “Kumne u ong u Trai" Amos 12:1-7.
Kumjuh u Blei u la kren ha u khun (u Jisu) Hebru 1:1.
U la phah ia la u khun ba marwei sha kane ka pyrthei, Ioanis 3:16.
U Jisu u khun u Blei u la long uta u ktien.
Une ula don u la wan hiar sha pyrthei ban long doh long snam (the word became flesh) u la ieh ia ka khet Syiem ha bneng.
Une u khun u Blei, u dei u khunlangbrot jong u Blei uba kit noh ia ka pop ka pyrthei.
Ioanis 1:29.
U khun u Blei u long ka jingaiei bad ka jingshisha Ioanis 1:17.
U khun u Blei u la kren ha ki bynriew pyrthei ha ki saw Gospel naduh u Mathaios haduh u Ioanis.
Kane ka mut ba u Blei u la kren sha ka pyrthei lyngba da u khun 2000 snem mynshuwa.
U Blei u la kren ruh ha ki briew lyngba ha ki jingphohsniew bad jingipaw (dreams and visions) kumba u la kren ha u Joseph.
“U Angel u Trai u la paw ha u Joseph ha ka jingphohsniew, u da ong – “To ieng to shim ia u khunlung bad ia ka kmie jong u, to phet sha Ri Egypt".
Mathaios 2:13.
Ym tang katta, u Blei u kren ruh da ka ktien jong u KA BIBLE.Lyngba ka Bible ki briew baroh kin tip aiu u Blei u kren ha ki lada kim treh ban pule ia ka, ka long kum ka iit khmih ban peit ia ka dur ka jinglong ba kynja mynsiem.
U Blei u kren ruh lyngba u Mynsiem Bakhuid.
Hadien ba u Jisu u khun u Blei u la pyndep ia ka mission jong u ha pyrthei, u la kular ban phah da uwei pat sha kane ka pyrthei namar ma u un leit pynkhreh jaka shongneh ia ki briew ha bneng.
Kumta ha shwa ba un kiew sha bneng ha u lyoh, u la ong – “Kan myntoi ia phi ba ngan leit noh, uta u Nongpyntngen un ym wan ha phi; hynrei lada Nga leit noh, Ngan phah ia u ha phi".
Uta u dei u Mynsiem Bakhuid kein.
Ioanis 16:7-8.
Kumta hadien ba u Jisu u la kiew soit sha bneng.
U Mynsiem Bakhuid pat de u la hiar ha ka sngi Pentecost.
Ki kam Apostol 2:1-13.
Dei une u Mynsiem Bakhuid uba trei uba kren uba pynkynduh ha ki briew baroh, bad kane ka la sdang naduh ka sngi Pentecost mynba u Petros u ialap bad hadien kata, u Apostol Paul ruh.
Ki kam Apostol 2:14-42.
Mynta pat u Blei u khlem kren shuh da ma u hi na bneng ne suin bneng kumba u kren ha u Adam “Ko Adam shaei me don?" Genesis 3:9.
Lane u Blei um kren shuh kumba u kren ha u Moses – “Ale mynta ngan phah ia me sha u Pharoah" Exodus 3:10.
U Blei um shym kren shuh kumto, hynrei kumba ong ha ka shithi u Paul sha ki Hebru ba u Blei u kren “da ki bun bynta bad da ki bun rukom" (at many times and in various ways).
U Blei um kren shuh mynta da ki Nongiathuhlypa, lymne da u khun, hynrei da u Mynsiem Bakhuid kein, u pynkynduh ha ki dohnud briew da kaba iohsngew ia ka ktien u Blei – ka Bible.
U Mynsiem Bakhuid u Trai ha kito kiba iohsngew bad kiba iohsngew ia ka jingialap tien Blei.
Une u juh u Mynsiem Bakhuid u la dung ngak ia kiba la iohsngew ia ka ktien u Blei ha ka por ba u Petros u ialap, ki da ong – “Ah para kumno ngin leh?" ki kam Apostol 2:37-38.
Kine kiei kiei baroh ka mut ba u Blei hi u kren da ki bun bynta bad ha ki bun rukom, kumta u dei u Blei uba im (Living God).
U Blei uba kren u dei u Blei uba im, u dei uta u Blei uba la pyllong ia ka bneng ka khyndew.
Hynrei u bleithaw um lah ban kren.
“Hynrei u Blei jong ngi u don ha bneng; u la leh ia kaei kaei baroh katba u mon.
Ki dur blei jong ki, ki long kiba da ka rupa bad ka ksiar ka kam ki kti ki briew, ki don ki shyntur hynrei kim kren, ki khmat ki don hynrei kim iohi.
Ki don ki shkor, hynrei kim iohsngew, ki khmut ki don hynrei kim iw.
Ki don ki kti hynrei kim tba, ki kjat ki don hynrei kim iaid lymne kim kren.
Kita kiba thaw ia ki ki long kuim ki hi" Salm 115:3-7.
Shillong: Ka Meghalaya Got Talent Season 3 kaba la sdang naduh ka 8 tarik u nailur mynta u snem mynta ka la poi sha ka Semi phainal bad ia ka Quarter phainal la pyndep ha ka 22 tarik mynta u bnai.
Ki la don haduh 20 ngut ki riew donsap na kylleng ka jylla kiba la poi sha ka Semi phainal jong katei ka ia kob donsap kaba la pyniaid da ka Meghalaya’s Talent Search Organisation.
Kitei ki 20 ngut kiba la poi sha ka Semi phainal ki long Chewidonmi C Khonglah, Kyntiewlin Mawphniang,Phaton Pillars,Blesstar Nongbet, Riewkhrawnam Garod, Mankhihlang Manner,Justin Sami Nongbri,Wankupar Lyngdoh, Sengatchi Marak,Kilan Oo Sumer,Bestarly Blah,Nongrim hills Cultural Troupe,Kerry Kennedy Wahlang,Garvious Syngkrem,Daryll Hamarbamut Diengdoh, Nangkyntiew Choir, B United Crew, Levis June Lyngkhoi, Damangbha Wann bad Malcolm Manbha Nongsiej.
Shillong: U Deputy Commissioner ka East Jaintia Hills District u la ong ba katei ka ophis ka la ioh jingtip ba ki don ki trai pung dohkha kiba ju pynlong ia ka jingiakob khwai dohkha hapoh katei ka District lyngba ka jingbit kaba ki la ioh na ka ophis jong ka Jaintia hills Autonomous District Council ( JHADC) khlem da ioh jingbit satia na ka ophis u DC.U DC u la ong ba katei ka jingiakob khwai ka la pynwit ia ka iaid ka ieng ki paidbah namarba ka wanrah ka jingdheng kali bad ka lah ruh ban mih kano kano ka jingkulmar.
Kumta ka ophis u DC ka la pynmih ia ka hukum ba kino kino kiba pynlong ia kaba kum katei ka jingiakob khwai dohkha ki hap ban ioh jingbit shuwa na ka ophis u DC lym kumta kan dei ka jingpynkheiñ aiñ.
Shillong: U myntri ka sorkar pdeng uba peit ia ka tnad Road Transport and National Highway u Shri Nitin Gadkari mynta ka sngi u la plie paidbah ia ka surok arliang kaba jngai haduh 102.255 Kilomitar kaba naduh Jowai shaduh sha Ratacherra kaba don markhap bad ka Assam.
U myntri sorkar pdeng u la plie ia katei ka surok ha ryngkat ka jingsakhi lang u myntri rangbah ka jylla u Conrad K Sangma, u myntri rangbah ka Tripura u Biplab Kumar Deb, u myntri rangbah ka Arunachal Pradesh u Pema Khandu, u myntri rangbah ba-ar ka jylla u bah Prestone Tynsong, u myntr irangbah ba-ar ka Arunachal Pradesh u Shri Chowna Mein, u myntri ka tnad jngohkai ka jylla u bah Metbah Lyngdoh, u myntri ka tnad Social Welfare ka jylla u Kyrmen Shylla bad u MLA ka Jowai u Wailadmiki Shylla.
Haba kren ha katei ka jingialang kaba la long ha State Convention Centre, Shillong u nitin Gadkari u la ong ba ka sorkar pdeng ka don ka thong ban kyntiew ia ka roi ka par ha ka thaiñ Shatei Lam mihngi bad nyngkong eh u la ong ba ka dei ka surok kaba long u budlum jong ka ioh ka kot bad kaba dei ruh ka lynti bah ban pynsuk na ka bynta kiwei pat ki kam pynroi.
U lapynsngew ruh sha ka sorkar ba ka dei ban thaw ki lad ki lynti na ka bynta ban pynioh kam ioh jam ia ki samla kane ka jylla da kaba pyndonkam ia ki jingkyrkhu kiba kane ka jylla ka ioh na ka bor mariang.
U la kdew ba kane ka jylla ka dei kaba bun ki siej bad u la ong ba ia ki siej ym shym la pyndonkam tang ha ka ban pynmhi kot sada hynrei lah ruh ban pyndonkam ha ka ban pynmih bording kaba ki ong ha ka ktien nongwei ka Bio Energy, lyngba katei ka buit u la ong lah ban ai kam ia bun ngut ki samla.
U myntri rangbah ka jylla u Conrad u la ong bad a ka jingplie ia katei ka surok kan dei ka jingplie lad ia kiwei pat ki kam pynroi khamtam ha ka ban kyntiew ia ka ioh ka kot jong ki briew katei ka thaiñ bad ia ka jylla baroh kawei.
Lah ban kdew ba ia katei ka surok kaba 102.255 kilomitar la sdang ban pyntrei ha ka 18 tarik u naiwieng, 2015 bad la pyndep ha ka 16 tarik u jymmang, 2018 ha ka jinglut kaba T.683 klur tyngka.
Katei ka surok ka sdang naduh Jowai shaduh Malidor.
Katei ka surok ka don 3 tylli ki jingkieng kiba heh, 34 tylli ki jingkieng kiba rit, 441 tylli ki kynroh, 2 tylli ki khyrdop ne ki Toll Plaza, ka don 17 tylli ki jaka ap kali.
Katei ka surok ka pyniasoh sha Brahmaputra sha Silchar –Barak Valley bad ka lah ruh ban ksam sha Manipur, Mizoram, Tripura bad sha ki bynta ba shathie ka Assam.
Shillong:Ki shipai BSF ki la kem 5 ngut ki briew na khappud ka India bad Bangladesh bad na kitei ki 5 ngut ki la ioh kurup ia ki biskit ksiar kiba shongdor T.22 lak tyngka.
Ia kitei ki 5 ngut kiba la shah kem la aiti sha ki pulit ryngkat ka ksiar kaba la ioh kurup.
La kem ia ki ha ka sngi thohdieng jong ka taiew ba la dep.
Katba ha kawei pat ka jingjia ki BSF kiba don ha khappud ha ri Lum Garo ki la ioh kem 2 ngut ki briew kiba khaïi dohkha tuh bad na kitei ki 2 ngut ki la ioh kurup 190 kilo ka dohkha im, ia kitei ruh la aiti sha ki pulit.
Shillong: Ka Nongshken Constituency Development & Monitoring Committee (NCDMC) mynta ka sngi ka la leit ban ia kynduh ia u Chief Executive Member ka KHADC u bah H.S Shylla na ka bynta ban buddien ia ki kam pynroi kiba dang sahkut haduh mynta ruh ha Nongshken konstitwensi kiba dei ki kam pynroi kiba katei ka konstitwensi ka dei ban ioh jingmyntoi na ka Special Assitance 2015-16.
Ia katei ka kynhun la ialam da u Chairman jong ka komiti u bah Dwi Khonglah ha ryngkat 11 ngut ki dkhot jong katei ka komiti.
Hadien ka jingiakynduh ia u CEM haba kren sha ki nongthohkhubor , katei ka komiti ka la ong ba ki la leit ban pyntip sha u CEM ba ki la  don bun ki jingtrei kiba la dep pyntrei hynrei ki kontraktor kim pat ioh pat ia ka pisa bai trei lane ka Bill jong ki.
Nangta ki la ong ba ki dang don sa kiwei pat ki jingtrei kiba ym pat ioh work order haduh mynta ruh.
Ki la kyrpad ia u CEM ba un tuklar lem ia katei ka bynta khnang ba ki kam pynroi kiba dei na ka bynta katei ka konstitwensi kin iaid beit iaid ryntih.
Ha katei ka jingiakren u Chairman u la iathuh ba u CEM u la pan jingkheiñ lut ia ki jingtrei ki bym pat ioh pisa bad kumjuh ia ki kam kiba kim pat ioh Work Order bad ki la ong ba shen ha kine ki sngi kin leit ban ai jingkheiñ sha u CEM ia baroh ki jnit ki jnat kiba ia dei bad katei ka skhim kaba la mang T.3 klur tyngka.
Lah ban kdew ba ka Nongshken konstitwensi ka dei ka konstitwensi kaba mihkhmat da ka MDC jong ka PDF ka kong Grace Mary Kharpuri.
Shillong: Ka Aam Aadmi Party ( AAP) ka la rai ban pyniakhun kyrtong ha ka elekshon MDC 2019 bad kane ka long katkum ka kyrwoh khubor ba la pyllait paidbah da u bah Wonder Lapang u Secretary jong katei ka seng.
Shuh shuh ka kyrwoh khubor ka la pyntip ba ka la jied ia ki nongkitkam thymmai jong ka ha Ri-Bhoi district bad kumjuh ia ki dkhot ka Executive Committee.
Ia ki nongkitkam la jied ha ryngkat ka jingdonlang jong u bah Denis Siangshai, Co-Ordinator East Jaintia hills, u Comely Lyngdoh President Youth Wing AAP Meghalaya, diolinda Dkhar State chairperson Women’s Wing AAP Meghalaya.
La jied ia u bah Teibor Mynsong kum u district Co-ordinator Ri-Bhoi, u Akbar Rympeit kum u dustrict Secretary, kong Aitihun Lapang District Treasurer, kong Ambolin Lapang District Chairperson Women’s wing ri-Bhoi bad ki dkhot ka Executive Committee.
Shillong: Ka Congress ka kwah ba ka jingiakawang ktieh ha ki kotkhubor kan kut noh hapdeng jong katei ka seng bad u bah D.D Lapang.
Haba ia kren bad ki nongthohkhubor mynta ka sngi ha Congress Bhawan u President ka MPCC u Dr.Celestine Lyngdoh u la ong ba ka Congress naduh mynta ka sngi kan pynkut noh ia ka jingiakren shaphang u bah Lapang bad ka jingiadei jong u bah Lapang bad katei ka seng mynta ka la poi sha kaba kut bad ia kane u la ong ba la phah ktien na Delhi ba ym dei shuh ban dang ia bun nia ia kajuh shi kajuh naba ka AICC ruh ka la dep pdiang ia ka shithi risaiñ jong u bad kam kwah shuh ban dang pynjrong eiei halor kane.
U Dr.Celestine u la ong ba ka MPCC ka kyntu ia baroh ki dkhot jong ka seng Congress ba kin trei shitom na ka bynta ka Party bad ban ym pynleit jingmut shuh ia u bah Lapang uba la pynkut dalade hi ia ka jingiadei bad katei ka seng.
Hynrei shuwa ban pynkut noh ia ka jingiakynthoh ha ki kotkhubor u President ka MPCC u la ong ba ka seng Congress ka kwah ban pynshai ba baroh ki jingkynnoh u bah Lapang ia katei ka seng ki dei kiba bakla bad kiba shu lamler.
Halor ka jingkam u bah Lapang ba kiba bun ki dkhot kiba la kham rangbah kiba la phet noh na katei ka seng ne ba ki la shah weng noh u Dr.Celestine u la ong ba haduh mynta ki briew kiba u bah Lapang u la jer kyrteng ki dang don lut hapoh ka seng Congress bad ki dang trei shitrhem na bynta katei ka seng kum ka Ambika Soni, u Sushil Kumar Shinde , u Digvijya Singh, Janadhan Dwivedi bad kiwei pat.
Halor ki jingkynnoh jong u bah Lapang ba la leh beiñ ia u namar ka jinglong tymmen kum ka jingsloit jubor ia ka kam President MPCC u Dr.Celestine Lyngdoh u la ong ba kam shym la long satia kumta hynrei ha ki bnai shuwa ka elekshon u bah Lapang u bunkam ha ka ban rung ban mih hapoh Hospital namar ka koit ka khiah jong u bad ym dei tang ma u hynrei ka kurim jong u ruh ha kato ka por ka don hapdeng ka jingshitom bad ki la bunkam ha ka ban rung ban mih hapoh Hospital.
“Ha ki bnai naiwieng, nohprah shuwa ka elekshon, u bah Lapang u shu bunkam ban rung ban mih hapoh Hospital ban phah sumar ialade, ka kurim jong u ruh ka rung ka mih ha Hospital namar ka koit ka khiah jong ka, nga ruh ngam tip eiei ba ka AICC ka thung ia nga kum u President jong ka MPCC bad ngam don jingtip ne jingiasylla eiei ia kata ba nga ruh nga bunkam ha ka kam elekshon ialade.
Nga shu kynmaw ha kawei ka jingialang kaba la long ha Umden , u bah Lapang u wan beit beit na Delhi sha Guahati bad na Guahati u wan beit beit sha ka jaka long jingialang, ka sur jong u ka long kaba tlot bad katba u dang kren u iam artad ha ka jingialang" ong u Dr.Celestine haba pynkynmaw ia ka jingleit ialap elekshon jong u bah Lapang ia u kyrtong ka Congress u Mayrald Born Syiem uba la jop ia katei ka elekshon na nongpoh konstitwensi.
“Nga sngewnguh bad nga burom ia u bah Lapang haduh kine ki sngi ba mynta ruh,  ha Ri-Bhoi ngi ju ong ia u-u kpa ka ri-Bhoi bad dei ma u bad ka seng Congress kiba pynioh District ia ka Ri-Bhoi, hynrei ai ba naduh mynta ka sngi u bah Lapang un shongthait noh na ka kam politik bad ai ba un sumar bha ia ka koit ka khiah lajong, nga kitbok kitrwiang ba un shait un khlaiñ bha bad ba un im slem" ong u President ka MPCC u DR.Celestine Lyngdoh haba ia kren bad ki nongthohkhubor.
Nongstoiñ: Ka jingshah thombor jong ki paidbah nongshong shnong ka thaiñ Malangkona ha ki pulit Assam mynta ka la iaid la kumba ar taiew ei ei naduh ba ka la jia ha ka 8 tarik mynta u bnai bad katkum ka jingioh lum jingkhein la ong ba ki don haduh kumba 573 ngut ki nong shong shnong ka shnong Huhuapara kiba la kylla phetwir namar ka jingwan thombor ki pulit Assam.
Shuh shuh napdeng kitei ki 573 ngut ki la don sa kumba 152 ngut kiba la lum shi jaka da kaba ki la ia shong ruh shi kyllum hapoh ka Christ King Hostel kiba kynthup naduh ki kynthei ki khynnah samla bad kumjuh ki longkmie bad rangbah bad nalor kitei kiba la kylla phet wir ki don pat sa 5 ngut ki paidbah nongshong shnong katei ka thaiñ, kiba la shah kem ruh ha katei ka sngi bad haduh mynta kim shym pat la lait satia, hynrei ki dang iai don hapoh ka iing byndi ha Assam.
Katkum ka jingioh lum jingtip jong u nongthoh khubor la ong ba kitei ki 5 ngut kiba dang don hapoh ka along jong ki pulit Assam haduh mynta kidei kiba la tip kyrteng kum u Habarth Marak 40 snem ka arta napoh ka shnong Mallang Khasi, Aldrin Marak 44 snem na Mallang Huhuapara, Willso Marak 53 snem na Huhuapara, Aila Sangma 40 snem na Huhuapara bad i Dima Marak i ba dang 18 snem ka arta bad i ba don ruh ia ka jingduna ha ka bor pyrkhat.
Ym lah ban len ba katei ka jing ia kajia hapdeng ki pulit ka Assam bad ki nongshong shnong ka thaiñ Malangkona, ka la mih tang namar jong ka kshaid Chongga Dare, kaba dei ruh ka kshaid kaba itynnad bha kaba don ha ka thaiñ Malangkona bad katei ka kshaid ka ju khring bha ruh ia ki briew ba kin wan ban jngoh kai ia ka jingitynnad ka jong ka bad haba la sdang ban bun ki nongjngoh kai pyrthei katei ka jaka ba don katei ka kshaid ka la sdang ruh ban jakhlia namar ka jingbrer pathar ia ki bilor ki plastik bad kiwei kiwei ki jaboh jabain.
Kumta kum shi bynta ban thaw lad kumno ban lait na ki jingpynjaboh patharia katei ka jaka ba don khsaid ki bor pyniaid shnong jong ka shnong Huhuapara, ki la sdang ban khrong noh da ka pisa ia ki briew kiba wan jngoh kai ia katei ka kshaid bad ki bor pyniaid jong katei ka shnong ki la shna ruh ia ki kynja slip ban shim pisa na ki briew bad ha ki slip la pyni ruh da ki dak jingthoh ba katei ka kshaid ka hap hapoh ka West Khasi Hills District Meghalaya.
Katkum ka jingiathuh ki trai shnong la ong ba ka la don kawei ka sngi ba ki pulit ka Assam kiba la wan kai sha katei ka kshaid bad kitei ki pulit kila wan kum ki riew paidbah khlem phong jain phong pulit (Uniform) bad ynda ki la iohi ia ka jingthoh ba la thoh ha u slip pisa ba katei ka jaka ka hap hapoh West Khasi Hills District Meghalaya, kumta ki la sdang ban wad daw lai phew jait ia ki paidbah nongshong shnong bad kiba la pyni syndon ruh da ka bor lyngba ka jingsdang ban leit thew leit woh noh ia ka surok ka ban leit sha katei ka kshaid bad haba ki paidbah shnong ki pynsangeh la wan pynban da ki CRP bad thombor ruh ia baroh ki paidbah shnong da kaba tied bad bom naphang bad kem ruh ia ki katto katne.
Shillong: Ka nonghikai jong ka skulbah NEHU kaba dei ruh ka Head of Department jong ka Khasi Department NEHU ka Prof.Antoinette Kharmalki ha ka jingkren paidbah jong ka ha madan Malki ha ka jingialang bah ka Khasi Author Society ( KAS) kaba la long ha ka sngi saitjaiñ jong ka taiew, ka la ong ba shibun ka la iohsngew sharum shaneng ia ka jingkren jong ki briew kiba la tieng ioh ba lada ka ktien Khasi kan ioh rung ha ka khyrnit kaba 8 jong ka Riti Synshar ka ri India kan don ka jingktah ha ka English lane ka ktien phareng, hynrei ka la ong ba ki briew kim dei ban tieng ia kata hynrei ki dei ban shim ia ka ktien phareng tang kum ka atiar haba donkam.
“Pyndonkam ia ka ktien phareng lane ka English tang kum ka atiar ban ioh kam ioh jam ban kiew ha ka kyrdan, ha ka khaïi pateng, hynrei ngim dei ban pule ba ngin ong ba ngin long noh kum ki phareng" ong ka Prof.Antoinette.
Ha ka jingkren kaba jrong jong ka, katei ka nonghikai jong ka skulbah NEHU ka la kdew ia ka jingmyntoi, lada ka ktien Khasi kan ioh rung ha ka khyrnit kaba 8 jong ka riti Synshar ka Ri bad ka la kren ruh ia ka jingma lada jia ba ka ktien Khasi kam ioh jaka ban rung ha katei ka khyrnit jong ka riti synshar ka ri India.
Ka la iathuh ba katkum ka jinglap jong ki Stad wad bniah ha ki ri Sepngi ki la lap ba ka ktien jong ki jaitbynriew rit paid ki jah noh kawei manla ka taiew bad shisien shi taiew kawei ka ktien ka jah noh.
“Dei na kata ka daw ngi dawa ba dei ban ithuh noh ia ka ktien Khasi, ka jingjah jong ka ktien ka kham ma ban ia ka jingjah jong ki jingthung jingtep lane ki mrad ki mreng, ngi don ka jingma kaba khraw ioh ba ia ka riti dustur jong ngi yn klun noh da ki kolshor kiba heh kiba ngi ia im ia khlehlang ha ka imlang sahlang, hangne ym dei ba ngi im tang ki Khasi, ngi im ngi sah bad kiwei ruh ki jaitbynriew, ka jingma kaba lai ka dei ka shongkha khleh, lada jur ka shongkha khleh ka don ka jingma kaba khraw bad kawei pat ka dei na ka jinglynshop ka bor mariang, kitei ki dei ki jingma ba ka ktien Khasi ka lah ban duh noh" ong katei ka Professor jong ka skulbah NEHU.Haba phai sha ka jingdawa ban pynrung ia ka ktien Khasi ha ka khyrnit ba 8, ka Prof.Kharmalki, ka la ong ba ba ka ktien Khasi ka la biang lut ia ki kyndon donkam baroh ba nioh rung hapoh ka khyrnit kaba 8.
“Ka ktien Khasi kam dei shuh kaba lyngkot ha ka rynieng, ki lah don bun ki nongthohkot, ki la don bun ki riew wad bniah, ka dei kaba la kren da palat 14 lak ngut ki briew, ka la rung kum ka ktien kaba lah ban pyndonkam ha ki ophis bapher ha kane ka jylla, ka dei ka ktien kaba la rung naduh ki por synshar ki phareng , la ithuh ia ka da kaba pynrung ha ki skul bad ki kolej, ka don ka rynieng kaba la jrong bad kaba la san bha namarba ka don ki ktien tnad bapher bapher na shatei shathie, na mihngi na sepngi, ki ktien tnad ki dei kiba pynitynnad ia ka ktien Khasi baroh kawei, kam dei shuh kaba pule tang ka PG Level, Mphil, hynrei ka la rung ruh kum ka ktien hikai ha ki bynta bapher kum ka jinghikai kompitor bad kiwei.
Ka jingdonkam ka la bianglut hynrei balei ka sorkar India ka pynkynriah ia ngi sharud, ko ki nongsynshar, ki nongmihkhmat ngi dei ban shim ia kane ka lyngkor kaba khia ban ithuh noh ia ka ktien jong ngi" ong ka Prof.Kharmalki.
Shuwa ban pynkut ia ka jingkren jong ka, ka Prof.Kharmalki ka la ong ba ka ktien ka pyni ia ka jinglong ba kyrpang jong ka jaitbynriew bad ka ktien ka pynithuh ruh ia kata ka jinglong ba kyrpang.
“Ngi don ki phawar kaba sam lyngba ia ka jingpyrkhat, lada pynjah noh ia ka ktien Khasi hato nang ban phawar da ka ktien Phareng ne hindi, hato ia ka ktien Knia ktien Khriam lah ban leh da ka ktien nongwei, em kane kam lah , ka ktien ka dei u thied bah jong ka jaitbynriew.
Ha ki eksamin ha ka ri India ki ju ong ba lah ban leh kawei na ki ktien jong ka ri India, hato ka ktien jong ngi ka don shabar jong ka ri India, ka shong ha ki nongialam, ki nongmihkhmat ba kin shimkhia ia kane kaba donkam tam jong ka bri u hynniewtrep" ka la pynkut.
Shillong: U nongialam ka NPP u Bah Prestone Tynsong u la ong ba ki paralok ka sorkar Meghalaya Democratic Alliance (MDA) kim pat iashong ban shim ia ka rai halor u kyrtong monlang na ka bynta ka MP elekshon ka ban sa long lashem snem na ka bynta ka Shillong bad ka Tura Parliamentary konstitwensi.
Haba kren ha kane ka sngi Saitjain, u Bah Prestone u la ong ba kaba nyngkong kin sa khot jingialang bad baroh ki party ba don haka sorkar MDA halor kane kam bad kin sa ia rai lang.
“Ngin iakren hapdeng baroh ki paralok ka MDA shwa ban shim ia kano kano ka rai halor u kyrtong monlang," la ong u Bah Prestone uba long ruh u symbud myntri rangbah.
Halor ka jingtyrwa ka UDP ban ailad ia ka na Shillong parliamentary konstitwensi bad ka NPP na Tura nalor ka Rajya Sabha, u Bah Prestone u la ong ba um pat kwah ban kren eiei halor kane, namar ba ym pat iakren lang ha ka kynhun.
Kham mynshwa, u Bah Prestone u la iahap ia ka jingtyrwa u Dr Donkupar Roy u president ka UDP ban sei u kyrtong monlang ha ka MP elekshon bad kumjuh kiwei ki nongialam kum na ka HSPDP bad PDF nalor ka BJP hynrei kim kwah ba ioh kan jia pynban kumba ha ka elekshon ha Ranikor ha kaba mih bun ki kyrtong na ka kynhun MDA.“Ai lad ngin iakren shwa bad ki paralok ka MDA.Kam long kaba bha ia ka nga ban ong eiei halor kane ia mynta," la ong u Bah Prestone.
Ha kane ka sngi Thohdieng, u general secretary ka UDP u Dr.Jemino Mawthoh hadien ba la wai ka jingialang ka State Executive Committee (SEC), u la ong ba dei ban ailad ia ka UDP ban iakhun ia ka MP na Shillong namar ba ka dei kaba kham bun paid napdeng ki paralok ka MDA, katba ia ka Tura la tyrwa ba kan leit sha ka NPP nalor ka MP ka Rajy Sabha.
“Ha nga shimet, nga iahap bad kyrshan ia ka jingtyrwa ban don u kyrtong monlang na Turabad kumjuh ia ka Shillong Parliamentary constituency.
Kan long kaba biang bha lada ngin lah ban sei ia u kyrtong monlang ha kine ki ar tylli ki jaka," la bynrap u Bah Prestone.
Shillong: U Bah Wellbirth Rani nongkhot ia ki 13 seng, u la iathuh ba ha ka jingiashong pyrkhat jong ki, kila shim ia ka rai ban pynlong noh da ka jingiakhih shong kyllain myngngor namar ka jingbym leh ei ei ka sorkar ban sdangnoh ia ki jaka talasi mynder ha ka jylla ban iada na ka jingwan rung kyrthep ki briew ban a bar.
Ha ka jingphah khubor jong u Bah Rani mynta ka sngi u la ong ba ia kane ka jingiakhih yn pynlong ha ki ar tylli ki jaka, kawei ha Shillong bad kawei ha Tura, ia kane ka jingiakhih kin pynlong ha ka 04th Risaw 2018.
Ha kine ki sngi kin sa pan jingbit na ki Deputy Commissioner lada ioh ne ym ioh ruh kin iaid sha khmat ia kane ka jingiakhih.
Ban thaw ia kine ki jaka rung jaka mih, ka dei halor ka ain kaba la shna da ka iing dorbar thawain jong ka jylla ia kaba la tip kum ka “Meghalaya Residents Safety and Security Act, 2016.
Katkum ka jingiakren bad ka sorkar ka long ba baroh ki jaka ban buh ia ki jaka rung jaka mih kin long 14 tylli ha ka jylla baroh kawei, hynrei kiba don eh ban leh noh ki long lai tylli, ha Ri Bhoi, Jaintia Hill bad West Khasi Hills.
Haba ia dei bad kine ki jaka ka sorkar kala dep ban pyndep ia baroh ki jingdon kam na ka bynta ban shim ia ki jaka hynrei balei ka sorkar kam shym la treh ban shim haduh kine ki sngi.
Na ka liang jong ki 13 seng kim lah shuh ban shu sngap ia kaei kaba ka sorkar kala dep ban shna ia ka ain, ka sorkar ka dei ban pyntrei kam ia kane ka ain kaba la dep shna.
Kumba ka long mynta ka NRC hapoh ka jylla Assam kala iaid sha khmat bad kibriew ki bym don ha ka NRC kila sdang ban phet sakma sha kiwei ki jylla jong ka thain shatei lam mih ngi jong ka Ri India bad lada ka jylla Meghalaya kam leh ei ei kan suk ia ki briew ban wan rung sha kane ka jylla Meghalaya, la ong u Bah Rani nongkhot ia ki 13 seng.
Bah Monarch ShabongKa 22tarik Nailur 2018, khlem pep, kan dei ka sngi ban sah kynmaw na ka bynta jongnga bad kawei na kita ka long, ba nga la hap ban iaid kjat la kumba 2 kilometre tam ne duna, kaba ngam ju kham mad shuh mynta la bun bun snem, khamtam ha nongbah Shillong.
Mar ia poi ha madan Iewrynghep, ha ka por 11 duna, ki khmat jongnga ki peit ieid hi thlip ia ki khynnah skul bad ki riam jongki, ba ki rah ia ki plakad bad ki ia rwai bad ia kynhoi, na ka bynta ban pynshit ia ka jing iaiaid paidbah bad ki dei ma ki, kiba mih da ki hajar ngut, kiba la pynshong sbai ia ka jingdawa ia ka ktien Khasi bad kitei ki ia don ha syndah jong ki nongialam ka seng ki nongthoh (Khasi Authors Society).
Ka jingiaid kjat ka shimpor kumba shi kynta duna eiei ban ia jam suki suki na madan Iewrynghep sha Madan Malki, hynrei ia baroh ka jingiaid lynti, kiba pynshong shngain ki dei ki dkhot jong ka KSU bad ki dkhot HYC, kiba ia phawar lynter lynti bad kiba kaweh ia ki lama jongki lem bad kitei ki samla pule kiba na ki skul bapher, kiba ia kynhoi khlem thait.
Nga la ju kren ha ki katto katne ki paralok jongnga, ba nga da thrang hir hir ban don ia ka seng, kaba long shabar jong ka niam bad shabar ka kynhun sain pyrthei, ha kaba ngin iakren ia ki mat kiba dei ia ka jaitbynriew bad kumta ka dei tang hynnin ka sngi, ba nga iohi ha ka jingiaid paidbah, ba ki don ki nongialam sain pyrthei kiba ia iaid lang khrui, kum U Dr Celestine Lyngdoh President jong ka seng Congress bad ki paralok jongu, Bah Jemino Mawthoh General Secretary ka seng UDP, Bah David Kharsati Vice President jong ka seng BJP (nalor kiwei kiba kim kot ki khmat jongnga) bad nangta nga ngeit ba ki don ruh ki nong ialam niam na ki niam bapher; hynrei ka pyn pyrkhat hanga, ba ngam shym la iohi ia ki Pastor, ki Phadar ne ki Rangbah Seng Khasi ba kin don ha ka jingiaid lynti lane ban ia shah slap shipor ha madan Malki.
Ha Madan Malki, nga iohi ia kito kiba ia wan synran lem ki long U Bah SK Sun MLA ka Mawphlang, Bah Hamlet Dohling MLA ka Mylliem, Bah Samlin Malngiang MLA ka Sohiong, Bah Banteidor Lyngdoh MLA ka Mawkynrew, U bah Lambor Malngiang MLA Nongkrem, Bah Renikton Lyngdoh MLA Mawkyrwat, Bah Adelbert Nongrum MLA North Shillong bad nangta U Bah Latiplang Kharkongngor MDC, Kong Teilinia Thangkhiew, bah Antonio War, Bah Lamphrang Blah, Bah James Ban Basaiawmoit, bad nangta sa U Syiem ka hima Mylliem, uba ngi ia shong marjan, uba shongshngain haduh ban da wai ka jingialang.
Ym tang katta, hynrei ki don ruh ki Rangbah Shnong bad kitei ki kynthup ia U bah HP Offlyne Dohling Rangbah Shnong Malki, U Bah RL Blah General Secretary ka Seng ki Rangbah Shnng lem bad kiwei de kiba ia don lang.
Hynrei kaba pyn pyrkhat hanga ka long ba ngam shym la iohi than ia ki riew paidbah, ba kin wan ban pynshong shngain ia katei ka jingialang bad la iohi ba ka madan Malki, ka khapngiah da ki samla pule suda bad ki dkhot jong ki katto katne ki sengbhalang bad kam dei tang katta, ka nang pyn pyrkhat shuh ha nga, ba ki nonghikai Khasi (nai iakren ia ki nonghikai saian, ki nonghikai histori), ki nongtrei ophis, ki nongiew bad wat ki ophisar sorkar ruh kim shym la poi satia sha katei ka jingialang bad katei ka thew pynban, kumba ka Khasi Authors Society (KAS), ka dei ka seng ialeh pyrshah Sorkar lane ba ka jingdawa ktien Khasi, ka dei pynban tang ia kitei ki nongthoh kot bad ki samla pule lane bad kitei ki kynhun sengbhalang.
Haba ka jia kumne ka pynlong ianga ruh ban sngew iahap pynban ia ka jingkren U bah HS Shylla CEM ka Khasi District Council, ha kaba ula kren ha ka dorbar jong ka Hima Mylliem bad kata ka long ba ia ki dorbar kiba dei ban pynneh ia ka dustur riti uba rim uba jah, kiba dawa ia ka hok tynrai jong U Khasi, ba la dei ban nym pynlong shuh ha Shillong, hynrei ban pynlong sha ki khap sor lane ki nongkyndong bad ha kaba U bah Shylla, ula ong shuh shuh ba ban da dei ba wan U Amit Paul te, ka madan ka la khapngiah smam.
Ban pynkut, nga wan sha ka phang, kaba nga la lamphrang ha kaba sdang bad kata ka long ba nga lap ba ka dei tang ha katei ka jing iaid lynti, ba ka mih ka mynsiem iakren ia ka ktien Khasi lane ka mynsiem iakren jaitbynriew, hynrei ha kiba bun kiwei pat ki jingialang, ka jingiakren ka long ban iaroh ia ka seng lajong, ban bein ia ka seng kiwei, ban iaroh ia ka niam lajong bad ban bein ia ka niam kiwei bad wat ban iaroh ia ka shnong bad ka thain lajong bad ban kren bein ia ka shnong ne ia ka thain jong kiwei.
Kan bha shibun eh, ban pynlong shisien shisnem ia katei ka jingiaid lynti ban sait ia ka janor ba la sop da ka khlein ieid niam bad ka khlein ieid politiks bad ka khlein pyn iapra hapdeng U Khynriam, U Pnar, U Bhoi U War.
Shillong: U MDC ka Nongthymmai konstitwensi uba dei ruh u Executive Member ka KHADC u bah Latiplang Kharkongor u la ong ba ka la pynkyndit ia u ban iohi ha ki kotkhubor phareng jong ka ri India kum ka Times of India ba ka la don ka jingiakynduh u myntri rangbah ka jylla u Conrad K Sangma ryngkat kiwei pat ki myntri rangbah na ka jylla ka thaiñ Shatei Lam Mihngi ki la ia kynduh ia u myntri kam pohing ka sorkar pdeng u Rajnath Singh ban ia kren ia ka bhah pisa ban kyntiew ia ka roi ka par ha kane ka jylla bad ba ha katei ka jingiakynduh jong ki ka la mih ruh ka rai ban wanrah da ka rukom synshar kaba long kum ka Panchayat ha kane ka jylla.
Haba ia kren bad ki nongthohkhubor u bah Latiplang Kharkongor, u la ong ba ka district Council kan hap ban lum kyrkieh ia ka jingialang Executive Committee jong ka ban ia kren ia katei ka bynta bad ban leit pan jingshai ruh na u Conrad bad ban pynpaw ruh ba ka District Council kan ym pdiang da lei lei ruh ia kiba kum kitei ki ishu kiba thmu ban pynduh pyndam noh ia ka jaitbynriew.
“Ka Panchayat kam ia dei eiei bad ka riti Dustur jong ngi, lada wan da kata ka Panchayat ki Riti ki dustur kin duh lut, yn duh ki Dorbar Shnong, yn duh ki dorbar Hima bad ka bor kan shong tang ha ki 5 ngut ki nongmihkhmat na ki Ward.
Kaba kham ma shuh shuh ka long ba lada wan ka Panchayat yn synshar ia ngi da kiwei pat ki jaitbynriew kiba ioh laitluid ban ia khun ia ka elekshon Panchayat" ong u bah Latiplang.
U bah Latiplang u la ong ruh ba yn ym don jingithuh shuh ia ki dorbar Shnong, yn ym don MDC shuh lada wan ka Panchayat bad ka District Council kan duh noh.
“Ngi dang ia kren ban pynbeit thymmai ia ka 6Schedule da kaba ka sorkar kan pynbun ia ki jingdon ki konstitwensi MDC ban nang pynkhlaiñ shuh shuh ia ka District Council, ngi dang ia krne ban pynbeit thymmai ia ka 6Schedule ban pynbeit ia kiba bun ki bynta ba nai bor shuh shuh ia ki District Council hynrei da ka long kumne kam don jingmut eiei ka jingiakren jong ngi, ngin ym shah da lei lei ruh ba kumno tang 2 ngut ki myntri rangbah kin shim rai ia kane" ong u bah Latiplang haba kdew ia ka jingiakren u myntri rangbah ka Meghalaya bad Tripura bad u Rajnath Singh.
Shillong:  Na ka daw ka jingiaknieh ban lehniam ha ka Durga Temple kaba don ha Nartiang, West Jaintia Hills  ka la mih ka jingiahuri hura hapdeng ki ar tylli ki kynhun.
U SP ka West Jaintia Hills, u Lakador Syiem u la ong ba ka jinghuri hura ka la mih hadien ba ki Pandit kiba rim kim shah ia ki Pandit kiba thymmai ban rung hapoh katei ka jaka lehniam jong ki Hindu.
U SP u la ong ba kam dei ka sien kaba nyngkong ba ka mih kaba kum kane ka huri hura hynrei ka dei kaba la ju jia bunsien.
U SP u la ong ba ki bor pulit kin peit ba ba kan ym mih kano kano ka jingpynkheiñ ia ki kyndon aiñ bad ban peit ruh ba baroh ar ki Pandit kin ioh ban ia lehniam lang.
Lah ban kdew ba shipor ki bor pyniaid District ki la khang noh ia katei ka jaka lehniam naba ka mih kaba kum katei ka huri hura ban ia knieh lehniam hynrei la plie biang mynta u bnai hadien ba la hukum da ka kashari ryngkat ka hukum ia u DC ban pynbiang ia ki bor pahara ha katei ka jaka lehniam bad kumjuh ia ki Pandit kiba leh ia ka niam ka rukom.
Katei ka dei ka jaka lehniam kaba la 500 snem mynta.
Shillong: Ka HYC Nongthymmai Circle ka la ioh ban kem ia uwei u bar jylla uba shongkha ia ka Khasi ia kaba la ju tip kum u Padeng  namar ka jingleh kynshleiñ jong u ia kawei ka khynnah samla.
Utei u Padeng u dei uba la tip kyrteng kum u Rajesh Najari,29 snem karta uba dei na Madanrting Block E.Katkum ka jingiathuh ka HYC la ong ba u la leh ia katei ka kam kynshleiñ ha ka 21 tarik mynta u bnai.
Hadien ba la kem ia u la aiti noh sha ki pulit ka  Madanrting Police Station  ba kin pynshitom katkum ka aiñ.
Ka kynhun ka HYC kaba la leit kem la ialam da uEnlang Sawian President HYC Nongthymmai Circle bad u samla Tiewsoh Kharjahrin, President HYC Madanriting Unit.
Shillong:  U nongialam barim ka Congress u Bah Donwa Dethwelson Lapang u la kyntait ia ka jingkam u president ka MPCC u Dr Celestine Lyngdoh bad u nongialam ka Congress, u Zenith M Sangma, u iehnoh hi ia ka kam President ka MPCC bad shong thait hi na ka jingiakhun ia ka elekshon MLA kaba dang shu dep.
Haba pyllait khubor mynta ka sngi, u Bah Lapang u la ong ba, “Nga la tip na ki lad pathai khubor ia ka jingkren jong ki nongialam ka Meghalaya Pradesh Congress Committee (MPCC) lyngba u  Zenith M Sangma bad u Dr.Celestine Lyngdoh, MPCC President.
Halor kane, ngan kwah ban ong ba ki dei kiba shu lamler".
Ha ka kyrwoh u Bah Lapang u la ong biang, “Ka la don ka rukom ba la leh da ka AICC, haba ki kwah ban bujli nongialam ne Myntri Rangbah, halor ki daw ba la tip bha ma ki, ki khot ia u Myntri Rangbah sha Delhi bad katkum ka kaiphod ba ki ioh lum, kin bthah ia u Myntri Rangbah ban hiar shuki bad ban aiti ia ka shithi iehnoh kam.
Kin pynthoh lem ruh ia ka shithi risain katkum ka jingkwah jong ki katba ki sngew bit".
Shillong: Ka FKJGP Riwar bad ka KSU Border ka la ioh ban bat ia bun ngut ki dkhar kiba la wanrah da u kontraktor ban trei iaka kam kontrak ha shnong Pyrdiwah kaba hap ha thain Riwar mihngi, Pynursla.
Kine ki dkhar kiba don kumba 10 ngut tam eiei ki dei kiba shu wanrah da u nongai bylla khlem don satia ki kot ki sla.
U nongialam ka FKJGP Riwar u bah Edenfield Khonglam, u la pyntip ba kine ki ar seng kynthup u president ka KSU Border unit u Bah Thawthymmai Suting, ki la hiar sha katei ka jaka hadien ba la ioh jingtip ba ki don ki dkhar kiba shu wan trei ha kawei ka kam jong u kontraktor u Dibaron Khongbina bad hadien ba la jurip, kim don kot kim sla satia.
Namar ba kim don ki kot ki sla ban pynshisha, na ka liang ka seng ka la beh krad noh ia ki.
Shillong:Shibun ki leit ban jngoh sngewlem ia ka kong Agnes Kharshiing bad ka Anita Sangma kiba dang don mynta hapdeng ka jingshah sumar ha NEIGRHIMS.Napdeng kiwei pat kiba bun kiba la leit jngoh ia kitei ki 2 ngut mynta ka sngi ki kynthup ia u Champion R Sangma u Chairman barim ka GNLA uba  dei ruh mynta u nongialam ka sengbhalang kaba la tip kyrteng kum u Achik Holistic Awakening Movement ( AHAM).
Nangta u   Rev Father Robert Sawian, Rev.Pastor Robert Cunvile, Ms Lovita Morang, Film maker, Artist, Human Rights Activist, Assam, u bah  Mohendro  Rapsang, MLA ka Shillong West,  u bah Bindo M Lanong, senior Working President ka UDP, u bah  AL Hek myntri ka koit ka khiah, u bah Samlin Malngiang, myntri ka tnad PHE, u  R.Chandranathan, IPS, DGP, Meghalaya, u Dr.Celestine Lyngdoh, MLA barim, u bah Kennedy Khyriem, MLA barim nalor kiwei pat.
Ki la don ruh shibun kiba phone sha ki bahaing ban pynpaw ia ka jingsngewlem jong ki, kiba phone ki kynthup ia u bah D.D Lapang uba la pynpaw ka jingsngewsih halor katei ka jingjia.
Haduh mynta ki pulit ki dang ioh kem dang 2 ngut ki briew halor ka jingjia shah shoh ka kong Agnes napdeng ki 40 ngut tam kiba la donkti.
U SP ka East Jaintia Hill u bah S.Nongtnger haba ia kren bad ki lad khubor u la ong  ba haduh mynta dang 2 ngut la ioh kem hynrei ki pulit ki dang pyrshang ban ithuh sa ia kiwei pat kiba donkti.
Namar ba ka BJP, ka dang pynkhreh ban pynkylla kyrteng ia shibun bah ki jaka, kumta u nongialam ka seng  AIMIM, U, ula kynthoh ba ka kyrteng jong U Amit Shah, ka wan na ka ktien Persian bad u kylli, haba kumta, la U Amit Shah, un kylla ne em ia ka kyrteng jongu.
U Owaisi, u kren ia kitei ki kyntien ha ka jingialang paidbah ha Hyderabad, kaba long ka jingpynkhreh ia ka elekshon dorbar Jylla, ka ban long ha ka 7tarik Nohprah 2018.
“Shah, ka dei ka ktien Persia, kumta la kin kylla ne em" ong U MP ka Hyderabad.
La iathuh ba kane ka sorkar NDA, ka don jingthmu ban pynkylla kyrteng ia 25 tylli ki nongbah ha ka ri India hi baroh kawei.
Ka BJP, ka la kular ruh ban sam ei ia shi lak tylli ki masi ha ka shisnem bad halor katei, U Owaisi, u kylli, la u ruh un ioh ne em ia kawei ka masi.
“Ki dei ban ai bad ka dei ka bynta jongnga  bad ngan da sngew burom shi katdei" ong U Owaisi.
U Owaisi, u iathuh ruh ba kawei ka masi, ka bam jingbam 16 kilo ha ka shisngi, kumta lada shi laky n sam masi, kumta kan donkam 16lak kilo u jingbam masi ha ka shi sngi bad U Owaisi, ula kylli, la katei ka jingbam kan mih naei.
Shillong: Ka North East Dialogue Forum, kaba dei ka kynhun jong ki sengbhalang, ki seng niam, ki seng kynthei kaba trei kam ha ka  Eastern Himalayan Region of North East India, ka thoh sha U Narendra Modi, myntri rangbahduh, ha kaba ka dawa ba dei ban kem mardor ia kiba shoh bein ia ka kong Agnes Kharshiing bad kumjuh ia ka Amita Sangma, ha kaba la kynnoh, ba kiba leh ia katei, ki dei ki nongtih dewiong beain bad ki draibar trok.
Na ka jing ujor jong katei ka seng, la shim ba ki nongniah trok lem bad ki briew jongki, ki la tip lypa ia ka jingleit jong ka kong Agnes sha katei ka jaka bad ka don ka jingsuba jong katei ka seng, ba ki trai par kiba kham heh, ki don bynta ha katei ka jingjia bad ki dei ma ki, kiba lum ia ki nongniah trok bad kiwei de ha katei ka sngi, kaba sniew bok jong ka 8tarik Naiwieng 2018.
La pynkynmaw ruh ba ha shwa jong ka jingjia ia ka kong Agnes, u Bah Poipynhun Majaw, ula shah pyniap ha U Lber 2018 bad haduh mynta ym don satia ka jingbishar kaba hok halor ka jingiap jongu.
Nangta la pyn kynmaw ruh halor ka jingshah kawang petrol bom, ka kong Patricia Mukhim, ha U Iaiong 2018, ha kaba haduh mynta, ym shym la ioh kem satia iano iano ruh.
Sa kiwei pat ki jingjia, la pyni halor ka jingshah pyniap U Fullmon Dhar, U Balsa Marak, u samla ba 18snem ha Tura, U WitsonM Sangma ruh uba shah pyniap.
La shim ba kitei ki jingjia, ki dei kiba la plan bha, ha kaba uno uno u riew shimet, un nym lah satia ban leh ia katei ka kam pyntriem.
La dawa namarkata, da katei ka seng, ba ka kynhun tohkit jong ka NHRC, ka dei ban leit jngoh ia ka East Jaintia Hills bad ka nongbah Shillong bad ban tohkit, da ka kynhun ba laitluid halor ka jingshah pyniap jong U Bah Poipynhun Majaw bad ka jingshah shoh ka kong Agnes Kharshiing bad la dawa ba dei ban wad jingtip na ka sorkar Jylla, ia ki trok kiba iaid sha katei ka thain ha katei ka sngi bad ban tip ia ki trai par dewiong, kiba pyniaid ia u dewiong na katei ka thain shabar Jylla.
La dawa ruh ba dei ban thoh sha ka United Nations bad ban iakren halor ka jingshah leh beijot ka kynthei briew, ha kitei ki riew runar bad katei ka seng, ka dawa ia u myntri rangbahduh, ba un shim khia ia katei ka kam, ban lap ia ki riew pyntriem, ong ka dorkhas na U  U Nobokishore, uba dei u lamphang jong katei ka Forum.
Ka dei ka jingjia kaba da ijli sat, hynrei la shim pat ba ka dei ka kynja jinglehniam, ka ban pynioh ia ka jingbha nusip ia ki khun kiba dang rit bad katei ka dei ka  lehniam ki Hindu, lane ka Govardhan Puja.
Ia ki khyllung, la leit rah bad buh ha ka pung eit masi, kaba la pynlang bha bad kaba la buh lem bad ki syntiew, ha kaba ki kmie ki kpa, ki hap ban leit wih ia ki khyllung jongki ha katei ka pung eit masi.
La ngeit ba katei ka jingleit wih ha ka eit masi, kan wan rah ia ka koit ka khiah bad kan iada ruh ia ki khyllung na ki jingpang ba har jait.
Ki khyllung kito kiba dang rit, ki ia iam ia lynniar bad don kiba sngewjli bad don kiba sma iewkhong,  hynrei don pat kito kiba sngew tynnad, ha kaba ki ia ryngkoh hi ha katei ka pung eit masi.
Katba ki khyllung, ki dang ia kyrsum ha katei ka eit masi, ki don pat sa ki rangbah, kiba ia tem ia ki ksing narud narud, ha kaba ha katei ka eit masi, la tap ruh da ki syntiew bad ki sner jong u klew.
Katei ka lehniam jong ki hindu, la pynlong ha ka 8tarik Naiwieng, ha kaba la ju tip ia ka, kum ka  Govardhan Puja lane ka ‘Annaku’, ha kaba la ju rakhe ha ka sngi kaba saw jong ka lehniam Diwali, ha kaba la ju duwai kyrpang ia u blei Krishna, uba la pynrem thma ia u blei India, uba wan rah tang da u slap bad uba pynjot ia ki lyngkha ki risai.
Ka Meghalaya ka la pynduh jingkyrmen ia ka  Puducherry hadien ba ka la pynhap haduh saw wicket tang hapoh khyndiat ron ha ka jingiakhun kaba long mynta ka sngi ha ka Ranji Trophy ka plate group ha Puducherry.
Hadien ba la tied nyngkong ban kamai da  263/3, ka Puducherry ka la kmen bha hynrei ka Meghalaya ka la pynlyngngoh hadien ba ka la pynhap syndet haduh4 wicket ha ki 3 run ban pynlong ia ka Puducherry ban lah kamai tang 269/7.
U PK Dogra u tied 101 ia ka Puducherry katba u D Rohit u kamai 61 ron bad Abhishek Nayar 57 run.
U nongialehkai ka Puducherry u Nayar u la shah pynhap ha u Dipu Sangma (1/23) ka Meghalaya.
Ha kawei ka jingialehkai ha ka U-16 Vijay, ki khynnah ka Meghalaya ki la lam khmat da 92 ron ha ka jingiakhun pyrshah ia ka Nagaland ha ka U-16 Vijay Merchant North East zone kaba long ha Golaghat, Assam.
Ka Nagaland  kaba ap ktem nyngkong, ka la khang lad ia ka Meghalaya ban kamai tang 119 ron.
Shillong: Ka Meghalaya ka la pynliem kput ia ka Chhattisgarh da 7-0 kol ha ka jingiakhun ha ka lumpung national level subroto cup hapoh 17 snem kaba dang iaid mynta ha nongbah Delhi.
Ha kane ka jingialehkai, u Wadajied Ryngkhlem u thep 2 kol, u Kitboklang Khyriem  2 kol, Gladdy N.Kharbuli kawei, u K.Lalfakzuala kawei bad u  Emboklang Nongkhlaw  kawei katba na ka liang ka Chhattisgarh kam shym la lah ban thep eiei.
Ia ka Meghalaya la mihkhmat da ka skul H Elias HSS Shillong hapoh ka jingialam u coach u Bah Bobby L Nongbet.
U  Supervisor-cum-Store Keeper jong ka Sati Tea Estate kaba don ha  Namsai District jong ka Arunachal Pradesh  u la shah rahbor ha ki lehnoh kiba la kieng atiar bha ialade, ong ka khubor pulit.
Katei ka karkhana sla sha ka dei kaba long trai da u MLA barim u Nang Sati Mein bad ki nongrahbor ki la dawa pisa haduh T.3 klur tyngka.
Utei uba shah rahbor u dei uba la tip kyrteng kum u Debabrata Deb bad la rahbor na ingsah jong u ha ka por 7:15 baje mynmiet ha ka sngi saitjaiñ.
Ki nongrahbor ki la pynithuh ialade ba ki dei ki dkhot jong ka Udoy Asom ka kynhun kaba la pait na ka ULFA.Ki pulit ki dang don hapdeng ka jingiakhun kumno ban ioh pyllait im ia u.
Shillong: Ka KHNAM State Youth Wing mynta ka sngi ka la leit ban khang tala ia ka ophis jong ka IGNOU kaba don ha NEHU naba katei ka ophis ka pynlong mynta ka sngi kaba dei shuti Shad Nongkrem.
Ka KHNAM ka la maham ruh ia kiwei pat ki jaka treikam la ki long jong ka sorkar ne ki ophis shimet kiba pynlong trei ha ki sngi kyrpang kum ka Behdeinkhlam, Shad Nongkrem bad kiwei.
Ka la dawa na ka sorkar ba ka dei ban aid a ka jingtip kaba iar ha kaba sdang u snem ba ym bit ban pynlong trei ha ki sngi kyrpang bad dei ban khang ia ki jaka trei kum ka dak ka jingburom.
Khrawbuit RyntathiangHaba nga thoh ia kane, ka ring ia ki jingmut jingpyrkhat jongnga sha ka mynnor.
Ha kata ka por, ka sainpyrkhat jong khunbynriew ka dang khuid, ka shisyrtap jingmut ka synshar, ka akor bad ka burom dei ka lynnong ban saindur ia ka longryngieng la ia ki shynrang ne kynthei.
Ka jingiadei parabriew ka snoh bha rdin bad ka jingiarap iwei ia iwei pat ka parpain ha ka jingmut jingpyrkhat kumno ban kyntiew lem ban iaryngkat briew la ha ka kam ka duk wat ha ka khaii pateng.
Nangno mih kitei ki jinghikai? Ngim lah ban len ia ka jingshisha, baroh ki mih naka shlem jong ki rympei ‘Ka Sawdong ki Lyngwiar Dpei’ Ka dei ka skul kaba khraw tam ban saindur ia ka im tipbriew tipblei, tipkam tipduk, tip akor tip burom.
Kum ka jingpynkynmaw, ha ki por ba la leit noh, ka ju long ka rukom  ba ha ingshetja ka don ka dpei ha pdeng.
Kane ka kamra ka dei ba ki dkhot jong ka ing ki ju iashong bad ialumlang hadien ba ki la dep wan na ki kam ki duk khamtam ynda haba la dei ka por shongthait hadien ba la dep bam, kata,naduh ki kmie ki kpa bad la ki jong ki khun ryngkat kat kiba iadon lang ha kata ka ing da kaba ki iashong sawdong ia ka dpei.
Ka dei ka por kaba sngewtynnat bad kaba kmen ha kaba ki ia pur ia ki kam ki jam, ki iathuh khana, ki ia biria, ki ia phawer bad khamtam eh, ba dei hangne ki kmie ki kpa ki ioh ban bsa ia la ki khun da ki ‘tiensneng ‘tienkraw ba kin tei ia la ka jingim ha ka lynti jong ka hok bad ka jingbha.
Ki kmie ki kpa kim ju kyrkieh ban pynwandur ia ka longing, lada don napdeng ki khun kiba don ha ka jinglong bad ha ka rukom pyrkhat bapher.
Da kaba khlem da iehnoh ia ka jingsneng jingkyntu bad ka jingiamir jingmut lang kumno ban pynphuh ia ka ing ka sem kaba kup da ka akor ka burom.
Dei na kum kine ki longing ki mih ki khun shynrang ki khun kynthei kiba donburom bad kiba ihun ban peit, namar ki long ki khun kiba la ioh ban kjit ia ki jor bah jong ka jinghikai babha kaba mih na la rympei.
Ka Ing ka long ka jaka pdeng kaba khring ia ki khun ( centre of attraction) ba kin ieit ia ka.
Haba wan ki paralok parajor ki ju iashonglang da kaba ker sawdong ia ka dpei, hangne ki ia parom bad ki iasam lem ia kaei kaba ki shem ha baroh ki dkhot jong ka ing.
La iathuh da u kni jongnga ba lada don mano mano napdeng u paralok jongi u ibha lane imon ia kano kano ka samla, ki ju ialeit ban shongkai lang ha kata ka ing.
Kaei kaba sngewtynnad ka long ba uta uba imon samla un pashat waidong ia kata ka samla kaba long ka dak ba u tyrwa ia ka.
Kane kam dei da kaba shu leh rieh, hynrei haba iadonlang baroh.
I la ong ruh na ka bynta uwei u paralok jongi, ka la shimpor ia ki haduh laisien leit ba kata ka samla ka pashat waidong kylliang sha uta u paralok ban pynpaw ba ka la pdiang ia ka jingtyrwa.
Naduh basdang, ka la don ka jingtip bad ka jingithuh bad naduh nangta ka la don ka jingiajan bad man la ka por ki ju ialeit kai lang shiparalok.
Kam ju don kawei ruh ka por ba kita shisamla ki iashong kyrpang tang arngut, hynrei ki iashong iathuhkhana lang sawdong ia ka dpei.
Kane ka long ka dur kaba paw jong ka jingkordor kaHa ka jingiaid jong ka por, ka la kylla nadong shadong.
Ngi la duh shibun kiei kiei kiba kordor.
Ha kine ki sngi bun na ngi, ngim tip shuh ia ka dpei wat ban phah sliewding ruh, bun nangi ngim nang shuh.
Ho-oid, ha ka jingkylla jong ka por, ngim lah shuh ban pynneh ia kata kaba u barim bajah u la saindur.
Da ki jingwan jong ka Science & Technology ka la pynsuk shikatdei eh ha ki liang baroh, katba lada ngi thew ia ka dor longbriew manbriew ka la hiar dor palat.
Ki Kmie ki Kpa kim don por shuh bad la ki khun, ki khun ruh ha la ka jong ka kam ne ka mon la ka long naduh kiba dang iapule ne kiba la treikam.
Nga shem ha kine ki sngi ki Kmie ki Kpa ki sheptieng ban kren ia la ki khun, namar ki la khamtip maki ia kiei kiei baroh.
Khamtam ha kane ka pyrthei mobile phone, O… ngi sngewsarong ba ki khun barit jongngi ki nang bha ban plie (operate) mobile hynrei ngim phohsniew pat ba ka long ka bih kaba pynjot ia ka longbriew manbriew.
Kane ka la kjap lut ia ka bor pyrkhat jong ki khun jongngi.
Ha Ing ka la long kaba eh than ban lum ban lang ia ki khun, ki don sha la ki kamra ki iabunkam ban pynkhih ia ki shynriah kti ha ka mobile phone ban jngi kylleng sawdong  pyrthei.
Wat ynda la dei ka por thiah ruh,ki iataplup da ka nep ban iakynoi thiah lang bad ka mobile phone.
Ngi ju ong ba ka long kaba bha lada ngi nang ban pyndonkam.
Nga ngeit phin iamynjurlang ba  ka pyrthei ka jot katne ka dei lyngba kane ka Advance Technology ha kaba ka pyrthei baroh kawei ka don ha ki kti jongngi.
Haba ngi peit baroh arliang ka donkam ba ngin teh lakam khnang ban pynduh bor ia ka bor jong ka jingsniew.
Ha kine ki khyndiat ka la mih lyngba ka social media ka jingkynthoh ia ka longrynieng jongnga shimet.
Shisien iohi, nga la sngewrem shikatdei eh ha kaba ngam sngew iaryngkat briew shuh.
Ha ing ki khun ki kylli, Balei Pa ki thoh haduh katne iaphi? Nga jubab; Kam lei lei bad kam pher khun, namar I Pa jongphi I trei kam paidbah te, ka don ka por ba ioh jingiaroh bad ka don ka por kaba I mad ia ka jingkynthoh.
Balei te ki thoh haduh katne? Balei phi long kumba ki thoh seh? Kum u kpa, nga jubab da kaba sngewkhia; Khun, Lada nga long uba don spah balei nga phah bylla iaphi, ngam jin da la pynseng da kano kano ka kam ne business iaphi? Bad lada nga dei u phiang phiang bam sih; Hato ka kmie jongphi kan dang ai jingkyrshan bad long ha syndah jongnga ha ki por baroh? Kawei kaba nga hikai ia ki,  ba lashai lashisngi lada don kano kano kaba phim sngew iahap jingmut (ideas) lane rukom pyrkhat (ideologies) ha kano kano ka kam, phim dei ban kynthoh ia ka jingim shimet jong ki briew hynrei phi lah kren ne pyni halor kata ka rukom pyrkhat kaba iapher na phi, kata ruh, ym da ki ktien khor.
Nga ainguh ia la U Nongthaw ba U la iarap iangi kum ka ing ha kane ka bynta.
Shiban, nga dei ban sngewkmen haba don ka jingkynthoh, nga ioh ia ka kabu ban hikai bad tei ia la ka jong ka ing.
Ka pynkynmaw ia nga  ba ngam dei ban ang ia la ka shyntur tang haba la ioh ban kren, khlem da pyrkhatShibun ki la don kiba aijingmut ianga ban buh da ka ehajar,dawa bai pynkhlemrain (defamation) ka pleader notice hynrei  kam shah ianga ban leh kumta.
Kane ka jingthoh kam shym mut ba nga pynphai ktien iaphi kiba kynthoh hynrei nga kwah ban pashat  ia ki symboh pyrkhat kiba don ha ka, ym tang iaphi hynrei ia kito baroh kiba pule ia ka.
Da ka jingisynei ka jong U Nongbuh Nongthaw, nga kyrmen ba kan long ka jingiarap ia kiba bun.
Kano kano kaba dei ban ainguh ia la U Nongthaw, kano kano kano kaba dei iaroh, kano kano kaba dei ka jingbha, kano kano kaba dei ban pyni, kano kano kaba tei ka dei kaba mih naKa long kaba eh ba ngin don ia kata ka dpei kum ha ki por bamynshuwa, hynrei kane ka jingthoh ka kren ba ngin phai sha ka mynnor ba ngi dei ban don ia ka por ban ialumlang shi-ing ban iatei iasyllok ia kaba bha.
Dei ban khring ia khun samla  ba kin ieit ia la ka ing(centre of attraction).
Haba ka Rympei ka khlain, ka imlang sahlang ka plung bad haba ka Imlang Sahlang ka plung, ka Ri bad ka Jaitbynriew ka khiah khran.
Tarik Mawpat Shillong,                                                                                             Khrawbuit Ryntathiang12 u Naiwieng 2018.
Ki shipai ka Israel, ki la siat iap hynnin ka janmiet, ia u nongialam ki ehrang Hamas, uba leit tur sha u pud u sam jong ka Gaza Strip.
Kitei ki shipai, ki don jingthmu ban rahbor ia utei u ehrang,  hynrei haba ka mih ka jingialeh, kumta ki la siat iap noh ia u.
La iathuh ba  utei u ehrang, uba la tip kyrteng kum U Nourreddin Mohammed Salama Barake, u leit rung sha Gaza Strip, da kaba riam kynthei ialade.
Ka la don ka jing ia siat, ha kaba ka  Palestinian Health Ministry, ka kam ba hynniew ngut ki ehrang, ki la shah pyniap ha ki shipai ka Israel  bad nangta ka Israel, ka kam ba uwei u shipai jongki ruh, ula iap ha katei ka jing iasiat.
Da U Bah Philip MarweinKa jaka ha kaba ki heh ki hain bad ki kynjia nongialam kiba heh ki kham kiar raimaw raidieng ban leit ka dei ka Iewduh.
Balei ki ialeh ban kiar ban leit sha kane ka iew ka jubab phi kham tip bha ma phi ki nongpule ban ia nga u nongthoh.
Ngi dei ban iaroh ia u Chief Executive Member jong ka Khasi Hills District Council, u Bah Hisphreachering Son Shylla, ia u Minister ka Agriculture, u Bah Banteidor Lyngdoh bad ia u Syiem jong ka Hima Mylliem, U Bah Ainam Syiem ryngkat bad katto katne ngut ki MDC kiba la shim khia ban leit pynlong ia ka jingialang ha Iewduh ha ka 6 tarik Naiwieng, 2018 bad ban kren da kaba shai ha Basa Iewdielang ia ki nongthied bad ia ki nongdie mar-rep.
Ki mat jingkren jong u Bah Shylla bad jong u Bah Banteidor ki long shisha kiba bitdor bad kiba shongsbai haduh katta katta.
To ngin sa iakhmih ia ka jingkren jong ki, ha kane ka kynti, kham hadien khyndiat, hynrei mynta, to ngin iakhmih ïit khyndiat kaei ka Iewduh.
KA IEWDUH MYNTA BAD MYNSHUWA.Ka Iewduh mynta bad mynshuwa ka iajngai bad iapher bak-ly-bak kumba ia-jngai ka bneng bad ka khyndew.
Ka Iewduh mynta ka dei ka iew luri lura, ka iew kynrum kynram, ka pdeng jong ka jingleh donbor don buit, ka pdeng jong ka thok ka shukor, ka pdeng duh jong ka jingiakyrsum milai jong ki khasi, ki dkhar bad ki khyllahjait kiba ym lah niew bad la jyllei ki kam lehsih kiba har-rukom.
Dei lyngba ka iewduh ruh ba ki la mih bad kin iai mih ki jingiashongkha khleh hapdeng ki Khasi bad ki dkhar muslim, khar hindu, khar nepali bad kiwei kiwei ki khyllahjait ba ym lah ban niewtang hangne.
Ka iewduh mynta ka dei ka iew iakyrsum jong ka synrum pyrthei.
Dei ha iewduh ba ia ka khaii-pateng bad ka kam kamai kajih la ioh knieh bad la longtrai da ki khyllahjait, khamta ki dkhar muslim bad ki kha aiu re babun jait.
Oh, ka iewduh mynta ka dei ka iew jaktung jaktap.
Ka Iewduh mynshuwa pat ka dei ka Iew Knia Iew Khriam, ka Iew Duwai ka Iew Phirat, ka Iew jong ka Nguh ka Dem ha U Blei Trai Kynrad, ka Iew Niam bakyntang, ka Iew Khasi nylla, ha kaba u dkhar u lynkien, u kharlieh khariong, u khyllah jait um ioh longtrai, um ioh khaii-pateng hynrei u shu leit thied leit siew lada u donkam ei ei.
Ka Iewduh mynshuwa ka dei ka Iew Khasi nylla, ka dei ka pliang Ja jong ka Ri Khasi, ka pliang ja jong ki khasi khasei, ka dei ka Iew Khaii jong ki Khasi-Khasei nylla bad dei maki kiba long ki trai dukan, trai nongkorbar ha baroh ki kam iew ha kaba u dkhar u lynkien um ioh dukan lane um ioh ban khaii-pateng.
Ka dei ka nongai ja ia ki Khasi-Khasei ym ia ki kharlieh khariong ne kharsaw kharstem.
Mynta pat shano ka Iewduh ka la leit? Mynshuwa ka Iewduh la longtrai da u khun u hajar khasi khasei hapoh ka jingpyniaid ba ryntih bad ba phikir bha jong u Syiem ka Hima Shyllong bad hadien da u Syiem ka Hima Mylliem.
Ki raiot kim don jaka ne ioh jaka satia.
Oh Sangsot shisha.
Lano bad kumno keiñ u Syiem Mylliem u lah ban wallam biang ia kane ka Iewduh Iewkyntang sha ka dur ka dar kumba mynshuwa? Donbok, lada une u Syiem Ainam ba mynta, u lah ban pynwandur biang malu mala ia kane ka Iew, kumba ka la long mynshuwa.
KI JINGKREN JINGKYNTU U CEM BAD U MINISTER.Haba phai sha katei ka jingialang, u Bah H.S.Shylla u la kren shai ba ka Iewduh ka dei ban long ka Iew jong ki ki paidbah Khasi-Khasei bad u la ong ruh ba ki bym dei ki khasi ki dei ban mih noh na kane ka iew.
Ka Iewduh ka dei ka iew jong ki paidbah baduk kup shiliang sem shiliang, ka iew jong ki nongrep bad ka iew jong ki paidbah khasi ba kin im ja bad kamai kajih; ka iewduh ka dei ban long ka iew haba ka hok kan synshar lyngba ka jingiadie iathied, iadie hok bad iathied hok, ym da ka thok ka thak, ne da ki buit klop buit shuikor.
U la kyntu jur ba ki nongthied mar, kynthup ia ki mar-rep, kim dei ban pyndonkam da ki buit klop buit shukor da kaba ot bad khñiot kilo katba mon ia ki jingthew.
U la ban jur ba ka thew ka woh ka dei ban long kaba hok ym da kaba thok.
U la kyntu ruh ba ka dor ka mur ruh ka dei ban iabiang lang bad nongdie bad nongthied, ym ban shu khniot dor palat da ki nongthied.
U la kyntu ruh ba u Syiem Mylliem un lum lang ia ki nongdie bad ki Nongthied da kaba sneng ba kraw ban poi sha ka jingiasngewthuh jingmut bad iasuk iasain lang hapdeng ki nongdie bad ki nongthied, ym ban iashim kabu lane leh shukor iwei ia iwei pat.
U la kren shai ruh ba na ka liang u Syiem bad ka Dorbar jong u kim dei ban shah ban leit tuklar da ki jait seng aiu re ia ka iewduh ioh kan mih ka jingkulmar.
Haba phai sha ka sorkar, u Bah Shylla u la ban jur ba ka sorkar kan buh noh da ka dor pynap (support price) ia ki mar-rep khnang ba kin kham im ja ki nongrep namarba ki mar-rep ki la shah khñiot dor palat ha ki mahjon nongthied bad ha ki khar-kaia.
Nalor kata, u la kyntu ruh ia ka sorkar ba kan buh noh ia ki iew dielang jong ki mar-rep ha Lad Smit, ha Upper Shillong bad ha Mawiong ban pynsuk ia ki nongrep ban rah ia ki mar-rep jong ki, ym ban shu ia-thyngngian tang ha iewduh bad ban shah shim kabu palat ha ki mahajon bad ki khar-kaia kiba dei ki nongthied mar-rep.
Shuh shuh u la kyntu ia ka sorkar bad ia u Minister ki kam rep ban kitkhia bha na ka bynta ka bha ka miat bad jingroi jong ki nongrep, ym ban shu shaniah tylli tyllan tang ha ki Ophisar IAS ki bym tip ia ka lut ka lah bad ia ka jingjynjar jong ki nongrep naduh ba ki sdang puh sdang daiñ haduh ban da ioh leit die ia ki mar-rep sha iew.
U la kren shai ba ki ophisar IAS ki tip tang ia ki dor ki mur ha ka kot sada kim tip ei ei shuh ia kaba sha lyndet, don aiu.
U la kyntu ruh ia u Minister ki kam rep ban buh da ki ophisar kiba tip bha ia ka duh ka dang jong ki nongrep khnang ba kin kham im namarba la shah lehbein bad ban bein palat eh.
U la kyntu ruh ia ka sorkar ban ym bret ia ki nongrep ha ki tyrsim jong ki mahajon bad ki khar kaia namar kin shuh ñion bein beit ia ki.
Haba phai pat sha ka jingkren jong u Myntri ki kam rep, u Bah Banteidor Lyngdoh, u la ong da kaba shai ba na ka liang jong u, u sngew khia halor ki jingud jong ki nongrep bad dei na kane ka daw ba u la shimkhia ban poi sha ka jingialang ha Iew dielang ha iewduh.
U la ong shai ba u la ïuhkjat ha iewduh, khamtam ha basa dielang ia ki mar-rep ban tip bad ban iohi ia ka jingjynjar jong ki nongrep kiba leit rah ia ki mar-rep sha kane ka iew.
U la sneng la pyni bad kyntu ruh ia ki nongthied kiba dei ki mahajon bad ki khar kaia ban ym shim kabu na ki nongrep da kaba khñiot dor bad ot ne khate kilo katba mon ia ki jingthew jong ki mar-rep namar kane ka wanrah ia ka jingiap jong ki nongrep.
U la kyntu ruh ia u Syiem Mylliem, u Bah Ainam Sing Syiem u ba la don lang ha kane ka jingialang, ba un leh da kaba tyngeh ia kito ki mahajon bad khar kaia kiba shim kabu palat na ki nongrep da kaba pynshitom ia ki da ka aiñ.
U la ban jur ia ki nongrep kiba don ha kane ka jaka bad ki bym don ruh, ba kin long kiba iatylli bad ban iasngewthuh jingmut ban lait na ki tyrsim ñion beiñ jong ki mahajon nongthied bad ki khar kaia (to free from the clutches of middlemen).
Namar u la kren shai ha ki ba ka jingiatylli bad iasngewthuh jingmut ka long ka bor kaba khlaiñ bha namar lada ki saphret kin shah khñiot katba mon ha ki bor nongkhaïi mahajon.
Na ka liang u Syiem ruh u la kular ba un iai buddien ia kane ka kam jong ka jingeh ki nongrep ha iewduh.
U SOH JONG KANE KA JINGIALANG.Haduh kine ki sngi ngim pat ioh jingtip la kane ka jingialang ha Iewduh ka la mih ne em ia ki soh hynrei, la katta ruh ngi kyrmen ba kin mih hi ki jingmyntoi na ka bynta ki nongrep.
Kawei kaba ngim dei ban klet ka long ba ngim lah khlem da iaroh ia u Bah Shylla bad ia u Bah banteidor, kiba la kitkhia ban leit pynlong ia kane ka jingialang bad kiba la kren shai markhmat ha Iewduh ha ki Mahajon nongthied, ha ki khar kaia bad hakhmat ki nongdie mar-rep kiba dei hi ki nongrep.
Khlem pep kane ka la pynpei skhor bad pynpeitmat ruh ia kito kiba ju khñiot bein ia ki nongrep la ha ka dor ka mur ne ha ka thew ka woh.
Ngeit skhem ba kine kin kham husiar bha nangne shakhmat.
Haduh mynta ym pat don u CEM bad u Myntri kam rep ban leit kren markhmat kumne ha Iewduh.
Ai ba u soh jong kane ka jingiasyllok ha Iewduh un mih da u ba thiang shisha na ka bynta ki nongrep.
Kumjuh ruh na ka bynta ki mahajon ba kin kham ioh jingkyrkhu shispah shah lada ki ai ia ka hok na ka bynta ki nongrep kiba leit rah ia ki mar-rep sha ki ha Iewduh bad ba kin thngad noh ban banbeiñ ia ki nongrep kiba ai mar ia ki ba kin kamai kajih.
Ka Iewduh kam dei ban duh hynrei ka dei ban ïoh bad ka Iewduh kam dei ka Iew thok iew shukor hynrei ka dei ka Iew Niam Iew Kyntang.
Nongstoiñ: Ka kynhun ialehkai jong ka Assam Regimental Centre FT (ARC) kala lah ban jam sa sha ka Quarter Final ha ka lympung Rani Motor’s Knock out Football Tournamement (RMKOFT) bala pyniaid da ka Laitkseh Sport Club (LSC).
Ka jinglah jong ka ARC ban jam sa sha katei ka wat kadei hadien ba kala ioh ban pynliem noh ia ka kynhun ialehkai jong ka Hynniewtrep FC da 4 kol la 0 ha ka jingiakhun ia ka wat kaba ar jong katei ka lympung kaba la long ha ka sngi Saitjain jong ka taiew bala lah ha ka madan Mawkynjoin Laitkseh.
Haba phai sha katei ka jingiakhun kaba la long ha pdeng kitei ki ar tylli ki kynhun watla ka jingioh thep kol kala long kaba kham noh shiliang hynrei ym lah ruh ban len ba ka jingialehkai kala long kaba itynnad bha namar ka jinglah ban pyni ia ka mynsiem iakhun da baroh ar tylli ki kynhun.
Ka jingiakhun ha ka kylla step na ka liang jong ka ARC kala ioh ban lam khmat lypa da 2 tylli ki kol bad ia kitei ki kol la ioh ban thep da u Francis ha ka minit kaba 19, u N.Rakesh ha ka minit kaba 37 bad na ka liang jong ka Hynniewtrep FC ruh hadien ba kala shah thep Kam shymla rit mynsiem hynrei kila ialeh doh iap ban iakhun khnang ban ioh pynphai ia kitei ki kol bala shah thep hynrei haduh ba kut ka kylla step Kam shymla ioh lad satia.
Shuh shuh haba bteng pat ia ka jingiakhun sa ha ka kylla miet na ka liang jong ka Hynniewtrep FC kala iakhun tyngeh bad kala ioh ruh ia ki katto katne tylli ki kabu hynrei da ka jingbym lah ban ia tur pyrshah ia ki rangialehkai ka ARC kitei ki kabu kila shu sepei lut noh bad na ka liang jong ka ARC kala ioh biang ban thep sa ar tylli ki kol ha katei ka kylla ia kaba la ioh ban thep da u L.Robert ha ka minit kaba 59 bad u N Rakesh ha ka minit kaba 75.
Ha katei ka sngi ia ka nam rangialehkai ba kynsai tam la ioh ban khur da u N.Rakesh u ba dei u kapten ka ARC u bala ioh ban pyni ia ka sap lyngba ka jinglah ka kong u ban ialehkai bha ha katei ka sngi bad na ka liang jong ka LSC kala pyntip ba ka jingiakhun ka ban bud jong katei ka wat kan long biang sa ha ka 14 tarik mynta u bnai ha kaba ka Marbisu FC kan iakhun pyrshah ia ka Nongkrem FC.Shillong: Ka Rongbiria Seng Kut Snem, ka Seng Khasi Kmie kan long ha ka 18 tarik mynta u Naiwieng, ha 2nd Ground Polo.
Ka rukom ban pynïaid ïa kane ka jingïakob ka long ba kan don ka iakob siat kynhun kaba kynthup ïa ki ar ngut ki nongsiat bad ka ïakob siat kaba para marwei.
Ka jingpdiang ïa ki kyrteng ki nongïashim bynta kan long naduh ka por 10 baje mynstep haduh 12 baje nohphai sngi bad ka jingïakob yn sdang naduh ka por 12:15 baje nohpai sngi.
Kumta ka Seng Khasi ka ïawer ïa ki Rangbiria ka Bri Hynñiewtrep ba kin ïa wan ban ïashim bynta sha kane ka jingïakob bad ruh ban pynphuh pynphieng ïa ka Rongbiria kumba la ai da ka Mei-Hukum.
Kane ka long kat kum ka kyrwoh u Rgh D.G Kharpuri, Secretary Rongbiria Seng Kut Snem Committee, Seng Khasi Kmie.
Shillong: Hadien ka UDP, ka HSPDP ruh kawei na ki paralok ba iajan bha para seng riewlum ha kane ka jylla, ka la rai ban tyrwa ia u kyrtong ha ka kynhun synrop Meghalaya Democratic Alliance (MDA) ba ialam da ka NPP na ka bynta ka elekshon MP sha ka Lok Sabha kaban long lashem snem.
Ar ngut ki nongialam ka HSPDP kynthup u Bah Samlin Malngiang uba dei u myntri sorkar bad kumjuh u Bah Renikton L Tongkhar uba long u general secretary ka party, ki la pynpaw ba ka party ka don u briew uba biang ban tyrwa sha ka MDA ban long u kyrtong monlang ha ka MP elekshon.
Haba kren ha kane ka sngi Saitjain ha ka jingsdang rakhe ia ka jingdap 50 snem ka party HSPDP ha ophis thymmai jongka ha Laitumkhrah ha syndah ka Shillong College, u Bah Renikton u la ong, “Halor ka MP, ka MDA kam pat rai ia ka u kyrtong hynrei ka HSPDP kan tyrwa ia u kyrtong jongka, ei mano ba lah ban tip ba baroh ki party kin ai lad kum ka jingai sngewbha ia ka HSPDP ban long kum u kyrtong monlang ka MDA, shi bynta kum ka jingai sngewbha ia ka jingdap 50 snem ka party".
Hynrei ha kajuh ka por, u Bah Renikton um kwah ban iathuh ia u briew ba ka party ka thmu ban tyrwa ha ka jingialang ka MDA.“Ngin shong jingialang halor kane bad ngim pat lah ban ong mano watla ngi don u briew uba biang, uba kiwei ki lah ban kyndit", la ong sa u Bah Samlin Malngiang.
Kham mynshwa, ka UDP ka la dep pynbna ia u Dr Jemino Mawthoh ban long kum uwei kyrtong ka MDA hynrei kane ka shong pat ha ka rai jong ki paralok ka sorkar MDA ban shim ia ka rai ba khadduh.
La sngew thuh ba wat ka PDF ruh ka la don ka jingthmu ban tyrwa ia u briew jongka na ka bynta ka elekshon MP ban wan.
Shillong: Ka jingialehkai phutbol jong ki kolej ka NEHU ka la iaid sha ka sngi kaba san.
Ha kane ka jingialehkai kaba long ha ka sngi Saitjain, ka Mawlai Presbyterian College ka la pynliem ia ka Mawsynram Border Area College da 2-1.
Ha kawei ka jingialehkai, ka Nongstoin College ka la pynliem ia ka Union Christian College da 6-1.
Bad ha ka jingialehkai kaba lai ha kane ka sngi, ka K.L.Bajoria College ka la pynliem ia ka St.Dominic College da 3-1.
Ha ka sngi baar, ka jingialehkai kan long hapdeng ka Jaintia Eastern College pyrshah ia ka Raid Laban College, ka K.L.Bajoria College pyrshah ia ka Sngap Syiem College bad ka Thomas Jones Synod College pyrshah ia ka Nongstoin College.
Shillong: U para jong ka kong Agnes, u bah John F Kharshiing u la iathuh ba u Myntri rangbah ka jylla u Conrad K Sangma u la phone ban pynpaw ka jingsngewsih halor ka jingjia ia ka kong Agnes Kharshiing bad u la bthah ia ka kynhun jong u ban pyntip bad ai khubor sha u ia ka jinglong jingman ka kong Agnes hapoh jaka sumar bad u la ong ba ka sorkar kan iarap ia baroh ki jingdonkam na ka bynta ka kong Agnes.
U bah John u la ong ruh ba da ka jingtuklar jong u Shri.Ajay Singh, President, Boxing Federation of India (BFI), mynta ka sngi la don ba phone na ka ophis jong u myntri sorkar pdenguba peit ia ka koit ka khiah u Jagat Prakash Nadda ban pyntip ba katei ka ophis ka la iakren bad ki bor ka NEIGRHIMS ba kin iarap ia baroh ki jingdonkam ha ka ban sumar ia ka kong Agnes.
Kumba ka long mynta u bah John u la ong ba ka kong Agnes ka dang don hapoh Critical Care Unit bad ki dang pyndait da ka lyer ring mynsiem ia ka katba ka Anita Sangma pat ka la khma ioh bor.
Shillong: Ha ka jingialang pynrem kaba la long ha ka sngi saitjaiñ jong ka taiew ha Parking Lot ka Addl.Secretariat, u Emiki Kurbah uba ñiah ia ka kali ba shong ka kong Agnes Khjarshiïng bad ka Anita Sangma u la iathuh ba katba ki dang hiar na Shillong ban leit sha Lad Rymbai ha ka por 9:30 baje eiei mynstep, ka kong Agnes ka la iathuh khana ha u, ba ki la don ki briew kiba wan tyrwa pisa ia ka, hynrei kam treh bad ka la iathuh ruh ba ki la don kiwei kiwei ki sengbhalang kiba la shim pisa na ki malik dewiong.
Ha katei ka jingjia shah shoh, u la ong ba haba peit na ki riam ki beit jong ki briew kiba shoh ia ka kong Agnes lah ban ithuh ba dei ki malik dewiong bad kitei ki dei kiba dang kham samla karta.
U nongñiah kali ba shong ka kong Agnes uba dang kren ha ka jingialang pynrem kaba la long ha ka sngi saitjaiñ: Rupang.
Utei u nongñiah kali uba dei ruh u Para Legal Volunteer ka Meghalaya State Legal Authority u la ong ba lada ki pulit ki mon ban kem ia ki briew kiba donkti da kaba suk ki lah ban ioh.
“Lada ki pulit hi ki mon ban kem da kaba suk kin ioh bad tang hapoh shi taiew lah ioh kem lut" u la ong.
U la iathuh ba ha ka jaka ba shah thombor ka kong Agnes kham hakhmat khyndiat ki don ki dukan, ki don ki kali kiba ieng bad lada tohkit na ki lah ban lap da kaba suk, nangta u la ong ba katba dang hiar sha Lad Rymbai ka kong Agnes ka la shondur bad katba nangdep shondur ka la phah message sha ki paralok jong ka bad tang na kitei ki trok kiba la shah shondur ruh u la ong ba lah ban lap ia kiba donkti.
Utei u nongñiah kali u la ong ba ki pulit, ki dei ban kem ia kiba donkti bad ki dei ban tih tyllong ruh ban tip mano ba phah ia ki ban leh ia katei ka kam.
Ha ka jingialehkai jong ka English Premiere League hynnin ka sngi, ka Manchester City, ka la pynliem ia ka Manchester United da 3-1.
Ha katei ka jingialehkai, la ioh thep da U Silva ha ka minit kaba 11,  nangta U Aquero ha ka minit kaba 48 bad nangta sa U Gundogan ha ka minit kaba 86.
Katba ka Manchester United, ka ioh thep tang shi kol, ha kaba la thep ia ka kol, da U Marshal ha ka minit kaba 58, da ka jingshut penalty.
Ha kawei pat ka jingialehkai ka Chelsea, ka la ia khaid bad ka Everton da 0-0, katba ka Liverpool, ka la pynliem ia ka Fulham da 2-0, ha kaba ia kol, la thep da U Salah ha ka minit kaba 41 bad nangta sa U Shaqiri ha ka minit kaba 53.
Ka jingioh point jong ki Team ha ka English Premiere League haduh mynta ka sngi, ka long ba ka Manchester City, ka ioh 32 point, ka Liverpool ka ioh 30 point, ka Chelsea 28  bad ka Tottenham 27 point.
Ha kawei pat ka jingialehkai jong ka La Liga, ka Barcelona, ka la shah pynliem ha ka Real Betis da 3-4.
Wat la U Lionel Messi, u ioh thep ar kol, hynrei ka team jongu, kam shym la lah ban ialehkai bha satia.
Dawki: Ka long shisha kaei kaei kaba sngewkhia ban iohi ia ka jingjynjar kaba la iakynduh da ki paidbah nongshong shnong kiba sah ha Khappud bad ka Bangladesh, ha kaba la iohi ba kitei briew kiba shnong ha kitei ki shnong, nalor ba ki dei lypa kiba la shong ha khappud bad kaba lah ban mih huri hura ha kano kano ka por, hynrei ki iakynduh jingeh pat namar ka jingbymbiang ki lynti syngkien, ka bording lem bad kiwei kiwei ki jingdonkam jong ki paidbah.
Ha ka jingjurip da u Rupang, la lap ba kitei ki paidbah kiba sah ha katei ka thain, ki pyndonkam da utei u surok khappud ka India bad Bangladesh, kata na Tamabil, Rhongkum, Amlympiang, Amdoh, Amsku lem bad kiwei kiwei shaduh Mutakpur, ha kaba la iohi ba katei ka surok kaba ki pyndonkam ka la sniew bad dap tang da ki thliew ki syar suda bad kaba la pynjynjar shikatdei eh ia ki paidbah kiba pyndonkam ia katei ka surok.
Ha ka katei ka jingjurip, la ioh ban iakren bad u Bah Wansanlan Dhar, Rangbah shnong ka Rhongkum, ha kaba katkum ka jingiathuh jong u, la sngewthuh ba ki paidbah kiba sah ha katei ka thain ki shem shibun ki jingeh bad kaba hakhmat eh ka na ka jingbymbiang ka surok, ka jinglip ba khah ka bording lem bad kiwei kiwei.
Haba batai halor katei ka surok, u Bah Wansalan, u la ong ba ha ka jingshisha ka sorkar ka la dei ban shimkhia ha ka ban pynbha ia katei ka surok, namar kaba dei ruh tang maka ka surok khappud hapdeng ka India-Bangladesh bad kaba dei ruh kaba la pyndonkam da ki bun phew tylli ki shnong.
Kane ka surok na Tamabil-Mutakpur ka don ia ka jingjngai kaba tang 15 Km ei ei, ha kaba ki paidbah ki pyndonkam ia kane ka surok, hynrei ngi sngewsih pat ban pynpaw hangne ba ia kane ka surok la shah iehnoh bein bad khlem da don kiba peit mynta ka 30 snem ei ei.
Nalor ka surok, ki paidbah ki iakynduh jingeh pat haba iadei bad ka jingbymbiang ka bording bad manla ka por ngi hap ban shongdum namar ka jinglip ka bording, ha kaba bun na ki paidbah ki hap ban shongdum ha ka por miet, namar ka jinglip ka bording.
Kumta haba iadei bad katei ka jingeh kaba la iakynduh da ki paidbah kiba shong ha katei ka thain, u Bah Wansalan Dhar, u la ong ba baroh ki paidbah kiba sah ha katei ka thain bad kiba pyndonkam ia katei ka surok, ki da kyntu jur ia ka sorkar bad khamtam eh ia u MLA ba un shimkhia ha ka ban pynsngew sha ka sorkar, na ka bynta ban pynbha bad siangrong ia katei ka surok, khang ba kan pynsuk ia ki paidbah jong bun tylli ki shnong kiba pyndonkam ia katei ka surok, u la bynrap.
Shillong: U bah Madal Sumer na ka shnong Panaliar, West Jaintia Hills u la thoh sha u myntri rangbah ka jylla u Conrad K Sangma bad u la ong ba u la ioh jingtip ba ka sorkar jylla ka la pynkhreh ban thaw ia ka Mining Plan jong ka kumno ban tih dewiong ha kane ka jylla da kaba aiti ha ka Coal India Ltd da kaba shim ia ka jingmut jong ka Central Mine Planning and Development Institute ( CMPDI) kaba dei ka tnad jong ka Coal India Limited.
Utei u rangbah u la ong ba lada ka sorkar ka ailad ha ka CMPDI ban pynkhreh ia ka Plan na ka bynta ban ioh tih dewiong biang ha ka jylla kan wanrah pynban ia ka jingeh kaba khraw naba katei ka tnad kam tip satia ia ka jinglong jingman jong ki jaka ha kane ka jylla.
U la ong ba katkum ka Plan jong ka CMPDI la shah ban tih thliew tang 3 tylli hapoh ka jaka kaba heh (0.5 x 0.5) KM2.
Hynrei ha ri Lum Jaintia u la ong ba tang khyndiat ngut ki briew kiba ioh jaka kaba heh haduh kattei hynrei kiba bun dei kiba don tang khyndiat ki jaka kiba duna ia ka 1 hektar ruh.
Ha ka Plan jong ka CMPDI u bah Madal u la ong ba ka Plan ka de iban iaid salonsar lut ia baroh, hynrei hangne ym lah ban leh kumta naba ka shong ha ka jingheh ka Par dewiong, don kiba heh ka jaka , don pat kiba rit ka jaka , don kiba ka jaka jong ki ka madam, don pat ba ka jaka jong ki ka long sharing.
U la ai jingmut ba ka sorkar kan kham bha ban ai lad da ki National Institute kiba don ha Shillong ban peit shuwa ia ka jinglong ka jaka shuwa ban thaw ia ka Plan.
U la kyntu ia ka sorkar ba kam dei satia ban shet shukor ia ki paidbah khamtam ki nongtrei dewiong kiba rit baria da kaba ailad ia ka CMPDI bad lada ailad kan pynduh lad ia kiba rit naba lada iaid katkum ka Plan jong ka CMPDI kan dei beit tang ia ki malik heh.
U la pynynmaw ba ia ka CMPDI lah kyntait ruh ha ri Lum Garo ha ki snem 1990 bad ka sorkar kam dei satia ban ailad ha ka Coal India Limited na ka bynta ka kam tih dewiong ha kane ka jylla.
Shillong: U nongialam ka HSPDP u bah Renikton L Tongkhar, u la ong ba ka HSPDP bad ka UDP ki la rai ban ai ha ka mon laitluid ha ki circle jongki, ba kin iarai lang na ka bynta ka elekshon MDC kaban wan.
Haba kren ha kane ka sngi Saitjain ha ka jingplie ia ka jingrakhe ia ka jingdap 50 snem ka HSPDP ha Shillong, u Bah Renikton u la ong, “Ha kaba iadei bad ka MDC elekshon bad ka UDP, ngi don ka jingiasngewthuh jingmut lada ki konstitwensi level ki iatreilang bad ki iasngewthuh jingmut lang hynrei lada kam don ka jingiasngewthuh jingmut ngim buh ia ka jingbishni hynrei ki lah ban ialeh ia ka kajong ka bynta".
Kane ka mut ba lada ka UDP bad ka HSPDP kim iasngewthuh jingmut ha ki circle, ki lah ban iakhun la kajong ha ka MDC, hynrei lada ki iasngewthuh jingmut, ki lah ban shu kyrshan kawei ia kawei pat.
U Bah Renikton u la ong ba shwa ka elekshon MLA, la thaw ia ka Regional Democratic Alliance (RDA), ban iatreilang ha kaba ki kam, la leh na jrong hynrei ha kane ka MDC elekshon la ailad ia ki tynrai ne unit ba kin rai.
“Ngim kwah ban long ka daw ka jingiapait iapra hynrei ka daw ka jingiatreilang ka jingbha bad la thaw ia ka RDA bad dang iai neh haduh mynta bad ka UDP ban don ruh ha ka sorkar MDA", la ong u Bah Renikton.
U la ong ba ia ki kyrtong ka HSPDP yn sa pynlait noh shen mynta u bnai ha kiba bun ki konstitwensi jong ka Khasi bad Jaintia Hills.
Shillong: Namar ba ki bor na ka sorkar jylla ki la ong ba ki ASHA kim ia long kawei ha kaba ha ri Lum Garo kim don jingtip eiei shaphang ka jingiakhih, ki nongialam jong ki ASHA Workers Association ki la hiar ban pynlong jingialang bah ha ri Lum Garo ha ryngkat ka jingiatreilang bad ka All Garo hills ASHA Workers Union ban pyni ba ki ia long kawei bad ba ki ieng skhem ha kajuh ka nongrim ban dawa ia ka hok jong ki na ka sorkar.
Ka nongaibuit ai bor jong ki ASHA ka kong Sony Kharjana ka la ong ba ha kine ki khyndiat taiew ha ka jingiakynduh bad ki bor sorkar, la jubab ia ki ba ki ASHA kim ia long kawei ha ka jingdawa jong ki naba ki nongtrei ASHA kiba don ha ri Lum Garo kim tip eiei ia kata ka jingdawa jong ki.
Kumta ka la ong ba ki nongialam ki la hiar sha ri Lum Garo ban lum ia ki dkhot jong ki ban ia ieng ha kajuh ka sur.
Ha katei ka jingialang kaba na ri Lum Garo ki ASHA ki la rai ban ieng tylli kawei ban dawa ia ka hok jong ki na ka sorkar.
Nga u Marshall Biam, nga don ban pynshai kumne harum halor ka jingkynnoh pyrshah ia nga da ki katto katne ki briew kiba kwah ban pynjah burom bad tahmationg ia ka lawei jong nga.
A1.
Ka jingjia kala sdang haba ki nongtrei jong ka seng North East Indigenous People’s FederationNEIPF) kiba kynthup Member jong ka seng, kila ujor pyrshah ia u S.I.Habanjop Khonglah u OC jong ka Khliehriat ha ka 01/11/18 halor ka khron pisa beaiñ.
Ha ka juh ka por ka seng ka ioh jingtip ba ki Pulit ki shim pisa na ki kali ki ba iai limba surok bah ki shim pisa na ki trok ban ioh iaid ne leit khaï2.
Hadien kane ha ka 6/11/18 katto katne ngut hapoh ka jingialam jong u Graham Lyngdoh kila khot ia nga ban wan sha Sohshrieh Takhniang, Tuber Kmaishnong  na ka bynta ban iakren sngewthuh halor katei ka jingujor, pynban habala poi ha katei ka jaka kila pynbor ia nga ban weng ia katei ka FIR.Na ka liang jong nga, nga la pynpaw ba ngam ban leh ia kane namar ym dei ma nga ba ujor ia kane ka FIR.Hynrei kila pynbor ia nga bad kila ong ba kum u khliehduh jong ka seng nga dei ban weng beit ia kane ka FIR wat la ka long ha kano kano ka dur ruh.3.
Hadien kane kila kit ia nga da kawei ka Scorpio bad leit ialam ia nga sha ophis jong u SP East Jaintia Hills, Khliehriat bad haba la poi hangta kila ialam ia nga sha ka kamra treikam jong u.
SP, bad hangne kitei ki briew kila pynbor ia nga ban weng ia ki ar tylli ki FIR kata ha ka 22/10/2018 bad ka 01/11/2018.
Hadie ba la mih na kamra u sp ki ialam sha Lad Rymbai ba kim ailad ba ngin ia pynbeit ia kane ka kam.
Kane ka kynhun kala pyrshang ban kit ia nga sha kiwei pat ki jaka ha ryngkat ka jingmaham bad kren ki ktien khlemakor ia nga bad ia ka iing ka sem jong nga.
Ha kata ka por nga la ong ba kidei ban ialam ia nga sha lad Rymbai Road khnang ba ioh shim ia ki kot ki sla ba donkam.4.
Hynrei ynda poi ha katei ka jaka (Rymbai Road) kila don ki paidbah ym duna ia ki spah ngut kiba la ap lypa ban ioh shoh ban bom ia nga.
Ha kum kata ka por nga la ioh ban rung hapoh kawei ka dukan die dawai bad nga la phone sha ki pulit lad Rymbai lyngba uwei  SI, hynrei une um shym la wan iarap ia nga, kumta nga la phone wut wut sha u SP bad ula phah ia u SI Lamare ban wan iarap ia nga ha kata ka por.5.
Kaba sngewsih ka long ba haba nga la don ha kti ku Pulit u DSP ruh dang don ki paidbah kiba shoh bad bom ia nga.6.
Dei halor ka jingpynbor palat ia nga kumta nga hap ban weng noh ia katei ka jingujor ha katei ka juh hi ka sngi (6/11/2018) wat lada ngam dei ba signed ma nga, ka long pyrshah ia ka rukom treikam jong ka seng jong ngi.7.
Kumta ha ka jingiadei bad kane nga la ujor FIR pyrshah ia kitei ki briew kiba kynthup ia u Graham Lyngdoh Headman ka Tuber Kmaishnong, u Hamlen Rymbai, u Cheerful Ryngkhlem, u Rock Sympli, u Nidamon Chullet, u Defender Pakam bad u Sambormi Lyngdoh.
B.1.
Ha ka jingiadei bad ka jingmih khubor mynta ka sngi ba nga donkti ban lute ia ki trok bad siat suloi haka 5 tarik mynta u bnai kane ka long tang ka jingpynthohbria bad kynnoh khlem nongrim ia nga bad long ka bym don sabut eiei satia, namar ha katei ka sngi, ha ka por mynmiet nga don ha iing namar ba nga ap ia ki paralok kiba wan donkam sha iing jong nga.
Hynrei ka dei tang ka jingthaw buit jong kine ki nong ujor FIR ia nga, bad lada ka long kaba shisha balei ym shem la kem ia nga ha ka sngi ba bud ba nga wan mih sha ki Pulit ha ka 6 tarik November 2018.
Kane ka long kaei kaei ka ba sngewpylla haduh katta katta ba kine ki briew haduh mynta khlem pat kem bad ha ka juh ka por kine hi ki group ki dang thwet ia nga haduh mynta bad na ka liang jong nga, nga kyrpad jur ba na ka liang jong ka ain bd ki pulit ban pynshitom ia ki kat kum ka kyndon jong ka ain.2.
Katt kum jing pynmih khubor  u SP ka East jaintia Ka jingong jong u SP ba nga wan mih sha SP ophis bad nga weng  ia ka FIR ha ka 5/11/2018, kane ruh ka long kaba bakla bad kaba ngam lah ban pdiang namar ia katei ka kam la pyndep ha ka juh ka sngi ba la pynbor ia nga kata ha ka 6/11/2018 bad ia  kane la pdiang bad soi da u Dy.SP bah G.Marshillong MPS ym dei 5/11/2018 hynrei ha ka 6/11/2018.
paidbah phi siewthuh hi ia ka jing thok jong kine.
Shillong: Namarba ki bor na ka sorkar jylla ki la ong ba ki ASHA kim ia long kawei ha kaba ha ri Lum Garo kim don jingtip eiei shaphang ka jingiakhih, ki nongialam jong ki ASHA Workers Association ki la hiar ban pynlong jingialang bah mynhynnin ka sngi ha ri Lum Garo ha ryngkat ka jingiatreilang bad ka All Garo Hills ASHA Workers Union ban pyni ba ki ia long kawei bad ba ki ieng skhem ha kajuh ka nongrim ban dawa ia ka hok jong ki na ka sorkar.
Ka nongaibuit ai bor jong ki ASHA ka kong Sony Kharjana ka la ong ba ha kine ki khyndiat taiew ha ka jingiakynduh bad ki bor sorkar, la jubab ia ki ba ki ASHA kim ia long kawei ha ka jingdawa jong ki naba ki nongtrei ASHA kiba don ha ri Lum Garo kim tip eiei ia kata ka jingdawa jong ki.
Kumta ka la ong ba ki nongialam ki la hiar sha ri Lum Garo ban lum ia ki dkhot jong ki ban ia ieng ha kajuh ka sur.
Ha katei ka jingialang kaba na ri Lum Garo ki ASHA ki la rai ban ieng tylli kawei ban dawa ia ka hok jong ki na ka sorkar.
Shillong:Haduh mynta ka sngi, ka kong Agnes Kharshiing, ka dang don ha ka jingshah sumar hapoh Intensive Care Unit (ICU) jong ka hospital NEIGHRIMS, Shillong, kaba long la lai sngi kynthih, naduh ba wan rah ia ka, sha katei ka Hospital, hadien ka jingshah shoh jongka, ha ka lynti ban leit sha Sohshrieh bad ka dang don ka jingshitom na ka jingmynsaw na ka khlieh bad nangta ka jingshitom ha ka shadem ruh kumjuh.
Kat haduh mynta ka sngi, ka nongpang kam pat da tip briew pura satia, wat la ka la sdang ban pynkhih ia ki kti ki kjat jongka bad haduh mynta, ka nongpang, kam pat lah ban ring bad pynhiar mynsiem dalade bad ka dang donkam ia ka bor jong ka ventilator ba kan lah ban ring bad pynhiar mynsiem.
Ka jinglap jong ka hospital NEIGHRIMS, ka iathuh ba ki don lai tylli ki shyiengkrung, kiba la khein sha ka liang ka mon jongka bad lait nangta, kam don satia kano kano ka jingthut jong ka met jongka bad katei ka dei ha ka jinglap jong ki doktor, haduh ka por 2baje mynta ka sngi, ka long ba ka nongpang ka dang shitom, wat la ka la kham ioh bor pat.
Ka kong Agnes, ka la leit sah ha katei ka Hospital, ha ka por 6baje janmiet jong ka 8tarik Naiwieng 2018, kaba long hadien 5 kynta jong ka jingshah shoh jongka.
Hatei ka sngi ba ka leit, ka nongpang, kam sngewthuh briew bad ka jinglong jong ka blood pressure bad ka jingtied jong u klongsnam kam trei kam satia ha katei ka sngi ba la leit ialam ia ka sha Hospital.
Ka eksre, ka lap ba ka don ka jingmynsaw ha ka khlieh bad sa ka jingkdiah jong ki shyiengkrung sha ka liang ka diang.
Mynta ka sngi ki riewngeit ka Balang Katholik  ka la pynlong ia ka jingiaid proseshon Iukharist kaba la pynlong ha Shillong.
Ha kane ka jingiaid proseshon la wan iashim bynta da ki hajar ngut ki paidbah riew ngeit ba la don lang u Most Rev.Archbishop Dominic Jala kum u Nongknia Rangbah duh ha ryngkat ka jingiasynran lang u Sohblei Sedish Marak uba  long u Procurator ka Jylla Niam Bah Shillong bad ki lyngdoh Sohblei baroh.
U Archbishop  Dominic Jala u la pashat ki symboh shaphang ka jingngeit bad ka jingieit  jong u Jisu ban mane ban burom ia ka Iukharist Bakhuid.
Ha kane  ka sngi khraw jong ka Jylla Niam Bah Shillong mynta  u snem la  ai burom bad pynkup burom ia ki nongialam  Balang kiba la ai jingshakri ia ka kam  ialap da ki phew snem.
Kane ka la long ha ka jingialam jong u Khliehduh  jong  Jylla Niam Bah Shillong  u Archbishop  Dominic Jala u la ai ka jingithuh  namar ki kam radbah lyngba  ka  “Babu Basil Langstang Catechist Award 2018" ba la wanrah da Catholic Association of Shillong (CAS).
Kane  Ka khusnam kaba kyrpang ka dei ka la ai nam  ha uwei u Kattekist  jong ka  Cachar Hills Assam  ba la khlad noh.
Uba la trei kum u kattekist  ha ki snem ba la leit noh kata ha u snem 1962  ha ki Rithor jong ka Assam bad  shnong kHasi  kiba don 50 tylli   ha Assam;  kumjuh ha kim thain Badarpur, Karimganj bad Hailankandi.
U Babu  la Babu Basil Langstang  uba dei na ka shnong trai Menkrem, kaba don hajan Shangpung Jaintia Hills ha kitei ki por, hynrei  ki kmie ki kpa ki la leit buhai shnong sha  rithor Assam namr ka rep ka riang.
Ia  une  kattekist la kha ha u snem 1935.
Ha kane ka jingiaiaid proseshon  Iukharist  katba ki snem ki la nang kiew ka jingwan ki nongshim bynta ki la nang  la don ki nongshad tynrai khasi kiba na ka Parish Laitkor kiba ha ka ka  riam tynrai nylla ki ba shim bynta.
Katba ia ka Sakrament  Bakhuid tam ka  duwan ba la riam pynbeit bha la pynkit da ka kali kaba la rah da u Archbishop Dominic Jala  ha ka jingiarap lang  ki Lyngdoh sohblei.
Ka khubor na ki Pulit ka iathuh, ba katei ka Bike kaba don ia u Number AS 01 BC 3350, ka dei kaba thmu ban hiar sha Guahati, hynrei haba la poi sha katei ka jaka, kaba dei ruh ka jaka kaba kham long khongdong (Turning) ka la kum leit tynrah ia ka kynroh jong ka surok bad kaba la pynlong ia u Prabhakar Medhi, uba dei ruh Nongniah bad ka Subrata Pukone kiba dei na Guahati, ba kin hap ha surok bad khlad noh hashen.
Ki Pulit ki la iathuh ruh, ba katkum ka jingiathuh da ki paidbah kiba sakhi ia katei ka jingjia, la ong ba ka daw kaba la pynlong ia katei ka Bike ba kan leit tynrah ia u Divider, ka dei namar ka jingniah stet kaba palat pud da u nongniah jong katei ka Bike.
Shuh shuh, la iathuh ruh ba ka daw kaba la pynlong ia kitei ki arngut ba kin khlad noh hashen, ka dei namar ba kim phong ia ka jingiada khlieh (Helmet), namar baroh arngut ki la mynsaw jur na ka jingpait ka Khlieh.
Ia ka met iap jong kitei ki la khlad noh ha katei ka jingjia aksiden, ki Pulit ka Ri Bhoi, ki la pynkit noh sha Nongpoh Civil Hospital.
: Ka Shillong Lajong ka la iakynduh mawsiang biang mynta hadien ba kala shah pynliem biang sa ha ka Gokulam Kerela ha ka jingiakhun mynta ka sngi hadien ba ka la rem ha ka Indian Arrows, ha ka East Bengal ha ki jingialehkai ba kham mynshwa.
Ha ka jingiakhun mynta ka sngi, ka Shillong Lajong ka la shah pynbam 1-3 kol ha ka Gokulam.
Ia ka Gokulam la thep da u  G Nigam ha ka 43 minit shwa ban wai ka jingialehkai ka kyllastep bad sa ha ka kyllamiet la thep sa da  A German ha ka 56 bad kaba lai lah thep da u S Rajesh ha ka 66 minit.
Kawei ka kol ia ka Lajong la thep da u Lajong da u P Buam ha ka 78 minit.
U nongialehkai ka Lajong u N Gurung u la shah beh na madan ialehkai da kaba ioh red card ha ka 93+3 minit shwa ban wai syndon ka jingialehkai.
Lah ban kdew ba ka Lajong, ka la jop tang shisien ha ka jingialehkai pyrshah ia ka Aizawl ha kane ka nongbah Shillong.
Haduh mynta ka kamai tang 3 point na ki saw sien tylli ki jingialehkai ha kane ka lumpung bad lada kam lah ban lehkai bha ha ki jingialehkai ba shakhmat, ka lah ban don ha ka jingma ban hiar na kane ka lumpung.
Shillong: Ka Seng Khasi, Kmie, Shillong ka ai  ïa ka kitbok kitrwiang ïa u Syiem bad ïa ka dorbar ka Hima Khyrim, kiba don hapdeng ka jingpyndep  ïa ka lehniam Hima Khyrim kaba shi sien shi snem bad ruh ïa ka shad Nongkrem.
Dei lyngba kane ka lehniam ka leh rukom ba lah ban pynneh bad ban pynim ïa ka riti ka dustur, kumba la seng ïa ka  da ki mynbarim, ba ka synshar ka khadar ïa ka it ka hima, kan ïaid beit ïaid ryntih, ban ïoh ïa ka shongsuk shongsaiñ, ryngkat ka kyrkhu ka kyrdoh u Trai Nongthaw Nongbuh naka bynta ka bha ka miat jong u khun u hajar.
Ka jingrakhe ia ka Shad Nongkrem, kan kut lashai ka sngi, kaba dei ruh ka sngi pynkut ia katei Shad jong ka Hima Khyrim, kaba long shisien shisnem.
Shillong: Ka seng sain pyrthei kaba lah ban ong kaba rim tam ha ka jylla kaba don haduh mynta ka Hills State People Democratic Party (HSPDP) ka la plie ia ka jingdap 50 snem jongka ha kane ka sngi Saitjain ka 10 tarik Naiwieng, 2018.
Ia ka HSPDP la seng ha u snem 1968 da ki riew rangbah hapoh ka jingialam u bah Hopingstone Lyngdoh bam kwai ha duwar u blei.
Haba kren ha kane sngi, u president ka HSPDP u Bah KP Pangiang u la ong ba watla ka HSPDP ka la iaid 50 tylli ki snem hapdeng ki jingeh ba bun jait, hynrei kam pat kynran dien ia ki mat jingiakhun jongka.
U la ong ba ka HSPDP kan ieng beit ha ka nongrim ban ieng pyrshah ia ka jingthmu ban tih ia u marpoh khyndew uranium, ban pynbeit pud noh bad ka Assam, ban pynrung ia ka ktien Khasi ha ka khyrnit ba phra ka riti synshar ka ri bad kiwei.
Nalor kine u Bah Pangiang u la ong, “Ngin donkam ban khang lad ia ka jingwan buhai shnong ki mynder bad ngi dawa ba dei ban pyntreikam da ka Inner Line Permit (ILP), lane ka National Register of Citizen (NRC)",.
U la ong ba ka seng kan dawa ruh ban pynbeit ia ka Para 12 (a) ka sixth scheduled ban pynkhlain bor ia ki district council haka jylla, ban ithuh ia ki syrnot khyndew ba la rejister ha ka District Council, ban ai pisa beit sha ki dorbar shnong, dorbar Hima bad kiwei.
U president ka HSPDP u la ong ba ka party kan iakhun ruh ban don noh ka Mining Policy, ka Youth Policy, ban ai license ia ki karkhana ot dieng ban treikam tang ia ki jingdonkam lajong bad kiwei.
Shwa ia kane, na ka liang u Bah Samlin u la ong ba na ki party riewlum dei tang ka HSPDP kaba dap 50 snem bad kaba rim tam ban kit ban bah ia ka jaitbynriew.
“Don kiba ong kumno ban neh ha ka HSPDP namar ba ki nongialam ruh kim don shuh, hynrei kam myntoi ban don ki nongialam lada ka mynsiem ban shakri kam don ban shakri ia ki para briew", la ong u Bah Samlin uba dei ruh u MLA ka Sohiong.
U la ong ba kin pynkhlain ia kane ka party naduh ki unit, ki konstitwensi, ki women wing bad kiwei.
“Ka nongrim jong ka HSPDP kam pat iap bad ngi ju rah ia kane ha ka sorkar, hadien ba la jia sha khappud, ngi la kynduh wut wut ia u CM bad la thanda ka khappud mynta bad ngi kwah ban pynbeit noh mardor ia ka jingjia khappud", u la ong.
Ha kane ka don ruh ki nongialam ka party naduh ki MDC, ki MLA barim, ki nongialam naduh ki longkmie, ki samla, ka jinglehkai drama bad kiwei.
Shillong: Ka skul H Elias HSS Shillong kaba mihkhmat ia ka Meghalaya ha ka lumpung national level subroto cup ka la iakhaid bad ka Delhi ha ka jingiakhun ha kane ka sngi Saitjain ha nongbah Delhi.
Ka jingiakhun ka la kut khlem don ba lah ban thep kol naduh ba sdang haduh ban wai syndon ha ka Group E.Ha ka jingshisha, ka Meghalaya ka kham lah ban ialehkai kham bha hynrei kim lah satia ban thep ia ka kol.
