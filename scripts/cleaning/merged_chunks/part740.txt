U nongrwai ‘Pop’ ba pawnam ka Ireland, u Ronan Keating, un sa ïashim bynta ha ka tamasa dienglieng ne ‘Cherry Blossom Festival’ ka ban sa long ha ka Jylla ha u Naiwieng.
Haba pynbna ïa ka almanak jong ki kam jngoh kai ne ka ‘Tourism Calendar’ ha ka Lah Sngi U Blei, u Myntri ka tnad ki kam jngoh kai pyrthei, Bah Paul Lyngdoh u la ong ba u Ronan Keating u la pyntikna ban ïashim bynta ha ka ‘Cherry Blossom Festival’ kaba la pynbeit ban long naduh ka 17 haduh ka 19 tarik Naiwieng mynta u snem.
Nalor utei u nongrwai ba pawnam ka Ireland, u Bah Lyngdoh u la ong ba kiwei-kiwei ki ’riew don sap ha ka liang ka rwai ka siaw, ka put ka tem ki ban ïashim bynta lang ha katei ka tamasa ki kynthup ïa u Jonas Blue, Pink Panda, Hybrid Theory bad Kenny Musk.
U la pynbna ruh ba ka jaka ban pynlong ïa ka ‘Cherry Blossom Festival’ kan dei ha Ri-Bhoi District ban kiar na ka jingkhapngiah ha ka nongbah.
U Bah Lyngdoh u la ong ruh ba ha kane ka kynti kan don ka ‘e-ticket’ khnang ban kner sha kiwei-kiwei ki bynta jong ka pyrthei.
Ka tnad kam jngoh kai pyrthei ka khmih lynti ban don ka jingkiew ha ka jingwan ki nongwan jngoh kai, ha kawei ka liang ka ban khyllie ïa ka jingduhnong jong u snem ba la dep.
Ïa ka ‘Cherry Blossom Festival’ lem bad kiwei-kiwei ki tamasa la pynsangeh noh shuwa ha u snem ba la dep namar ka jingïasiat ha Mukroh.
Ki paidbah kiba la thied ïa ki tiket na bynta katto-katne tylli ki tamasa la hap pynphai noh ïa ka pisa sha ki.
Shuh shuh ki don kumba 12,000 ngut ki briew kiba la ïoh biang ïa ka pisa bad ka tnad kam jngoh kai pyrthei lem bad kiwei-kiwei ki ‘agency’ ki la mad ïa ka jingduhnong kaba kumba T.3-4 klur namar ka jingpynsangeh ïa ki tamasa.
Nalor kane, u Myntri u la bynrap ba ka Jylla ka la sakhi ïa 15 lak ngut ki nongwan jngoh kai pyrthei ha u snem ba la dep bad ka Sorkar ka khmih lynti ba kane kan nang kiew shuh-shuh mynta u snem lyngba ki tamasa bapher-bapher.
Ka kynhun kieng atiar ka Jylla, ka Hynñiewtrep National Liberation Council (HNLC) ha ka Lah Sngi U Blei ka la ïoh ban rakhe laitluid ïa ka ‘Raising Day’ kaba 36 da kaba pynher ïa ka lama jong ka seng ha IB ka MeECL, Sumer, Ri-Bhoi District.
Kane ka dei ruh ka sien kaba nyngkong ba ka kynhun ka ïoh ban rakhe laitluid ïa ka jingdap 36 snem hapoh ka Jylla khlem kino-kino ki jingteh kyndon.
Ki dkhot ka seng hapoh ka jingïalam u Vice-Chairman, Bah Manbhalang Jyrwa ki la rakhe ïa kane ka sngi kyrpang ha ka jaka sah jong ki ha IB ka MeECL, Sumer, Ri-Bhoi District.
Na ka liang u Bah Jyrwa u la shim ïa ka ‘Salute’ ha ka por ba pynher ïa ka lama jong ka HNLC ha ryngkat ka jingdonlang kiwei-kiwei ki dkhot ka seng.
Ha kane ka sngi, ki dkhot ki la rwai ruh ïa ka jingrwai ‘Ri-Hynñiewtrep’ ha ka por ba dang shim ïa ka ‘Salute’.
Kum ban shu kdew hangne, ka dei ruh ka sien kaba nyngkong ha kaba ka seng ka la ïoh ban leh burom ïa u nongïalam barim, Bah Cherishstarfield Thangkhiew (Bam Kwai ha Dwar U Blei) ha ka lyngkhuh sngi ïap kaba 2 snem jong u ha ka Sngi U Blei.
Ha katei ka sngi, nalor ki bahaïing hasem bad ki nongïalam sengbhalang bapher-bapher, ki dkhot ka HNLC hapoh ka jingïalam u Vice-Chairman, Bah Manbhalang Jyrwa ki la ïoh ban ïashim bynta lang ha ka jingbuh syntiew kaba la long ha u lum jingtep jong u Bah Cherish ha Lawmali.
Kum ka dak ka jingburom ïa u nongïalam barim, ki dkhot ka seng ki la tap ïa u lum jingtep da ka lama ka HNLC ha shuwa ban aiti ïa ka (lama) ha ka kurim u Bah Cherish.
Ki dkhot ka seng ki la wan sha ka Jylla ha u snem ba la dep ban ïashim bynta ha ka jingïakren ïasuk bad ka Sorkar Pdeng kumjuh ka Sorkar Jylla.
Ka HNLC ka la thung ruh ïa u President ka Hynñiewtrep National Youth Front (HNYF), Bah Sadon K.Blah kum u ksiang jong ka seng na bynta ban ïaid shakhmat bad ka jingïakren ïasuk.
Ka jingïai trei shitom ka la pynlong ïa u rangïakura ka Jylla, u Shanborlang Marbaniang ban khur ïa ka jingjop ha ka United Professional Boxing ha ka sien kaba ar.
Ha kane ka rynsanïakura ba la tip kum ka United Professional Boxing kaba la long ha ka 15 tarik u Nailar ha nongbah Delhi kaba dei ruh artad ka sngi rakhe ïa ka jinglaitluid ka ri ne ka Independence Day kaba 77, u Shanbor u la lah ban pynliem ïa u Prasad Katnoor na Maharashtra tang ha ka wat ba-ar lyngba ka knockout.
Une u rangïakura ba dang 24 snem ka rta uba dei u khun ba phra napdeng ki shiphew ngut ki khun jong ka Kong Siplinda Marbaniang, basah ha Pdengshnong, Umlyngka kaba ha Upper Shillong, u la lah ban pyni ïa ka sap ïalehkai naduh kaba sdang kat haduh ba u la lah ban pynliem ïa utei u rangïakura ka liang pyrshah ha ka Super Fly Weight kaba 52kilo.
Kum kaba long mynta kane ka lympung ïakura  jong ka Professional Boxing ka dei ka sien kaba saw kaba u Shanbor u la ïoh ban ïashim bynta shabar jylla ha kaba u la jop arsien, kynthup ïa ka jingjop ha ka Marine Pro Boxing Promotion ha u snem 2022 kaba la long ha Mumbai, katba u la ïakhaid ar sien ha ka Professional Boxing kaba la long ha u snem 2022 bad 2023 ha Manipur.
U Shanbor ym lah khlem da pynpaw ka jingsngewkmen halor kane ka jingjop bad u la khmih lynti ba un nang ïai trei shitom khnang ba un lah ban khur jingjop biang ha kiwei pat ki rynsan ïakura ki ban sa long shen.
U Shanbor u la ïai bteng ïa kane ka kam ïakura la 13 snem kynthih bad haduh mynta um shym la kynran dien na kane ka kam ïalehkai namar ka jingangnud ka jong u ka long ban khur ïa ka nam lahduh.
“Nga sngewkmen eh halor kane ka jingjop ha ka sien kaba ar, hynrei ka jingsngewngut ka leit sha U Blei Trai Kynrad uba la don ha syndah jong nga ba khur ïa ka ne ka jingjop, kumjuh ïa i mei iba la ju kyrshan ïa nga bad ka synjuk ïalehkai jong ka Meghalaya Professional Boxing Council (MPBC) kaba la plie lad ïa u lem bad ki nongkyrshan kiba sha lyndet.
Kum shi bynta na ka jingrakhe ïa ka Azadi Ka Amrit Mahotsav, ki pulit ka Fourth Meghalaya Police Battalion ha Sohpian, West Khasi Hills, ki la pynher ïa ka Lama Lai Rong jong ka Ri India kaba heh tam ha West Khasi Hills.
Kane ka long ruh ka jingsdang jong ka jingpynshlur ïa ki nongshong shnong ban pynher ïa ka Lama India ha ki ïing ki sem bad ki kali.
Katei ka Lama Lai Rong ka don 3 meter  la 2 meter bad ka jingjrong kaba 10 meter, bad la pynïeng bad pynher ïa ka ha ka jaka kaba long kynjang tam ha ka shlem jong ka Fourth Meghalaya Police Battalion.
Hadien kane, la sam ïa ki Lama Lai Rong sha ki paidbah kiba la ïaid la ïeng bad kiba shong ba sah hajan ka shlem jong katei ka Battalion.
Ka Happiness Phawa bad u Teiboklang Biam ki la long ki nongjop ha ka Independence Day Run 2023 kaba la long ha ka step jong ka sngi Ba-ar ha Jowai.
Ïa kane ka jingïakop mareh la pynlong kum shibynta ban rakhe ïa ka jingdap 77 snem ka jingïoh laitluid ka ri India.
Ïa kane la pynlong da ka shlem treikam u Deputy Commissioner ka West Jaiñtia Hills District ha ryngkat ka shlem u District Sports Officer West Jaiñtia Hills District.
Hashwa ban sdang kane ka jingïamareh la kaweh lama da u Additional Deputy Commissioner u Bah W.R Kharbuli ha ka jingdonlang u Assistant Director ka tnat ïalehkai bad uba long u District Sports Officer u Bah Khroobok Passah, Working President ka WJDSA u EMH Passah bad kiwei.
Kane ka jingmareh ka la sdang na Main Gate jong ka Kiang Nangbah Stadium sha Ladthadlaboh Main Road-Jowai Public School, Gate Polytechnic, Kshaid Rymphum, Salaroh, Dulong Poh-hali Road, Dulong, Pamhadem, Panaliar, Iongpiah, Mission Compound, H.K.Singh School, D.C.Office, New Hill, National Highway, bad pynkut biang ha Kiang Nangbah Indoor Stadium.
Nalor ka Happiness Phawa kaba wan nyngkong na ki kynthei, ka Phyrnai Kyndait na Mukhaïalong bad ka Monlangki Kyndait na Mihmyntdu ki la wan ha ka kyrdan ba-ar bad balai.
Katba ha ka liang ki shynrang ïa ka kyrdan ba-ar bad ba lai la ïoh da u Dasaman Kyndait na Sabahmuswang bad u Santify Pale na Nartiang.
U jumai uba khlaiñ bor 5.4 ha u Richter Scale u la pynher syrngiew ïa kiba bun ki nongshong shnong ha ka miet jong ka Lah Sngi U Blei.
Katkum ka khubor na ka National Centre for Seismology jong ka Sorkar India, utei u jumai u la khie ha ka por 8:19 mynmiet bad ka pdeng lane Epicentre jong u jumai ka dei ha Bangladesh.
Ka jingwan jong utei u jumai ka la pynher syrngiew ïa ki nongshong shnong ym tang ha kiba bun ki bynta jong ka Meghalaya, hynrei wat ha Assam ruh kumjuh.
Haduh ba thoh ïa kane ka khubor, ym pat shym la ïoh jingtip la ki la don ne em ki briew kiba la mynsaw na katei ka jingkhie u jumai lane ka jingjulor jong ki jingdon jingem.
Wat la ka la don ka jingdap um ka madan ïalehkai phlang plastik ne artificial turf ha 1st Ground Polo ne ka SSA Stadium, hynrei na ka liang u karikor ba pyntrei ïa katei ka projek u la ong ba ka madan ka la biang ban ïalehkai hynrei ka dei tang na ka daw bym pat ïoh ka jaka ban pyntuid ïa ka um na katei ka jaka ha ka por slap.
Katei madan myn ha ka 14 tarik u Nailar, 2023 ka la paw ki dak ki shin ka jingpyntrei torti ha kaba ka um ka la dap ha kiba bun ki bynta jong katei ka madan tang hadien ar kynta mar ïa rang u slap bad la hap ban pynsangeh ïa kawei na ki jingïalehkai jong ka U-20 Fourth Division.
Hynrei kat kum ka jingkam da utei u karikor la ong ba katei ka madan ka dei kaba biang eh ban ïa kiwei ki madan ba la shna da kane ka kompani  kum ïa ka Madan Heh Mini Stadium ha Mawlai Phudmuti, ha Mawkyrwat bad ha Kiang Nangbah Stadium kaba ha Jowai.
U la pynpaw ha ki lad pathai khubor ha ka 16 tarik u Nailar da kaba ïathuh ba kane ka madan ka la biang hynrei ka dang don kawei ka bym pat lah ban pyndep bad kata ka long halor ka nala ban pyntuid ïa ka um na 1st ground shabar na ka madan namar ki dang don ki kynrum-kynram hapdeng ka States Sports Council of Meghalaya bad ka Shillong Recreation Ground Trust bad dei kane kaba la buh jingeh ban sdang ïa ka kam kaba dangsah.
Te kumta u la ïathuh ba ïa mynta shi por lada jur bha u slap, ka kompani ka la hap ban bud da u briew u ban pump ïa ka um baroh 24 kynta na katei ka nala jong ka 1st Ground khnang ba kan ym ktah ïa ka madan.
Shuh shuh utei u karikor u la ong ba kumba ka long na kaba rim, la kyntiew sa kumba 400 mm ka jingjrong bad ia kane la pyndap da ka khyndew.
Haba kylli la ïa katei ka madan la lah ne em ban bteng ïa ki jingïalehkai phutbol, utei u la ong ba lada long kawei lah kan hap ban sangeh shwa ïa baroh ki jingïalehkai khnang ba kan ym pynthut ïa ki jingïalehkai kiba dangsah.
Lah ban pynkynmaw ba tang hadien mar ïa dep ban siang ïa u phlang plastic la lah ban pynlong ki ar tylli ki jingïalehkai ha la ïing jong ka wat ba khatduh ha ka Second Division League, kumjuh ïa ka final jong ka Meghalaya State League, ka phutbol final jong ka North Eastern Council (NEC) lem bad ki lympung ïalehkai jong ka Shillong Sports Association.
Ka Mulang Ïalong ka la rah ïa ka nam lahduh ha ka Independence Day Cup Under-17 Football Tournament kaba pynïaid da ka West Jaiñtia District Sports Association (WJDSA), hadien ba ka lah ban pynliem noh ïa ka Dulong da 3-2 kol ha ka jingïakhun final kaba la long ha ka sngi Ba-ar ha Kiang Nangbah Stadium kaba ha Jowai.
Ïa kane ka lympung la pynlong ryngkat ka jingïatreilang lam bad ka shlem ai jinghikai jong u Deputy Commissioner, West Jaiñtia Hills District bad u District Sports Officer na ka bynta ban ïasnoh kti lang ha ka ban rakhe ïa ka jinglaitluid ka ri India kaba 77.
Ka Mulang Ïalong ha kane ka jingïakhun ka la ïoh ban pynkhih jar tang hapoh 5 minit lyngba u Samith Pale.
Hadien kane, ka Dulong ka la ïakhun tyngeh bad kyngba ka jingpynshongshit ki nongwan peitkai ka la ïoh ban pynphai kylla ar kol ha ka minit kaba 24’ bad 26’ lyngba u Kynsaikupar Bareh bad Yoobhalang Langstang.
Ka Mulang Ïalong haba la poi ha ka kylla miet ka la sei ïa ki buit ki bor ban ïakhun bad ka la ïoh thep sa shi kol lyngba u Charelang Mulieh ha ka minit kaba 35’.
Da kane ka jingïakhaid, ka Mulang Ïalong ka la lah ban kyntiew ïa ka rukom ïalehkai jong ka, bad ka la ñiom ïa ka kut ïalehkai jong ka Dulong bad dei ha ka minit kaba 64’ ka la ïoh ban pyntam sa shi kol lyngba u Nidaroi Mulieh kaba la biang pura ban khur syndon ïa ka namjop.
Ïa ka nam Man of the Match bad ka Player of the Tournament la ïoh da u Nidaroi Mulieh jong ka Mulang Ïalong, ka Best Goal Keeper ka leit sha u Seibor Rymbai jong ka Mulang Ïalong bad ïa ka nam rangthep kol ba kynsai ne Top Scorer ka leit sha u Riphi O Shylla jong ka 7Wasa FC, uba la thep 6 kol ha kane ka lympung.
Ïa ki khusnam sha kitei ki kynhun la sam da u MLA ka Jowai u Bah Wailadmiki Shylla ha ka jingïadonlang u Deputy Commissioner, WJH, Bah B.S Sohliya, ki nongkitkam bad dkhot ka WJDSA, u DSO u Bah Khroobok Passah bad kiwei kiwei.
Ha kane ka juh ka sngi la pynkup burom ïa ki rangïalehkai Under-14, ka RC Evening School Mihmyntdu (ka lahduh jong u snem 2022), ka HK Singh Memorial Secondary School kan mihkhmat ïa ka Jylla sha ka International Subroto Mukherjee Cup ha Bengaluru mynta u snem.
La pynkup burom ruh ïa u Alexader Lyngdoh u nongïakhun kti, u Givenson Suting u khynnah ka North Liberty Higher Secondary School uba la shah jied ha ka Bengaluru FC Football Academy lyngba ka Grassroot Player Advance Centre, ki nongïalehkai Athletic ka West Jaiñtia Hills kiba la ïoh khur ïa ka Over All Champion na ka State Level Athletic Meet.
Ha ka snem 1962 la jied MP ïa u Prof.G.G.Swell bad MLA ïa u Babu W.Reade (Shillong), Bah H.E.Pohshna (Jowai), S.D.D.Nichols Roy (Sohra), B.B.Lyngdoh (Nongpoh) bad H.S.Lyngdoh(Nongstoin).
Hadien ba la jied ïaki, kitei ki MLA (lait noh u Bah H.E.Pohshna) ki la risaiñ.
U Prof.G.G.Swell u sah hi kum u MP.Ha ka snem 1963 la pynlong ïa ka Bye – Election bad la jied ïa u Bah H.Hynñiewta (Shillong), S.D.D.Nichols Roy (Sohra), B.B.Lyngdoh(Nongpoh) bad H.S.Lyngdoh (Nongstoin).
Kitei ki Rangbah ha-dien ba la jied MP bad MLA ïa ki, kim shym la lynñiar kthang lane  ujor ïa u Paidbah u jied ïa ki.
Balei ba u Paidbah u jied ïa ki, ka long namar badon ka daw bad namar ba ki  ïeng ha ka nongrim kaba u Paidbah u mon ba kin ieng.
Kumjuh ruh ha ka snem 1967 la jied MP ïa u Prof.G.G.Swell bad MLA ïa u Bah H.Hynñiewta (Shillong), W.Bareh (Jowai),  S.D.D.Nichols Roy (Sohra), B.B.Lyngdoh (Nongpoh) bad H.S.Lyngdoh (Nongstoin).
Kine ki  Rangbah kim shym la lynñiar kthang lane ujor ba u Paidbah u jied ïa ki.
Ki jong u Bah H.Hynniewta, E.Bareh, S.D.D.Nichols  Roy, B.B.Lyngdoh bad H.S.Lyngdoh kim shym la lynñiar kthang lane  ujor, ba nalor ba ki la jop ha ka Election MLA da ki Ticket APHLC, ki la jop ruh ha ka Election MDC da ka Ticket APHLC hi.
Ha ka Ri Synshar Paidbah (ym tang ba ki don hok ban khlei la ka JUBAN – LAK) kitei ki Rangbah ki don hok ruh ban tyrwa ïalade ha khmat u Paidbah ba un jied ïa ki.
U Paidbah ruh u don hok ban jied ïa ki bad ha kajuh ka por ym lah ruh ban pynbor ïa u Paidbah ba un klet ïa ka JUBAN – LAK kaba ki la khlei ha ki por shuwa ban jied ïa ki da u Paidbah.
Ym lah ruh ban ïaid lait ïa kawei ka jingshisha, ba u Paidbah u la jied ïa kitei ki Rangbah, namar ba ki ïeng ha kata ka nongrim kaba u Paidbah u mon ba kin ïeng.
Lada ka la long da kumwei pat te ym lah ban khmih lynti ba kitei ki Rangbah kin jop ha ki Election.
Don ki Ri Synshar Paidbah ha kiba u Paidbah u don hok ban patom noh (recall) ia uno uno u nongmihkhmat uba leh tiri biri lane leh ia kano kano ka kam kaba u Paidbah um sngewdei ba uta u nongmihkhmat un leh.
Don kiba ïa kren harum haneng, hangne hangtai ba kito kiba jop ha ki Election MP bad MDC da ka Ticket APHLC, hynrei kiba pdiang ia ka Autonomous State, ki la dei ban shah patom noh (recall) namar ki pdiang ia ka Autonomous State khlem pat da ioh ïa ka jingmynjur jong u Paidbah ym lah ban  shu shim ba u Paidbah un mynjur (HALEH U PAIDBAH UM MYNJUR ?) Hynrei  ha Ri India ym don ka Aiñ ba lah ban patom noh (recall).
Wat la ym don makna ka Ain ha Ri India ba lah ban patom noh (recall), lada kito ki Rangbah MP bad MDC kiba jop ha ka Election da ka Ticket APHLC) ki kwah eh shaba palat ban pdiang ia ka Autonomous   State, ka long kaba shonghok shongblei keiñ ba ki dei ban risaiñ shuwa na ka kam MP bad MDC bad sa ai lad ïa u Paidbah ba un pynpaw da ki KOT THEP VOTE (la ka long lyngba ka Bye – Election lane General Election).
Lada u Paidbah da ki KOT THEP VOTE u pynpaw ba u pdiang shisha ïa ka Autonomous State, kata te kitei  ki Rangbah ki la lah kein ban ïaid shaphrang bad ban kren shlur ba u Paidbah u mon ïa ka Autonomous State.
Ka Ri India ka dei ka Ri Synshar Paidbah.
Ka Dorbar Thaw Aiñ (Constituent Assembly) jong ka Ri India kam shym shim ba u Paidbah jong ka Ri India u dei uba bieit.
Dei namarkata ba ka Constituency Assemblu ka la rai ba ka Ri India ka dei ban  long ka Ri Synshar Paidbah.
Haba ka Ri India ka dei ka Ri Synshar Paidbah te ym lah keiñ ban khein khyndew thala ïa ka MON jong U PAIDBAH.ñiuma, lah ban sngewthuh ïa ka rukom pyrkhat jong u Paidbah lyngba ki jingthoh kiba mih ha ki kot khubor lane lyngba ki j ingkren ha ki jingïalang paidbah (ym dei ki jingïalang sob sob kiba ym da don ka pyrta ka shula).
Hynrei ïa ka Mon  ba shisha jong u Paidbah lah ban iohi shai lyngba  ki KOT THEP VOTE.Dei namarkata ïa ki Electiuon la ju pynlong man la ki por, khnang ba u Paidbah na kawei ka por sha kawei pat ka por  un ioh lad ban pynpaw ïa la ka Mon.
U John Adams, u President uba ar jong ka America u ong, ba haba  ym don Election shuh, te hangta ka jinglong mraw ka la sdang (Where elections end, there slavery begins).
Ka lympung ïalehkai Second Division Football Tournament ba la pynïaid da ka East Jaiñtia Hills District Football Association (EJHDFA) ka la nangjam shaphrang ha ka sngi Balang ha kaba ka Ïapmala UTD SC bad ka Lakadong Umlatdoh SCSC ki la khur ïa ka jingjop ha madan artificial turf kaba ha Diengshynrum.
Ha kane ka jingïakhun, ka Ïapmala UTD SC ka la pynliem noh ïa ka Dienshalalu SC lyngba ka shi kol ba la thep da u Arly Lamo ha ka minit kaba 7.
Ha ka jingïalehkai kaba bud hapdeng ka Ladrymbai Dongwah SC bad ka Tongseng Youth SSC ki la kut ha ka jingïakhaid hadien ba kim shym la lah ban thep kol.
Ka Lakadong Umlatdoh SCSC ka la jop da 3-1 kol ïa ka Pamrakmai SC.Ïa ki kol jong ka Lakadong la thep ar kol da u Kimingson Rymbai ha ka minit kaba 10 & 36 bad ïa kawei pat la pynbud da u Johnsmill Amkhloo ha ka minit kaba 13.
Katba ïa ka kol jong ka Pamrakmai la thep da u Junely Siangshai ha ka minit kaba 31.
Ka Shillong Sports Association (SSA) ka la rai ban pynsangeh shwa ïa ka lympung ïalehkai 4th Division (U-20) Football League naduh mynta ka sngi Ba-ar (17 tarik).
Kane ka rai kaba la wan lyngba u Assistant General Secretary u Bah D.L.Nongbri u la ong ka dei na ka daw ba ka don ka jingkilanmet (trial practice training session) na ka bynta ki kynhun ïalehkai jong ki khynnah.
Kine ki lympung ïalehkai ki kynthup ïa ka Hero Junior Boys’ National Football Championship na ka bynta ka Dr B.C Roy Trophy 2023-24 (Tier-1) ka ban long ha Bhubaneswar, Odisha naduh 5 haduh 15 tarik u Nailur mynta u snem, kumjuh ka Sub-Junior Boys’ National Football Championship 2023-24  (Tier-1) ka ban long ha Malda & Berhampore, West Bengal naduh 3 haduh 13 tarik u Nailur mynta u snem bad ka Hero Sub-Junior Girls’ National Football Championship 2023-24 (Tier 1) ka ban sdang naduh 3 haduh 13 tarik u Nailur mynta u snem ha Amritsar, Punjab.
Ha ka Dr B.C Roy Trophy, ka Meghalaya ka la don ha ka Group-B ha kaba kan ïakhun pyrshah ïa ka Kerala, West Bengal bad ka Jammu & Kashmir.
Ha ka Sub-Junior Boys’ National Football Championship, ka Meghalaya kaba don ha ka Group-A ha kaba kan ïakhun pyrshah ïa ka Karnataka, SAI bad ka Uttar Pradesh.
Katba ha ka Sub-Junior Girls’ National Football Championship, ka Meghalaya ka la don ha ka Group-C ha kaba ïa aireng pyrshah ïa ka Gujarat, Assam bad ka Chhattisgarh.
Te kumta ïa ka lympung 4th Division U-20 Football League la hap ban pynsangeh shwa na ka daw ka jingbym don madan ïalehkai.
Ki bor pyniaid jong ka Hawaii ha ka Sngi Ba-ar, ki la ai jingkheiñ biang halor ka jingdon jong kiba khlad na ka jingpluh ki khlaw ha ki khyndiat por ba la leit bad la ong ba ka jingiap jong ki briew hapoh Hawaii na ka jingpluh ki khlaw ha US ka la poi sha ka 106 ngut tad haduh katei ka sngi.
Watla katta, ki heh ka Hawaii ki iathuh ba ka jingkheiñ ba pura ba la ioh jingtip shai halor kiba khlad na katei ka jingjia ka long kumba 100 tam.
Hynrei ka la maham ruh ba ka jingdon kiba khlad kan nang kiew katba ki kynhun wad bniah ha ryngkat ki ksew bud dien, ki dang leit jurip bad leit wad bniah sha kitei ki shnong kiba don da ki spah tylli ki iing briew kiba la ingkhong bad kumjuh ruh na ki kali ba la iing kiba don ha ki surok bad ha ki lynti- ki synkien.
Napdeng ki thaiñ kiba la shah ktah ha katei ka jingpluh khlaw, ka shnong ba don ha ka dew lynnong Maui ka dei kaba la shah ktah jur bha bad kaba la jot thiaw ha katei ka ding.
Hynrei kaba sngew lyngngoh ka long ba balei kawei ka ‘siren’ ruh kam shym riew ne ai jingtip halor kitei ki jingjia.
Ka synropktien ka dei kaba wandur na ki ktien ba bynrap ryngkhi kawei hadien kawei ha kata ka rukom ba kiba pule ne shahshkor kin sngewthuh ïa ka jingmut jong ka ang ha ka synropktien.
Ki ktien ha ka synropktien ki long kiba synlar bad teng teng lah ban don ki kyntien khia thew ki ba ym lah ban sngewthuh salonsar ki paidbah.
Ha ka synropktien, nalor ki ktien synlar ne khiathew, ki don ruh ki kynhun kyntien kiba pynshoh bad shnok katkum ka jingmut ka ba kdew  ïa kano kano ka phang.
Ki ktien ha ka synropktien ki kit jingmut ha la marwei ha la ka ktien shimet bad ka wan ka ktien kren haba synrop lang ha manla ka ang jong ka synropktien.
Nalor kata ki don pat ki syrdoh ktien kiba arkyntien ne palat kiba lah ban byrshem lang ha ka synropktien ka ban kham khia jingmut.
Kum kita ki ktien lah ban jer noh da ki Tiensyrdoh kaba kit jingmut ha ka ktien phareng ‘Phrase’ bad Tienwet ha ka ktien phareng ‘Idiom’.
ka Tiensyrdoh dei ki ktien ba la syrdoh lang ban kit jingmut bakhiathew bad ka Tienwet dei ki ktien ba la wet katkum ka rukom kren ktien kmie tynrai ha ka imlang sahlang, khamtang kum ha lympung jong ki riew shemphang.
Kum ka nuksa ‘Ha ba la jur ka iashun ki arliang mamla, la jynjar ba iasuk’- hangne ‘…jur ka iashun…’ ka dei ka tiensyrdoh; hynrei lada thoh ‘La jynjar ban ïasuk, haba ïashun thlongmluh thlongsying ki arliang mamla- hangne’…thlongmluh thlongsying…’ ka dei ka tienwet.
Kawei pat ka nuksa, ‘La paw tyngkreiñ, ki kam arsap’ bad ‘La paw pen ryngkew ki kam arsap’- hangne paw tyngkreiñ dei ka tiensyrdoh bad pen ryngkew dei ka tienwet.
Byllai ki nuksa ba lah ban jer, hynrei la tyrwa ai jingmut ba ki paid nongpule kin pdiang ne kyntait ryngkat ka kubur na ki iktiar jong ka sorkar ne jong ki shlem ka thoh ka tar Khasi.
Kawei pat ka bynta jong ka bynta jong ka jingkren dei ka long shynrang long kynthei jong ki jynthaw ba la tip ha ka ktien phareng ‘Gender’ ha ka ba lah ban jer ha ka ktien Khasi, ‘Kongbah’ namar ba ka kynthup ia ka ktien Kong kaba thew  ïa ki kynthei bad Bah kaba thew  ïa ki kynthei, Kongbah lane Bahkong la ju pyndonkam ban sin  ïa ki kynthei ba leh shynrang lane  ïa ki shynrang ba leh kynthei kaba long kyllum ha ka imlang sahlang.
Kumta haba ong ‘Male Gender’ ha ka ktien Khasi kan dei Kongbah Shynrang, ‘Female Gender’ – Kongbah Kynthei, Common Gender’ – Kongbah Kyllum, bad ‘Nueter Gender’ – Kongbah Mar.
Ha ba bishar  ïa ka ktien Khasi bad ki bynta jingkren la ha kaba kren kyllum ne ha ka ba thoh ba tar ba pule puthi, lehse ka Kongbah Mar kan ym don namar ba ha ka pyrkhat Khasi la jer  ïa baroh ki mar ruh da ka tiennam tienjer, nuksa ‘u khiew’, ‘ka pliang’, ‘ka wait’, ‘ka tari’, ‘u lyngka’, ‘u mohkhiew’, ‘u rishot, u rijied’, ‘ka kynroh’, ‘ka tnum’, ‘ka sad’, wat  ïa ki tiar jong ka juk mynta ruh kum ‘ka miej’ ‘ka shuki’, ‘ka kurat’, ‘u tyrnem’, ‘ka rynda’ ‘ka pyrda’, bad kumta ter ter.
Kane ka rukom nam rukom jer ka dei kaba don nongrim katkum ka rukom pyrkhat kaba dei  ïa ki mar ruh kum ki jynthaw ba la ban pynkap kynthei ne shynrang katkum ba long ne ba pyndonkam.
Lah ban kdew kum  ïa ki bynta jong kino kino ki mar, lada shim shwa  ïa ka  ïing- don ki snap shynrang kum ia u mawkhrum, u rishot, u rijied, u khnong, u tympan, u shawkad, bad kiwei kiwei, hynrei don ki bynta ba pynkap kynthei kum  ïa ka dwar, ka khyrnit, ka dpei, ka tyngyier, ka syrdeng, ka pongshai, ka sad, ka tnum, bad kiwei kiwei katkum ka jinglong bad jingpyndonkam.
Haba jer ba nam  ïa ka mariang ruh- sdang shwa na ka meiramew ne ka khyndew, ka khlaw, ka sañium, ka lyngkha, ka pyntha, ka pynthor, ka madan madiah, u shyiap, u maw, u dieng, u sla, u soh, u syntiew, u jyntang, u thied, u tynrai, bad kiwei kiwei.
Hynrei don ki bynta ba don ka nongrim ha ba jer u ne ka ia kino kino ki tiar ne ki mar kiba don ki khep ba jer kumta katkum ka jinglong bad rukom pyndonkam.
Kum ka nuksa  ïa kaba don ha ka mariang la ong ka khyndew- kynthei, hynrei haba shim shikham ha kti la jer u khyndew, kumjuh ruh ki jynthung ba dang snoh ha ka mariang la jer u dieng, u sla, hynrei haba la pom ia uta u dieng u ba la dep khrai la jer ka dieng, kumjuh ruh haba dang snoh ha dieng la jer u sla, ynda la kheit ha kti la jer ka sla.
Hynrei u soh, u syntiew ki neh kumjuh lada ha dieng ne ynda la dep kheit ruh.
Ha ba khmih  ïa ki metbneng ruh kumjuh – ka bneng, ka sahit, ka suiñ, ka sngi kiba long kynthei, hynrei kiba long shynrang kum u lyoh, u slap, u pyrthat bad kumta ter ter.
Ki don sa kiwei ki bynta ba dei lang kynthei ne shynrang tangba ym lah ban kdew ïa ka daw kum ia u shang la jer ruh ka shang- ba ym lah ban pynpher ba ha kano ka bynta ban ong u shang bad kano ka bynta ban ong ka shang, kumjuh u kriah ka kriah.
Kat ba lah ban bishar ka long ba kiei kiei ki ba kdup bad ki ba kham duna bor kumba long hi ki briew ha ka imlang sahlang Khasi la ñiew Kynthei, bad  ïa kino kino ki ba shitylli bad  ïeng skhem la ñiew Shynrang- kum  ïa u rishot bad ka tnum, u dieng ba dang thung bad ka dieng ba lah pom lah khet, u khyndew ha sla kti bad ka khyndew ha mariang, ka khyndew ka shyiap ha mariang bad u shyiap ba la lum thup.
Lehse ka donkam ka rukom pynshongñia kaba kham skhem bad sani ha kane ka liang ban sngewthuh shai ha la ka ktien Khasi tynrai.
Ki bor pyniaid ka Britain ha ka Sngi Ba-ar ki la pyntip ba ki la ioh ban kem noh ia 3 ngut ki briew, ba la suba nongsyntiat jong ka Russia bad kaba la wanrah jingma ia ka ri lada ym wad bniah ia ka jingthmu jongki.
Kitei ki 3 ngut ki dei ki nong Bulgarian bad la suba ba ki iadon bynta bad ki tnat syntiat jong ka Russia.
La ioh bat noh ia ki ha u Rymphang hapoh ka Official Secrets Act, da ki nongsyntiat jong ka tnat ‘Counter-Terrorism hapoh ka nongbah London.
Hynrei, ki pulit kim shym la pynshai eiei halor ka jingioh kem bad jingsuba sniew ia kitei ki 3 ngut ha katei ka por ba la kem bad rah noh ia ki naka bynta ki jingtohkit bniah.
Katkum ki khubor la ong ba 26 ngut ki bor pahara jong ka Nigeria ki la shah siat iap na ka jingthombor ki kynhun runar ha ki phang Pdeng jong ka Nigeria ha ka miet Sngi U Blei, ha kaba kumba 8 ngut kiwei pat ki la mynsaw bad kumjuh ruh kawei ka liengsuiñ kaba leit ban iarap ka la hap bakla namar ka jingthud ha ka rukom treikam ha katei ka miet.
La ong ba katei ka liengsuiñ ‘helicopter’ kaba leit ban iarap ha katei ka sngi ruh, ka la hap noh ha ka step Sngi Nyngkong ha katei hi ka jaka, ha kaba ki bor pahara ki iakhun pyrshah bad ki kynhun runar bad ym shym la ioh khubor shuh la kito kiba shong ha katei ka liengsuiñ ki dang im ne kumno ruh.
Ki 2 ngut ki heh ka tnat shipai kim shym treh ban pynpaw kyrteng namar kim don bor ban kren eiei halor katei ka jingjia, katba ki heh jong ka tnat shipai kiba dei ban kren pat kim shym la ai jingpynshai eiei.
Ha katei ka jingiakhun, 23 ngut ki bor pahara ki la kyllon iap, kynthup ia 3 ngut ki heh shipai bad 3 ngut ki riew paidbah.
Katba 8 ngut pat kiba mynsaw ki dei ki shipai hi, kiba iakhun ha katei ka jingiasiat markylliang.
La ong ba ha katei ka sngi, ka jingiakhun ka long kaba la jur haduh katta bad baroh arliang ki la mad ia ka jingduh nong bad ka jing julor kaba khraw.
Nalor kata, wat katei ka liengsuiñ ba la phah sha katei ka jaka ban leit iarap ruh ka la hap noh bad baroh ki laiñ ban iakren phone ruh ki la thud bad ym shym la ioh ban pynshai ne ai jingtip sha kiwei pat ki tnat.
La ong ba katei ka liengsuiñ ka dei kaba kit ia 11 ngut kiba khlad bad 7 ngut pat kiba mynsaw na katei ka jaka ba iasiat.
Hynrei katei ka liengsuiñ ruh ka la hap noh hadien ba katei ka kynhun lehnoh ka la siat bad ther kuli wat ia katei ka liengsuiñ kaba wan ban kit ia kitei kiba khlad bad mynsaw ha katei ka sngi.
Ki tnat wad bniah ki dang leit ban wad ia kito kiba hap baroh ioh don kiba dang lait-im bad kiba dang lah ban pyllait im bad ha kajuh ka por ruh ki dang wad ia ka daw bad ka jingshisha halor ka jinghap jong katei ka liengsuiñ ha katei ka jingjia.
La ong ba ia katei ka kynhun runar, kaba kum ki kynhun lehnoh hi, la ju tip ia kitei ki runar kum ki ‘Bandits’.
Kitei ki runar ki dei kiba ju don bynta ha bun tylli ki kam thombor kum ka jingrah bor bad ka jingleit thombor ha ki skul, ki jaka pule bad kumta ruh kaba la don ia ka shlem treikam kaba skhem bad kaba heh ha ka khlad ha Kaduna, Zamfara bad ha Katsina jong ka Nigeria.
Shuh shuh ruh la ong ba ka thaiñ Shatei-sepngi bad ka thaiñ Pdeng jong ka Nigeria, mynta la bun snem ka la shah thombor ha kitei ki runar ‘Bandits’, kaba la leit ban thombor, leh bor bad ban pyniap dusmon ruh ia ki paidbah nongshong shnong bad kitei ki runar ki ju rah bor ruh ia ki nongshong shnong ban ioh dawa pisa ia ki bor pyniaid jong ka ri.
Kyndit-kynsan ha ka janmiet jong ka 16 tarik Nailar, 2023, ka tnat pulit lyngba u Deputy Inspector General of Police (Eastern Range), ka la pyntip paidbah ba la ïoh kem ïa 8 ngut ki nongïalam ka kynhun lehnoh bathymmai ba la ai kyrteng “National Liberation Council of Nongkyndong" (NLCN).
La ong ba ka jingshah kem jong kine ki 8 ngut ka long hadien ba ki pulit ki la ïoh ïa ka jingtip kaba bniah ba ki don ki samla Khasi Jaiñtia kiba thmu ban ïaleh pyrshah ïa ka sorkar bad ban leh ïa ki kam be-aiñ kum ka jingthied ïa ki tiar siat, jinglute, jingpynrung dkhot, jingai jinghikai ïa ki dkhot, jingseng ïa ki shlem ban sah ki dkhot bad ban leh ïa ki kam pyntriem.
Ki pulit ki la ong ruh ba kane ka kynhun ka la dep ban ïakren bad ki katto katne ki seng lehnoh kiba don ha Nagaland, bad ha ka jingshisha, ka kynhun banyngkong jong ka NLCN ka dei ban mih na Meghalaya lashai ka sngi, kata, ka ka 17 tarik Nailar, 2023, ban leit sha Nagaland na ka bynta ban ai jinghikai ïa ki dkhot jong kane ka kynhun lehnoh bathymmai.
Hynrei shi sngi shwa kata ka jingleit sha Nagaland, ki nongïalam ka kynhun naduh u Chairman, Commander-in-Chief, General Secretary bad ki Area Commander nalor kiwei pat, ki la shah kem noh.
Uba la shah kem lang bad kine u dei uwei u khynnah uba dang hapoh 18 snem ka rta.
Kaba kham eh ïa kine kiba shah kem mynta ka long ba ki pulit ki la pynrung da ka jingujor hapoh ki kyndon jong ka Indian Penal Code bad ka Unlawful Activities (Prevention) Act.
Ki pulit ki la ong ba ki dang thwet sa ïa kiwei pat ki dkhot jong kane ka kynhun.
Tangba ki pulit ki khlem pat ïathuh bniah kiei kita kiba la shah kem, naduh mynno ba la seng ïa kata ka kynhun NLCN, haei ha Nagaland ki dkhot ki thmu ban leit shah hikai, kiei ki kyrteng jong kita ki kynhun lehnoh kiba don ha Nagaland kiba la kloi ban ïarap ïa ka NLCN, bad kumta ter-ter.
Lehse ka jingtip ba bniah kan sa wan ha kine ki khyndiat sngi ynda la ïaid bha ka jingtohkit pyrshah ïa kitei ki phra ngut kiba la shah kem mynta ka sngi.
Ha kawei ka liang, ngi ai jingïaroh ïa ka tnat pulit kaba la kloi ban buddien ïa ki khubor syntiat tat haduh ban da ïoh kem syndon ïa ki nongïalam ba hakhmat jong katei ka kynhun lehnoh.
Ka jylla jong ngi ka la dep mad da ki phew snem ïa ki kam ïaumsnam namar ka jingdon ki seng kieng atiar.
Lada ngi ïakren ha Rilum Khasi Jaiñtia lane sha Rilum Garo, ngim tharai ba kiba bun ki nongshong shnong kin kwah ban ïohi biang ïa kito ki sngi kiba dum bad kiba ngiew haba kam don shuh ka jingshngaiñ wat tang khyndiat ruh.
Kiba kwah ban ïohi biang ïa ki kam ïaumsnam ki dei sa tang kito ki bym pat ïohi kaba long kumno kata.
Hynrei ngi kyrmen ba ngin ym ïohi shuh ïa kiba kum kito ki sngi.
Kiba kham sngewthuh bha ïa kane ki dei kito ki longïing longsem kiba la duh noh ïa la ki jong ki baieid bathoiñ namar ka jingkieng atiar.
Kiba bun lehse kin ym sngewthuh ïa ka jingkthang mynsiem jong kito kiba la mad ïa ka jingduh bashyrkhei.
Kaba ngi sngewsheptieng na katei ka khubor jong ki pulit ka long ka jingbsut jong ki kynhun lehnoh na Nagaland.
Kumba ka long mynta, jan baroh ki kynhun lehnoh ha Nagaland ki don hapdeng ka jingsangeh ïasiat bad ka Sorkar India bad ka Sorkar Nagaland.
Ka kynhun NSCN (I-M) ka don hapdeng ka jingïakren ïasuk bad ka Sorkar India.
Lada katei ka jingkynnoh jong ki pulit ka long kaba shisha, ngi lah ban mutdur sniew ba lehse ki don katto katne ki seng lehnoh kiba kwah ban kynshoit ïa ki samla kiba ha kiwei pat ki jylla ban wanrah ïa ka jingïaumsnam.
Kane ka donkam ïa ka jingtohkit kaba bniah bad ka sorkar Meghalaya ka dei ban ïakren ïa kane ka mat bad ka Sorkar India.
Ngim dei ban ailad ïa ki bor kiba nabar ban wan tuklar lane kynshoit ïa ki briew jong ngi ba kin ïa kieng atiar.
Lada ngi ailad, ngim tip shuh kaei ka ban jia.
Ngi la dep ïohi ha kito ki snem mynba ki seng lehnoh kiba heh ki dang khlaiñ bha ha kane ka thaiñ.
Ki la ïatreilang bad ïarap iwei-ïa-iwei bad ka jingïaumsnam ka long kaba shyrkhei haduh katta-katta.
Kiwei ki seng kiba kham rit, kim banse ban pan jingïarap na ki seng kiba heh khnang ba kin lah ban tur shakhmat.
Kum ka jylla kaba dang mad bun ki jingeh, ngim dei ban pan kwah ïa ki kam ïaumsnam ïoh ba ngi jah kwah.
Kito kiba la kham hashwa, kin sngewthuh bha ïa kane.
Tangba ka sorkar ka dei ban shim ïa kine kiei-kiei kum ki jingsneng bad jinghikai.
Ka dei ban pynleit jingmut ha ka jingthaw ïa ki lad kamai na ka bynta ki samla khnang ba kin ym shah kynshoit ne pynshoi hano-re-hano ba kin ïa rah ïa ki tiar siat bad ban pynlynkien da ka snam ha kane ka jylla.
Ka sorkar kam dei ban lapmiet ha ki kam kai, hynrei ban trei borbah ban weng ïa ki jingeh jong ki paidbah khamtam ka jingduk jingkyrduh kaba dei ka tynrai jong ki jingsniew kiba bun.
Ngi kyrmen ba ki samla jong ngi kin ym shah ïalam bakla than hano-re-hano ïoh ka kyrtoh kylla ïa ki hadien habud.
Ngi dei ban ïatrei shitom bad minot khnang ba ngin lait na ka jingshah pynthame ha ki bor kiba nabar kiba thmu sniew ïa ka jylla jong ngi.
U Myntri jong ka Infrastructure Development of Karnataka u MB Patil u la ong ba ïa ka jingpyntreikam halor ka umbam-umdih na ka bynta ka Babaleshwara bad ka Tikota ïa kiba dang shen ki la shah kyntiew kum ki Town Panchayat yn sa pyntreikam hadien ba la dep ban khmih bniah na ka bynta ban pynbiang kumba 135 litre ha ka shi sngi ka umbam-umdih na ka bynta man iwei-pa-iwei i nongshong shnong.
U la kren ha ka jingïalang ba la pynlong bad ki heh sorkar jong ki tnat bapher bapher halor ki rukom pyntreikam ban pynïoh ka umbam umdih na ka bynta ka Vijayapura, Baleshwara bad ka Tikota ha Vidhana Soudha.
U Myntri u la ong ba ka jingthmu pyntreikam kaba hashwa na ka bynta ka Babaleshwara bad ka Tikota la thmu ban phah kumba 55 litre ka um ha ka shi sngi na ka bynta ki nongshong shnong naba ki dei ki Village Panchayat.
Hynrei, mynta naduh ba ki la shah kyntiew kyrdan kum ki Town Panchayat ka jingthmu ka la donkam ban khmih bniah katkum ki nongbah ne ki jaka sor ha kaba ïadei bad ka jingpynïoh ïa ka umbam-umdih, u la ong.
Kane ka jingpyntreikam kan sa ai jingmyntoi shibun ïa ki nongshong shnong khamtam ha ki jaka ba kyrduh um.
Ka jingïai bteng jong ka jinghap slap bad ki jingtwa khyndew ka la shim ïa ka jingim jong 66 ngut ki briew ha Himachal Pradesh bad ha Uttarakhand naba ka jingpyntreikam ha ka ban wad bad ban pyllait im ïa ki briew kynthup ïa kiba la mynsaw bad ka jingsei ïa kiba la ïap na ki jingtwa namar ki jingtwa jong ki ïing ha kiba bun tylli ki jaka ka dang ïai bteng.
Kiba bun ki briew kiba la ïap ki dei ha Himachal Pradesh, ha kaba ki la don kumba 60 ngut ki briew kiba la ïap naduh ba la sdang ka jinghap jong u slap ha ka 13 tarik, Nailar, la ïathuh u Myntri Rangbah jong ka jylla u Sukhvinder Singh Sukhu.
Kumba la ïathuh ka jaka treikam kaba dei khmih ïa ka jinglong ka suiñbneng ka la ong ba ka jinghap jong u slap ka la sdang duna, hynrei ka jinghap jong u slap uba jur ka la long ha Himachal Pradesh ha kine ki sngi ban wan bad ha Uttarakhand kan sa bteng ha ki saw sngi ban wan.
Ha ka sngi Ba-ar, ki nongai jingïarap ïa ki lanot ki la lap ïa lai tylli ki metïap na ka jingtwa namar ka jingtwa khyndew.
Ïa kawei ka met la ïoh ban sei na ka jingtwa jong ka Shiva Temple ha Shimla katba arngut kiwei pat ki la ïap na ka jingjia jong ka jingtwa khyndew biang ha ka nongbah.
Ki la don kumba phra tylli ki ïing, kynthup ïa hynriew tylli ki ïing dara, ki la khyllem bad kawei ka ïing shohdoh ka la shah tep hapoh ka jingtwa hadien ba la jia ka jingtwa khyndew ha ka shnong Krishnanagar kaba don ha Shimla.
Ki la don baroh kumba 19 tylli ki metïap ba la ïoh ban tam naduh ka lah sngi U Blei, ïa ki 12 tylli na Shiva Temple kaba don ha Summer Hill, san tylli ha Fagli bad ar tylli ha Krishnanagar, u la ong ha kaba u la bynrap shuh shuh da kaba ong ba ki la don shuh shuh sa kumba 10 ngut ki briew kiba dang sahkut ha ka jingtwa jong ka Shiva Temple, kaba la twa ha ka lah sngi U Blei.
Baroh ki skul bad ki kolej ha ka jylla ki la khang lut hynnin ka sngi namar ka jingthut ka suiñbneng, la ong ka hukum ba la phah da ka tnat pule-puthi.
Kum shi bynta ban ai jubab halor ka khubor ba la bna ban leit pynïasoh bad ka kynhun  National Democratic Alliance (NDA), u Myntri Rangbah barim jong ka Andhra Pradesh u Chandrababu Naidu ha ka sng Ba-ar u la ong ba un sa ïakren ha kaba ïadei bad kane ka bynta ynda la dei ka por.
Haba la kylli shaphang ka jingthmu jong u ha kaba ïadei bad ka jingleit ban pynïasoh bad ka kynhun NDA, u President jong ka Telugu Desam Party (TDP) u Naidu  u la ong, “Kam pat dei ka por ban kren shaphang ka jingleit ban pynïasoh bad ka sorkar NDA.Ngan sa kren shaphang kata ynda la dei ka por.
"U Chandrababu Naidu uba la ïalam ïa ka seng Telugu Desam Party (TDP) u la mih noh na ka kynhun NDA kum shi bynta ban ïakhih pyrshah ïa ka jingkyntait jong ka sorkar kmie ban ai ka bhah kaba kyrpang na ka bynta ka Andhra Pradesh.
Ha kaba ïadei bad kane, u Naidu u la ong ba ka bynta jong u ka la paw shai na ka bynta ban trei shitom ha ki kam saiñ pyrthei ha ka ri ha u 2024.
“Ka bynta kaba hakhmat ka dei ka Andhra Pradesh.
Kane ka dei ka mat kaba kongsan tam.
Ngan sa pynkhreh na ka bynta ban tei bad ban pynbha biang ïa ka jylla," la ong u heh jong ka TDP.U Symbud Myntri Rangbah jong ka Karnataka u DK Shivakumar ha ka sngi Ba-ar u la ong ba ka jylla jong u ka la rai ban pyllait ïa ka um da 10 tmcft sha Tamil Nadu, hynrei ka TN ka la dei ban ïatreilang na ka bynta ka jingthmu pyntreikam ïa ka Mekedatu Project naba kan sa ai jingmyntoi ïa baroh ar tylli ki jylla.
Kumba la pynpaw, la ong ba ka jingthmu jong ka Karnataka ka long ban pyrkhat ruh ïa ki briew ka jylla na ka bynta ka jingmyntoi na ki jaka den um.
Kane ka jingpynbna ka la long shi sngi hadien ba ka Tamil Nadu ka la leit sha ka Supreme Court da ka jingbuh jingkyrpad ban hukum ïa ka Karnataka ba kan pyllait kumba 24,000 cusecs ka um man ka sngi khnang ban lah ban ïarap ha ka ban pynim ïa ki jingthung jingtep ha ka jylla.
Ha ka jingïakren bad ki nongthoh khubor hadien ba la dep ban ïashim bynta ha ka jingrakhe ïa ka  Independence Day ha ka jaka treikam jong ka seng Congress ha Karnataka, u Shivakumar, uba long ruh u Myntri uba dei khmih ïa ka tnat sam umbam-umdih, u la ong ba ka jylla ka la dep ban pyllait lypa ka um sha Tamil Nadu.
Ka sorkar Manipur mynta ka dang ïakhun ïa ka por ban pyndep ïa ka bynta kaba nyngkong na ka bynta ban pyndep ïa ki ïing ban ai jaka sah sha ki 3,000 tylli ki longïing kiba la phet shnong na ki jaka ba la jia ki jingïakynad bad ka jingïaumsnam khnang ba kin ïoh ban mih na ki jaka sah shipor.
Kiba bun na kito kiba la shah ktah jur ki la ïoh jaka sah ba shipor ba la pynkhreh na ka bynta jong ki na ka bynta lai bnai.
U Superintending Engineer u P Brojendro of Manipur Police Housing Corporation Limited, uba la shimti ban pyntrei ïa kane ka Project, ha ka jingïakren bad ki nongthoh khubor u la ong, “Ka jingshna ïa ki ïing ka la sdang ha ka 26 tarik, Jylliew shaneng ha ki san tylli ki jaka bad ngi la ïakhun bad pynsted ban lah ban pyndep kumba la thmu kham kloi katba lah.
"Kumba la ïathuh, la ong ba ki la don kumba 200 tylli ki ïing ba la shna hajan Sajiwa Jail ha Imphal East district kiba la jan dep, la ïathuh ki heh sorkar ha kaba la ong ba kawei pa kawei ka ïing kin don ar kamra bad ka jaka leit bar bad kin sa don ruh kawei ka jaka shet na ka bynta baroh, katba 10 tylli ki ïing kin sa ïasohlang.
Ki la don kumba 160 ngut ki nongtrei kiba la trei na ka bynta ban pyndep ïa ki ïing, ka jingbuh por ban pyndep ïa kine ki ïing ka long haduh ka 20 tarik, Nailar.
Ka jinglong jingman ha kaba ïadei bad ka jingshlei um ha Assam kumba ka long ha ka sngi Ba-ar ka la sdang ban duna wat lada ki la jan don kumba 46,000 ngut ki briew kiba dang shah ktah jur ha ki san tylli ki distrik, la ïathuh ka tyllong khubor.
Katkum ka jingïoh jingtip na ka kaiphot jong ka Assam State Disaster Management Authority (ASDMA), la ong ba ki la don palat 45,700 ngut ki briew kiba la shah ktah jur na ka jingshlei um ha Chirang, Darrang, Dhemaji, Dibrugarh bad Sivasagar distrik.
Ka Sivasagar ka la long ka distrik kaba la kham shah ktah jur ha kaba ki la jan don kumba 23,000 ngut ki briew kiba la shah ktah jur ha kaba la bud da ka Dhemaji (20,500) bad ka Chirang (1,500), ka la bynrap.
Haduh ka lah sngi U Blei ki la don palat 65,500 ngut ki briew kiba la shah ktah jur na ka jingshlei um ha ki 7 tylli ki distrik.
Naba ym shym la ïoh khubor shuh ban dang don ki briew kiba dang ïap ha ka jylla, ka jingdon jong kiba la ïap na ka daw jong ka jingshlei um ka la neh 14 ngut.
Ki bor sorkar ki la pyntreikam ïa san tylli ki jaka sah ba shipor na ka bynta ki lanot ha Sivasagar distrik, ha kaba 1,219 ngut ki briew ki la pynlong jaka sah bad pyntreikam ruh ïa saw tylli ki ïing na ka bynta ban sam ïa ki jingdonkam ha ki ar tylli ki distrik.
Kumba ka long mynta la ong ba ki la don kumba 247 tylli ki shnong kiba dang ngat hapdeng ka jingshlei um bad kumba 5,743.09 hectares ki jaka rep ki la shah pynjulor, la ong ka ASDMA.Kiba bun na ki jingker, ki jingtei, ki surok, ki jingkieng bad ki ïing ki la shah pynjulor na ka jingshlei um ha Charaideo bad Sivasagar.
Katkum ka Economic Survey 2022-23, kumba 65% jong ki briew ka ri ki sah ha ki jaka nongkyndong bad 47% jong ki briew ki shañiah ha ka rep ka riang ban kamai jakpoh.
Ka kam rep ka dei kaba shong ha ka por bad ka donkam ïa ki kam ha ka por kaba biang ban pynthikna ka jingseisoh.
Ki mar kiba pyndonkam ha ki kam rep ki long kiba donkam bha ha ki kam rep bad ka jingpynbiang ïa kine bad ki jingshakri bapher bapher ki long kiba kongsan ha ka jingkyntiew ïa ka ïoh ka kot na ka kam rep.
Ha India, ka rynsan jong ki jingshakri ban pynbiang ïa kine ki jingdonkam ka long kaba bun bynta bad ki don ki rynsan bapher bapher na ka bynta ki symbai, ki dawai sboh, ki dawai khñiang bad ki tiar rep kiba kyntiew ïa la ki jingdonkam.
Shuh shuh, ka jingdonkam ïa ka jingtest ïa ka khyndew, ki symbai, ki dawai sboh bad ki jingtip shaphang ki skhim bapher bapher kiba ïadei bad ki nongrep ki poi sha ki nongrep lyngba ki kynhun bapher bapher ha ka rukom ka bym ïaid ryntih.
Kane ka rukom treikam kam lah ban pynbiang ïa ka jingtip sha ki nongrep khnang ba kin lah ban shim ïa ki rai kiba dei.
Ka jingpynbeit ïa kane ka shong ha ka jingpynbiang ïa kawei ka rukom pynbeit ïa ki nongrep hapoh kawei ka kynhun kaba kyrshan da ka Sorkar ba ki nongrep ki lah ban shañiah bad bud.
Mynshuwa ki kam shimet ki la pyrshang ban pynbud ïa ki jaka pdeng na ka bynta ki jingdonkam jong ki nongrep bad ai jingshakri ïa ki hynrei kiba bun na kine kim shym la urlong.
Kumta ka la mih ka jingpyrkhat ban pynkylla ïa ki dukan dawai sboh ba la don lypa ba ki nongrep ki ju leit bha sha ki Pradhan Mantri Kisan Samriddhi Kendra (PMKSK), kawei ka jaka pdeng khnang ban pynbiang ïa ki jingdonkam jong ki nongrep.
Kane ka prokram ba la sdang da ka Sorkar Modi ka la wanrah ïa ka jingkylla ha ki kam rep jong ka India.
Da ka jingthmu ban pynkup bor ïa ki nongrep bad kyntiew ïa ka roi ka par ha ki kam rep, ki sienjam hapoh kane ka prokram ka pyrshang ban pynsuk ïa ka jingïoh ïa ki tiar rep, ka jingtip bad ki jingai jingshakri kiba kyntiew ïa ka jingim jong ki nongrep bad kaba kyntiew ruh ïa ka roi ka par jong ka ri.
Hapoh ka prokram PMKSK, kumba 2, 80,000 tylli ki dukan dawai sboh ki dang shah pynkylla sha ki jaka pdeng na ka bynta ki nongrep.
Ka PMKSK ka peit bniah ïa ka jingpynbiang ïa ki jingshakri bad ki tiar kum ki dawai sboh, ki symbai, ki dawai khñiang, ki kor bapher bapher bad ka jingpyndonkam ïa ki drone ban synreit dawai sboh bad dawai khñiang.
Kawei na ki bynta ba kyrpang jong ka PMKSK ka dei ka jingpynbiang ïa ka lad ban test ïa ka khyndew bad ki symbai.
Da kaba ai jingtip ïa ki nongrep shaphang ka jinglong jong ka khyndew bad ki symbai, kine ki jingshakri ki ai jingtip khnang ba ki nongrep kin lah ban shim ïa ki rai kiba dei, ka jingpyndonkam ïa ki tiar kiba ïahap bad ka jingseisoh kaba kham bïang.
Kane ka kyntiew ïa ki kam rep kiba bha.
Kumjuh ki PMKSK ki long ki jaka pdeng ban ïoh jingtip, ban ïasam jingtip shaphang ki mar rep bad ki skhim Sorkar.
Kine ki jaka ki pynkup bor ïa ki million ngut ki nongrep.
Kane ka sienjam kan pynthikna ïa ka jingseisoh ki jaka rep bad ka kamai kajih kaba bha ïa ki nongrep.
Ka jinthmu ka dei ban pynsuk ïa ka jingim jong ki nongrep.
Ki jingjia ba dang shen ki pyni ïa ka jingjop jong ka Pradhan Mantri Kisan Samriddhi Kendra.
Ha ka prokram ‘PM-Kisan Sammelan’ ba la long ha Sikar, Rajasthan ha ka 27 tarik u Naitung, 2023, u Myntri Rangbah Duh u la aiti 1, 25,000 tylli ki PMKSK sha ka ri.
Ka jingïashim bynta jan 2 klur ki nongrep ka pyni ïa ka jinghun ki briew ïa kane ka sienjam.
Lah ban sngewthuh ruh ïa ka jingjop jong kane ka prokram lyngba ka jingïatylli bad ka jinghun jong kito kiba don bynta ha kine ki kam.
Ka khana samari ba dang shen ka la pyni ba ka jingdon ki nongrep kiba leit sha kine ki centre ka la kiew 15- 20% bad ba ki kmen shaphang ki jingkylla naduh ka jinglong jong ki PMKSK haduh ki jingshakri ba lah ban ïoh na kine ki jaka.
Ka jingdie ïa u nano urea ruh ka la poi sha ka T 6 klur lyngba kine ki PMKSK.Ki nongseng kam lajong ha ki kam drone kiba ïoh jingkyrshan na ki kompani dawai sboh ki dang ïasoh bad ki PMKSK ban kyntiew ïa ka jingsynreit ïa ki dawai sboh ha ka rukom kaba kham bha.
Ka jingïasoh kaba kham bha hapdeng ki jylla, ki KVK, ki nongdie mar ka la wanrah ïa ka jingjop ha ka jingai jingtip bad ka jingai jingshakri ïa ki nongrep.
Kumta, ka sienjam PMKSK ka la don ka bynta kaba khraw ha ka jingpynkupbor ïa ki nongrep bad ka jingpynkhlaiñ ïa u budlum jong ka ïoh ka kot ka ri.
Da kaba pynsuk ban ïoh ïa ki tiar, ka jingtip bad ki jingshakri ha ki kam rep, ka jingpynkupbor ïa ki nongrep da ka teknoloji ba thymmai bad ka jingpynshlur ïa ki kam kiba bha, ki PMKSK ki dang wanrah ïa ka juk jong ka jingriewspah ïa ki nongrep.
Lyngba ka jingkyrshan kaba skhem na ka Sorkar bad kito kiba don bynta ha kine ki kam, ki PMKSK ki dang bteng ban wanrah ïa ka jingkylla kaba bha, ka jingpynkhlaiñ ïa ki kam rep bad kin dang don bynta ka jingtei ïa ki kam rep kiba lah ban kyrshan ïalade.
(PIB).
Ki nong Manipur ki la ai burom ïa ki Martyr ha ka sngi ba la rakhe ïa ka “Manipuri Patriots Day" ha ka Sngi U Blei ha ka jingïalang kaba la long ha Manipuri Rajbari, Shillong.
Ïa kane la pynlong da ka Manipuri Elders’ Consortium Shillong.
Ha kane ka sngi la pynlong ruh ïa ka Leipung Phamba, kaba dei ka jingïalang bakyrpang ki nong Manipur, kum shi bynta ban wanrah ïa ka jingsuk jingsaiñ ha Manipur.
U Myntri Rangbah u Arvind Kejriwal ha ka sngi Ba-ar u la ong ba ki la don kumba 150 ngut ki khynnah na ka jylla kaba la shah ktah jur na ka jingïakynad ha Manipur kiba la shah pynrung kyrteng ha ki skul sorkar ha Delhi.
Ka jingtrei shitom ka dang bteng mynta na ka bynta ban ai ka jingïarap na ka bynta jong ki ba kin ïoh ban im ka jingim kumba ki dei ban ïoh.
Ha ka jingai jingkren ha ka sngi ba la rakhe ïa ka Independence Day jong ka sorkar ha Chhatrasal Stadium ha New Delhi, u Kejriwal u la pynpaw ka jingsngewsih halor ki jinglong jingman kiba la jia ha Manipur, ha kaba ka jingïakhih ka la neh da bun bnai.
“Ka jingïashoh bad ka jingïabuhshun ka la long ha kylleng ki jaka jong ka ri.
Ka long kaei kaei kaba sngew ktah ban pyrkhat shaphang kaei kaba la jia ha Manipur.
Mynta ngi la sdang ban treikam, ki la don baroh kumba 150 ngut ki khynnah na Manipur kiba la ïoh rung ha ki skul sorkar ha Delhi khlem da donkam da ki School Leaving Certificate.
"Kine ki khynnah ki la ïoh jinghikai bha bad ka jingtrei shitom ka dang bteng ban ïarap ïa ki ha ka ban pynïoh ka jingim kumba ki dei ban im," u la ong.
Ka A’chik NEHU Students’ Union (ANSU), Shillong ka la pynrem jur halor ka jingshah thombor jong uwei na ki dkhot jong ka ha ki runar ki bym lah ban ithuh satia bad kyntu ïa ki bor pynïaid ka NEHU kumjuh ki bor pulit lem bad ka Sorkar Jylla ban pynshitom da kaba tyngeh ïa kito kiba donkti ha katei ka kam.
Katkum ka jingïathuh ka seng, katei ka jingjia ka la jia ha ka 13 tarik mynta u bnai ha Hostel No.20 jong ka NEHU ha ka por kumba 11 baje mynmiet ha kaba uwei u samla pule LLM uba dei ruh u nongaibuit ka ANSU u la shah thombor ha ki runar ki bym lah ban ithuh satia.
Na ka liang ka seng ka la dep ban ujor ejahar ruh halor katei ka jingjia.
“Kam dei ka jingïashrut hapdeng ki jaidbynriew hynrei ka pynthut ïa ka shong suk shong shngaiñ.
Ki samla pule kiba wan nabar Shillong ki sah ha ki Hostel ka NEHU naba ki long kiba shngaiñ bad kiba biang ïa ki hapoh ka skulbah.
Ka skulbah ha ka jingshisha ka dei ka jaka ka ban pynwandur ïa ki samla pule ban long kiba tipbriew bad ba kitkhlieh bad ym dei ban ai lad saita ïa kiba kum kine ki jait kam hapoh ka skulbah," la ong ka seng ha ka jingujor sha u Vice-Chancellor ka NEHU.Shuh shuh ka seng haba kyrpad ïa ka tnad pulit ban leh eiei halor katei ka jingjia, ka la dawa ruh na ki bor pynïaid ka skulbah ba ym dei ban shah ïa kito kiba donkti ban sah ha Hostel khnang ban kiar na kiba kum kitei ki jait jingjia hadien habud.
U Myntri Rangbah ka Jylla, u Conrad K.Sangma ha ka Sngi Balang u la ong ba ka kam ha ki tnad treikam Sorkar ka duna bad ka Sorkar Jylla ka pynleit jingmut ban thaw shuh ïa ki lad ki lynti na bynta ki samla haba ïadei bad ka jingseng kam lajong.
Haba ai jingkren ha ka ‘Rozgar Mela’ ba la pynlong da ka NEHU, Shillong, u Myntri Rangbah u la ong ba ka Sorkar ka ïohi jngai ïa ki sienjam bapher-bapher ban tehlakam ïa ka jingeh ha ka liang ka jingkyrduh kam.
U la ong ba ki kam Sorkar nalor kito ki kam ba ïadei bad ki ‘Agency’ ka Sorkar ki duna bha – ki jingkheiñ ki pyni ba kim tam ïa ka 1200-1500 tylli (ki kam) ha ka shi snem, da kaba kynthup lang ïa ki tnad treikam bapher-bapher.
U la kdew ruh ba wat hapdeng ki jingpher kiba kumne-kumtai, ka jinglait jong ki kam ha ka shi snem ka long kumba 1200 tylli.
Ha kajuh ka por, u la ban jur halor ka jingdonkam ïa ka sienjam ka ban kynthup lang ïa baroh ban khmih bniah ïa kane ka jingeh, kumjuh ban pynpaw ba kim don kino-kino ki jubab kiba dei ne lait, hynrei kaba donkam ka long ban shim ïa ki lynti kiba ïalam sha ka jingmanbha ha ki kyrdan bapher-bapher ban khmih bniah ïa ki jingeh haba ïadei bad ka jingkyrduh kam.
Halor ka jingdonkam ïa ka ‘Skill Development’ bad ka ‘Language Proficiency’, u Myntri Rangbah u la kren halor ki lad ki kabu na bynta ki nongshong shnong ka Jylla ban phai khmat sha ki kam shabar-ri – China, Japan, Germany, UK, bad Australia.
Na ka liang u Vice-Chancellor ka NEHU, Prof.Prabha Shankar Shukla, u la kren halor ka jingïakynduh jong ki jingangnud bapher-bapher bad ki lad ki kabu kiba ka ‘Rozgar Mela’ ka wanrah bad ka.
Ha ryngkat 7000 tylli ki kyrdan haba ïadei bad ki kam bapher-bapher, kane ka prokram ka ïeng halor ka jingtrei minot ka NEHU ban pynwandur ïa ka sap ka phong jong ki samla, ha kajuh ka por, ban kyntiew ïa ki sha ka lynti jong ka jingseisoh.
Shuh shuh u Vice-Chancellor u la ban jur halor ka jingkynthup lang jong ka prokram da kaba plie lad ïa kito kiba la pyndep ïa ka jingpule naduh klas 10 haduh ‘Post-Graduation’.
Ka North-Eastern Hill University (NEHU) ka la shim ïa ka sienjam ha ka ban pynkup bor ïa ki samla da kaba pynlong ïa ka ‘Rozgar Mela’ kaba 3 sngi da ka jingthmu ban tyrwa ïa ka kabu sha ki hajar ngut khun samla ha ka liang ka kam ka jam.
Kane ka prokram ka la sdang ha ka Sngi Balang bad kan neh haduh ka 18 tarik mynta u bnai.
Ha kane ka sngi, ka ‘Rozgar Mela’ ka la sakhi ïa ka jingpynrung kyrteng ba palat 3000 ngut ki nongwad kam.
Ki kompeni pawnam ba kynthup ïa ka ‘TimesPro’, ‘Adecco’, ‘Sudexo’, lem bad kiwei-kiwei ki la ïashim bynta ha kane ka prokram.
U Myntri Rangbah ka Jylla Conrad K Sangma ha ka Sngi Balang u la plie paidbah ïa ki jingtei jong ki kam jngokai pyrthei ba la tip kum ki ‘Travellers Nest’ ha ka shnong Kyiem, Mawphlang.
Ha kane ka sngi la ïadon lang ryngkat u Myntri ka tnat ki kam jngohkai u Bah Paul Lyngdoh.
Ka jingtei ïa ki ‘Travellers Nest’ ka long kum shi bynta ban kyntiew ïa ki kam jngohkai pyrthei bad ha kaba yn lah ban pynbiang ïa ki jingdonkam jong ki nongwan kai.
Ha kane ka Travellers Nest ki don haduh 5 tylli ki cottage ne ki jaka sah bad kumjuh ruh ka restaurant ne ka dukan ban pynbiang ïa ki jingbam.
Ka jingplie ïa kine ki jingtei, ïa kaba la bei tyngka da ka Meghalaya Age Limited (MAL) lyngba ka Meghalaya Rural Tourism Cooperative Federation Ltd, ha ka jinglut kaba la kot haduh T.94 lak ka dei u mawmer ba kongsan ha ka jingpyrshang jong ka Sorkar ban pynkhlaiñ ïa ka jingïatreilang jong ki shnong ki thaw ha kaban kyntiew ïa ki kam jngohkai pyrthei.
Haba ai jingkren hadien ba la plie ïa kine ki jingtei, u Myntri Rangbah u la ban jur halor ka jingkongsan jong ka jingïatrei bad ïashim bynta lang da ki shnong ki thaw ban kyntiew ïa ka ïoh ka kot jong ka jylla.
U la ong, “Ka Meghalaya kan ym lah ban kynjoh ïa ka jingkiew shakhmat tang da ka jingtrei marwei ka Sorkar, kumta ka long kaba donkam ban don ïa ka jingïatreilang naba baroh ki kynhun ki don ïa la ka bynta ban leh bad ban ithuh ïa kine ki bynta haba buh ïa ka thong hakhmat eh ha ka jingmut jingpyrkhat ka long kaba kongsan bha".
“Ka bor jong ngi ka shong ha ka jingïashimbynta lang ki shnong ki thaw, kaba ngi la kyrshan ha kaban kyntiew ïa ka ïoh ka kot," u la ong bad bynrap “Ka kam jngohkai ka dei ka kam ba kongsan bha ïa ngi.
Ka thong jong ngi ka long ban thaw ïa ka lad ïoh kam ïoh jam ba kot 1 lak ngut ha kane ka kam lyngba ki jingseng kam jong ki kynhun bapher bapher.
"Haba pyntip ïa ka jingkongsan ban pynbha ïa ki surok hapoh ka Jylla, u Conrad u la ong ba ka jingshna pynbha ïa ka surok na Mawphlang sha Weiloi ka dei ka jingai sakhi jong ka Sorkar halor ka jingkut jingmut ban buh hakhmat eh ïa ka kam ban pynkhlaiñ ïa ki lad pynïasoh lyngba ki surok hapoh ka Jylla.
Ha kane ka sngi, u Myntri Rangbah u la pyllait paidbah ruh ïa phra tylli ki Prime Tourism Vehicles ne ki kali kit nongshang kai pyrthei.
Ka Mawkriah West Sports Club bad ka Umrynjah Sports Club ki la ïoh khur ka jingjop ha ka lympung SSA U-20 4th Division Football League 2023, ïa kaba la pynïaid da ka Shillong Sports Association ha madan 3rd Ground MFA Turf, Polo.
Haba phai sha ka jingïalehkai ba nyngkong ba la long ha ka sngi Balang, ka Mawkriah West SC ka la lah ban pynliem noh ïa ka Laitkroh Sports Club da 1-0 kol bad ïa kane ka kol la ïoh ban khyrwit da u Damutskhem Nongbri ha ka minit kaba 24.
Haba phai sha ka jingïalehkai kaba ar jong kane ka sngi, ka Umrynjah Sports Club ka la lah ban pynliem noh ïa ka Lumpyngngad Sports Club da 1-0 kol bad ïa kane ka kol la ïoh ban thep da u Keeperstar Lyngdoh ha ka minit kaba 35.
Ki bahaïing hasem ki la rai ban nym buddien shuh ban wad ïa ki briew kiba donkti ban pynïap ïa u Rishad Sing Kharmuti hadien ba ki pulit ki la lap ïa ka met jong u ha ka 14 tarik mynta u bnai.
U Bah Rishad Sing u la jah naduh ka 11 tarik mynta u bnai hadien ba u mih na ïing na Mawdiangdiang ban leit die sying sha Ïewduh.
Haba ïakren bad u Bah Banlang Kharmuti uba dei u hynmen jong u Bah Rishad Sing Kharmuti u la ïathuh ba ka ïing ka sem ka la rai ban hun noh hadien ba ki la lap ïa ka met ïap jong u para, namar kim kwah shuh ban buddien wat la ki la dep ai ejahar ha ki pulit.
U la ïathuh ba katkum ka jingbatai ki pulit ba ïa ka met jong u para la lap na nala ha Them Bijoy hajan ki karkhana shna kali, kaba don ruh ka jaka ïeng kali, hynrei kim tip thikna ïa ka jaka namar kim shym la poi shuh namar ki la leit beit-beit sha Civil Hospital Shillong.
Shuh shuh u la pyntip ba katkum ka CCTV la ïohi ba ha ka por 5:30 janmiet jong ka 11 tarik mynta u bnai u Bah Rishad Sing u la mut kiew sha kali hynrei u khlem kiew shuh bad naduh kata ka por khlem ïohi shuh ïa u.
Nalor kata, u la pynpaw ka jingsngew tieng lada jia kumne ka jingshah pynïap ban leit sha ïew sha hat.
Kumta u la ong ba ka dei ka kamram jong ki pulit ban wad ïa ki nongleh kam sniew hynrei ka kam jong ki, ki la hun haba ki la ïoh ïa u bahaïing uba la jah na ïing.
Nangta shuh shuh u la ïathuh ba u sying u shongdor T.7000 shi mon bad ka pisa ha ka met jong u kan don beit kumba T.14000 namar u kit ar mon u sying haba u mih na ïing.
Ka skul OM Roy Memo-rial Higher Secondary ka la sdang ïa ka jingïalehkai jong ka lympung IXth Inter School Knock-Out Football Tournament 2023 da ka jingjop hadien ba ka la pynliem noh skul Jaiaw Presbyterian.
Ïa katei ka lympung ba la pynlong da ka Fede-ration of Khasi Jaiñtia and Garo People (FKJGP) Mawlai Circle, la plie pyr-da ha ka sngi Balang ha Madan Heh Mini Sta-dium Mawlai Phudmuri.
Haba phai ha katei ka jingïalehkai ba nyngkong eh jong katei ka lympung, ka OM Roy Memorial Higher Secondary School ka la khur ïa ka jingjop kaba heh, da kaba pynliem noh ïa ka Jaiaw Presby-terian School da 6-1 kol.
Ka jingïalehkai ha katei ka sngi, watla ka la itynnad hynrei namar ka jingkhlaiñ shiliang ha ka jingthep kol, ka la noh shiliang hynrei watla katta ruh ki khynnah ïalehkai na baroh ar liang ki la ïakhun tyngeh naduh kaba sdang haduh ba kut.
Haba phai sha ka jing-ïathep kol, u Banteilang Syngai ka OM Roy u la ïoh ban khyrwit syndon ïa ka hat-trick, katba u Risjoy Syiemlieh u la ïoh ban thep ar kol bad u Samborlang 1 kol.
Katba ïa ka shi kol jong ka Jaiaw Presbyterian pat la ïoh ban thep da u Wankam Disiar lyngba ka penalty.
Ha kane ka lympung ïalehkai Inter School ba khyndai jong seng ha kane ka kynti kaba mynta ki don baroh 15 tylli ki skul kiba la poi ban ïashim bynta, kiba kynthup ïa ka O.M Roy Memorial School, Jaiaw Presbyterian School, Christ Church Morning School, Nongkwar UP School, Nongkwar Presbyterian School, MLP School, Grace Care Academy, Christ Church Day, Mawlai Presbyterain Secondary School, Chris-tian Academy School, Mayqueen School, St.Denis School, Stephan Memorial School, Umryn -jah School bad ka Nongkwar Secondary School, kaba la ïoh rung lypa sha ka quarter-final.
Kane ka dei ka lympung ïalehkai phutbol kaba ka seng ka ju pynlong manla u snem bad ha une u snem ba mynta na ka liang ka Seng ka la buh ruh ïa ka phang pdeng kaba ong, “Em ïa u Drok, Hooid ïa ka Phutbol".
Ha kane ka sngi u President ka FKJGP Sengkmie u Bah Dundee Cliff Khongsit u la long kum u kongsan, katba u Bah Arkinfield Khong-lam, Sports Secretary FKJGP Sengkmie kum u symbud kongsan ha ka jingdon ryngkat lang u Bah Khrawkupar Nong-siej, President ka FKJGP Mawlai Circle, ki nong-hikai bad kiwei kiwei.
Ka Lama Youth Sports Club bad ka Lakadong Ummat Sports Club ki la rung sha ka jingïakhun jong ka wat kaba ar jong ka lympung ïalehkai 3rd Division Football Tournament kaba la pynïaid da ka East Jaiñtia Hills District Football Association (EJHDFA).
Kane ka la wan hadien ba ki la khur jingjop ha ka jingïakhun kaba la long ha ka sngi Balang ha madan Artificial Turf Diengshynrum, East Jaiñtia Hills.
Haba phai sha ka jingïalehkai kaba nyngkong, ka jingïakhun ka la kut noh ha ka jingïakhaid da mar 1-1 kol kaba la long hapdeng ka Wapungskur SWO pyrshah ïa ka Musniang DKSC.Ha kawei pat ka jingïakhun kaba bud, ka Lama Youth SC ka la lah ban pynliem noh ïa ka Lion Sports Club Borghat da 2-0 kol.
Ïa ki kol jong ka Lama Youth la ïoh ban thep da u Hajan Rymbai ha ka minit kaba 25 bad u Banshan Dong ha ka minit kaba 34.
Haba phai pat sha ka jingïakhun kaba khatduh jong kane ka sngi, ka jingïalehkai hapdeng ka Nongsning Sports Club pyrshah ïa ka Lakadong Ummat Sports Club ka la kut ha ka jingïakhaid khlem da don kiba la ïoh ban pynkhih jar wat hadien ba ki la pyrshang katlah katïai ban thep kol.
U rangïalehkai pdeng ka Manchester United u Mason Mount un duh ïa ki ar tylli ki jingïalehkai jong ka club ha ka lympung Premier league namar ka jingshitom.
Ka khubor na ka club ka la ong ba la khmih lynti ba u Mount un sa lah ban mih madan biang tat hadien ka jingpynsangeh ba shipor ïa ka lympung na ka jingdon jong ki jingïalehkai paralok bad kiwei ki jingïakhun jong ki Ri.
U Mason Mount u la pynïasoh sha ka United na ka Chelsea ha u bnai Jylliew ha ka dor kaba la kot sha ka £55m.
Ka Manchester United hapoh ka jingkhmih jong u Erik ten Hag kan hap ban ïakhun pyrshah ïa ka Nottingham Forest ha kane ka sngi Saitjaiñ bad nangta kan hap ban ïakhun sa ïa ka Arsenal ha ka 3 tarik u Nailur.
Kumba ka long mynta, u Mason Mount u don ruh hapdeng ka jingartatien ban ïoh mih madan ïa ka England, ha ka jingïalehkai pyrshah ïa ka Ukraine ha ka lympung ïaknieh rung sha ka Euro 2024 ka ban long ha ka 9 tarik Nailur.
Ka JJM Nichols Roy College ka la lah ban pynliem kput ïa ka NEIG-RIHMS ha ka jingïaleh-kai jong ka lympung NEHU Inter College Football (Men) Tourna-ment 2023 kaba la long ha ka sngi Balang ha madan ïalehkai ka SAI ha NEHU.Haba phai sha katei ka jingïalehkai, ki rangïaleh-kai ka JJM Nichols Roy College naduh kaba sdang ki la lah ban ïalehkai bha bad ban ñion tyngeh khamtam ïa ki rangïaleh-kai dien jong ka NEIG-RIHMS, ha kaba ki la ïoh ban khyrwit syndon haduh 9 tylli ki kol bad khlem da ailad ïa ka NEIGRIHMS ban ïoh wat tang shi kol ruh.
Ha kawei pat ka jing-ïalehkai jong kane ka lympung, ka Riwar College, Riwar ka la lah ban pynliem noh ïa ka Shillong Law College da 5-1 kol.
Katba ka jingïakhun hapdeng ka St Edmund’s College, Shillong pyrshah ïa ka Nongtalang College, Nongtalang ka la kham itynnad bad kham shongshit hynrei ha kaba kut, ka St.Edmund’s College ka la jop da 3-0 kol ïa ka Nongtalang College.
Ha ka jingïalehkai kaba khatduh jong kane ka sngi, ka NEHU Shillong ka la lah ban pynliem noh ïa ka Phukan Memorial College, Dalu na West Garo Hills da 5-1 kol.
Ki jingïalehkai ki ban long pat ha ka 24 tarik mynta u bnai, ka Shangpung College, Shangpung kan ïakhun pyrshah ïa ka Khadsawphra College, Mairang, ka Khrawsing Christian College, Mawngap kan ïakhun pyrshah ïa ka Ri Bhoi Synod College, Umsning, ka Jaintia Eastern College kan ïakhun pyrshah ïa ka Shillong College bad ka BBS College kan ïakhun pyrshah ïa ka Shillong Commerce College.
U nongïalehkai ‘Long Jump’ ka Ri u Jeswin Aldrin u la ïoh rung sha ka lympung World Athletics Championships kaba nyngkong eh ka jong u, katba u Murali Sreeshankar pat u la duh noh ka lad ban rung namar ka jingbym lah ban kot sha ka thong.
U Aldrin, uba la lah ban kynthih haduh palat ïa ka 8.42m kaba la dei ka national record ba u la buh ha u bnai Lber, u la lah ban kynthih palat ïa ka 8.0m tang ha ka sien pyrshang kaba nyngkong bad kane ka la biang pura ban shah jied sha ka final ha ka thup ki 12 ngut ki rangïalehkai.
Ka Lumpariat Sports Club ka la khur ïa ka jingjop ha ka lumpung ïalehkai 2nd Division Football Tournament-6th Debo Shullai Memorial Trophy ïa kaba la pynïaid da ka West Jaintia District Sports Association (WJDSA).
Kane ka la wan hadien ba ka Lumpariat SC ka la lah ban pynliem noh ïa ka West Madan Mustem Sports Club da 2-0 kol ha ka jingïakhun kaba la long ha madan Kiang Nangbah Stadium, Jowai ha ka sngi Balang.
Haba phai sha kane ka jingïakhun, ka Lumpariat SC ka la ïoh ban thep kol ha ka minit kaba 70 lyngba u Mario Syndai bad u Lovingstar Papiah u la bakla thep sha la ka jong ka kol (own goal) ha ka minit kaba 74.
Katba ïa ka jingïakhun kaba bud kaba la thmu ban pynlong hapdeng ka Dongmihsngi Sports Club pyrshah ïa ka Chutwakhu Sports Club la hap ban pynsangeh noh na ka daw jong ka jingpynthut jong ka bor mariang.
Ka jingïakhun ha ka 25 tarik mynta u bnai kan long hapdeng ka Chilliangraij Sports Club pyrshah ïa ka NSA Sports Club ha ka por 12.00 baje mynsngi, katba ka Muknor Thadmuthlong Sports Club kan ïakhun pyrshah ïa ka Lion Sports Club ha ka por 2.00 baje nohphai sngi.
U William Shakespeare u ong ba, ki kot ki dei ki jingtei met ïa ka pyrthei baroh kawei, ka jingim ki kot, ka long thik kum ka pyrthei bym don sngi, ka jingstad khlem ki kot, ka long kum ka sim bym don thapñiang.
Ka don ka jingïadei kaba  jylliew bha hapdeng ki kot bad ki briew.
Namar naduh ba la lap nyngkong ïaka kot sada, u briew u sdang ba thoh ïa ki jingmut (thought), ki jingïathuhkhana (stories), bad kiba bun ki khyllipmat ha ki.
Ha ki por ba mynshwa, shi khum ki kot jingthoh la suh lang hajuh ban buh kum ki kot ban ïarap ba la pyndonkam da ki riewkhraw pyrkhat.
Katba ki por ki dang ïaid, katto katne ki nongthoh kila sdang ban thoh ïa ki jingïathuh khana kiba shu thaw ne kiba jia shisha, ki novels, ki kot niam, ki kot pule skul bad kiwei kiwei de.
Suki pa suki ki kot ki la sdang ban long kiba kongsan ha ka jingim ki briew naduh ki khynnah haduh kiba la tymmen.
Ki khynnah ki pule kum ki kot skul bad ki kot jingïathuhkhana, ki samla ne rangbah ki pule ïa ki kot kum ki novel bad ki magazine bad ki tymmen pat bunsien ki kham pule ïa ki kot niam.
Kumta bunsien ki briew ki lum ïa kine ki kot bad buh bha ïa ki ha ki iing jong ki bad ba ki lah pule biang ïa ki ha kano kano ka por ba ki kwah.
Ka ïing kaba khlem ka kot ngi lah ba nujor ïa ka lehse kum ka kamra kaba khlem jingkhangïit, kaba eh ban im namar ka long kaba ïap op, kaba dum, hynrei ka ïing kaba don ki kot pat ka wanrah ïa ka jigim bad ka jinglong kaba bha ïa ki briew.
Kumba ka jingkhangïit ka wanrah ki lyer khuid bad ka jingshai hapoh kamra, ki kot ruh ki wanrah ïa ka jingstad ban pynshai ïa ki briew bad ka ai ruh ïa ki ka jingmut bad ka jingshai sha ka dak jong ka jingim kaba thymmai.
ïa ka ing ngi lah ban batai lyngba ki briew kiba sah hapoh jong ka, ym na ki tiar kiba pynphuh ïa ka.
Uwei lehse u lah ban thied ki tiar remdor kum ki shuki ki almari, ki rong jong ka ïing, ki jingpynriam itynnad bapher rukom ban pynitynnad ïa ka ïing.
Hynrei kine baroh ki thew ba katno ka pisa une u briew u don.
Hynrei lada don ki kot hapoh ka ïing, ka kdew ïa ka jingmut bad ka jinglong ka jong u briew.
Ha kine ki juk bad kine ki sngi ba mynta, ka jingmut jong ki briew ki ïabeh sha ka jingim ba remdor (luxury life) kum ki kali, ki ïing, ki mobile, bad kiwei kiwei de, kiba wanrah ïa ka jinglutphut ha ki pla tyngka jong ki.
Hynrei pat ka jingmut jong ki kam don kano kano ka jingthmu ban thied ïa ki kot kiba shongdor tang da ki spah tyngka.
Kine ki jia dei namar ba ki ngom ïalade ha ki jingieit stad mynta ban lum ïa ki tiar remdor bad ki tiar phylla kiba batai ïa ka jingim badon – baem u briew.
Hynrei, ngim sngewthuh ba kumno ki kot kiba bha ki lah ban wanrah ïa u briew ka jinglong bad ka jingmut babha kiba ki lah ban batai ïa ka jinglong, ka akor, ka rukom im bad jingmut jingpyrkhat jong ki briew.
Ka jingmlien ban pule kot dei ban sdang naduh ba dang sdang ka jingim ban heh ban san.
Laitnoh na ki kot skul kiba long kyrpang ha ki skul, ïa ki khynnah rit ngi dei ruh ban pynpule kum ki kot ïathuhkhana, ki novel, ki magazine bad ki kot dur kiba ïahap katkum, ka rta jong ki.
Kane ka jingmlien kan pynlong ïa u khynnah u briew uba bit ba biang nadong shadong ha baroh ki liang ha ka jingim jong u la ka long ha ka rukom trei ha ki kam, ne ka rukom im shimet ba man ka sngi ne ka jingdon ka akor ne wat ha ka jinglong bad ki jingmut ha ka imlang sahlang.
Kam pher, wat lada ka heh ne ka rit ka ïing hynrei lada ngi don khyndiat ka jaka ban buh ïa ki kot, hangta ka ïing kan phuh da jingmut bad jingpyrkhat kiba thymmai bad ba khuid.
ïa ki kot ngi lah ban nujor kum ïa ïing ai jingshai (light house), kaba ïeng rasong harud jong ka duriaw ban ai jingshai ïa ki jhad kiba iaid lyngba.
Da kaba pule ïa ki kot, ki lah ban rah ïa ka jingim u briew sha kawei pat ka pyrthei.
Kata da kaba pynïasoh ïa ngi bad u nongthoh, ka por bad ka juk jong ka khana kaba ngi pule bad ngi ïa ïaid ryng-kat bad ka.
Ka jingim ka long kaba lyngkot bad ka long kaba eh shisha ban mad bad shemphang ïa baroh ki jingsngewtynnad da lade, hi, hynrei dei tang lyngba ki kot kiba lah ban pynïar ïa ki jingmad bad jingshemphang jong ka jingim u briew.
Kumta ki kot ki long kum ka jingkieng (ladder) na ka bynta ka jingnang roi ka jingim u briew.
Sa shisien ngi lah ban nujor ïa ki kot kum ki paralok kiba jar jar bad kiba ïaineh kiba ngi lah ban shaniah.
Ki long ruh ki nongaibuit kiba khraw bad ki nonghikai kiba ïaishah.
Ki kot ki long ki paralok kiba sihsha.
Kim ju dawa eiei na ngi hynrei ki ai tang ki jingkmen bad jingstad ïangi.
Ngi ioh shibun ki jingnang na ki.
Ki ïalam ïa ngi sha ka ri ka jingmutdur.
Ki ïarap ban tei ïa ki jingmut bad ban pynïar ïa ki jingpyrkhat jong u briew.
Ki kot ki ïalam ïa ngi sha kylleng sawdong kane ka pyrthei khlem da pynkhih ïa ki kjat jong ngi.
Ki batai ïa ngi ïa ki jinglong – jingman jong ki imlang sahlang bad ruh ïa ka lynti jong ka jingim.
Ki kot ki ïarap ban ai ka jingim kaba bha, ka jinghun, ka jingstad bad ka pynnep ruh ia ki jingmut jong ngi.
Kumta, kumba ki dieng ki ai jaka rieh tngen bad ka ïing ïa ki sim, khlem ki dieng ki long tyrkhong bad kynjah bha, ki sim ki her sawdong sawdong baroh shisngi hynre ha kaba sep ka sngi pat ki wan phai biang sha la ki jong ki skum ha u dieng.
Ki sim ki wanrah jingphuh bad sngetynnad ïa u dieng dei lyngba ka jingpah sngewthiang jong ki.
Kumjuh hi u briew u shang kylleng sawdong, hynrei dei lyngba ki kot kiba u lah ban ioh ïa ka jingim kaba kmen bad kaba suk bad ki wanrah ruh ïa ka jingim kaba phuh bad sngewtynnad.
Dei u Blei nongbuh nongthaw uba la seng ïa ka kam shongkha shongman, ha ki jingthaw baroh ha sla pyrthei.
Ka shongkha shongman ka dei ka tynrai jong ka longïing longsem ba u khun bynriew shi snieh ka ma-riang.
U Blei u la thaw ïa ka kynthei bad u shynrang ban bynta ïa ki mar kylliang ka jingïadei ha ka jingieit.
Ka saiñdur jong u nongbuh nongthaw lyngba kane ka jingieit, ba ba ki arngut kin pynmih ki symbai ban pyndap ha ka snieh ka mei mariang.
Ha kajuh ka por la ai pura ïa kata ka jingieit, ba ka kynthei kan shaniah ha ka jingpynïaid u shynrang, bad u shynrang pat un shaniah ha ka jingpynïaid jong ka kynthei, bar ïarap mar kylliang ha kaba kynshew kyndiap na ka bynta ban pynkhie pynsan ïa kita ki symbai (khun) ba ka rukom kaba dei.
U Nongbuh bynta sam bynta ym shem la saiñdur ba yn kam trai u shynrang ne ka kynthei, hynrei u kwah ka jingim shi sur ha u tnum u tyndai ba ki arngut kin don ka jingieit lang, bad bud sa ka imlang bad ki khun ha ka tip ïing, tipkur, tip briew bad ka tip blei ruh.
Ka jinghiar ka jaidbynriew Khasi ne kano kano ka jaidbynriew, kam da shong eh ha kaba ai jait sha ka kynthei ne sha u shynrang hynrei ak shong ha ki arngut shi jur, ban pyndonkam, hok katkum ka sap ba la ioh na U Blei ban tei ha ka Akor, bad kumjuh ruh ban tei ha ka long spah, khnang ba ki symbai (khun) kin bud ia kata ka jingieit ba ai da ki kmie ki kpa ha ki barabor kano kano ka jaidbynriew ka hiar kyndan noh na ka longbriew da bun ki khep, hynrei shu shim noh tang kawei ka tynrai kaba long ka longiing, haba ki arngut ki ïa poikha, ki khlem da tai sani ba katta ka jingieit kan lam shaei.
Lada kane ka jinglong ki arngut ka don ka jingieit ba janai, ba la saiñdur da u nongbuh bynta sam bynta, kan wanrah sha ka jingieit, lyngba ki kmie ki kpa bad ki kñi, hangne kan don ka jingshaniah ym dei tang u shynrnag sha ka kynthei, ne ka kynthei ha u shynrang, hynrei baroh shi iïng shi sem ka don ka jingshaniah ha ki longkpa ba kin shimti ban pynïaid ia ka spah ba la buh la seng ki kmie ki kpa.
Hynrei ha kane ka juk mynta la iohi ba ka shong kha shongman la shu shim tang ka jingpynhun ha ka jing-threw jong ka doh, ym don shuh ka tieng burom ïano ïano run, wat ia ki kmie ki kpa ruh ym das alia shuh, te hangno pat yn kynjoh kni.
Naduh nangne hi ka la lam sha ka jingsynjor, ba ki khun jong ngi kim shym la ioh ïa kata ka jinghikai ba dap pura na la ki jong ki kmie ki kpa, te sa don bun ki khun rei, khun khlem kpa, bad wad ban pynduh nohn ia u symbai ba la pynmih ruh khlem sang.
Ki khun ki la shu iaid la ka lynti khlem da ioh ia ka jingïasyllok na ki kmie ki kpa bad ki kñi, ki ban lam sha kata ka jingieit ba pura.
Kane ka jingieit ba pura ka sdang na ki kmie ki kpa, sha ki khun.
Lada dei ki khun kynthei ne khun shynrang khlem don ka leh shiliang.
Pateng la pateng ka wan bynshet kane ka synjor hala rympei, te khatduh ka paw shabar jong ka jaitbynriew.
Ka daw baar jongka jingsynjor ka long ba la ïa  bud tynneng, ïa ki jinghikai jong ki saw lyer, ka bym dei kata ka niam shi ïing ba u long kñi un kit un bah lyngkot ïa ka burom ka ijot ka longkur.
Naduh ba duh ka niam Risham ba seng u longkmie ha rympei, ym don shuh ka tait kur tait jait ïa ki nongbym man.
Kumta ki kmie ki kpa, ki kñi kin shu dem ha ka mon laitluid jong ki khun ki pyrsa, te na kawei ka por sha kawei pat ka por ki riti ki dustur baroh ki kylla mulot.
Katkum ki riti dustur jongngi ki khun Khasi khara, dei ki kynthei ki ban kup ia ka burom jong ka kur, bad ka jaitbynriew lada ki kynthei kin die tad noh ïa lade shi met ym dei, hynrei ïa ka kur ka jaid bad ka jaitbynriew baroh kawei ka jah burom ha ka jaitbynriew, dei namar ki kynthei kim shym la thew la woh bha ïa la ki jingkam kjat ne ïa ka shi kyntier kren, la shu pashat katsha ba lap.
Teng teng ki kynthei jong ngi ki sngew meng ba tang manga, ym donkam shuh ïa ki kyntien sneng jong ki kmie ki kpa ne ki kni, ki shu ïaid klumar kat shaba lam ka khmat, khlem pyrkhat ba ki dei ki nongkup ïa ka burom jong ka kur ka jaitbynriew.
Bad ki shim briew ruh kat shaba lap, khlem da don shuh kata ka tieng burom ïa la ka kur ka jaid.
Bad kin pyrkhat ba ka long ne em ka jingieit janai ka ban long pura katkum ka saiñdur u nongbuh nongthaw, ban long ka jingkup burom, bad ki kur ka jaid don burom.
Haba ki kynthei kin ri ïa la ka burom kum ki nongbat ïa ka kur jait, te ka jaitbynriew u hynñiewtrep kan don burom.
Dei ki kynthei ki ban ai burom  ïa ki longkni, namar ma ki ki dei kita ki nonglum ïa ka pyut ka pyat jong ka kur.
Pynban lada kim nang ban ri burom, ki long ki nongdie duh noh ïa la ka longkur bad ka jaitbynriew, te u soh aiu yn ioh kheit satang ka ioh khun rei, bad khun khlem kpa.
U Blei nongbuh nongthaw ïa ki long kpa u la thaw ha ka jingdap shynrang ha uwei pa uwei u long kpa, ha la ka buit ka bor, la ha ka rynïeng ryniot, la ha ka main shynrang, la pynkup shisha ïa ka kupar bah ryngkap, ban  niom ïa ka rai eh rai dam, ban peit ïa ka liem ka lup ba ka long kur, la ha ka thma ka ktien, ban ym shah ïa u  dusmon ban bom tyrnem halor ka longkur long jait ne ïa u suit lam reng u ban pynjot pynpra ïa ka temple kordor jong ka kur ka jait.
Hynrei la wan bynshet pynban, u lyoh khyndew uba tap lup ïa ka main rangbah ban ym lah shuh ban kynjoh sha duwan jingkñia ba la dkut u sohpet blei na ïing kur.
Kumta ka main shynrang ka per luin ha ïing kur, shu sah padei ha shiteng riat, khlem kiew bad khlem hiar shuh.
Namar ka la don ka leh shiliangkhmat na ki kmie ki kpa bad kumjuh ha ka kur ka jait.
Kumta ki Luiñ jingmut ki sngewmeng bad sngew sangsot ïala ka rynïeng, haduh ia la ka rynïeng, haduh ba la lah ka khyrwait khaw ïa ang bad ka kaba kit ba  bah ha ka jait jong ki briew.
Namar la sngewpoh dor ha ïing kur, te sngewrem ban tur ha ïing khun.
Pynban kam long kumta, haba u Blei u la thaw lang kynthei bad shynrang da ka jingieit u la aiti ha ki arngut ban don ka jingieit ba janai, ban pura ka long briew ban lam ha ka burom bad ka akor, bad ka main shynrang, ban shimti ïa kane ka pateng jingblei, kum u trai ha ïing khun ym u mynder, hynrei u kpa.
Hynrei u shynrang u bym don kata ka kup ka bah ryngkat um sngew mynder wat haduh kit jinglong tymmen.
Dei na kum kine ki jait rangbah ki ban pynbaji la ha ïing kur ne ïing khun, namar sngew poh dor ha ïing kur sngew poh dor ruh ha ïingkhun.
Toi ba ka jingshisha shisien ba ngi ki shynrang, ngi la jied ïa kano kano ka kut shadem jingieit, ngi la dei ban pule bha, bad sa ia ithuh kmie kpa ne kñi kum ka dustur ban ioh dang ïa ka jingieit janai bad pura.
Hangne dei shisha ka rai kut lada duk ne riewspah, lada shitom na kyrduh, nga dei ban shimti ïa ka lyngkor longkpa.
Shisien ba la rai kut ka la long kaba bha lang ym jong ka kynthei ne ym jong u shynrang hynrei jong ki symbai (khun) pateng ban sa wan.
Hangne ka dei saiñdur jong U Blei nongbuh nongthaw ïa ka jingieit ki arngut, da la jingtip Kmie, tip kpa tip kur, ka wan ruh ka burom briew bad ka leit sha ka burom blei, la ha ka kur ne ka jaitbynriew, hangne wan mih sa ka mei kha lyngba ki niam la seng u longshuwa, ban ioh ki kyrkhu ka kyrdoh na ki arliang kñi jong ki meikha bad ki khun kha.
Ki kyntei ki aiti ïa la ka kut shadem sha ki shynrang, da kaba ong khie leit ïathuh sha ki ba ka ïing jong phi, shuwa ba phin pynkup rongksiar ia ka per syntiew jong nga, ha kajuh ka por ban shimti ïa ka jigndon jingem jongnga baroh (pyniaid).
Nga bad kiba haïing jong nga mynta ngin siang la u shylliah ban ioh iuhkjat ma phi sha tyngkong ïing jong nga, bad phi pat to kner ïa ki kti ban shimti ïa u moina bad ïa ka ruh jong u (jingdon jingdem).
Lada ngi ki shynrang ngi sngewthuh bha ïa kane ka dor jong ka jingieit, da lei lei ngin ym sngew nongwei ha la ïing khun, hynrei ngi long ki kynrad.
Ngi sngew donbok ba ngi don ha ki riti dustur ban long kynrad ha ïing kur bad kynrad ha ïing khun.
Namar kata kane ka riti ka dustur ruh ka long kaba bha, dei satang kumno ban nang pynjanai ia kane kaba la long, ban ker ban da ïa ki nongpynjot pynpra.
Hynrei lada ngi ki shynrang ngin im tang ka buaid tanglang te lada kylla jait ruh mih pailin ka kur, bad ka jingpura kam ju don kane ka  jingieit haba la im ha ka buaid tanglang.
Hynrei haba sah kumne ruh la nang ioh khlong na ka kynthei, ban suwari ha pyrthei.
Namar  kat kaba bha ba ngin kiar ïa jingsniew, bad pynneh ka tip kur, tip kha, ka tip blei bad ban sngew trai ha ïing khun, wat lada duh noh ka niam ha ïing kur.
“India, nga la poi sha ka jaka kaba nga dei ban leit…ma phi ruh!" Kine ki long ki kyntien ba la pathai da ka Indian Space Research Organisation (ISRO) ha ka por ba u Chandrayaan-3 u la ïuh kjat ha u Bnai ha ka janmiet jong ka 23 tarik Nailar, 2023.
Kane ka long ka sngi sah kynmaw ïa ka Ri India namar haduh mynta, dei tang ka Ri America, Russia bad China kiba la lah ban phah ïa ki kor ki bor sha u Bnai.
Hynrei ka India ka dei ka banyngkong eh napdeng ki Ri kaba la lah ban ïuh kjat ha u Bnai na ki bynta jong ka South Pole.
Ka India ka la pynlut haduh T.615 klur na ka bynta ka Chandrayaan-3, bad ka jingtrei shitom jong ki stad ki jhad ka ISRO ka la wanrah ïa ka jingjop kaba ka pyrthei baroh kawei ka la ïohi mynta ka sngi.
Kane ka long ka jingsarong ïa ngi kum ki nongshong shnong.
Kane ka long ka jingjia kaba ai mynsiem ïa ka Ri baroh kawei namar ka pyni ba haba don ka mon, ka lad ka plie, bad kam don jingeh ban poi sha kano-kano ka thong lada ngi ïatrei shitom bad ngi minot thop ha ka kam.
Ngi kynmaw ba ha u snem 2019, ka ISRO ka la mad ïa ka jingïam kthang hadien ba u Chandrayaan-2 u la bthei noh shiteng lynti hashwa ban ïuh kjat ha u Bnai.
U Chairman ka ISRO ha kato ka por, u K.Sivan, u la ïam pait dohnud hakhmat u Myntri Rangbahduh, u Narendra Modi.
Hynrei kato ka jingjia kam shym la pynduh mynsiem ïa ki stad ki jhad ka ISRO ban pynkhreh sa ïa u Chandrayaan-3.
Ïa u Chandrayaan-3 la sdang pynher ha ka 14 tarik Naitung, 2023, bad mynta ka sngi, u la ïoh ban ïuh kjat ha u Bnai na ki bynta jong ka South Pole.
Kane ka pyni ba wat lada ngi mad ïa ki jingshah rem, ngim dei ban kynran dien bad ngi dei ban ïai pyrshang katlah katïai tat haduh ba ngin da poi sha ka thong jong ka jingjop.
Kiba shlur, kim ju kynran dien namar ki shim ïa ki jingshah rem kum ki jingsneng khnang ba kin ym bakla biang ynda ki la pyrshang thymmai.
Ka jinglah jong ka ISRO ban leh ïa katei ka kam ka pyni ba ka Ri India kam dei shuh kaba dang sahdien ha ka liang ka jingnang jingtip bad ka jingdon ki briew kiba stad.
Ngi sngewdei ban ai mynsiem lem ïa ki samla na ka jylla jong ngi ba kin long kiba minot bad ban lah ban poi sha ki kyrdan ba shalor.
Lada ki samla na kiwei pat ki jylla ki lah ban ïoh trei ha ISRO bad don bynta bad u Chandrayaan-3, balei ki samla jong ngi kim lah? Ngi tip ba ki don bun bah ki samla jong ngi kiba stad bad shemphang.
Ki don ka lad ban leit trei kum ha ISRO lane kiwei pat ki shlem kiba khring ïa ki proh jabieng bad ki khraw pyrkhat.
Kam dei kaba suk namar kano-kano kaba long kordor ka jynjar bad ka bun ki jingeh.
Ngi hap ban jaw ummat bad mad ïa ki jingshitom kiba bun rukom hapdeng ka jingker sawdong jong ki shiah kiba thar.
Hynrei lada ngi don shisha ka jingthrang naduh ka mynsiem, yn ym don satia ki diengpyngkiang kiba lah ban khang lad ban pynduh mynsiem ïa ngi.
“Baroh u briew ba stad, mano ba lah ban len, la khlem da plie ka lad, kumno un lait ban kren…" Kine ki kyntien na ka poitri U Soso Tham ki dei ban long ki symboh jong ka jingai mynsiem ïa ngi lang baroh.
Ha kane ka juk, ki bun ki jingkhang kiba plie ba ngin lah ban poi sha ka thong kaba ngi thrang.
Ngi donkam ban pynproh ïalade bad ban jied ïa kita ki jingkhang kiba plie ïoh ba ngi kum jied da kaba bakla.
Ngim dei ban khmih lynti than ban ïoh jingïarap na kiwei lane ban shu shah pyntian ja sah.
Lada ngi shu shaniah tang ha kiwei, ngin ym poi shano-shano bad ngin sah beit hajuh lane ngin kynran shadien.
Ka lynti sha ka jingjop kam dei kaba suk.
Ym ju don kano-kano kaba suk ha kane ka pyrthei.
Ngin hap ban trei dukhi bad durïap katba ngi don ka bor.
Ha kawei ka jingjia la ong ba kawei ba ka khynnah skul ka la duh noh ia ka jingim tang namar ka jingbakla katba ka dang kaweh kti ia ki paralok bad sei ia ka khlieh shabar ka bos ha kaba ka la tyngkhuh pat ia uwei u ‘post’ uba don ha ka lynti ba katei ka bos ka iaid ha katei ka por.
Kane ka la jia hapoh Nova Friburgo, hajan Rio de Janeiro ha ka 16 tarik u Nailar.
Katei ka khynnah skul kadei kaba la tip kyrteng kum ka Fernanda Pacheco Ferraz, 13 snem ka rta kaba dang thmu ban leit phai noh sha iing na Professor Carlos Cortes State College.
Ki nongsakhi kiba iohi ha katei ka por, ki iathuh ba katei ka khynnah ka la sei ia ka khlieh jongka napoh ka jingkhang iit jong ka bos sha ka liang ka diang jong ka bos, khnang ba kan ioh ban rah kti bad khublei ia ki paralok kiba la hiar na katei ka bos.
Hynrei, ha mar katei ka por, da ka jing sniewbok, u nongñiah jong ka bos um kwah ban pynslem namar kan sa wanrah ia ka jingdheng kali ha katei ka surok, kumta u la iaid noh bad ha mar katei ka por, ka khlieh jong katei ka khynnah ka la tyngkhuh ia uwei u nar ‘post’ uba don ha katei ka surok bad tang kumta hi, ki briew kiba don ha katei ka bos ki la phah ia utei u nongñiah ba un sangeh bad ban peit shwa ia katei ka khynnah kaba la tyngkhuh ia utei u nar post bad ki la pyntip noh mar-mar sha ki bor ba dei khmih bad sha ki tnat iarap ban ioh pyllait im ia katei ka khynnah lada dang don ka lad.
Hynrei kaba sngewsih ka long ba katei ka khynnah ka la khlad noh hashwa ba ki briew jong ka kynhun iarap kin leit poi sha katei ka jaka ba katei ka jingjia ka la jia.
Na ka liang ki bor pyniaid jong ki bos paidbah, ki la phah ia ka khubor sngewlem sha ka iing jong katei ka khynnah rit bad ki kular ruh ban pynïoh ia ka hok jong katei ka khynnah da kaba tohkit bad wad bniah bha halor katei ka jingjia bad ban lap ruh ioh lehse ka dei ka jingbakla jong utei u nongñiah ruh uba ñiah ia katei ka bos.
Ia ka met jong katei ka khynnah, la leh burom khatduh bad pyndep noh ruh ha ka sngi kaba bud hi (17 Nailar, 2023) ha ka por kumba 4:30 noh phai sngi ha u Lum Jingtep Trilha do Ceu.
Katkum ki khubor la ong ba ki dang don sa kumba 1,100 ngut eiei kiba dang jah rngai na ka jingpluh khlaw ha ka dew lynnong Maui jong ka Hawaii.
Kumta na ka liang ka tnat FBI ka dang leit wad ia ki bahaiing jong kitei ki briew khnang ban ioh ban pynithuh ia kito kiba la ioh sei bad ioh lum na ki metiap kiba don ha katei ka jaka.
Katei ka jingpluh ha Hawaii ka long kaba la shyrkhei haduh katta bad ka bym ju jia hapoh United States da ki phew snem mynta.
Ha katei ka jingpluh khlaw, kumba 115 ngut ki paidbah nongshong shnong ki la duh ei la ka jingim bad ka jingdon jong kiba khlad ka dang lah ban kiew shuh shuh ynda la ioh ban shim jingkheiñ bha thik- pa thik katkum ka jingdon jong ki briew kiba shong ha katei ka nongbah.
Shuh shuh ruh la ong ba wat ka shnong Lahaina, kaba long ka shnong ia 12,000 ngut ki riew paidbah, katei ka shnong ruh ka la shah pyn-um lut ha katei ka ding bad da ki hajar tam ruh kiba la shu jah rngai bad khlem iohi syrngiew shuh naduh ba jia katei ka jingpluh khlaw tad haduh kane ka kynti, ha kaba ki tnat ba dei khmih bad ki tnat iarap ki dang ialeh ban leit wad ia kitei kiba jah bad bun na ki, ki dei kiba la khlad noh bad la ioh lum sa tang ia ki metiap jongki, kiba la ingkhong ha katei ka jaka.
Ka Federal Bureau of Investigation (FBI) haduh mynta ka dang ialeh ban wad bniah ia ka jingkheiñ bad jingdon jong ki paid nongshong shnong ha kitei ki thaiñ bad ban sngewthuh ia ka jingdon kiba jah bad kiba khlad haduh kane ka por.
Tad haduh jong ka Sngi Ba-ar, ka FBI ka la ai jingkheiñ antad ba ki don kumba 1,100 ngut eiei ki paidbah nongshong shnong na katei ka nongbah kiba dang jah rngai bad kiba ym pat shym la ioh jingtip eiei halor ka jingdon jong ki.
Hynrei la ong ba wat ka jingdon jong kiba jah ruh ka dang lah ban kiew shuh shuh ynda la ioh ia ka jingkheiñ kiba don baroh bad kito kiba la lait-im na katei ka jingjia.
Haba iadei bad kane, ka FBI ka la pynbna ia u nombar telephone ba ki bahaiing jong kitei kiba jah, kin ioh ban pyntip sha katei ka tnat khnang ba yn lah ban shim jingkheiñ thik-pa-thik bad ban ioh ruh ban wad ia kitei kiba jah baroh.
Kumjuh ruh u heh ka tnat pulit na Maui, u John Pelletier haba iakren bad ki lad pathai khubor, u la ong ba ki bor pyniaid ha kane ka por ki dang pynkhreh ia ki jingkheiñ lyngba ka kaiphod ba la shim jingkheiñ ia ka jingdon ki paid nongshong shnong baroh hapoh jong katei ka nongbah.
Ha kajuh ka por ruh ka FBI ka la phah ia ki briew jongka, ban leit shim ia ki DNA jong kito ki bahaiing hasem jong kitei kiba jah rngai bad ki bym shym lah ban poi sha Maui, khnang ban lah ban pynithuh ia kitei ki metiap kiba la ioh lum baroh.
Namar la ong ruh ba ka long kaba eh haduh katta ban pynithuh ia kitei kiba jah bad kiba la ioh tam na ki dpei ba la shah pyn-um ha katei ka ding hapoh Lahaina.
Haduh mynta, ki briew jong katei ka tnat ki dang lah ban pynithuh tang kumba 27 napdeng ki 115 tylli ki metiap ba la ioh tam na katei ka shnong baroh.
U Myntri Rangbah jong ka Assam u Himanta Biswa Sarma u la pynshisha da kaba ong ba ym don ki samla jong ka jylla kiba ïoh ïa ka kam sorkar da ka jingïapeiñ pisa, la ong ka kaiphot kaba la pynmih ha ka 22 tarik, Nailar.
Kane ka jingkren jong u Myntri Rangbah ka la long ha ka por ba u la ai jubab halor ka jingkylli ba la buh halor ka jingjia jong ka jingïap jong ka Secretary ka BJP Kisan Morcha ka Indrani Tahbildar.
Kumba la ïathuh da u Myntri Rangbah, la ong ba kine baroh ki la paw pyrthei hadien ba la kynnoh ba ka la don ka jingdawa pisa ha kaba ïadei bad ka jingthmu ban pynïoh kam sorkar bad halor ka jingbym pynphai ïa ka pisa hadien ba ym shym la ïoh ïa ka kam.
U Himanta Biswa Sarma u la ong, “Wat lada ka jingïap jong ka Indrani Tahbildar ka long kaba sngewsih, kane ka jingjia ka la paw pyrthei ba ka long ha ka rukom ka bym don jingktah.
Kumba la ïathuh, la ong ba kane ka jingjia ka la paw ba ka la don ka jingshim pisa na ki samla khlem kam khlem jam ha ka kyrteng ban ai kam bad lada jia ba kim lah ban pynïoh kam, yn sa pynphai noh ïa ka pisa ïa kaba ki la shim.
Kane ka pynpaw shai ba ym don uwei ruh u samla ne ka samla ki ban ïoh ïa ka kam sorkar da kaba siew pisa.
"“Ki pulit ki la pynlong ïa ka jingtohkit halor ki daw kiba la pynlong ïa ka jingïap jong ka Tahbildar.
Baroh kito kiba la siew pisa na ka bynta ban ïohkam ki la shah tohkit ha ki pulit.
Kine ki la phla ba ki la siew pisa hynrei kim shym ïoh ïa ka kam kumba la ïakut", la ong shuh shuh u Myntri Rangbah.
Ka sorkar Punjab ka la ong ba ka la dep ban pyllait ïa ka pisa kaba T.186.12 klur kum ka bailutksan halor ki jingthung jingtep kiba la shah pynjulor ha ki thaiñ ba la shah ktah jur na ka jingshlei um ha ka jylla.
U Myntri jong ka Revenue, Rehabilitation and Disaster Management u Bram Shanker Jimpa u la ong ba ïa kane ka pisa la dep ban pyllait na ka pisa ba la mang na ka bynta ban ai jingïarap sha ki Deputy Commissioner jong baroh 16 tylli ki distrik.
Ki jingthung jingtep ki la shah pynjulor bun namar ka jingshlei um ha kiba bun ki thaiñ jong ka jylla ha u Naitung bad u Nailar, la ong u Myntri ha ka jingthoh kaba u la phah.
Ka la don ka jingleit jurip kaba kyrpang ïa kaba la tip kum ka ‘girdawari ba la pynlong ha baroh ki thaiñ kiba la shah ktah jur, u la bynrap.
Ka sorkar jylla ka la don bynta na ka bynta ban pynbiang ka bai lutksan sha ki lanot bad ka la ïaleh ban pynbiang ïa ka pisa ban ai jingïarap na ka bynta kane, la ong u Myntri.
Kum ka jingpynbiang ïa man ki distrik kiba la shah ktah jur, u la ong ba T.59.50 klur la pyllait sha Patiala, T.26.52 klur sha Tarn Taran, T.26.08 klur sha Sangrur, T.22.44 klur sha Ferozepur bad T.12.92 klur sha Mansa.
U Myntri Rangbah jong ka jylla u Bhagwant Mann u la dep ban pynbna ba ka jingduhnong halor ki jait jingthung bapher bapher, ki jingri ne ki ïing la kynthup lang ha ka por ba la don ka jingleit jurip bniah ha kaba ïa kine la kheiñlang bad ai ka jingïarap pisa sha ki briew, la bynrap u Jimpa.
Ka United Naga Council (UNC), kaba long ka kynhun seng kaba heh jong ki Naga ha Manipur, ha ka Lah Sngi U Blei ka la kyntait ïa ka jingdawa jong ka seng ki Kuki na ka bynta ban buh ïa ki Post Chief Secretary bad Director General of Police ne ki Post ba ïaryngkat ha ki thaiñ ha Kuki.
Ki 10 ngut ki MLA ka Manipur kiba dei na ka kynhun jong ka Kuki-Zo kynthup ïa ki 7 ngut na ka seng BJP, ki la phah da ka shithi sha u Myntri Rangbahduh u Narendra Modi ha ka taïew ba la lah na ka bynta ban pynmih ïa kitei ki Post jong ka kyrdan DGP bad Chief Secretary na ka bynta ki Kuki kiba shong basah ha ki distrik kiba don ha Manipur.
Ki 10 ngut ki MLA bad ar tylli ki kynhun ba mihkhmat ïa ki riewlum ka Indigenous Tribal Leaders’ Forum (ITLF) bad ka Kuki Inpi Manipur (KIM) ki la dawa ba la dei ban phiah ïa ki heh nongsynshar na ka bynta ki riewlum.
Ïa kane ka jingdawa la pyrshah da baroh ar, kata da ka sorkar kmie bad ka sorkar jylla.
Shi sngi hadien ba ki pulit jong ka Tripura ki la ïoh ban kurup ïa u Brown Sugar uba la kot sha ka T.10 klur, ki pulit ha ka 22 tarik, Nailar ki la kem sa ïa ki shi kurim bad kurup ruh ïa u Ganja uba la kot sha ka T.4.50 lak na Churaibari kaba don ha khappud Assam-Tripura.
Haba ïakren halor kane ka mat, u Superintendent of Police jong ka North Tripura District u  Bhanupada Chakraborty u la ong ba ki pulit ki la bat ïa kawei ka kali Suzuki BALENO hakhmat ka jaka treikam jong ki pulit ka Churaibari kaba la ïaid lynti sha Assam na Tripura.
“Haba ngi la bat ïa kane ka kali ha ryngkat u Officer-In charge of Churaibari Police Station u Samaresh Das bad u Sub-division Police Officer, u Debasish Saha, ngi la kurup noh ïa u Ganja ba 30 kilo ïa uba la song ha ki 61 tylli ki song bad ba la buhrieh ha ki bynta jong ka kali", la ong u SP.U SP u la ong ba la buh ïa kumba 16 tylli ki Naka Point ha kylleng ki jaka jong ka jylla naduh ka 19 tarik, Nailar kumba la bthah da u Myntri Rangbah u Dr Manik Saha.
“Haba ngi la ïohbat ïa kane ka kali ngi la lap ïa ki song jong u Ganja ba la buhrieh ha kiba bun ki bynta jong ka kali.
Ngi la kem noh ruh ïa arngut ki briew.
Kine ki dei ki shi kurim.
Ïa ki briew kiba la shahkem la tip kyrteng kum u Sudip Karmakar (41) bad ka Dimani Debbarma (23), kine baroh arngut ki dei ki nongshong shnong jong ka Sidhai Mohanpur kaba hap hapoh ka West Tripura District.
Ka dor lada die ïa une u Ganja kan long da kumba T.4.50 lak", u la bynrap.
Ki la don lai ngut ki nongshong shnong jong ka Myanmar bad arngut ki nongshong shnong jong ka Tripura kiba la shahkem halor ka jingrah ïa 9.782 kilograms (kaba kynthup ïa 1,00,000 tylli ki dawai kuli) u Methamphetamine ha Aizawl ha ka sngi Ba-ar, la ong ka kyrwoh ba la phah da ka tnat Excise and Narcotics jong ka jylla.
Ka jingthoh ka la ong ba ïa kine ki kuli Meth la die da lai ngut ki nong Myanmar sha ki arngut ki nongshong shnong jong ka Tripura ïa kaba la thmu ban die shabar jong ka Mizoram.
Ïa kine ki song jong u drok la khaïi na Myanmar, ka la ong.
Kawei ka Maruti Brezza ba la pyndonkam ha ka ban kit ïa kine ki drok ka la shah kurup noh ha kane ka kynhun jong ka tnat ba dei khmih, la ong ka kyrwoh.
Baroh san ngut kiba la shah kynnoh ki la shah pynngat ha ki kyndon aiñ jong ka Narcotics Drugs & Psychotropic Substances Act, 1985 (NDPS Act), ka la ong.
Kine kiba la shah kynnoh lada jia ba ki la shah rai pynrem kin hap ban shong patok da kumba 10 haduh 20 snem bad kin sa shah daiñ kuna da kumba T.2 lak, la bynrap ka kyrwoh.
Ka Meghalaya Assembly Committee on Women Empowerment ha ka Sngi Ba-ar ka la hiar sha West Jaiñtia Hills District, Jowai bad pynlong ka jingïalang bad ki tnad ba dei khmih ban ïamir jingmut halor kiba bun ki mat kiba ïadei bad ki kynthei khynnah hapoh ka distrik.
Ïa kane ka jingïalang ba la pynlong ha Conference Hall jong ka ophis Soil & Water Conservation ha Mihmyntdu, Jowai ba la khlieh da ka MLA ka Sutnga Saipung, ka Kong Santa Mary Shylla ha ka jingsynranlang kiwei pat ki dkhot jong ka komiti ba kynthup ïa ka Miani D.Shira, Bah Adelbert Nongrum bad u Mathew Beyondstar Kurbah.
Ha ka jingïamir jingmut la kham phai khmat halor ki sienjam, ki skhim, ki lad jingïarap bad ki jingai jingshakri ba la pyntreikam da ki tnad Sorkar bapher-bapher kiba thmu ban kyntiew bad aibor ïa ki longkmie kynthei bad ki khynnah jong ka distrik.
Nalor kata ïa ki prokram ba la pynlong da ki tnad Sorkar bapher-bapher la bishar bniah khnang ban lah pyntikna na ka bynta ki jingmyntoi bad ka bha ka miat jong ki kynthei khynnah hapoh ka distrik.
Kiwei pat kiba la ïadonlang ha kane ka jingïalang ki kynthup ïa u Deputy Commissioner, West Jaiñtia Hills, u Bah B.S Sohliya, IAS, u Superintendent of Police, WJH u Bah C.Syrti, MPS bad kiwei-kiwei.
Ki la don kumba saw ngut ki briew kiba la shahkem ha ryngkat ka pisa thok ha Goalpara distrik kaba don ha Assam ha ka sngi Ba-ar, la ïathuh ki pulit ha ka kyrwoh.
La ïathuh ba ka la don ka jingpyntreikam da ka kynhun Special Task Force (STF) jong ki pulit ka jylla, haba ki la ïoh jingtip halor ka jingdon jong kine ki briew, bad ka pisa thok ha ka thaiñ Krishnai jong ka Goalpara.
Kumta ka kynhun STF ka la mih na Guwahati mynstep bad ha ka por 1 nohphai sngi ki la lap ïa ka kali ha Krishnai.
Ki la don kumba lai ngut ki briew, ha kaba baroh ki dei ki nongshong shnong jong ka nongbah, kiba la shahkem na ka kali, la ong ka jingthoh ba la phah.
Ha ka por ba ka la don ka jingkhmih bniah, la lap ïa 29 song ki lut T.500 kiba shu thok ba la ïoh ban kurup na ka kali.
“Ïa ka pisa thok, ka kali bad saw tylli ki Mobile Phone la kurup noh.
Ïa baroh kiba la shahkem bad kiba la kurup la aiti sha ki pulit jong ka Krishnai na ka bynta ban pynlong ïa ka jingtohkit," la ong shuh shuh ka kyrwoh.
Ka Khasi Students’ Union (KSU) Wahthapbru Unit ha kane ka sngi jong ka 23 tarik u Nailar 2023 ka la pynpaw ïa ka jingkynmaw burom ïa ka lyngkhuh sngi ïap kaba 23 snem jong ki arngut ki nongïalam ba shitrhem jong ka seng kiba kynthup ïa u samla Dawanbiang Shullai, Assistant Finance Secretary ka KSU, CEC bad u samla Rocky Shylla, Sports Secretary ka KSU Wahthapbru Unit kiba la kyllon ïap ha ka ktang suloi ki pulit ka jylla Meghalaya.
Kum ban shu pynkynmaw, kitei arngut ki nongïalam ba shitrhem jong ka KSU ki lah shah bthat jubor ïa ka jingim ha ki pulit ka jylla Meghalaya ha ka 23 tarik u Nailar 2000 kaba la jia ha Nongshiliang, Shillong katba ki dang ïakynduh lang shiparalok ha kawei ka ïing ha ryngkat ka jingïadonlang u samla Balajied Dkhar ba ju khot sin u Hepkhoit uba dei u dkhot jong ka seng kieng atiar ka jylla, ka Hynñiewtrep National Liberation Council (HNLC).
Hynrei kum ha katei ka por kyndit-kynsan ki pulit ka jylla Meghalaya ki lah wan ban khynra ïa katei ka ïing bad ki lah shu synreit kuli naphang ïa kitei ki laingut ki samla Khasi da ka jingsuba ba ki dei ki dkhot jong ka kynhun lehnoh NSCN-IM.Kumta ha kane ka sngi, na ka liang ka KSU Wahthapbru Unit ka pynpaw ïa ka dak ka jingkynmaw burom ïa kitei lai ngut ki samla.
Ha kajuh ka por ka seng KSU ka pynpaw ruh ba kane ka dei ka sngi kaba dum tam ïa ka Jaitbynriew bad kum ka seng da lei lei kam lah ban shu klet noh ïa ki dak mong kiba la kylla sohkhliang.
Na ka liang ka seng ka la ong ruh ba shijunom kan ïai pyrto nam ban pynsah jingkynmaw ïa ki nongïalam bad ki dkhot ba ha shuwa jong ki kiba la pha ïa la ka jingim na ka bynta ka dawbah jong ka Ri bad ka Jaitbynriew.
Katkum u kyrwoh ba la phah da ka seng KSU Wahthapbru Unit ka la ong, “Ngi ïohi ruh ba haduh kat kine ki sngi, na ka liang ka tnat pulit, ki da thrang eh hir-hir ban khylliap lama noh ïa ka seng KSU da ka jingpharep ba har rukom bad da ka jingpyrshang ban pyntieng koh tympan ha kiba bun ki liang ïa ki dkhot da ka jingbom jingtied, ka jingset patok bad wat haduh ban shim syndon ïa ka jingim jong ki dkhot ka seng ruh kim salia shuh hynrei kynmaw ba kine kiei kiei baroh kim lah ban pynkhyllem ïa ka jinglong rangbah ka seng bad ka nongrim ba skhem jong ki dkhot".
Ka Kynhun Myntri kan ïakynduh ha ka Sngi Thohdieng bad ha kane ka jingïalang, ka Sorkar Jylla kan sa shim rai ruh ban pynbna lai tylli ki jaka pule doktor ha Jylla.
Haba kren shaphang kane, u Myntri Rangbah Conrad K Sangma u la ong ba um pat kwah ban kren ei ei halor kane, namar yn dang ïakren bad shim rai hapoh ka Kynhun Myntri.
Ki don bun ki mat kiba ka Kynhun Myntri kan sa ïatai ha ka jingïalang.
U Conrad u la ong ba ka Sorkar Jylla ka la shim bun ki sienjam ban kham pynbha ïa ka jingshakri ha ka liang ka koit ka khiah bad ban pynduna ïa ka jingkhlad ki khyllung bad longkmie ha ka por ba kha khyllung.
Ha kawei pat ka liang, ka dorbar synrai jong ka Ïingdorbar Thawaiñ kan long ha ka 15 tarik u Nailur.
Ïa ki sngi ban pynlong dorbar yn sa rai da ka Business Advisory Committee (BAC).
Kane ka dei ka dorbar ka ba-ar jong ka Ïingdorbar Thawaiñ hadien ka dorbar mang tyngka ha u Lber mynta u snem.
Ka tnad dohkha-dohpnat,West Jaiñtia Hills District ha ka Lah Sngi U Blei  ka la hiar sha ka Khatkasla ban pynshai sha ki nongshong shnong ha kaba ïadei bad ka Fish Sanctuary ne ka jaka buh ban ri dohkha.
Ha katei ka sngi la donlang u Bah B.Shylla, Fishery Supervisor, u R.Lytan Programme Manager bad u M.Nowa, Multi Service Provider, ki nongïalam shnong bad ki nongshong shnong.
U Waheh Shnong Khatkasla Bah Nangeibormi Lamare ha ka jingkren u la ïathuh ba na ka liang ka shnong ka la dep ban ai da ka dorkhas sha u Superintendent jong ka tnad Fisheries ban pynneh pynsah ïa ka wah Myntang naduh Khad Ripiang haduh Thwai Jri kum shi bynta ban ïada ïa ki dohum dohwah.
U la kyntu ïa ki nongshong shnong ban don ka mynsiem ïatreilang bad ka Sorkar khnang ban lah ban ïada ïa ka Wah Myntang bad ba kan long kum ka Fish Sanctuary.
U Bah R.Lytan Programme Manager u la pynpaw ka jingkmen ba ka shnong Khatkasla ka dei kawei kaba la ïaid shakhmat ïa ka Fish Sanctuary ban pynneh pynsah ïa ki dohum dohwah bad u la ong ba kan sa poi ka por ha kawei ka sngi kan khring ïa ki paidbah ban wan peitkai ia kane ka jaka bad kan long ruh kum ka Tourist Spot ka ban plie lad ïa ka kamai kajih jong ki nongshnong shnong.
U Bah B.Shylla Fishery Supervisor u la ong ba u sngewtynnad ban ïatreilang bad ki Waheh Shnong jong ka Khatkasla kiba ïohi jngai ïa ka jingdonkam ban pynneh pynsah ïa ki dohum dohwah.
Ki dohkha kiba don ha kane ka wah ki dei ki dohkha trai shnong ki bym donkam ban rah pateng na kiwei ki jaka bad kaba donkam mynta ka long ban pynneh pynsah ïa ki.
U la kyntu ruh ïa ki nongïalam shnong ban buh da ki ‘Signboard’ jingmaham namar bunsien hi ka mynsiem lalot ka dei ka jingduhnong ïa ka pateng ban wan.
U la kyntu ïa ki nongshnong shnong ban ïatreilang khnang ban manbha ka Fish Sanctuary.
Ka ïingbishar ba donburom jong ka Special Judge (POCSO) Nongstoiñ ha ka 18 tarik u Nailar, 2023 da kaba pynshong nongrim bad bishar bniah na ki sakhi satar ba la lap na ka jingtohkit, ka la rai pynrem ïa u Sheldar Syiemlieh da ka jingset patok kaba haduh 10 snem kynthih ryngkat ka kuna kaba T.20,000 halor ka jingdonkti jong u ha ka kam leh be-i-jot kaba hap hapoh ka kyndon 6 jong ka POCSO Act.
U Superintendent of Police ka West Khasi Hills District, ha ka kyrwoh khubor halor katei ka jingjia u la ong ba la ïoh pdiang ïa kawei ka jingujor (FIR) ha kaba kawei ka khynnah kynthei ba dang rit ka rta ka la shah thombor bad ïa kane ka kam thombor, la leh da u Richard Kharbani bad Sheldar Syiemlieh.
Na ka liang ki pulit ki la pynngat mukotduma pyrshah ïa kitei ki runar hapoh Nongstoiñ P.S.Case No:- 118(11)  u/s 3(a)/4 hapoh ka jingtohkit jong i WPSI F.K.Marak, jong ka Nongstoiñ Women Police Station bad ïa kane ka mukotduma la mudui da i Investigating Officer hapoh ka kyndon 5(1)/6 POCSO Act.
Na ka liang ka ïingbishar ha kaba ïadei bad u Richard Kharbani pat ka la pyllait noh na kane ka mukotduma namar la shem ba um ïadon bynta ha kane ka kam runar.
U General Secretary ka Khasi Students’ Union (KSU), samla Donald V.Thabah ha ka Sngi Balang u la ban jur halor ka jingdonkam jong ka jingïatylli hapdeng ki paid ’riewlum ka Thaiñ Shatei Lam Mihngi.
“Lada kynthup lang ïa ka jingbun paid jong ka Thaiñ Shatei Lam Mihngi baroh kawei, ngi don tang 4.52 klur, ka Jylla kaba jan tam bad ka thaiñ ka dei ka West Bengal bad ka jingbun paid ka long 10 klur.
Ngim kot wat tang shiteng ïa ka jingbun paid jong ka West Bengal, kumta lada ngi ïapait-ïapra, hangno ngi ïeng, kumno ngin dawa na bynta ki hok lajong, kumno ngin ïada ïa ka lawei bad ka khyndew ka shyiap," la ong u samla Thabah haba ai jingkren ha ka Annual Lai Freshers Meet, kaba 63 ba la pynlong da ka Lai Students’ Association (LSA).
Haba kren halor ka jingïakynad jaidbynriew ha Manipur, u la ong ba ki samla ki la duh ïa ka jingpule jong ki naba kim ïoh ban leit skul ne kolej namar ka jinglong-jingman ha katei ka Jylla.
U la ïathuh ruh ba watla ka seng kaba don lang ha ka shatri jong ka NESO ka la ïakynduh ïa ka Lat ka Jylla bad u Myntri Rangbah ka Manipur, hynrei ka long kaba shitom ban weng ïa katei ka jingeh.
“I kumba ka Sorkar Pdeng bad Sorkar Jylla kim treh ban pynkut ïa kane ka jingïakynad.
Balei kane ka jingbym don mon na ka liang ka Sorkar ïa ki nongshong shnong ka Manipur.
Ka Sorkar Pdeng ka la dei ban tuklar kloi ïa katei ka kam ha ka jaka ban shah ïa kine kiei-kiei baroh ba kin wan jia…bun ki mynsiem ki la duh noh, bun ki la kylla long ki phetwir, ka Sorkar Pdeng ka leh aïu," buh jingkylli u General Secretary.
Haba kdew ba watla u Myntri Rangbahduh ka ri u la kren katto-katne halor ka jingjia ha Manipur hynrei ym shym la ïohi ïa kano-kano ka sienjam kaba tyngeh na ka Sorkar Pdeng ban pynbeit ïa ka jingïakynad bad kumta ka jinglong-jingman ka ïai bteng.
“Na ka liang jong ngi ruh ngi la pyrshang katba lah ban pynwan lang ïa ki ar kynhun sha ka miej jingïakren, hynrei kaba donkam eh ka long ïa ka Sorkar Pdeng ban tuklar khnang ba ki briew kin lah ban im biang ïa ka jingim kumba ju long," la ong utei u samla nongïalam.
Ha kawei ka liang, u samla Thabah u la kyntu ïa ki samla ban trei minot ha ka jingpule, bad ba kin ym pynlut por ha ki kam ki bym ai jingmyntoi.
“Kynmaw ba ngi lah ban duna ha ka jingbun paid, hynrei lada ngi don ïa ka jingtbit ha ngi, kata ka imlang-sahlang jong ngi kan long kaba khlaiñ," u la ong.
Kumjuh, haba pynsngew ba ki don tang khyndiat ngut eh napoh ka thaiñ kiba ‘pass’ ïa ka eksamin UPSC, u la ong ba la pynïaid ïa ki kam ki jam da ki briew kiba na ri-thor ki bym sngewthuh ïa ki jingsngew, ka rukom im, ka lariti bad ka riti-dustur jong ki jaidbynriew hapoh ka thaiñ.
Shuh shuh u la bynrap, “Ngi donkam shuh ïa ki IAS bad IPS napoh ka thaiñ.
Hooid watla ngi don ki ’riew saiñ pyrthei na ki jaidbynriew jong ngi, hynrei ngi donkam ruh ïa ki heh ophisar na ka jaidbynriew lajong.
".
Ka jaka ïeng taksi Jaïaw kaba la don palat 30 snem eiei ha Motphran kaba dei trai da ka tnat municipal jong ka sorkar jylla ka lah ban jah kyrteng noh hadien ba ka sorkar kan pynpra noh ïa kane ka jaka ïeng kali kaba don mar pyrshah ïa ka Synod Complex.
Ka jingthmu ka sorkar ban pynpra noh ïa kane ka jaka ïeng kali kaba la rim bha ka long ba kan shna thymmai noh da kawei kaba don saw mala.
Kane ka jaka ïeng ki taksi Jaïaw ka dei kaba la slem bha ha kaba baroh ki paidbah lada ki ïakut paralok ki ju ap beit ha kane ka jaka namar ka kham suk bad kaba long pdeng ïa baroh.
Ha ka jingbuddien U Nongsaiñ Hima ki nongñiah kali ki la ïathuh ba ynda la pynpra ïa kane ka jaka ïeng kali kin hap ïeng noh harud surok hajan ka jaka ïeng kali auto rickshaw Mawlai.
Ym tang ki nongñiah kali Jaïaw kiba ïakynduh jingeh, hynrei ki nongñiah taksi Mawtawar ruh kin ïakynduh lang ïa ka jingeh namar ki hap ban ïeng markhap bad ka jaka ïeng auto rickshaw Mawlai.
Kumta la sngewthuh ba ka jingdheng kali kan sa nang jur ha Motphran lada ki taksi Jaïaw bad Lawmali kiba don 50 tylli bad ki taksi Mawtawar kiba don kumba 40 tylli eiei kin ïeng noh harud surok.
Kum ban shu pynkynmaw ki nongdie jaiñ kiba don kumba 80 ngut eiei kiba shong hapoh khrum ka jaka ïeng kali ha Motphran ki la dep mih ban leit shong die jaiñ shajrong ka jaka ïeng kali Bhoi kaba don ha Garikhana.
Haba ïakren bad u Bah Robinton Kharumlong uba dei u President ka Mawtawar Taxi Driver and Owners Association, u la ïathuh ba ha ka jingïakynduh ïa ki ophisar ka tnat Municipal, ka Dorbar Shnong Mawkhar, Umsohsun bad Mission Compound ki la kular ban ai jaka ban ïeng kali harud surok haduh ban da dep shna ïa ka jaka ïeng kali kaba dang pynpra mynta.
U la ïathuh ba ka jaka ïeng kali Mawtawar ka la sdang naduh u snem 1999 kaba ka Municipal ka la ai jaka ha Motphran bad hadien ki la pynkynriah noh sha pyrshah ka Synod Complex.
U la pynpaw ba shisien ba la ïeng kali harud surok ka jingdheng kali kan don beit namar ka surok kaba rit.
Pynban u don jingkyrmen ba kan nym don ka jingsahkut namar kin don ki nongpeit.
Nalor kata, u la pyntip ba haduh mynta kam shym la don ka jingïakren ynda la dep shna ïa kane ka ïing saw mala la kin wan biang ne kin nym wan shuh.
Katba ki nongñiah taksi Jaïaw ki la pynpaw ba kane ka jaka ïeng kali ka la don palat 30 snem, hynrei ki sngewbynnud ban mih noh na kane ka jaka kaba ki briew baroh ki tip lut ïa kane ka jaka ïeng kali.
Ki samla pule ka Jylla kiba pule doktor ha Regional Institute of Medical Sciences (RIMS) ha Manipur ki lah ban ïoh ban bteng ïa ka jingpule ha North Eastern Indira Gandhi Regional Institute of Health and Medical Sciences (NEIGRIHMS) lane ha Guwahati.
Haba kylli shaphang kane, u Myntri Rangbah Conrad K Sangma u la ong ba ka Sorkar Pdeng lyngba u Myntri ka tnat koit ka khiah, u la ïakren ïa kane bad kaba sah ka long sa ban shim ïa ka rai.
U la ong ba ka Sorkar Jylla ka la dep pynsngew hakhmat u Myntri ka tnat ka koit ka khiah jong ka Sorkar Pdeng ban shim ki sienjam na ka bynta ban ailad ïa ki samla pule kiba pule doktor ha RIMS ban bteng ïa ka jingpule ha ka jaka kaba long pdeng kum ha NEIGRIHMS lane Guwahati namar ka jinglong jingman ha Manipur.
Haba kylli, la ki samla kiba wanphai na Manipur ki la leit phai biang ne ki dang don ha Meghalaya, u Conrad u la ong ba ki don kiba la leit phai katto katne bad ki don kiba khlem pat leit sha Manipur.
Kumta u la ong ba ka Sorkar Jylla ka dang ap ïa ka jubab na ka Sorkar Pdeng ba kan shim ïa ka rai ha kano ka jaka pule doktor ki samla ki lah ban bteng ïa ka jingpule.
Ki samla pule kiba pule ha Manipur ki la shah ktah bha ha kine ki khyndiat bnai namar ki la hap ban wanphai noh sha ka Jylla namar ka jingumsnam ha Manipur.
Ki don palat spah ngut ki samla pule na Meghalaya kiba leit pule ha ki jaka pule ka Sorkar Pdeng ha Manipur kynthup kiba pule doktor, hynrei ki la hap ban wanphai noh sha Jylla lajong ha u Jymmang hadien ba la mih ka jingumsnam kaba shyrkhei ka bym pat kut haduh mynta.
Dang shen ka Sorkar Pdeng lyngba ka tnat ka rep ka riang ka la sngap ïa ka jingkyrpad u Myntri Rangbah ka Jylla  Conrad K Sangma ban shah ïa ki samla kiba na Meghalaya kiba ju pule ha Central Agriculture University (CAU), Imphal ha Manipur ba kin bteng ïa ka jingpule jong ki na ka jaka ai jinghikai jong ka CAU kaba don ha Kyrdemkulai, Ri-Bhoi District.
U Conrad u la pynsngew bad kyrpad ïa u Myntri ka Sorkar Pdeng uba peit ïa ka kam rep, u Narendra Singh Tomar ha ka jingïakynduh bad u ha ka 7 tarik mynta u Nailar ha New Delhi.
U Conrad u la aiti ïa ka shithi bad kyrpad ïa ka Sorkar Pdeng ba kan shah ïa ki samla pule na Meghalaya kiba pule ha CAU Imphal ba kin bteng noh ïa ka jingpule jong ki na ka shnat pule jong ka CAU ha Kyrdemkulai Ri-Bhoi District khnang ba kin bteng ïa ka jingpule khlem kano-kano ka jingduh.
Katkum ka hukum kaba pynmih da ka CAU, Imphal ha ka 14 tarik Nailar, la ong ba ka skulbah ka la rai ba ki jingai jinghikai na ka bynta ki Undergraduate kiba dei na shabar ka Manipur kiba pule ha College of Agriculture, Imphal bad College of Food Technology, Imphal jong u snem pule 2020-21, 2021-22 bad 2022-23 yn pynlong ïa ka jinghikai online.
La ong ba ka jingpynmih hukum ka CAU, Imphal, ban leh ïa kine ki jingpynbiang ka dei namar ka jinglong jingman ha Manipur, nalor ki jingkyrpad kiba la wan na ki kmie ki kpa jong ki samla pule bad na ki heh ki haiñ bad ki khliehduh jong ki Sorkar Jylla.
Ki nongdie jaiñ ha Khasi Market kiba dang shu wan shong thymmai kaba don hajrong ka jaka ïeng kali Bhoi ki la mad jingeh shi kat dei namar tang shu slap jur ka um ka la jaw ha jaka ba shong die jaiñ.
Ïa kane la sakhi naduh ba ki sdang leit kynriah ha katei jaka ha ka 21 tarik mynta u bnai na khrum ka jaka ïeng kali taksi Jaïaw kaba don ha Motphran pyrshah ïa ka Synod Complex.
Ha ka jingjurip ïa kane ka jaka die jaiñ kaba thymmai la ïohi ba ki don ki dukan ki bym pat biang ka bording, ka don ka jaka ba pynïaid ki waïar bording hajan ka kynroh kaba don jingma lada ïaid briew.
Na ka liang ki nongdie jaiñ ki la pynpaw ba mar shu wan shong ha kane ka jaka kaba thymmai ha Garikhana ka  hiar bha ka ïew die jaiñ namar ki paidbah kim pat tip bha ïa ka jaka.
Haba ïakren bad ka Secretary ka Synjuk Nongdie Jaiñ Khasi Market, ka la ïathuh ba ka la pyntip sha ki bor pynïaid ka municipal ba ka don jingthut ha ka bording ba kin wan ban shna noh ïoh mynsaw kiba wan thied jaiñ ne ïa ki nongdie jaiñ.
Ka la ïathuh ba ka ïew ka dang duna bha namar ki dang kynriah jaka thymmai ba ki paidbah kin ithuh.
Namarkata,   ka don jingkyrmen ba ki paidbah kin sa tip suki-suki.
Nalor kata, ka Kong Larisuk Rani ka la ïathuh ba shwa ban mih na kane ka jaka kaba shong ha jaka ïeng kali Jaïaw ki la dep ïasoi ïa ka soskular bad ka municipal ba ynda la dep shna ïa ka jaka ïeng kali kaba saw mala kin ïoh ban wan shong die jaiñ biang.
Ka la ïathuh ba ha u bnai Jymmang 2023, ka municipal ka la phah jingtip ban phah mih noh na kane ka jaka, hynrei ki la leit pan por bad sa kawei ruh kine kiba shong die dukan kim shym la tip eiei.
Kumta hadien ba kine kiba shong dukan ki la ïoh lang ïa ka jingtip ban phah mih noh shipor ki la pdiang ban lum ban lang ïa ki tiar noh naduh ka 14 tarik mynta u bnai bad baroh shi taïew kin bunkam ban rah ïa ki jaiñ sha Garikhana.
Ka Khasi Students’ Union (KSU) ka la ïoh jingtip ba ha kaba ïadei bad ka jingbhah pule MBBS jong ka Meghalaya lyngba ka bhah (State Quota), la don bun kiwei pat ki jaidbynriew kiba ïoh rung ha ka ‘Open Category’.
“Na ki 14 ngut kiba shah jied ban shah khmih bniah, don tang 3 ngut ki trai-ri lane ki ’riewlum katba 11 ngut pat ki dei na kiwei pat ki jaidbynriew ki bym dei ’riewlum," la ong u General Secretary ka KSU-CEC, samla Donald V.Thabah ha kakyrwoh khubor.
Ka seng ka la ïoh jingujor ruh ba lehse kitei ki 11 ngut kim dei na Meghalaya hynrei ki dei kiba na Assam.
Ha kajuh ka por, u samla Thabah u la ong ba ka seng ka don ka jingsuba ba ki ïoh ïa ki kot ki sla na ka shnong Ampati, South West Garo Hills.
“Halor kane ka kynrum-kynram, ka KSU ka pan jingpynshai na ka Sorkar Jylla hato kitei haneng la ki dei kiba shisha ne kumno.
Ka KSU ka dawa ruh ba ka Sorkar Jylla ka dei ban pyni paidbah ïa ki ‘Aadhar Card’ bad ‘EPIC’ jong kitei ki 11 ngut la ki dei ne em ki nong Meghalaya bad kumjuh na ki kolej aïu ba ki pyndep ïa ki jingpule," la ong utei u samla nongïalam.
U la ong ruh ba ka ‘Open Category’ ka dei na ka bynta baroh ki nong Meghalaya kynthup ïa ki ‘Scheduled Tribe’ ka Jylla bad bunsien bun ngut ki Khasi ki ju ïoh ban rung ha kane ka thup kaba plie lad plie lynti pat ïa ki kiwei ki para Khasi ban rung na ka thup kyrdan Khasi-Jaiñtia.
“Katei ka jingïoh rung khlieh da ki samla pule ba suba ba dei na shabar ka Jylla kan pynduh lad ïa 11 ngut pat ki samla Khasi bad Garo kiba thrang ban ïoh pule MBBS," u la ong.
Sa kawei pat ka mat kaba ktah jur bha ïa ka Jylla bad khamtam ïa ki samla ba dang shu dep pule ‘Medical’ kiba dei na Jylla kumba la kdew da u samla Thabah ka dei halor ka jingkhot ïa ka ‘Walk-in-Interview’ da ka Sorkar Jylla ïa 170 ki kam ‘Contractual’ kiba dei ïa ki kam Medical & Health Officer (70 tylli) bad ki ‘Specialist’ (100 tylli).
“Ka seng ka sngew ba namar ba ki dei ki kam kiba hap hapoh ka Sorkar Meghalaya, kumta ka dei ban plie lad shuwa ïa ki trai shnong ka Jylla ym ban plie kyllum lang ïa baroh ki nong India bad ïa kito kiba na ka Thaiñ Shatei Lam Mihngi," u la ong.
Haba buh jingkylli ba balei ym ai lad ban long da ka eksamin ban pynïaid da ka Meghalaya Medical Recruitment Board, ka seng ka la ong ba ki don bun ngut ki samla na Jylla kiba la pyndep ïa ki jingpule ha ka liang ‘Medical’ bad katei ka jinglait haduh 170 tylli ki kam kan ai lad ïa ki ban thep ïa kitei ki kam lada mang beit tang ïa ki nong Meghalaya.
“Sngew thamula ba ka Sorkar Jylla ka plie pynban ïa ka lad ai kam ai jam sha baroh ki nong India.
Hato ka tnad ka koit ka khiah jong ka Meghalaya ka dei jong ka Jylla ne jong ka tnad Sorkar Pdeng? Ka KSU ka dawa na ka Sorkar ba dei ban pynbeit mar-mar ïa kane ka kam bad kyntu ïa ka ba ka dei ban long ka nongaikam ïa ki trai jylla bad ym ïa ki bar jylla," la ong u samla Thabah.
Hadien ka jingud jingnam jong ki nongleit nongwan kiba mad jingeh na ka jinglong jingman jong ka surok kaba dang pyntrei ban pynheh na Wah Umpamtiah shaduh Weiloi ha East Khasi Hills, ha ka sngi Balang ki lai ngut MLA ki la hiar lang ban jurip ïa ka bynta jong kane ka surok.
Ka jingud jingnam jong ki nongleit nongwan ka long halor ka jingktieh bad bun ki thliew ki syar nalor ka jingpynhap mawria kaba long harud surok kaba la pynwit ïa ka leit ka wan.
Ha kane ka jinghiar jurip jong ki lai ngut ki MLA ba kynthup ïa u MLA ka Mawphlang Bah Mathew Beyondstar Kurbah, MLA ka Mawsynram Bah Olan Sing Suin bad MLA ka Ranikor Bah Pius Marweiñ la synran lang ruh da ki karikor ka PWD kata u SE ka PWD Eastern Circle Bah AB Umdor, Bah A Syiemlieh, Executive Engineer PWD Mawphlang Division, Bah K Kharsyntiew lem ki kontraktor ba pyntrei ïa ka bynta jong katei ka surok.
Ka jingsniew ha ka bynta jong kane ka surok ka dei namar ba ka la don hapdeng ka jingpyntrei ban pynheh, kata ban kyntiew kyrdan na ka Single Lane sha ka Intermediate Lane, kaba la mang ha ka jinglut kaba la kot sha ka T.49 klur, kaba dei naduh Wah Umpamtiah haduh Weiloi ha ka jingjrong kumba 28.90 kilometer kaba la aiti sha ar ngut ki kontraktor ban pyntrei.
Kumba ka long, ka jingpyntrei ïa kane ka surok kaba la sdang naduh u Kyllalyngkot mynta u snem.
Ka kam ka la dep kumba 20% bad ka por ba la buh ban pyndep ka dei haduh u Kyllalyngkot jong u snem 2025.
Kane ka surok kaba mynta ka don ïa ka pyngkiang kumba 3.75 meter bad kumta ka jingpynheh kan long sha ka 5.5 meter.
Kumta na ka liang ka PWD kan hap ban shim jaka bad mait ïa ki lum ne tei kynroh ban pynbit pynbiang ïa ka surok.
Haba kren sha ki lad pathai khubor hadien ba la dep ban jurip ïa kane ka surok, na ka liang jong kitei ki MLA ki la pynpaw ba ka jingwan hiar ban peit da la ki jong ki khmat, ka long hadien ba ki la ïoh pdiang ki jingujor na ki nongleit nongwan halor ka jingsniew kaba la buh jingeh ïa ka leit ka wan ka jong ki.
Kine ki nongmihkhmat na kitei ki 3 tylli ki konstitwensi ki la pynpaw ka jingkmen halor ka jingïohi ba ka kam ka la ïaid shakhmat wat hapdeng katto katne ki jingeh ba ïadei bad ka jingshim jaka ban pynheh ïa ka surok, kaba ki la kyrmen skhem ba ka tnat PWD kan sa lah ban pynbeit.
Ki la kyrpad ruh ïa ki nongleit nongwan ba kin ïai shah lem shipor namar ka jingwanrah ïa ka roi ka par kam mut ba mar ïa wanrah kan bha beit naduh kaba sdang, hynrei haba pynbha ne pynheh surok, kan hap ban don ruh ka jingpynjot pynpra bad kumta hap ban ïai shah shipor ban suk pat ha ki por ban wan.
Katba nang mih ki sngi, ki jingsniew ki la nang jyllei ha kaba ki runar ki thmu ban rahbor ïa ki khynnah da kaba leh mynleh kum ki kmie ki kpa ban leit shaw skul.
Kum kane ka kam runar ka la jia ha kane ka nongbah ha kaba ki pulit ki la pynlong ka jingthwet bad buddien ban ïoh kem ïa ki runar kiba thmu ban rahbor ïa ki khynnah.
Ka khubor pulit ka la ïathuh ba ki don ki briew kiba ki leh mynleh ban leit shaw skul ha Presbyterian School, Laitumkhrah da kaba kam ki dei kpa jong u khynnah skul bad ki wan ban shaw ïa u na skul.
Kine ki la pyntip sha ki nonghikai ba ki dei ki kpa jong u khynnah bad ki thok ba ka kmie jong u ka shitom bad kam lah ban wan shaw hi ïa u khun na skul.
La ong ba kine ki runar ki la leit rung ha kamra ka Principal ban pynkohnguh ba u kpa jong u khynnah u la bthah ïa ki ban wan shaw ïa u khynnah namarba baroh ha ïing ha sem ki la pang lut, hynrei ka Principal ka la pyneh bad khlem ngeit ïa kine ki runar.
La ong ruh ba ka Principal bad nonghikai ki khlem ai ïa u khun (sha ki runar), bad ka dei ka bor Blei ha kaba la pynshai ïa ka Principal bad class teacher kiba la pyllait im ïa u khyllung.
Hadien kane, kine ki runar ki la mih na kamra ka Principal bad ïakren phone bad mano-re-mano da ka ktien lajong.
Haba ïakren bad u Bah Vivek Syiem uba dei u SP (City), u la ong ba ki pulit ki dang tohkit ban ïoh kem ïa ki runar.
Na ka liang ki pulit ki dang ap ruh ban ujor ejahar, hynrei ka jingthwet ka la ïaid ban ïoh kem ïa kine ki runar.
Lada ym don ba ujor ejahar, yn hap shim hi noh ban pynrung kum ka jingujor.
Saw ngut ki briew kynthup ïa uwei uba la shah kynnoh donkti halor ka jingjia pynbthei bom IED ha u snem 2021 hapoh Khliehriat Police Reserve ki la shah kem noh ha ki pulit ka East Jaiñtia Hills halor ka jingkynnoh donkti ha ka kam dawa pisa.
U Superintendent of Police East Jaiñtia Hills, u Jagpal Singh Dhanoa, IPS u la ïathuh ba ha ka 19 tarik Nailar ki la ïoh ïa ka jingtip kaba thikna ba uwei u nongshong shnong na kawei ka shnong kaba hap hapoh ka thanat Lumshnong u la shah dawa pisa jubor lyngba ka ‘phone’ ha u briew u bym lah ban ithuh da kaba byrthen ruh ïa ka jingim jong u.
Ha ka 21 tarik Nailar, na ka liang ki pulit ki la buddien ïa une u briew uba shah dawa pisa bad ha ka por kumba 3 baje janmiet la shem ba u la pynïeng ïa ka kali hapoh Dosti Hotel ha Ladrymbai bad la ïohi ba arngut ki suba ki la rung hapoh ka kali jong u.
Hadien ba ki pulit ki la ïohi ïa kane, ki la ïoh ban kem noh ïa kita ki arngut ïa kiba la tip kyrteng kum u Daruis Pakem 19 snem rta uba dei na Moolaitbri Sumer, East Jaiñtia Hills, katba ïa uwei pat la buhrieh noh ïa ka kyrteng namar u dei uba dang rit ka rta.
Hadien ka jingtohkit, kine ki arngut ki la phla ba ki la lum pisa na ka bynta uwei u briew uba kylla long paralok lyngba ka Facebook.
Ha ka 22 tarik Nailar ha ka por kumba 6 baje janmiet, ki pulit ki la ïoh ban kem noh ïa uwei u briew uba kyrteng u Issei Sungoh uba dei na Dkhiah East (Ladsutnga) napoh ka ïingsah jong u.
La shem ruh ba dei une u briew uba dawa pisa lyngba ka ‘phone’ na utei u lanot, bad la shem ruh ba u la ïalong paralok bad kitei kiba la shah kynnoh donkti lyngba ka ‘Facebook’ hadien ba u la bthah ïa ki ba kin leit shim ïa ka pisa kaba la dawa na utei u lanot.
Na ka liang u SP u la ong ruh ba u Issei Sungoh, 29 snem rta, u dei uba la shah kem teng ha ki pulit ka East Jaiñtia kum uwei na kiba shah kynnoh donkti hakhmat eh halor ka jingjia bthei bom IED hapoh Khliehriat Police Reserve ha u snem 2021 bad hadien la pyllait jamin noh da ka ïingbishar.
Nalor kitei ki lai ngut kiba la shah kem, la don sa uwei pat u khynnah uba dang hapoh ka 18 snem ka rta uba la shah kem lang.
Ki pulit ki la ong ba dei une uba la pynïakynduh ïa kitei ki arngut kiba la leit shim ïa ka pisa bad u Issei Sungoh.
Haduh ba la thoh ïa ka khubor, napdeng ki saw ngut kiba shah kem halor kane ka kam dawa pisa, ar ngut ki dei kiba dang rit rta.
Halor kane ka jingjia ba dang shen la pynrung da ka jingujor ha thanat Lumshnong bad ka jingtohkit ka la ïaid shakhmat.
U Bah Bless Dkhar uba dei u President ka Hynñiewtrep National Youth Front (HNYF) East Khasi Hills.
u la ong ba na ka por sha ka por la ïohi ba ki mynsiem briew ki la shu duh ei bad ki samla ki la shu lyngkien ka snam jong ki.
Ïa kitei ki kyntien u Bah Bless u la kren sha ki lad pathai khubor mynta ka sngi ka 23 tarik u Nailar, 2023 ha ka jingleit buh syntiew ha u mot jong u samla Balajied Dkhar uba dei u dkhot jong ka Hynñiewtrep National Liberation Council (HNLC) uba la shah siat ïap ha ki ktang suloi jong ki pulit ka jylla ha Nongshiliang, Nongthymmai ha u snem 2000 ha ryngkat arngut ki dkhot jong ka Khasi Students’ Union (KSU) kiba kynthup ïa u samla Dawanbiang Shullai, Assistant Finance Secretary ka KSU, CEC bad u samla Rocky Shylla, Sports Secretary ka KSU Wahthapbru Unit.
U Bah Bless u la ong ba ka jingshah siat ïap kitei 3 ngut ki samla ka dei ba ka tnad kam pohïing ka jylla ka la pyndonkam bakla ïa ka bor jong ka.
“Ngim kwah shuh ba kane ka snam jong ngi kan shu lyngkien namar uba ïap uba bun u dei u doh u snam u jong ngi hi", la ong u Bah Bless.
Nalor nangta, u Bah Bless u la buh jingkylli balei ba ka tnad pulit kam shu kem ïa kitei ki 3 ngut ki samla kiba la shah siat ïap hynrei pynban ka tnad pulit ka la shu pyndonkam da ka bor tang namar ba ki la phong da ki jaiñ ‘uniform’ bad ki kieng ïa ki tiar ha ka met ka mut ba kin shu leh katba ki mon.
Shuh shuh u Bah Bless u la buh jingkylli ba kaei ka aiñ ba ka sorkar ka la ai na ka bynta ban ai jingïada ïa ka Jaitbynriew jong ngi namar na ka por sha ka por la ju kren ban thaw noh da ka aiñ ban ïada ïa ka Jaitbynriew bad ka jingdawa ban ai noh da ka Inner Line Permit (ILP) hynrei kitei ki jingdawa ki la shu sahkut ha suiñ.
“Lada kam don ka aiñ ban ïada dalade ïalade ym banse bad haba wan ki nongshun ki wan ban tur bad ki wan ban ïaleh ha ka ri bad ka jaitbynriew jong ngi, ka don hok ïa uwei-pa-uwei ban ïada bad ngi hap ban mih wat lada ngi hap ban ïap ruh ym lei lei", la ong u Bah Bless.
Na ka liang u Bah Bless u la ong ruh ba ka jingbym lah jong ka seng HNLC ban wan ïashimbynta ha katei ka jingwan buh syntiew ka dei namar ba ki don ki kam ki jam kiba ïatyngkhuh bad ki ha katei ka sngi hynrei ki la shu aiti ïa utei u syntiew ha ka seng HNYF.Ha ka lyngkhuh sngi ïap kaba 23 snem jong u samla Balajied Dkhar uba dei u dkhot ka Hynñiewtrep National Liberation Council (HNLC), uba la shah siat ïap ha ki ktang suloi jong ki pulit ka jylla kaba la jia ha Nongshiliang Nongthymmai ha u snem 2000, na ka liang ka Hynñiewtrep National Youth Front (HNYF) ha ka 23 tarik u Nailar 2023, ka la leit ban buh ïa u syntiew uba la ai sngewbha da ka seng HNLC ha u mot jong u samla Balajied Dkhar kaba don ha u lum jingtep ka Balang U Blei, Qualapatty ha Them Mawbah.
Kum ban shu pynkynmaw hangne, u samla Balajied ha ryngkat bad arngut ki dkhot jong ka Khasi Students’ Union (KSU) kiba kynthup ïa u samla Dawanbiang Shullai, Assistant Finance Secretary ka KSU, CEC bad u samla Rocky Shylla, Sports Secretary ka KSU Wahthapbru Unit ki la shah siat ïap ha ki pulit ka jylla ha ka 23 tarik u Nailar, 2000 ha Nongshiliang katba ki dang ïakynduh lang shiparalok ha kawei ka ïing.
Hynrei ha kum katei ka por, ki pulit ka jylla ki lah wan ban khynra ïa katei ka ïing bad ki lah shu synreit kuli naphang ïa kitei ki lai ngut ki samla da ka jingsuba ba ki dei ki dkhot jong ka kynhun lehnoh ka NSCN-IM.Ha katei ka sngi leit buh syntiew da ka seng HNYF, la don ryngkat lang da ki bahaïing bahasem bad ki paralok parajor jong ka ïing ka sem u samla Balajied Dkhar.
Haba kren ha katei ka sngi, na ka liang u kpa jong u samla Balajied Dkhar, u Bah ES Ejar u la ong ba ka daw tynrai kaba la pynlong ki khun ki kti jong ka jylla ban ïaleh pyrshah ïa ka sorkar ka dei namar ba ka sorkar kum ka kmie, haba ki khun ki kti ki leh runar ha ka jingshisha ka dei ban ïaleh ban pynkylla ïa ki namar kata ka dei ka rukom ym ban shu siat pynïap ïa ki.
U Bah E.S.Ajar u la ïathuh ruh ba katkum ka kaiphod jingtohkit ka la pynpaw ba ka dei ka ‘Fake Encounter’ bad da ka mynsiem kaba sngewkhia u la ong ruh ba balei ki pulit kiba don da ki phew ngut kim shu kem ïa kitei ki 3 ngut ki samla hynrei pynban ki la shu siat ïap ïa ki.
“Lada ki don 3 ngut, ki lah ban dei na kino kino ki seng hynrei ki pulit ki don da ki phew bad ki spah ngut, kim lah ban kem da ka kti ka mut ka dei ka jingbym ler bad ka jingdkoh treikam jong ki pulit bad kim long kiba la biang ban trei ïa kane ka kam", la ong u Bah Ajar.
Na ka liang u Bah Bless Dkhar, President ka HNYF East Khasi Hills u la pynpaw ka jingsngewnguh halor ka jinglen lade jong u  samla Balajied na ka bynta ka dawbah jong ka Jaitbynriew.
“Ngi kum ka seng HNYF ruh ngim don eiei ban siew kylliang ïa u khun jong phi watla u lah duh noh ïa ka jingim lajong na ka bynta ka dawbah jong ka Jaitbynriew bad ngi ai khublei ïa phi ba phi la aiti ïa la u khun bad u para jong phi na ka bynta ka dawbah jong ka jaitbynriew," la pynpaw u Bah Bless sha ka ïing ka sem jong u samla Balajied.
U Bah Bless u la ong ban ieid ïa ka Jaitbynriew kam da dei eh tang ha ki rynsan ban ïalap ilekshon, hynrei ban ieid ïa ka Jaitbynriew ka dei hi ban pyni da ka jinglen lade bad ki kam ki dei ban kren kham jam lada ngi ong ba ngi ieid ïa ka jaitbynriew.
Shuh shuh u Bah Bless u la ong ba la ïohi ba ha ki snem bad ki por kiba la leit katno ngut shuh ki mynsiem ba kordor ki la duh noh tang na ka bynta ka dawbah ka jaitbynriew.
Kumta kum ka seng HNYF kam kwah ban shu ïohi ba ki metïap jong ki khun Khasi na ka por sha ka por kin shu jah klep bad kin shu shah siatïap.
“Lada ka jaitbynriew ka bym don hi ïa ki shipai, ka dei ka Jaitbynriew kaba la duh jingkyrmen hynrei ka Jaitbynriew kaba dang don hi ki shipai, ka dang dei hi ka jaitbynriew kaba dang don ki jingkyrmen", la ong u Bah Bless.
Ki BSF Meghalaya Frontier ha ryngkat ka jingïatreilang bad ki pulit ka jylla ki la ïoh kem ïa arngut ki briew bad la kurup ruh 3,000 kilo ka shini ba la thmu ban die tuh sha Bangladesh.
