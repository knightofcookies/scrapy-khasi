U Helping Phawa ula ïathuh ba haka 15 tarik une u bnai ki nongïalam ka kur ki la hiar shaka shnong Saba ban ai jingïarap ïaka longïing jong ka kur kaba shah ïeh khunswet hynrei jia ryngkat ha katei hi kajuh ka sngi ka kur kala ïoh jingtip ba kawei ka longïing jong ka kur ha katei ka shnong kala shah kynnoh ri taro bad naduh ka miet 14 tarik ka la shah kawang maw ka ïingsah jong ka.
Ula ïathuh haba ki la poi sha ka shnong Saba ka la don ka jingïalum briew ha kata ka ïing jong ka Kur bad ula ong ba kamdei ka Dorbar shnong.
Kumta haba ïadei bad kane ka kam u Ma Helping Phawa ula khot ïa u Waheh shnong ka Saba ban kyntu ïa u ban khang ïaki nongshong shnong ba kimdei ban shoh ban dat ïa katei la longïing bad ula ïathuh ba na ka liang u Waheh shnong Saba ula jubab ba umlah ban kitkhlieh haba ïadei bad kane ka longïing bad kan hap ban mih noh.
Ula pynshai ba na ka liang ka kur kam don jingtip eiei shaphang ka kam shnong kam thaw jong ka Saba bad ka Kur ka khlem shim hi ruh ïa kaba kum kata ka rai.
U Charles C.Phawa General Secretary Kur Phawa Siangshai ula pynrem jur ïa kiba donkti ban pynpait pynpra bad wiang ding ïaka ïing jong ka kur ka jait.
Kane kadei ka kam kaba lait, kumta ula kyntu ïaki bor ba dei peit ba kin shimkhia kloi namar kane ka pyni ïaka dak ba ki briew kim pat sngewthuh ïaka aiñ, la kyntu u Charles C.Phawa.
Ka ophis u Superintendent of Police, East Jaintia Hills District ryngkat ka jingïatreilang ka Jaintia Eastern College, Khliehriat haka sngi Palei kila pynlong ka jingïalang pynsngewthuh paidbah halor ka jingdih drok, ki kam thombor ïaki kynthei khynnah bad halor ka jingshngain ha surok.
Ïaka jingïalang pynsngewthuh paidbah la pynlong ha Jaintia Eastern College haka jingdonlang u Ma Kyrmen Shylla Myntri ka tnad Social Welfare and Revenue ka sorkar Jylla kum u kongsan, u Deputy Commissioner ka East Jaintia u Abhilash Baranwal, IAS, Superintendent of Police East Jaintia Jagpal Singh Dhanoa, IPS, Principal ka Jaintia Eastern College u Dr.Phervision Nongtdu nalor kiwei kiwei.
Ka Kong D Shabong, Sub Inspector Khliehriat Women’s Police Station kala batai shaphang ka aiñ Protection of Children from Sexual Offences (POCSO).
Ka la ong kane ka aiñ ka ïada ïa baroh ki khynnah kynthei bad shynrang ba hapoh 18 snem rta na ka jingshah lehbeiñ kum ka jingleh khlem akor, leh beijot bad kiwei kiwei ki kam kiba ïadei bad ka met ka phad jong ki bad ki kyndon ban pynshitom ïaki nonglehkam sniew.
U Bah J.Mairom MPS, Dy SO (Hq), Khliehriat ula batai kumno ban long kiba phikir haba ñiah kali ha surok ban shngain ka leit ka wan (Road Safety).
Ula ong ki jingjia aksiden ki jia beit la jan man ka por bad haba wad ïaka daw la lap ba bun na kitei ki jingjia aksiden kadei tang namar ka jingkhlem akor ki nongñiah, kaba ñiah kali buaid, kaba pyndon mobile lem bad kiwei kiwei.
“Ka jingñiah kali thurmur, ka la wanrah ïaka jingduh noh ïaka mynsiem ba kordor, ïa kaba ym tang ki nongñiah, hynrei wat ïaki nongleit nangwan ruh kumjuh" ong u Bah Mairom.
Ula ïathuh kumba ka long mynta ha East Jaintia Hills District la don palat 50 tylli ki jingjia aksident tang ha u snem 2021-22.
Tang ha u snem 2021 haduh 21 ngut ki mynsiem briew ki la duh na ka jingjia aksident.
Mynta u snem pat haduh kane ka kynti la don 10 ngut ki mynsiem ki la duh na ka jingjia aksident bad bun ngut ki la mynsaw.
U Banraplang Jyrwa MPS, Addl.SP Khliehriat ula batai ïaki jingeh ba mih na u drugs naduh na ïing haduh ha ka imlang ka sahlang.
Ula ong ba u drok u la wanrah ïaki kam sniew ba laiphew jait bad kiba shyrkhei khamtam ka jingïoh ban bsuh khlieh haki samla ba dang lung ka rta bad ki shlur ban leh ki kam beaiñ bapher bapher".
U Kyrmen Shylla haka jingkren ula kyntu ïaki khynnah ban shimkhia bad pynleit jingmut ïaki jingbatai ba ki ïoh khnang ban tei ïalade shimet bad ïaka imlang sahlang.
Ula kyntu ban kiar na u drok bad ban pynleit jingmut tang haki kam ba bha ki ban jop haka jingim.
Kiwei kiwei kiba ai jingkren ki kynthup ia u Deputy Commissioner ka East Jaintia u Abhilash Baranwal, IAS, Superintendent of Police East Jaintia Jagpal Singh Dhanoa, IPS, Principal ka Jaintia Eastern College u Dr.Phervision Nongtdu nalor kiwei kiwei.
Ki khynnah skul jong ka St.Paul’s Higher Secondary School, kila ioh ba kin rah ia ka nam lahduh ne overall champion haka lympung ialehkai District Level Inter School Athletic Meet, bala pynlong ha madan NSCA ha Pahamsyiem da ka ophis ka jong u District Sports Officer, Ri-Bhoi District.
Ha lyndet ka jinglah ka skul St Paul’s HSS ba kan ioh ban rah ia kane ka nam kum ka lahduh ha kane ka kynti kaba mynta ka wan hadien ba ka la ioh ba kan khur haduh 12 tylli ki takma ksiar, 4 tylli ki takma rupa bad 12 tylli ki takma rnong.
Ha kane ka kynti kaba mynta, la don kumba 20 tylli tam ki skul jong ka them Ri-Bhoi kiba la wan ban iashimbynta sha kane ka lympung, kaba la lah ban pynlong biang ia ka, namar ha ki ar snem kiba la leit, ia kane ka lympung la hap ban pynsangeh noh naka daw ka jingwan ban lyngshop jong ka jingpang iabit Covid 19.
Lada ia phai biang sha ki nam jop jong ki skul, ha ka kyrdan iakhun jong ka U-14 ki khynnah kynthei ka nam jop ka leit sha ka kynhun ialehkai jong ka St John’s  Secondary School, ha ka kyrdan iakhun ka U-14 ki khynnah shynrang ka skul ba la rah ia kanam lahduh Little Blossom Secondary School.
Ha ka U-16 ki  khynnah kynthei ka skul ba la rah ia ka nam lahduh dei ka St.Alfred Secondary School bad ha ka liang ki khynnah shynrang la rah ia ka da ka St Joseph’s Higher Secondary School.
Ha ka kyrdan iakhun jong ka U-18 ka nam jop ki kynthei bad shynrang ka leit sha ka St Paul’s Higher Secondary School, bad dei kane kaba la pynlong ia kane ka skul ban rah ia ka nam kum ka overall champion.
Nalor katta la sam ruh ia ki khusnam ba kyrpang ne best athlete ha kaba  Ridahun Taro ka St John’s HSS ka la ioh ban rah ia kane ka nam bad na ka liang ki khynnah shyhnrang, la rah ia ka da u Afty Mawphiang Raid Nongbri Presbyterian SS.Ha ka  kyrdan ia khun jong ka U-16 na ka liang ki kynthei ka nam best athlete la rah ia ka da ka Ameshka Majhong ka St Alfred SS bad na ka liang ki khynnah shyrang la rah ia ka da u Kitbok Bey ka St.Joseph’s SS.Ha ka kyrdan iakhun ka U-18 na ka liang ki kynthei ka nam best athlete la khur ia ka da ka Milin Lyngdoh ka St Paul’s SS bad na ka liang ki khynnah shynrang la rah ia ka da u Bankitbok Lyngdoh ka RBP Higher Secondary Schhol.
Kongsan ba la wan ban sakhi lang ia kane ka sngi pynhap pyrda kane ka lympung dei u MLA ka Jirang Constituency u bah Sostheness Sohtun katba ka symbud kongsan dei ka District School Education Officer Ri-Bhoi District kong P.L Nonglait, u DSO u bah Bobby L.Nongbet, bad ba la iadon lang ruh kiwei pat ki riew pawkhmat, ki Headmaster ne Principal jong ki skul bad ki dkhot nongkit kam ka Ri-Bhoi District Sports Association.
Shuh shuh na ka liang ka ophis jong u DSO, ka  pyntip ba la dep ban jied ia ki khynnah kiba tbit ban ai shuh shuh ia ka prokram ia kilan ba kyrpang ia ki khynnah kaba long kum shi bynta ka jingpynkhreh ban sei madan pat ia ki naka bynta ban pyniakhun sha ka lympung bah State Level Inster School Athletic Meet ban sa pynlong da ka ophis jong ka Directorate of Sports & Youth Affairs.
Ka Seiñ Jait Tuber Higher Secondary School, Tuberkmaishnong kala ioh rah iaka Over All Champion haka District Level Inter School Athletic Meet kaba pyniaid da ka ophis ka District Sports Officer, East Jaintia Hills District kaba la poi noh sha kaba kut ha madan Teilang, Dkhiah West, Khliehriat haka sngi Palei.
Nalor ka nam over all champion ka Seiñ Jait Tuber kala ioh rah iaka nam best team ha baroh kyrdan napdeng ki kynthei bad shynrang.
Ka khusnam best athlete haka kyrdan Under-14 Boy’s la ioh rah da u Daeihiwotmi Phawa jong ka Seiñ Jait Tuber Higher Secondary School bad ka Thehlut Sana of Seinraij BR  UP School na ki kynthei.
Haka Under-16 Boy’s iaka bam best athlete la ioh rah da u Lastly Suchiang naka Sutnga Presbyterian Higher Secondary School bad na ki kynthei ka Lamsuk Phawa jong ka San Shnong Secondary School Katba u Lamwan Phawa bad ka ka Anidakashwa Shylla naka skul Seiñ Jait Tuber Higher Secondary School kila ioh rah iaka khusnam best athlete haka Under-18 Ka khusnam best discipline team la ioh rah da San Shnong Secondary School.
U Ma Kyrmen Shylla myntri sorkar ula wan ban sakhi ia kane lympung kum u kongsan bad sam ruh iaki khusnam sha ki nongjop haa jingiadonlang u MDC ka Rymbai u Ma Finelyness Bareh haka jingiadonlang u SP ka District Jagpal Singh Dhanoa, IPS, u DSO Jowai Ma Khroobok Passah, ka DSO Stephanie M Rapsang, Dr.P.Nongtdu, Principal Jaintia Eastern College nalor kiwei kiwei.
U MLA Jowai Wailadmiki Shylla hadien ka jingjia hap tnad dieng kaba la wanrah iaka jingiap uwei u shipai Home Guard ula phah pom ia baroh ki dieng kiba buh jingma ha Jowai haka sngi Palei.
Une u shipai Home Guard, uba iarap pyniaid kali iaka Jowai Traffic Police u dei u Primel Bamon ula khlad haka step sngi Palei hadien baka tnad dieng kala hap ha tnum ïing kaba don ha quarter ka ka tnad PWD Ladthadlaboh.
La iathuh ba ka tnad dieng kala sam lyngba ka tnum haka jaka thiah jong u Primel bad kala ioh ngat haka shadem jong u haduh ba ula khlad ha kajuh ka jaka.
Shuh shuh u ma Wailadmiki ula ong ba ula iakren bad u District Forest Officer (T) bad la bthah ia u ban pom ia baroh ki dieng kiba la heh la san bha bad khamtam kiba lah ban buh jingma iaki briew.
Ula kyntu ruh iaki paidbah ban long kiba phikir bad lada don kino kino kiba dieng kiba ki iohi ba ki lah ban buh jingma iaki briew ki dei ban pyntip sha ka ophis u DFO bad sha u ban leh ia kaba donkam.
U MLA ula phah ruh iaka khubor sngewlem sha kiba haïing hasem u Primel ha kum ka kane ka por ba wan kah u lyoh ba dum.
U president jong ka Nartiang Block Congress Committee u ma AF Kon ula phah iaka shithi iehnoh kam jong u sha president sha Meghalaya Pradesh Congress Committee (MPCC) haka sngi Palei.
Ia kane ka shithi iehnoh kam ula aiti sha u general secretary WJH District Congress Committee u m Rikut N Pareiñ.
U Ma FA Kon haka shithi kaba ula phah sha u president MPCC um shym la kdew eiei iaka daw ba ula iehnoh iaka kam president.
Uwei u briew ula khlad hashen naka jingwan lyngshop ka bor mariang hynne ka step sngi Palei.
Kane ka jingjia kala jia haka por kumba 3 baje mynstep ha PWD quarter, Ladthadlaboh, Jowai.
La iathuh ba une briew ula khlad hadien ba ka tnad dieng kala hap halor ka iing kaba ki sah haka por ba thiah.
Kane ka tnad kala sam lyngba ka tnum ïing bad hap haka jaka thiah bad ngat ha une u rangbah.
Une uba la khlad u dei u Premel Bamon uba trei kum Home Guard bad ha kane jingjia kiba haiing jong u kynthup iaka lok bad ki khun kila lait thaw na kane jingjia.
Ki Pulit kila shimti iaka met ban pyndep iaka jingdonkam ka ain.
Ka Inter School Athletic Meet kaba pyniaid da ka ophis u District Sports Officer, East Khasi Hills District kala sdang haka sngi Balang ha madan ialehkai athletic jong ka SAI, SAG, kaba don hapoh ka kut ka skul bah pule ka jylla ka North Eastern Hills University.
Ia kane ka lympung la wan ban plie pyrda da ka Kong Isawanda Laloo (IAS), Deputy Commission East Khasi Hills District.
Ka jingpynlong ia kane ka lympung ha madan ialehkai ka SAI kalong namar ba ka jingmaramot bad tei thymmai ia ka JN Stadium Polo ka dang iaid shait shait mynta.
Ka Kong Isawanda kala kitbok kitrwiang ia baroh ki skul kiba la poi ban wan ban iashim bynta sha kane ka lympung, kaba jia long ba la lah ban pynialehkai biang ia ka hadien ar snem naka jingwan ban lyngshop jong ka khlam jingpang Covid 19.
Shuh shuh Ka Kong Isawanda kala pynkynmaw iaki khynnah ialehkai ban don iaka mynsiem ialehkai namar ba lyngba ka sports ka hikai iaki khynnah haka akor ka burom bad ka iarap ban pynleit jingmut bad ban iaka thong haka jingim.
U Bah Oral Mawthoh DSO ula ai iaka kyntien ai khublei bad hadien kane, la bynrap sa ka March-in jong ki khynnah skul bad kong Isawanda kala kyntiew ia ka lama ka tnad sports bad ka jingshim jingkular ki khynnah.
Ka Sai Yei Sap Production & Entertainment ka khot bad wer ia kino kino kiba angnud ban long ki puron ne actress ban ak haka shlem pynmih phlim jong ka.
Katkum ka jingpynbna ka Sai Yei Sap Production & Entertainment kala khot sngewbha ia ki riew donsap ban ak ne long kum ki Actress Khynthei/Supporting Actress bad ka rta kalong naduh 18 haduh 30 snem ka rta.
Kane ka audition kan long haka 04 Jylliew (June) ha Infinity Restaurant, Ladthadlaboh Mooralong Jowai haka por 10.30 Am.
Lah ruh ban phone ha kine ki nomber ban ioh iaki jingtip ba khambniah +91 89746 26205 +91 93625 50759 lane Email at saiyeisap.
production@gmail.
com.
Ka West Jaintia District Badminton Association kala pynbna paidbah ba kan pynlong iaka Inter School Badminton Tournament ka ban sdang naduh ka 1 tarik u bnai Jylliew (June) haduh 4 tarik Jylliew ha Indoor Hall jong ka Dorbar Shnong Chutwakhu, Jowai.
Kumta ka synjuk ka khot bad wer sngewbha iaki school bapher bapher badon hapoh ka West Jaintia sha kane ka lympung ialehkai badminton.
Ki kyrdan kiba kila pynbeit ha kane ka tournament ki kynthup iaka Boys and Girls haka Under-13, Under-15 bad Under 17.
Ka jingiakhun kan long haka kyrdan single bad double.
Ka tarik ba khatduh ban pynpoi iaki kyrteng haka 30 Jymmang (May 2022 hapoh ka por 6 PM.Iaki jingtip ba kham bniah lah ban phone ha u tournament secretary Ma Mebanker Shullai (M) 8974998912/ 9378194223.
I Kong Valarie B Lyngdoh i ba shong ba sah ha Riatmoolain Ladthadlaboh, Jowai i la khlad haka 17/05/2022 ha Dr.Norman Tunnel Mission Hospital, Jowai.
I kong Valarie i dei i khun jong i Kong Grateful Lyngdoh bad i la iehnoh shadien ia lai ngut ki khun.
Ka jingpyndep iaka sah jong i kan long haka 19/05/2022 ha u lum jingtep ka Balang Presbyterian Thadlaboh, Jowai.
Sa kawei ka sien jam ba ka Meghalaya Football Association (MFA) ka khreh ba kan  jam shakhmat ka long ba kan khreh ban pynlong sa ïa kawei pat ka jait lympung ïalehkai phutbol hangne hapoh ka jylla bad kane ka dei ka ‘Amateur League’ 2022-23, kaba ki kynhun ban ioh iashim bynta kin  long 20 tylli bad kane ka lympung ïalehkai la mang ban pynlong ïa ka ha ki shiphew bnai.
Ka Amateur League, ngi lah ban ong ba ka long ban ïai pynrhem ïa u saihon ba la mih tdem ban pynrhem biang ïa u khnang ba yn lah ban pynieng rasong ïa ka ïalehkai phutbol, kaba dei kata ka number one sports jong ka jylla.
Haba ïakren bad ki lad pathai khubor mynta ka sngi u Treaurer ka MFA u bah Wanshan Kharkrang bad u bah Arki Nongrum, ki sngew ban kam ba ka jingthmu ban pynlong sa ïa kane kawei pat ka lympung ïalehkai kan long kum ka jingkyrkhu ïa baroh.
Khydiat katba lah ban sngewthuh ei na kaei kaba u bah Wanshan bad Arki ki pynpaw ha ki lad pathai khubor, ha kaba nyngkong eh, ka amateur league kan dei ka lympung ïalehkai phutbol ban plie lad ïa ki kynhun ne ki klob rit ba don ha ka jylla ban ïoh ban sei madan ïa la ki kynhun ban ia aireng bad kiwei pat ki klob ïalehkai ba don ha ka jylla.
Shuh shuh ki rang ïalehkai ba don kham pajih na ki sor ne khap sor ki sorbah ba don ha ki distrik ba don ha ka jylla, kan plie lad plie lynti ïa ki ban ïoh ban don bynta ha ka amateur league, ïa kaba kan da don ka jinglum thup ia ki kyrteng jong man la uwei pa uwei na ki nongïalehkai ban da paw ba ka kyrteng ka jong u la register ha kata ka kyrteng jong kawei na ki 20 tylli ki klob.
Nalor kata ka amateur league kan dei ruh ka lympung kaban khreh ban sei wat ïa ki referee, kaba dei lyngba kane ka lympung ba ka MFA ka khot ne wer ïa kito ki bym da don eh ka sap ban ïalehkai, hynrei ki nang bad tbit ha ka rukom ban pynïaid ïa ka phutbol ha madan.
Ïa kane ka lympung ïalehkai amateur league, ka MFA ka thmu ban pynlong naduh u bnai Jylliew u ban wan, ïa kaba la thmu ban sdang shwa nangne na nongbah Shillong bad ka por ne sngi ban pynlong ka lah ban long tang ha ka kut  jong ka taiew, ïa kaba ka MFA kan dang pynbeit bad pynkhreh thymmai biang ïa ki kat kumba shah ne dawa jong ka kam.
Nalor kata ka amateur league ka MFA, kan khreh ba kan sei bang sa shisien ïa ka mynsiem sngew sarong ïa ki shnong ki thaw, namar kumba ka long mynta ka phutbol kam da long than shuh kaba da shongshit paidbah, hadien ba ka jylla, namar ka jingdon ki klob ba ïakhun wat haduh ka kyrdan jong ka I.League, kiba bun na ki khynnah ïalehkai na ki shong ne ki dong, ki la hap ban mih noh, namar ki klob ki da siew biang dor ïa ka bainong ïalehkai.
Da kumta, khnang ba u paidbah un da sngewmeng ne sngew sarong ïa ka jingmih ki khlur ïalehkai ba don sap na ka shnong, sa shisien kin da mih paidbah ban hiar ban sakhi bad ai mynsiem ïa la ki khynnah ïalehikai, kaba ha kane ka kynti ka rta ba la shah ban iashim bynta ïa ki nongïalehkai ka long ym duna  ïa ka 20 snem shaneng.
Kaba sngewtynnad ha kane ka amateur league ka long ba ki kynhn ba ïashim bynta kin ïoh ïa ka por ne samoi ïalehkai kaba jlan bha ha kaba kin hap ban ïakhun ym duna haduh 35 tylli ki jingïalehkai.
Ngi kwah ban ai Khublei bad ban pynpaw ia ka jingsngewnguh ia ki Kur ki Kha, iaki Paramarjan, iaki Paralok, Dorbar shnong Ladthadlaboh bad Tyndowapung Jowai iaka Balang Full Gospel Fellowship, Jowai kumjuh ia kiwei ki Balang kiba ia wan ban pynshngain ia ngi ha ka jingkhlad noh I Mei ba ieit jong ngi i Mrs Redcy Kharmalki.
Ngim don kyntien ban pynpaw ia ki jingsngewnguh jong ngi bad ruh ngim lah ban ai Khublei ia iwei pa iwei na phi.
Ngi duwai bad ngi kyrmen ba u Blei un kyrkhu ia phi baroh.
Kiba burom bad sngewnguh shi kat dei eh.
Mr.P.L.Nongtdu (Lok), Mr.Monlang, Mr.Vetolang, Mr.Boodspurgeon, Mr.Riolisa, Mr.Hamehi, Mr.Esbun bad Miss.
Manbha Nongtdu (Khun).
Nga la ïohsngew kawei ka sur na bneng kaba ong, “Thoh ïa kane ! Suk ki nongïap kiba ïap ha u Trai !" U Mynsiem U la pynbud, “Hooid, kin sa shem jingjahthait na ki jingtrei shitom jong ki, namar ki kam babha jong ki ki bud ïa ki !" Jingpynpaw 14:13.
Ka Shangpung Khliehmuchut kan long ka kynhun kaba saw kaba la buh jaka ialade haka semifinal jong ka Third Division Football Tournament – 2nd Adelbert Laloo Memorial trophy.
Kane kala wan hadien ba kala pynliem da ka tie breaker da 5-3 ïaka Risingsun Mukhla haka jingiakhun quarterfinal kaba long ha Kiang Nangbah Stadium, Jowai haka sngi ba ar.
Haka jingiakhun katkum ka por bala buh ka jingiakhun kala kut da kaba iakhaid khlem don mano mano ba ioh pynkhih iaka jar.
Ban pyniakhlad ia kine ki kynhun arliang mamla la rah iaka jingiakhun sha ka tie breaker ha kaba ka Shangpung Khliehmuchut kala ioh pynkhih jar 5 sien, katba ka Mukhla 3 sien kaba la biang pura iaka Shangpung Khliehmuchut ban rung sha ka semifinal.
Da kane ka namjop ka Shangpung Khliehmuchut kan aireng pyrshah iaka Mookyrdup haka 21 tarik Jymmang por 3 Pm, katba ka Maitchaphrang Mowtyrshiah kan aireng pyrshah iaka Madankynsaw Mowkyndeng haka semifinal ka ban long haka 20 tarik Jymmang por 3Pm.
Ka District Level Inter School Athletic Meet 2022 kaba lai sngi kaba pyniaid da ka ophis ka  District Sports Officer, East Jaintia Hills District kala sdang haka sngi ba Ar ha madan Teilang Dkhiah West U Deputy Commissioner, East Jaintia Hills District u Abhilash Baranwal, IAS ula long kum u kongsan haka jingiadonlang ka Stephanie.
M.Rapsang, District Sports Officer, East Jaintia Hills District , Coming One Joy Tlang, General Secretary, East Jaintia District Sports Association bad kiwei kiwei U DC haba kren ula ong ba ka kam ialehkai sports hi ka iarap iaki khynnah bad samla ban tei iaka longbriew man briew bad ka pynshlur ruh iaki nongialehkai ban don iaka thong haka jingim bad ka iarap bad ai mynsiem ban iakhun iaki sai teh sai khum haka jingim ban poi sha ka thong ban jop haka jingim.
Ha une u snem ki don haduh 23 skul kiba iashimbynta haka kyrdan U-14, U-16 bad U-18 bad ki jingialehkai ki kynthup iaka jingmareh, Discus throw, Javelin Throw, Shot Put, High Jump bad Long Jump.
Ha kaba iadei bad ka jingshah kynnoh ai Taro ka Nijanduh Phawa kadei halor ka jingiohpang ki hynriew (6) ngut ki khynnah bad lai ngut na kitei ki khynnah ki wan phet biej sha ka iing jong ka.
Kane ka la jia naduh ka 14 tarik u bnai March.
Haba kine ki khynnah kiba ioh pang, ki wan phet bieij sha iing jong ka, ki la kren ba ma ki dei ki Taro jong ka Nijanduh Phawa.
Kine ki lai ngut ki khynnah ki la iathuh ba mynshwa ki la ri ia kata ka taro ha iing hynrei mynta pat ki la pynshong ia ka ha trai uwei u dieng uba don hadien ka iing jong ka Nijanduh Phawa.
Hadien kine ki jingjia ia kitei ki khynnah, ka la poi ka khubor sha ka Dorbar Shnong bad na ka liang ka Dorbar shnong ka la khot ia ka Nijanduh Phawa ha ka 19 tarik u bnai April bad ngi la tohkit ia ka.
Hynrei na ka liang ka Nijanduh Phawa ka la len bad ka la maham kylla ban ai kes ia ki nongialam shnong.
Hadien kata pat ka la pan dorbar biang bad ka dorbar shnong ka la khot dorbar  ha ka 9 tarik u bnai May  bad ha kane ka dorbar ka la kular ban pyndep ia ka niam ka rukom da ka khnia ka khriam bad lada kitei ki khynnah ba kem pang kim koit satia ka kloi ban mih hi da ka mon lade napoh ka shnong ka thaw.
Na ka liang ki nongialam shnong ruh ki la maham ia ki para nongshong shnong ba kim dei ban thaw kano kano ka jingkulmar lane ban pynpait ia ka iing ka sem jong ka.
Ha ka 12 tarik ka pyndep ia ka niam ka rukom katkum ba ka la kular.
Wat hadien ba la pyndep ia ka khnia ka khriam, kitei ki khynnah 6 ngut kim shym la koit  satia na ka jingpang jong ki.
Ha kaba iadei bad ka jingshah pynpait pynpra ka iit jingkhang jong ka iing ka Nijanduh Phawa ha ka 14.
Ha ka 15 tarik u bnai May pat, la wan hiar ki nongialam ka kur Phawa bad dei ha kane ka por ba kawei na kitei ki khynnah ba kem pang kaba kyrteng ka Rikhuid Suchiang, ka la khie pang biang bad ka la leit mareh biang khlem tip briew sha iing jong ka ha ryngkat ka jingiabud u paidbah nadien.
Katei ka khynnah ka la kren ha ka Nijanduh Phawa da kaba ong “Dei maphi kaba ri sumar ia nga bad mynta phi la leh bein ia nga bad pynjah burom ia nga".
Ia kane la sakhi da u paidbah bad ki nongialam kur ka Phawa.
Na ka liang ki nongialam kur Phawa bad ka ki nongialam shnong ki la ia shong jingialang ban iakren bad ban ia pynbeit halor kane.
Na ka liang ka kur Phawa bad ki Nongialam shnong Saba ki la rai lang ba ka Nijanduh Phawa kadei ban mih na ka shnong da ka mon sngewbha khnnang ban lait na ka jinghuri hura ne kino kino ki jingmynsaw mynsnam bad ynda ka la dep ban pynkhuid ia ka niam ka rukum jong ka kaba iadei bad ka Taro yn sa shah biang ia ka ba kan wan sha shnong.
Shuh shuh na ka liang ka Dorbar shnong ruh ka la buh ka jingmaham ia ki nongshong shnong ba kim bit ban leh ia kino kino ki kam sniew pyrshah ia ka iing ka sem jong ka Nijanduh Phawa.
Hynrei ha kane ka juh ka sngi, katta ha ka 15 tarik u bnai May, ka iing jong ka, ka la shah tang bad na ka liang ki nongialam ki la ioh jingtip ia kane ha ka 16 tarik ka bor shnong kala leit ban jurip ia katei ka jingjia bad ngi la lap ruh ba ka iing jong ka Nijanduh ka la shah thang shisha.
Na ka liang ka shnong ka la kylli tohkit ban lap ia ki nongleh ia katei ka kam hynrei kam lap satia iano iano ba donkti bad ngi pynpaw ia ka jinglyngngoh kaba khraw namar ha ka 16 tarik ka kong Nijanduh Phawa bad u lok jong ka, u Nicholas Nartiang ki la leit ujor noh ia ki pulit ha Nartiang bad ka la mih ruh sha ki lad pathai khubor.
Ha ka 17 tarik Bnai May na ka liang ka bor shnong ka la shong jingialang biang bad ha kane ka jingialang ka dorbar ka la rai ban ai ia kane ka ka jingpynshai paidbah.
Na u Andreas Suchiang Waheh Shnong, Dorbar Shnong Saba Ewanmi Lathong Secretary, Dorbar Shnong Saba.
U Deputy Commissioner jong ka West Jañtia Hills District haka jingkren jong u ha ka jingïalang ban plie ïa ka training ha ka shnong Sohmynting, ula ong ba ki training kiba kum kine ki dei ban ïarap ban kyntiew ïa ka ïoh ka kot jong ki nongshim bynta ha ka training.
Kane ka training kaba la sdang haka sngi Nyngkong ka dei kaba la pynlong da ka Society for Urban and Rural Enpwowerment (SURE) bad kaba la kyrshan pisa da ka Meghalaya State Skill Development Society kaba hap hapoh ka tnat Labour jong ka Sorkar Meghalaya.
Ka phang jong kane ka jingai jinghikai ka dei halor integrated farming ne ban hikai halor ban rep bad ban ri bunjait ha ka juh ka jaka rep.
U Deputy Commissioner Garod L.S.N Dykes haba kren shuh shuh kum u kongsan ula ong ka sorkar kala ïaleh ban wanrah ïa ki training ha ki shnong hi jong ki nongrep ban pynsuk ïa ki, kumta ula kyntu ruh ïa ki nongwan shah hikai ba ki dei ban pyndonkam hok ïa kaei kaba ki la ïoh jinghikai.
Nalor kata ula ong ruh ba ki paid nongkyndong ki dei ban shim ïa ki jingïarap kiba ka sorkar ba ki dei kiba ïasnoh kawei bad kawei pat.
Kum ka nuksa u ong ba kane ka training ka don ka jingïasnoh bad ki SHG kiba trei ïa ki kam kiba bun khamtam ka kam rep.
Kumjuh ruh ki Producer Group kiba don haka shnong kiba ka kam kaba ki trei ka dei ka kam ri sniang bad ka kam rep jhur, kin ïoh jingïarap shikatdei eh na kane ka training ha ka kam integrated farming.
Ha kane ka sngi la ïoh jingkren ruh na u ma Lephing Pyrtuh uba long u Waheh Chnong jong ka shnong Sohmynting uba la ai ruh ïa ka kaiphod ha u DC ïa ka jingtreikam jong ka VNRMC kaba la leh shibun ki kam ha kane ka shnong ban pynneh pynsah ïa ka mariang bad kaba ker sawdong sawkun.
U ma Lambormi Suchen uba long u Skill Development Officer jong ka West Jañtia hills district ula pynshai ba kane ka training ka dei ka bynta jong ka Skill Mission kaba ka thong jong ka ka long ban ai training ïa ki shilak ngut ki nongshong shnong ha ki san snem.
Ula ong ruh ba ha kane ka snem ka thong ka long ban ai training ar phew hajar ngut ki nongshong shnong hashwa ban kut kane ka snem.
U Dr HH Mohrmen haka jingkren waiphang jong u, ula ong ba ka jingkhmih lynti ka long ba ki nongrep hadien ba kila pyndep ïa kane ka training kin lah ban nang pynbha ïa ka rukom ri jingri jong ki, kumjuh ruh ban shna sboh bad ban shna jingbam sniang da kaba pyndonkam da ki ñut kiba mih na ki mar kiba pyut.
Kiwei pat ki nongkren ha kane ka jingïalang ki dei u ma Mynjur Lyngdoh Pyrtuh uba long ruh u Secretary jong ka shnong Sohmynting.
Lah ban pynkynmaw ba kane ka dei ka training kaba ar halor ka integrated farming kaba ka SURE kala pynlong bad kaba nyngkong ka dei haka shnong Ϊalong.
Ka Maitshaphrang Mowtyrshiah, Madakynsaw Mowkyndeng bad ka Mookyrdup kila lah ban buh jaka ialade haka semifinal haka lympung ïalehkai Third Division- ka 2nd Adelbert Laloo Memorial Trophy kaba pyniaid da ka West Jaintia District Sports Association (WJDSA).
Ka Maitshaphrang Mowtyrshiah kala jop 3-1 kol iaka Nonglatem haka jingiakhun quarter final kaba nyngkong kaba long haka sngi Saitjain ka taiew kaba la dep kaba long ha Kiang Nangbah Stadium.
Katba ka Madankynsaw Mowkyndeng kala jop da 3-1 kol iaka Mawsiang FC Nongkhroh haka sngi Nyngkong.
Ka Madankynsaw Mookyndeng ka la ïoh ban pynkhih jar lyngba u Cornelius Suchiang ba marwei ula thep ar kol (14, 68) bad shikol na u Dangri Phawa (78), Katba ka shikol ka Mawsiang FC la thep da u Ebres Marboh (52).
Haka jingïakhun quarter final kaba lai ka Mookyrdup ka la pynliem da 3-2 ïaka Pasyih Cultural Sports Club.
Baroh 5 tylli kine ki kol kine ki ar liang mamla kila iathep haka kylla miet.
Na kaliang ka Mookyrdup la thep da u Nidaiar Kamar (52, 54) marwei ula thep ar kol bad shikol la iarap thep da u Denis Passah (66).
Katba ki ar kol ka Pasyih CSC la thep mar shikol da u Risuk Siangshai (68) bad u Shiningstar Rymbai (79).
Lashai ka sngi ka jingïakhun quarter final kan long hapdeng ka Khliehmuchut Shangpung pyrshah ïaka Risingsun Mukhla haka por 2.00 baje nohphai sngi.
Mynta ka sngi ba Ar, ka jingkieng Shymplong Hingaria kaba pyniasoh ia ki 6 tylli ki shnong ha khappud India Bangladesh kala shah rah haka umsaw.
Kane ka jingdkut kane ka jingkieng kala pyniakhlad noh ia baroh ki shnong kiba don ha katei ka khappud naduh ka shnong Huroi, Hingaria, Lejri, borsara, Shymplong bad ka Lahalein.
Ka jingdkut kane ka jingkieng kala pynlong ia kine nongshong shnong ban sahkut lut sha shilliang bad na kaliang ka KSU Narpuh kala kyntu iaka sorkar bad khamtam iaka tnad PWD ban pynioh jingiarap bad shna iaka jingkieng.
Shuh shuh ha surok bah National Highway 6 ne ka surok Shilong Jowai Silchar kala sahkut biang ka iaid ka ieng u paidbah hadien ba la don biang ka jingtwa khyndew kaba thymmai.
KI Pulit ki iathuh ba ka iaid ka ieng na Silchar, Ratacherra bad Khliehriat kala sahkut hadien ka jingtwa khyndew ha Kuliang hynne ka step.
Ka khubor pulit ka iathuh ba ka jingpynkhuid iaka khyndew kaba la twa ka dang iaid shait shait bad kila pynioh ruh iaki lad jingiarap iaki nongleit nongwan ba sahkut.
Ha Jowai kala don ka jingtwa khyndew ha surok Amlarem Jowai bad tang hadien katto katne kynta la dep ban pynkhuid bad la lait biang ka iaid ka ieng ki kali motor.
Ka Govt LP School Iooksi Iapkhla, ka skul kaba la rim tam haka thain Iooksi, West Jaintia HIlls District kaba la kynjoh iaka jingshakri sha ka 102 snem kala jot rathai bad kane kala buh jingeh iaki khynnah bad nonghikai ban shong klas namar ba ka tnum kala jot bad ki kamra klas kila kylla long pung um.
Ka Khasi Students’ Union Iooksi Unit kala jurip ia kane ka skul hynnin ka Sngi U Blei bad kala sakhi iaka jingjot bad shah iehshrah kane ka iing skul haka sorkar.
Ha kane ka jingjurip la ialam da Sainia Sutnga president ka KSU Iooksi Unit, Kamjuh Tangliang general secretary ka KSU Iooksi Unit ha ryngkat ka jingdonlang u Head Teacher ka Iooksi Iapkhla Government LP School u Ma D Nongrum.
Na ka liang u Head Teacher Katei ka skul ula ong ba Katei ka skul kadei ka skul kaba la rim bha bad ka la kynjoh palat 102 snem ka rta, Hynrei ka jingbymshimkhia ka sorkar ban tei pynbha ia katei ka iingskul ka la buh jingeh iaki khynnah skul bad iaki nonghikai ban pynlong skul haki por slap.
“Ngi la dep ujor sha ki bor ba dei peit ia kane ka jingjot kane ka iingskul, hynrei kam pat poi shano shano ruh " la ong u ma Nongrum.
U Ma Nongrum ula kren bynñiaw “Ngi isynei iaki khynnah skul ba ki hap ban shongskul wat hapdeng ki um slap namar tang shu jaw slap malu mala kane ka iingskul ka la dap daka um baroh kawei".
Ka KSU Iooksi Unit hadien kane ka jingwan jurip ia kane ka skul shen kan leit ban iakynduh iaki bor badei peit ban dawa ban maramot ia kane ka skul ban myntoi ki khynnah skul.
Ban pynjem iaka jingeh ka ñiut kaba mih na kylleng ka sor Jowai, ka Jowai Municipal Board (JMB) ka la rai ban pynïakhlad (Segregate) ïaki ñiut hapdeng kiba pyut bad ki bym pyut da kaba bud katkum ka kyndon Solid Waste Management Rules, 2016.
Ïa kane la ïathuh u Chairman ka JMB u Ma Lasooki D Lakiang haba ïakren bad ki lad pathai khubor ha kamra treikam jong u haka sngi Nyngkong.
Ka kyndon Solid Waste Management Rules 2016 ka kdew shai ïaka jingdonkam ban pynïakhlad ïaki ñiut da kaba leh kumne kan pynduna ïaka jingmih ki ñiut.
Ula pyntip ba ka Board da ka jingïatreilang ki seng treimon sngewbha kynthup ka SURE bad ka Young Minds Collective bad ka Scouts & Guides kin pynlong ka jingpynsngewthuh paidbah ha man ki dong ki shnong, kumjuh ki skul ki kolej hapoh ka sor Jowai kumno ban pynïakhlad ïaki ñiut.
Ula ïathuh ba ka SURE kadei kawei ka seng treimon sngewbha kaba la ïaid shakhmat ban pynsngewthuh bad ai jinghikai ïaki nongshong shnong kumno ban pynkylla ïaki ñiut shaka spah bah.
U Chairman ula ïathuh kumba long mynta ka board ka dang duna ki nongtrei bad ka jingdon ki seng treimon sngewbha kiba shemphang ha kane ka kam kan ïarap shibun.
Ula pyntip ruh ba ka JMB kan sa khot jingïalang ïaka Synjuk jong ki rangbah shnong jong ka nongbah Jowai halor kane ka kam.
U Dr HH Mohrmen President ka SURE ula ïathuh ba ki ñiut kiba pyut kiba mih na ki ïing shetja lah ban pynkylla sha ka sboh kumjuh ka jingbam sniang, jingbam blang bad kiwei kiwei.
Katba ïaki ñiut bym pyut lah ban pyllang bad katkum ka kyndon jong ka Solid Waste Management Rules 2016 ki karkhana kin hap ban shim ïaki.
Shuh shuh ula ong, katkum ka Rule 4.
(4) ka Solid Waste Management Rules, 2016, lada don kino kino ki jingïalang kiba ka jingdon briew ka long palat ïaka 100 ngut kin hap ban pyntip shwa shaka Municipal khnang ban pynïakhlad ïaki ñiut bad lada ym pynïakhlad ïaki ñiut ka Municipal ka don hok ban kyntait kit ïaki ñiut.
U District Sports Officer, West Jaintia Hills District Ma Khroobok Passah ula pynbna paidbah ba shen yn pynlong noh iaka Inter School Subroto Cup Football Tournament 2022 ha madan Kiang Nangbah Stadium, Jowai.
U Ma Passah ula pyntip ia kane ka football ki khynnah skul yn sdang haka taiew kaba nyngkong u bnai Jylliew (June) nad ka bynta ki Under-14 bad Under-17  Boys  bad Under-17  Girls.
Ia ki entry form lah ban ioh naka ophis u DSO haka por long trei.
Kino kino ki skul kiba kwah ban iashimbynta kin pynpoi iaki thup kyrteng jong ki player (List of  Players) ha ryngkat ki dur passport  size ba shon dangshen bad ki Birth Certificate kiba la ai da ka Municipal  Board/CHC/PHC/Aadhaar Card shuwa ka 24 Jymmang 2022.
Ka Screening ne ka jingjurip iaki player kan long haka 25 Jymmang naduh ka por 9 am ha Kiang Nangbah Indoor Stadium, Jowai.
Haka screening la shah tang 25 ngut ki player ha kawei pa kawei ka kyrdan bad dei ban wanrah ryngkat iaki original birth certificate.
Ka jingot snem ne ka cut off years kalong kumne harum: Under – 14 Years (Boys) kiba kha ha lane hadien ka 1 Kyllalyngkot (January) 2009.
Under – 17 Years (Boys) kiba kha ha lane hadien ka 1 Kyllalyngkot (January) 2006.
Under – 17 Years (Girls) kiba kha ha lane hadien ka 1 Kyllalyngkot (January) 2006.
Hadien bala mih ka khubor halor ka jingbym ioh jingiarap scholarship u nongsiat khnam ka East Jaintia Hills District u Phermeki Salahe na ka kynhun u MLA Khliehriat- ka Kyrmen Foundatio, na kaliang ka secretary ka Kyrmen Foundation, ka kong Semi Khongtiang kala pynshai paidbah ba ka dei ka jingbakla ba kila pyllait sha ki khubor paidbah (Social media) ba ka ai iarap scholarship ban kilan bad ban thied iaki tiar ialehkai ba un ioh biang ka lad ban bteng iaka jingialehkai.
Ka Kong Semi kala ong ba ka Foundation ka ieng haka nongrim ban iarap ia u Phermeki kumba la kular.
Katkum ka jingpynshai kaba la ong ba na kaliang ka Kyrmen Foundation hadien bala saphriang ka khubor halor kane kala pynpaw iaka jingsngewkhia, hynrei ka jingthmu kalong ban iarap ia une u samla uba la ialehkai bad mihkhmat iaka District bad ka Jylla sha ki lympung bapher bapher uba la thmu ban sangeh noh na ka kam ialehkai.
“Bun kila kynthoh ym tang ia ki member jong ka Foundation hynrei ruh ia u MLA jong ka Khliehriat Constituency, u Kyrmen Shylla.
La bun ki message ba ngi la ioh ha ki social media ba la buh jingkylli ia ka jingshisha ka jingtreikam jong ka Kyrmen Foundation.
Na kane ka daw kum ka Foundation ngi kwah ban pynshai paidbah halor ka jingjia baroh," la ong ka Semi Khongtiang.
Ka Semi kala ong ba ki la ioh jingtip shaphang uwei u khynnah ba la tip kum u Phermeki Salahe uba long u khynnah ialehkai siat khnam bad ka shnong jong u ka dei na Dkhiah West, East Jaintia Hills.
Kumta ngi la pyrshang ban contact ia u bad phah wan ia u sha ophis.
Kala ong shuh shuh “Ngi la kynduh ia i Phermeki Salahe ha ka 9 tarik u bnai Iaiong, 2022 ha ka ophis treikam jong ngi ha Lad Rymbai.
Ki member jong ka Foundation ki la sngap ia ki jingjynjar ba la shem da ine i samla bad I la iathuh ruh ba I la mut ban iehnoh shwa shipor ia kane ka jingialehkai namar im don tiar.
Nga la iathuh ba na ka liang ka Kyrmen Foundation kila rai ban ai jingiarap ia i khnang ba i lah ban iaid shakhmat ha ka jingialehkai jong i.
Nga la ong ruh iathuh shwa haiing ia kane ka jingtyrwa jong ka Kyrmen Foundation bad hadien I la ai ka rai ba in iaid shakhmat ban pdiang ia kane ka jingiarap.
" “Kumta ha ka 16 tarik jong u Iaiong, 2022, i samla Phermeki i la kynduh ia i President ka Foundation, bad hangne I President I la ai ktien ia i ba ka Foundation kan iarap ia i da kaba ai ki tiar ialehkai, ka pisa ba Rs.5000/- man u bnai na ka bynta 3 snem, ka scooty ban pynsuk ia ka leit ka wan jong i bad ruh ia ka madan ba i lah ban practice.
I Phermeki I la pdiang ia kane hynrei ia ka Agreement naka bynta jong kane la mut soi ynda la wanphai I President na ka jingsumar ia I bahaiing jong I na Bangalore.
" ong shuh shuh ka Kong Semi Ha ka 5 tarik jong u Jymmang hadien ba ka Foundation ka la tip shaphang ka jingialehkai jong i ha Meghalaya Games, ki member ki la iakren ia i shaphang ki post ban buh ha social media.
La phah ruh ia kane ka post sha I Phermeki naka bynta ka jing mynjur ka jong I bad ruh I la ai dak like ia kane ka post ha Facebook.
Kane ka post ka long katkum ka jing mynjur jong I Phermeki ia ka jingiarap na ka Foundation.
Hadien kane ha ka 8 tarik jong u Jymmang, ka Foundation ka la ioh ka jingtip ba i hymmen jong I Phermeki I kwah ban kynduh ia ki member ban kren shaphang kata ka post.
Namar ka jingsngewthut hapdeng ka jingiakren, la record ia ka jingiakren hapdeng jong ki.
Ha kane ka meeting baroh arliang ngi la mynjur ban pynshai shaphang kane ka post ba la pynmih.
Hynrei, ha ka sngi ba bud I Phermeki I la ong ia ngi ban delete ia kane ka post ha ka jaka ban pynshai shaphang jong ka.
Kumta ha ka 9 tarik Jymmang ngi la pyndam ia baroh ki post ba iadei bad kane.
Ka Foundation ka la kren ia I Phermeki hi naduh nyngkong kumta ngi la sngap ia ka jingkwah ka jong I hi bad leh ia kaei ba I la ong ia ngi, la ong ka Kong Semi.
Shuh shuh kala ong ngi la ioh jingtip ba I hymmen jong I Phermeki I la file FIR pyrshah ia ka Foundation ha kaba iadei bad kane ka post ha ka 12 tarik jong u Jymmang, 2022.
Ngi la shah summon ha Police Station ha ka 13 tarik Jymmang, 2022 bad ha kane ka jingiakynduh la rai ba ki member kin kynduh ia i Phermiki markhmat ha ka 16 tarik u Jymmang ha Police Station.
Hynrei ka sngi hashwa ka jingiakynduh, kata ka 15 tarik la mih ka video jong I Phermeki haki khubor.
Na ka liang jong ka Foundation ngi kwah ban pan map na I Phermeki Salahe bad ki bahaiing hasem jong I na ka bynta kano kano ka jingbakla bad ka jingpynsngewsih ka jong ngi ia ki.
Ngi la iohi ia ka jingtbit ka jong I Phermeki ha ka jingialehkai ka jong i bad kumta ngi la kwah ban iarap ia I ba I lah ban ialeh haduh ban da poi sha ka thong jong i.
Ka jingthmu ka jong ka post jong ngi kam dei ban pynjah burom ia I samla Phermeki hynrei ban ai mynsiem ia kiwei pat ki nongialehkai ban wan shakhmat.
Kum ka Foundation ka thong ka jong ngi ka long ban iarap bad ai ka jingkyrshan ia kito ba donkam ia ka.
Ka Foundation ka la rai ban kyrshan ia I Phermiki Salahe bad mynta ruh ngi ieng ha kata ka juh ka nongrim bad ngi kloi ban iarap ia I kumba ngi la kular ban leh.
Ha kane ka juk shai bad ka juk ka technology, pynban ka jingngeit ha u Khasi Pnar haduh kine ki sngi iaka kam ri blai iung, taro, thlen, bih, kynbat ka dang iai neh sah bad kaba la pynklumar ia kiba bun haka imlang sahlang.
Ki briew kiba shah suba ba ri ‘blai iung’ ne taro ki im ha pdeng ka jingim kaba syrtok bad kila hap ban mad iaka jingshah tait shnong bad shah beh shnong.
Ka jingjia kaba dang shu jia shen kala jia haka shnong Saba, ka shnong kaba hap ha khappud Assam Meghalaya kaba don hajan ka shnong Mukroh.
Kane ka longïing na ka shnong Saba, West Jaintia Hills District kaba dei na ka kur Phawa la kynnoh ba ka ri taro hadien ba la kem pang katto katne ngut ki khynnah ha katei ka shnong.
La kynnoh ba ki briew kiba ym lah ban ithuh kila lun maw iaka iing kane ka iing kaba dei jong ka kong Kong N Phawa bad Kpa u Ma N Nartiang kiba don 9 ngut ki khun haka miet sngi Saitjain, ka taiew kaba la dep kaba la wanrah ka jingjulor kaba bun.
Katba ki trai iing ne ki khun ki kti kane ka iing pat kila phet rieh ialade sha ki khlaw kham pajih na shnong ban iada na ka jingim.
U Ma Chillangki Phawa Secretary ka Kur Phawa-Siangshai Mukroh Saba Maitdeiñ Unit, haba ïakren bad u nongthoh khubor ula ïathuh ba haka shnong Saba la don katto katne ngut ki khynnah kiba ngat jingpang ksuid bad ki la kynnoh ba dei katei ka longïing kaba leh ïa kane ka kam ba sa pang kitei ki khynnah.
Ula kynnoh ba haka miet sngi Thohdieng katba ka Kmie bad u Kpa ki dang leit shim dawai iaki khynnah ba kem pang sha ka thain Karbi Anglong kaba ki hap sah miet ar sngi Thohdieng bad Saitjain, ki nongshong shnong ki la siat da ka jri siat sim ïaki khun jong ka bad ki khun jong ka hapdeng u slap ba jur ki la phet rieh sha khlaw.
Shuh shuh ula kynnoh ba haka sngi Saitjaiñ ki nongshong shnong ki la tangon pat da maw ïaka ïing jong ka bad hangne ruh ki la ïakrat biang sha khlaw.
Shuh shuh ula iathuh ba ka bor shnong Saba kala shim syndon ïaka rai ban beh shnong ïa katei ka longïing bad lada kim mih na katei ka shnong la maham ban pynshitom ïaki.
U Ma Chilangki Phawa uba dei u Kñi ka Kur ula leit ïakynduh ïa u waheh shnong ka Saba na ka bynta ban pyrkhat ïaka bha ka miat jong ka Kur, pynban la shah suba bad shah kynnoh sniew.
Hadien kane la iathuh ba heh kur ka Phawa Siangshai kila hiar sha katei ka shnong ban iakren halor kane ka jingjia, pynban haka por mynmiet la kynnoh ba katei ka iing kala shah thang noh ha ki briew kiba ym lah satia ban ithuh.
Haduh bala thoh iaka khubor kam pat don kano kano ka jingujor sha ki pulit.
Ka ophis u District Sports Officer, South West Khasi Hills District, ka la la lah ha kaban pynkut noh ia ka lympung ialehkai 8th South West Khasi Hills District Level Inter-School Athletic Meet 2022 ha madan ialehkai ha Saitsnad, Mawlangwir haka sngi Thohdieng Ha kane ka kynti ki skul baroh ba la poi ban wan iashimbynta ki long 9 tylli ki skul bad 320 ngut ki nongialehkai kynthei bad shynrang haka kyrdan ialehkai Under-14, Under-16 bad Under-18.
U MDC ka Mawkyrwat Constituency u bah Carness Sohshang ula long kum u kongsan haka jingiadonlang u ma SC Laloo, ADC South West Khasi Hills kiba iadonlang ban sakhi bad sam iaki khusnam sha ki nongjop.
Ka nam Over All Team Champion ka leit sha ka Nativity Higher Secondary Schoo, katba Champion Team la rah iaka da ka Boys Nativity Higher Secondary School bad Runners Up Team – Boys Jakrem Presbyterian Higher Secondary School, Champion Team – Girls Jakrem Presbyterian Higher Secondary School bad Runners Up Team – Girls Nativity Higher Secondary School.
Wat lada ka jingpynlong ia kane ka lympung ka long hadpeng u slap uba la wan ther tyngeh ha kane ka district, pynban ka jingialehkai kala iaid shait shait bad sakhi ba ki nongialehkai baroh kila shimbynta shongshit da ka mynsiem ialehkai sports.
Best Athlete: Ha ka U-14 Boys la ioh rah da u Jobatstar Kharlyngdoh Mawrwangkynda Church of God Secondary School, U-14 Girls la ioh rah da ka Latympang Lyngdoh Marshilong Nativity Higher Secondary School.
Haka U-16 ka Nativity Higher Secondary School kala ioh rah ha baroh ar tylli ki kyrdan na ki kynthei bad shynrang kiba kynthup ia u Bajoplang Sohshang ka Badaphun Nongrem.
Haka U-18 Boys u Batskhemlang Thongnirit ka Nativity Higher Secondary School bad ka Ibanrisha Kharwanniang Jakrem naka skul Presbyterian Higher Secondary School.
Ka Khasi Students’ Union (KSU) kala lap iaka jingjot rathai bad pei um ka skul Ummat Lakadong Govt LP Skul bad kala ai shi syndon da ka  iaka jingthoh sha ka Sub Divisional School Education Officer (SDSEO), East Jaintia Hills District, kaba la shimkhia ban phah jurip bad phah tohkit halor ka jinghap ki khynnah ban shong klas haka um.
Ka KSU Lakadong Unit ryngkat ki nongialam KSU East Jaiñtia Hills District Unit kiba kynthup ia u Andreas Lyngdoh president Lakadong Unit bad u education secretary Emmon Chyrmang nalor kiwei kiwei ki nongialam ka KSU haka 13 tarik kila ai da ka jingthoh sha ka SDSEO ban dawa maramot ia kane ka skul sorkar, kaba ki khynnah kiba hap ban shong klas haka um.
Ka KSU kala lap ba ia kane ka skul la sop da ka tarpaulin ne ka jri plastic na tnum, pynban ka um ka pei sha ka um nalor jot la pei ka tin sopiing.
Ka KSU kala ong kane ka skul kala jot la kham slem, hynrei ki bor ba dei peit kim shym la shimkhia bad ki khynnah skul ki hap ban shong skul ha ka um.
Ka KSU kala kam ba na kaliang ka SDSEO kala shimkhia mardor ban phah tohkit bad ruh ban maramot noh mar mar ïa kane ka skul.
Dangshen u Myntri ka tnad pule puthi Ma Lahkmen Rymbui ula pynbna ban maramot ia baroh ki skul sorkar kiba la jot rathai bad donkam ban maramot kyrkieh.
Ka tnad pule puthi kala sdang ban shim jingkhein bad yn maramot ia baroh ki skul ha une hi u snem.
Ka SDSEO kala iathuh bad ka ki LP Schools ki don haduh 109 tylli, ki UP School 30 tylli bad SSA 85 tylli bad na kaliang ka KSU kala kyntu iaka tnad pule puthi ban jurip ia baroh kine ki skul bad ban syrdep iaki skul kiba jot bda peit um, khnang ba ki khynnah skul ha nongkyndong kim nym duh jingmyntoi.
Ka District Magistrate ka East Khasi Hills, Shillong haka 14 tarik Nohprah 2023, ka la pynjari da ka kyndon Section 144 Cr PC kaba shah tang ia ki bus kamai bad ki kali rit ne Light Motor Vehicle (LMV) ba kin iaid lyngba ka jingkieng Damsite ne Umiam bridge kaba dang don mynta hapdeng ka jingmaramot.
Ka la ong ruh ba kane ka hukum kan treikam noh mardor namar ka jingdawa kyrkieh jong ka kam.
Katkum katei ka hukum la kdew ruh ba ki kali heh ne ki Heavy Motor Vehicle (HMV) bad kiba pdeng ne Medium Motor Vehicle) na kiwei pat ki district kum napoh West Jaintia Hills District bad East Jaintia Hills District kin hap ban iaid lyngba na Mawryngkneng lyngba ka surok Shillong Bypass.
Kumjuh ki kali na ka thain West Khasi Hills, South West Khasi Hills bad Eastern West Khasi Hills District kin hap ban iaid lyngba na Pomlakrai / Mawryngkneng sha Shillong Bypass.
Ka jingmaramot ia ka jingkieng Damsite ka la sdang ha ka 13 tarik une u bnai, ha kaba ia ka jingpyntrei la shimti da ka ITC Cementation India Limited.
Kane ka jingmaramot ka la wanrah ruh ka jingdheng kali kaba jur ha kaba bun na ki kali ki la hap ban iaid lyngba ka Shillong Bypass.
Nalor kata kane ka jingmaramot ia kane ka jingkieng da ka ITC ka la wan long ruh hadien ba ka la ap ban ioh ia ka jingbit ban sdang noh ia ka kam mynta lah kumba 4 bnai eiei, kata ban maramot ban kyrshan ban pynskhem ia ka jingkieng Dam kaba la tor bad kut ka por treikam bad kaba buh jingma ia ki paidbah nongleit nongwan.
Ka Dorbar Shnong Moolamylliang, East Jaiñtia Hills District mynta u snem ruh kan bteng ban pynphyrnai ia ka shnong ka thaw lyngba ki jingthaba shibynta jong ka jingpynkhreh ia ka Khristmas ha kaba yn ia don lang ruh u MP ka Rajya Sabha, u Dr.WR Kharlukhi kum u Kongsan u ban plie ia kine ki jingpynthaba ha ka 18 tarik une u bnai ha ryngkat ka jingiadon lang ka MLA ka Sutnga Saipung ka kong Santa Mary Shylla kum ka Symbud Kongsan.
Kane ka jingpynthaba da ki light kan sdang naduh katei ka sngi 18 tarik man la ka miet, kata naduh ka por 5 baje janmiet haduh ka por 12 baje shiteng synia bad yn pynkut ia kane ka tamasa pynthaba ding ha ka 3 tarik u Kyllalyngkot 2024.
Halor kane ka  Dorbar Shnong ka pynbna ruh ba kan don ka Christmas concert ha ka janmiet jong ka 22 tarik Nohprah ha kaba ka kynhun tem “Taken Aback" kaba na Mawngap, East Khasi Hills District bad ka  kynhun “The Lynx" kaba na sor Jowai kin wan ban pynsawa ia ki sur jingrwai Christmas.
Katba ha ka janmiet jong ka 23 tarik Nohprah, ka kynhun tem jong u Bah Eladmitre Dkhar bad u DJ Wanshan, kin pynsawa ia ki sur jingtem ha kane ka shnong.
Lah ban kdew ba ka shnong Moolamylliang, East Jaintia Hills ka jngai 112 Km na ka nongbah Shillong bad 15 KM na ka District headquarter, Khliehriat.
Ha kaba iadei bad kane ka Dorbar Shnong ka la pynkhreh ruh ia ki jaka sahmiet na ka bynta kito kiba kwah ban sahmiet, kata ha Guest House, Khliehriat, ha kaba kiba don jingthmu ki lah ban phone sha kine ki nombor: 9366455744, East Side Inn-9089390888, Mon Maya Guest House-8132002479 bad ha Wika Guest House-6009538618.
Na ka bynta kito kiba wan thymmai ha kane ka shnong ki lah ban pyndonkam da ka google map “Moolamylliang Presbyterian Church" lane ban scan ïa u OR Code.
Shuh shuh na ka bynta kito kiba wan ha ka por mynsngi, ka don ki dukan ba die jingbam hajan shnong ba la pynkhreh da ka Tista Hotel Khliehriat.
U Myntri Rangbah ka jylla u Conrad K Sangma haba kren ha ka jingplie ia ka Nongkseh Indoor Stadium haka 13 tarik Nohprah, u la ong ba ka sorkar jylla ka la lah ban tei ia buntylli ki Indoor Stadium bad ki Stadium ha ka jylla bad ba kan dang bteng ban tei shuh shuh khnang ban kyntiew ia ki sap ki phong jong ki samla ialehkai.
U CM u la ong ruh, “Kila don shibun tylli ki jingtei kiba la iaid shakhmat hynrei ngin sa nang mang shuh shuh ban tei ia kaba ngi la dep ban pynkhreh ia ka thup ban tei sa kumba 40 tylli ki jingtei ha kylleng ka jylla bad ki kam ki jam kin sa sdang noh shen.
U Sangma u la pyrto ruh ia u MLA barim ka thain u Bah Hamletson Dohling uba la trei shitom na ka bynta ban lah ban pynurlong ia kane ka jingthmu ban wanrah ia kane ka Indoor Stadium ha kane ka jaka bad kyntu ruh ia ki nongshong shnong ban pyndonkam ia kane ka jaka ban pynshlur ia ki samla ha ka lynti kaba dei.
Nalor kata u la ong ruh ba u sngewkmen shibun ban pynbna na ka bynta ban mang haduh T.2.1 klur ban shna ia ka stadium hapoh ka madan football ha Nongkseh.
Kumjuh ha kaba iadei bad ka jingthmu ban pynlong ia ka Meghalaya Games ha Tura, u CM ula ong ba ula dep lum dang shen ia ka jingialang ha Tura ban pynlong iaka Meghalaya Games bad ka jingpynkhreh kala long kaba iaid beit kaba kynthup naduh ka jaka sah bad kiwei kiwei ki jingdonkam.
Ka jingialehkai football ki kynthei, ka Women’s League kaba pyniaid daka East Jaintia Hills District Football Association (EJDHFA) kala sdang da ka nam jop ka Diengshynrum bad ka Dkhiah West ha madan phlang plastic ha Diengshynrum, Khliehriat haka 14 tarik Nohprah.
Kane kan dei ka sien kaba ar bala pynlong iaka jingialehkai football ki kynthei da ka EJHDFA bad ia kane ka trophy la tip kum ka Late.
Mary Tlang Memorial Trophy.
Haba phai sha ka jingialehkai haka sngi sdang, ka Diengshynrum SC kala jop iaka Iongkaluh SC da 8-0.
Ka Felicia Sympli marwei kala thep 4 kol (2’, 40’, 53’, 55’) bad mar ar kol na ka Alisha Lyngdoh (29’, 41’) bad ka Evangelin Bareh (23’, 51’).
Ha kawei pat ka jingialehkai ka Dkhiah West SC kala jop da 7-1 iaka Wapung Combine SC.Na kaliang ka Dkhiah West ia kine ki kol la thep da thep daka Russia Dkhar (17’, 24’, 60’, 70’), Batbitbha Bareh (5’, 59’), Dakani Shylla (63’).
Ia ka shikol ka Wapung Combine Sc la thep daka Charlin Nongtdu (46’).
Ngi kiba ha ïing ha sem jong I (L) Isormon Rymbui, District & Session Judge,South Garo Hills, Baghmara iba la khlad noh ha ka 27th November 2023, Ngi  pynpaw ka jingsngewnguh nyngkong eh ia U Blei Nongbuh Nongthaw uba la don ryngkat bad ka ing ka sem ha kum kane ka por ba ngi duh noh ia iwei na ki dkhot jong ka ing.
Ngi pynpaw ia ka jingsngewnguh ia ki kur ki jait, ki kha ki man kiba ha ing ha sem bad ki paralok para jor kiba najan na jngai kiba ia don lang bad ngi ha kum kane ka por.
Ngi pynpaw ka jingsngewnguh kaba  kyrpang ia ka Seinraij Jowai, Seinraij Nongtalang, ki kur Manner, Woodland W.K.Hospital, Supercare Hospital, 108 Service, Chnong Tpeppale, Loomsooiung New Hill Jowai, D.C.Office , Police Department.
Kiang Nangbah College & Jowai Polytechnic Ngim lah khlem da pynpaw ia ka jingsngewnguh ba kyrpang ia kine hurum:- 1.
The Chief Justice of Meghalaya High Court.2.
The High Court of Meghalaya, Shillong.3.
The High Court of Meghalaya ,Bar Association.4.
The Office of the District & Session Judge, South Garo Hills , Baghmara.5.
The Office of the District & Session Judge of all the Jaintia Hills, Khasi Hills & Garo Hills.6.
Bar association of Jaintia ,Khasi & Garo.7.
District Council Court, Shillong & Jowai.8.
Juvenile Justice Board,Jowai.9.
Baroh ki Lawyers & Staffs of Meghalaya, Judiciary Department.
Ka jingdon ryngkat bad ka jingkyrshan jong phi ha ki jingduwai ka long ka bor, ka jingshngain bad ka jingtngen ia ngi ka ing.
To U Blei un don ryngkat bad un nangtheh ia ki jingkyrkhu jong U ha phi baroh.
To shim ba kane ka long ka jingai Khublei Kyllum ia baroh kiba wan sngewlem ia kiba ngim lah jer kyrteng hangne.
Khublei Shibun, Ai ba U Trai Kynrad, Nongbuh Nongthaw un dang kyrkhu ia phi I wei pa iwei bad ka ing ka sem jong phi ruh kumjuh Kiba Sngewnguh eh iaphi.1.
Ka Doh Rymbui(Kmie),Ki hymmen Ki para bad kiba ha ing ha sem.2.
Ka Wahida Passah(Kurim) Ki Khun bad kiba ha ing ha sem.
Ka District Mission Coordinator, SSA West Jaintia Hills ha ka thong ban kyntiew iaka pule puthi hapoh ka District, haka 13 tarik Nohprah ka la pynlong iaka jinghikai kyrpang iaki Principal, Headteacher jong ki skul ha Inclusive Education Resource Centre (IERS), Mihmyntdu.
Ka thong jong jong kane ka jinghikai ka long ban pynsngewthuh iaki Principal, Headteacher jong ki skul shaphang ka kamram kum ki bor peit bor pyniaid jong ki skul na ka bynta kito ki khynnah ba don haki jingduna dkhot met bad ruh shaphang ka hok jong ki khynnah katkum ka Rights of Persons With Disabilities Act (RPWD) 2016.
U LK Singh, District Co-Ordinator IE, SSA West Jaintia Hills kum u riew shemphang, u ong ba don lai tylli ki skul kiba la mang kyrpang na ka bynta kito ki khynnah kiba don haki jingduna dkhot met kita ki long ka skul ia kito ki khynnah kiba don jingduna ka pyrkhat pyrdain Mental Retardation, ka jingduna haki bor iohsngew Hearing impaired bad ka skul kaba iadei bad kito ki khynnah ki bym iohi Visual impaired.
Hapoh ka jylla ia kum kine ki jait skul ki long kiba dang duna kumta ka buh jingeh bha iaki kmie ki kpa ban phah skul iaki khun jong ki na ka bynta ban ioh iaka jingnang jingstad kumba dawa ka jingling jingman jong ki.
Hynrei wat la katta ruh hapoh ka District kumba shah ka bor ki la pyrshang ban leh ka ba bha tam da kabab uh ha man ki block iaki IE Volunteer bad ki Block Resource Person IE.Shuh shuh ula batai bniah ruh iaki 12 tylli ki jait jingpang kiba hap hapoh ka RPWD Act 2016 bad ka National Trust Act bad ula kyntu iaki Headteacher/ Principal ban ai mynsiem iaki kmie ki kpa lada jia ba ki don iaki khun kiba don jingduna dkhot met ban pynrung skul ba kin iohlem iaka jingnang jingstad, kaba ka aiñ ruh kala pynkupbor ba kin im laitluid bad ban ioh iaka juh ka hok bad ka lad ban shimbynta haka imlang ka sahlang.
U Myntri ka tnad Pule Puthi ka Sorkar Jylla u Rakkam A Sangma haka 13 tarik Nohprah ula wan ban pynkut iaka jinglehkmen jubili rupa ka Kymprup Higher Secondary School Sahsniang-A.Nalor u Myntri u Rakkam A Sangma uba long kum u kongsan, la donlang ruh ki MDC ka JHADC kiba kynthup ia u MDC ka Sohmynting u Lakhon Dkhar uba long kum u symbud kongsan, u Winning Garland Sungoh MDC Mowkaiaw, u Habahun Dkhar MDC Saphai, Nidamon Chullet bad kiwei kiwei.
U Rakkam A.Sangma haka jingkren ula ai ka jingiaroh iaki bor pyniaid skul, ki nonghikai kiba la ai iaka jingshakri ha kaban sam iaka jingnang jingstad sha ki khynnah jong kane ka ka shnong bad ki shnong ba marjan.
Kam dei kaba suk ban jam ia u mawmer ba 25 tylli ki snem, lada ki bor pyniaid ka skul, ki nonghikai kim trei shitom, hynrei dei namar ka mynsiem kaba rhem haki ban sam iaka jingnang jingstad, kane ka skul kala kiew shaphrang, ula ong Myntri bad hakjuh ka por u kitbok kitriwng bad ai iaka jingkyrkhu kyrdoh ba ka skul na roi nang par ha baroh ki liang bad ban pynim iaki khynnah skul kiban long ki myntoi ka imlang ka sahlang.
Ha kaba iadei bad ka mat jingdawa ban pynrung iaka skul haka Adhoc Grant na ka liang u Myntri ula bthah iaki bor pyniaid skul ba pynbiang iaki kot ki sla kiba donkam.
Shuh shuh ula ong ba ha kaba iadei bad ka rai ka sorkar ban pyndonkam noh da ki kot NCERT naduh ka klas I haduh 10 jong ka Meghalaya Board of School Education (MBoSE) ka thong ka long ban wanrah iaka juh ka standard ne ka curriculum kaba iadei bd ka ri baroh kawei.
“Kane ka jingshim iaki kot NCERT ka long haka sobjek Science, English bad Mathematic bad yn pynrung lang bad ki subject kiba iadei bad ka Jylla ban iarap iaki khynnah ban shemphang," la ong u Rakkam.
U Myntri ula ong “Ngi la shim iaki kot NCERT ban iarap iaki khynnah ban iakhun ha ki eksam UPSC, IPS, IAS, GMAT bad kiwei kiwei entrance hapoh ka ri namar ki eksamin hi pyndonkam da ka syllabus NCERT." Haba phai khyndiat halor ka jingiaid lynti bad ka history jong ka skul, haduh u snem 1998 ka don tang kawei ka skul haka shnong Sahsniang A kaba dei ka Govt.
LP School kaba ai jinghikai haduh Class-IV.Ki khynnah skul ki iai pass man u snem na kane ka skul tangba bun na ki, kim lah ban bteng shuh iaki jingpule namar ba kim kot bor ban leit sha kiwei pat ki shnong ne sha sor.
Ki nongialam jong ka Dorbar Shnong haba iohi iaka jingeh jong ki khun ka shnong kila seng iaka Kymprup Upper Primary School Sahsniang A’ ha u snem 1998 bad la pynlong skul ha iing barit jong ka Balang Presbyterian Sahsniang bad hadien ka skul ka la ioh la ka jong ka iingskul ha syndah bad ka skul kaba mynta.
Ha u snem 2008 la kyntiew kyrdan noh iaka Upper Primary shaka Secondary bad ha u snem 2019 la kyntiew kyrdan iaka Higher Secondary School kaba tip kum ka Kymprup Higher Secondary School Sahsniang A.Kumba long mynta ka jingdon jong ki khynnah haka Upper Primary Section ki long 140 ngut haka Secondary 108 ngut bad haka Higher Secondary ki long 28 ngut katba ki nonghikai ki long 14 ngut bad uwei u non-Teaching Staff.
Ha kane ka sngi u Myntri pyllait paidbah iaka Souvenir bad u maw sah jingkynmaw.
La pynphuh pynphieng ia kane ka sngi da ki jingrwai jingshad ba la shim bynta da ki khynnah kane ka skul.
Iaka jingialang la pyniaid da u Founder Syngkon bad la ioh ka jingkren na u Principal ka skul u H Kamar bad na u Waheh Shnong D Ymbon haka jingdonlang ki nongshong Shnong kynthup naduh ki longkmie longkpa, ki nonghikai bad ki khynnah skul.
Ka kynhun ki thei ialehkai ka West Jaintai Hills bad ki rang ialehkai jong ka Mawsynram, ki la ioh ba kin rah ia ki nam kum ki lahduh ha ka lympung ialehkai 3rd Meghalaya Softball Championship, ba la pyniaid ia ka da ka Meghalaya Softball Association (MSA), ha madan Second Ground, Polo, Shillong.
Kane ka jingialehkai kaba la neh lai sngi lynter kala kut noh haka 13 tarik Nohprah.
Ka West Jaintia Hills ha ka jingiakhun final kala pynliem iaka Lyntijam kaba na Ri-Bhoi District bad ia ka nam kaba lai ne la rah da ka kynhun ki thei ialehkai jong ka Dkhiah East Jaintia Hills.
Ka kynhun ialehkai na Mawsynram kila lah ban pynliem ia ka kynhun jong ka Dkhiah na East Jaintia Hills, katba ka kyrdan kaba lai la rah ia ka da ka kynhun ki rang ialehkai jong ka West Jaintia Hills.
Ka khusnam best pitcher, na ka liang ki shynrang la rah ia ka da u Krishna Thapa player jong ka Dkhiah East Jaintia Hills bad na ka liang ki kynthei la rah ia ka da ka Larishisha Phawa ka West Jaintia Hills.
Ha kane ka sngi ba pynkut ia kane ka lympung ialehkai softball la iadonlang u bah Khroobok Passah Assistant Director Sports & Youth Affairs bad DSO West Jaintia Hills kum u kongsan ryngkat u General Secretary ka Meghalaya State Olympic Association u bah Finely L.Pariat, ki ophisar ka tnad sport bad kiwei kiwei.
Kawei ka trok kit dewbilat kala kylla hadien ba kala leit rat iaka kynroh haki iing briew haka surok bah ha Ladthadlboh, Jowai haka step phyrngap jong ka 14 tarik Nohprah.
Ha kane ka jingjia kaba la jia haka por kumba 2:30 Am kane ka trok 12 shaka kala julor phom na ka bynta ba shakhmat bad kala kem ding, hynrei la lah pat ban tem iaka ding ban lait pur sha ki bynta ba shadien ka drok.
Ar tylli ki kali kawei ka alto bad kawei ka Bolero kiba pynieng hala ki jong ki phyllaw kila julor malu mala naka jingrat ka trok iaka kynroh.
Katkum ki dak ki shin la suba kane ka trok kala kham pynher sted bad shuwa ba kan kylla, kala tynrah ia u mawsalin uba heh uba don shabar ka surok ha lad ban leit sha Kiang Nangbah Stadium ne Iawthyme, kaba ka surok ka long khun.
Nangta kala rat iaka kynroh ha iing briew bad kylla syndon harud kawei ka dukan mar pyrshah bad ka Fort Departmental Store.
Ka jingjngai ba kylla kane ka trok la kumno kumno 10-15 metre.
Ha kane ka jingjia u nongniah kane ka trok uba pat lah ban pynthikna iaka kyrteng bad ka jaka sah, ula mynsaw jur na ka bynta ka khlieh.
Ki Pulit pyniaid kali ka Jowai ban marsien tip ia kane ka jingjia kila hiar sha kane ka jaka bad ai jingiarap.
Haduh bala thoh iaka khubor ym pat lah satia ban tan ne pynkynriah ia kane trok.
Ki shipai Border Security Force (BSF) Meghalaya na ka 193rd battalion ha ka 12 tarik Nohprah hadien ba ki la ioh ia ka jingtip kaba bniah ki la pynlong ka jingpynap shrip bad lapdien ia kawei kawei ka kali na Dulainala ha ki bynta khappud ka East Khasi Hills.
Hadien ba ki shipai ki la pynlong ia ka jingkhynra ki la ioh kurup ia shibun bah ki jain ki nep kiba shongdor haduh palat T.35 lak ia kiba la thmu ban shalan shapoh Bangladesh.
Ki shipai ki la kem noh ia u nongniah bad kurup noh ia ka kali hadien ba um shym la lah ban pyni ia ki kot ki sla kiba biang ha kaba iadei bad kine ki jain ki nep ba thmu ban khaii.
Hadien ia une u nongniah bad ia ka kali ba la kurup la aiti noh ha ki pulit ka Dangar OP na ka bynta ban leh shuh shuh ia kaba donkam.
U Myntri Rangbah ka jylla u Conrad K Sangma haka 13 atrik Nohprah, u la ong ba ka jingai jamin ia ki dkhot jong ka Seng North East Petroleum Mazdoor Union (NEPMU) kiba shah kem halor ka jingkynnoh donkti ha ki kam tuh umphniang petrol ka shong ha ka iingbishar ym ha ka sorkar.
U CM u la ong ruh ba ka jylla Meghalaya ia mynta hi kam pat iakynduh jingeh ha kaba iadei bad ka jingdonkam ia ka umphniang petrol bad diesel bad ba ki briew kim dei ban klumar jingmut.
Ia kane u Conrad u la pynpaw halor ka jingdawa jong kane ka seng NEPMU ban pyllait noh ia ki dkhot jong ka kiba shah set along, kata ha ryngkat ka jingbyrthen ban pynsangeh ia ka jingpynpoi ia kino kino ki mar umphniang sha Meghalaya kaba la sdang naduh ka sngi ba Ar lada ym lah ban pyllait ia ki.
Haba kren sha ki lad pathai khubor u Sangma u la ong; “Ngi la dep ban iamir jingmut lang bad baroh bad kane ka kam ka la don hapoh ka iingbishar.
Ki la kyrpad na ka bynta ban ai jamin, hynrei ia kane lah ban leh tang da ka iingbishar ym da ka sorkar, kumta kane ka kam ka dang iaid shakhmat.
" Da kaba kyntu ia ki paidbah ba kim dei ban klumar jingmut, u CM u la ong; “Ia mynta hi Nga kyrpad ia ki paidbah ba kim dei ban khuslai halor kine kiei kiei baroh, bad na ka liang ka sorkar jylla kan sa pyntip ia ka jinglong jingman halor ka jinglong jingman bad ruh ban ym pynsngap ia ki khubor hamsaia kiba lah ban pynsngewthuh bakla ia mynta hi.
" “Ka long ka jingshisha ba ka don ka jingeh, kata halor ka nongrim ba ka jingiakren ka dang iaid shakhmat bad ngi la pyrshang ban weng ia kine ki jingeh baroh.
Watla katta  ia mynta hi kam pat don kano kano ka jingeh ha kaba iadei bad ka petrol bad diesel hapoh ka jylla.
".
U Myntri Rangbah ka jylla u Conrad K Sangma u la ong ba ka sorkar jylla ka la shim ia baroh ki sienjam ban tehlakam ia ka jingwan rung jong ki briew kiba na shabar, kata katba ka dang bishar bniah biang ia ka Meghalaya Residents, Safety and Security (Amendment) Bill (MRSSAB), 2020.
Haba kren sha ki lad pathai khubor haka 13 tarik Nohprah, u Sangma u la ong, “Ka long ka jingshisha ba ka MRSSAB ka dei kaba thmu bujli ha ka jaka jong ka Inner Line Permit (ILP) ia kaba ngi la tynruh bad mynjur ruh hapoh ka iingdorbar Assembly, bad ia kane ka Bill ym shym la ioh ia ka jingmynjur na u Lat bad la phah sha nongbah Delhi sha ka President na ka bynta ban ai ia ka jingmynjur.
Hynrei ka Sorkar India ka la pynphai biang sha ka sorkar jylla na ka bynta ban bishar bniah namar ki katto katne ki kyndon kiba iatyngkhuh bad ki riti synshar ri ne constitution bad ia kaba dang dei ban bishar bniah biang kumno ban iamir jingmut halor kane ka bynta.
" “Da kaba pynshong nongrim halor kane ka jingai jingtip mynta ngi la bishar bniah biang ia ka MRSSAB da kaba iathir ruh bad ki kynhun bapher bapher kiba ia don bynta, kata kynthup ruh ia ki riew shemphang jong ka aiñ bad advocate general bad ngin khmih kumno ngin pyniaid ia kane ka kam.
Ka dei ka kam kaba kham shitom namar ki ain ka sorkar pdeng bad ka sorkar jylla ia kiba ngi dei ban khmih bniah hashwa ban shim ia ka rai halor baroh kine ki bynta, hynrei watla katta kane ka kam ka la iaid bteng bad ngin dang iai buddien halor kane," ong shuh shuh u CM.Nalor kata u la ong ruh ba ka jingialang iamir jingmut bad ki kynhun kiba iadei bynta halor kane ka phang kan long hadien u snem thymmai.
Halor ka jingkylli, u Sangma u la ong; “Ka long kaba shisha ba ma mat ka long halor ka jingwan rung jong ki briew kiba na bar, bad halor kane ki la don ruh ki jingkhynra, ki jingpynshitom bad kiba bun kiwei pat ki sienjam ha kiba bun ki bynta.
Kumta kam dei satia ba ka sorkar kam shym la leh ei ei, kata la ka long lyngba ki infiltration check gates, ki sienjam ba la shim da ki tnat bapher bapher ban lap ia kine ki briew bad ban pynphai pat ia ki.
" U la ong ruh ba baroh kine ki sienjam ki la treikam ha ki por ki snem kiba la dep, hynrei ki iapher na ka ILP bad ka MRSSA namar ka thong ba kongsan jong ki ka long ban don ia ka rukom treikam ka ban bishar bniah ia iwei pa iwei u briew kiba wan rung sha ka jylla.
“Ka ILP ka donkam ia uwei pat uwei u briew ba kin ioh jingbit na ka bynta ban wan rung sha ka jylla.
Kumta ruh ka don ka jingdawa kaba jur da ki trai shnong riewlum kumjuh da ka jingshim rai jong ka iingdorbar kaba ngi la mynjur ba ka long kaba donkam ban pyntreikam ia ka ILP ha ka jylla Meghalaya, bad kumta ruh ngi la kyrpad ia ka sorkar India, hynrei kam pat shym la ai ia kino kino ki dak kiba shai halor kane ka bynta," ong shuh shuh u CM.Shuh shuh u la ong ba ka sorkar Meghalaya ka dang iai ap ia ka jingmynjur jong ka Sorkar Pdeng bad ka dang iai bteng ruh ban pynkynmaw ba kan bishar bniah abd ban shim rai haslor ka ILP.U Myntri Rangbah ka Jylla u Conrad K Sangma haka 13 tarik Risaw u la ong ba shen ka jingpyntrei ia ka surok Shillong-Dawki kaba la sahteng kan sa sdang pura.
Haba kren sha ki lad pathai khubor, u CM u la ong ba dang shen ka Tnat National Highways and Infrastructure Development Corporation Limited (NHIDCL) ka la bhah ia ka kam ha ki ar lai bynta sha ki kontraktor kiba thymmai na ka bynta ban pyntrei ia kane ka projek.
“Ngi la pynlong ia ka jingialang bishar kam ha ryngkat ki kontraktor kiba thymmai dang ha kine ki 10-15 sngi ba la dep bad ka jingmut ka long ban shu khmih shwa halor ki jingpynkhreh ki jong ki bad ban ai ia ka jingmynjur namar kane ka dei ka por bad ka aiom trei bad kumta ki dei ban leh ia baroh kiba ki lah ban leh ban pynkloi ban ioh sdang bad ban pyndep noh hapoh ki hynriew bnai ki ban wan," ong u Conrad.
“Ngi ioh ia ka jubab kaba biang na ki bad ngi khmih lynti ba shen yn pynkhreh noh ia ki mashin bad ki nongtrei khnang ban lah ban sdang pura ban pyntrei noh shen ia baroh kine ki bynta jong ka surok," u la ong.
Halor ka jingkylli, u Sangma u la ong ba ki don katto katne ki daw kiba la pynlong ia ki kontraktor kiba hashwa ba kin pynkut noh ia kane ka jingiateh.
“Kim shym la don ki juh ki daw halor ka ki jingpyntrei ia ki bynta bapher bapher jong kane ka surok.
Ha ki katto katne ki jaka ngi iakynduh jingeh ban ioh ia ka jingbit na ka Tnat Forest, ha ki katto katne ki jaka ngi iakynduh jingeh halor ka jingpynkynriah ia ki jingwit jingwoh kiba don ha ki lynti, ha ki katto katne jaka ka jingeh halor ka jingioh jaka, bad ngi iakynduh jingeh ruh bad ki katto katne ki nongshong shnong ha kaba ki don ki jingpyrshah na ki katto katne ki nongshong shnong bad ki kynhun," ong u CM.Shuh shuh u CM u la ong ba ka jingeh kaba khraw tam ha kaba iadei bad ka jingthmu ban pyniaid shakhmat ia kane ka projek ka dei halor ki jaka puta.
Watla katta u la ong, “Ngi sngewkmen shibun ba ngi la trei shitom, ki heh sorkar ba dei khmih ki la trei shitom ha kaba ngi la lah ban weng ia kiba bun na ki jingeh, bad Nga kyrmen bad kane ka projek surok Shillong-Dawki ka dei ban sdang noh shen.
" Katkum ka jingpynpaw jong u CM kine kane ka jingpyntrei ia kane ka projek ka don la ki jong ki bynta ba la buh katkum ka por  na ka bynta ban pyndep ia ki.
Ka kynhun jong ka Search and Rescue jong ka tnad Fire and Emergency Service haka 13 tarik Nohprah ryngkat ki bor pulit ka Mawlai PS ki la leit ban shimti noh ia ka metiap jong iwei i khunlung kaba per hapoh Wah Umkhrah, Shillong.
Ka video kaba iadei bad kane ka jingjia ka la saphriang ruh lyngba ki social media ha kaba ki la mih ki jingkynthoh kiba jur pyrshah ia ki kmie ki kpa jong ine i khunlung ia iba ym pat lah ban tip la i dei i kynthei ne shynrang.
Na ka liang ki pulit ki la sdang ban pynlong ia ka jingtohkit halor kane.
Ka la don ruh ka jingsuba jur ba ine i khunlung i dei iba dang shu kha bad iba la shah bret dusmon ha la ki jong ki kmie kpa ki bym lah ban tip ki dei kiei.
Ia kane ka metiap jong ine i khunlung la pynkit noh shapoh Civil Hospital Shillong ban leh ia ka post mortem.
U Superintendent of Police, East Khasi Hills, Shillong, u Bah S Nongtnger, IPS u pyntip ba ha ka jingbteng ban khynra ia ki kali bad bike kiba pyndait hi ia ki silencer ne exhaust pipes kiba pynmih ia ka jingsawa kaba jam, ka tnat Shillong Traffic Police ka la ioh ban bat noh haduh 181 tylli kiba kum kine ki kali.
Ia kine ki silencer ba la pyndait hi la pynjulor noh haka 13 tarik Nohprah, hapoh Police Reserve, Shillong da kaba pyndonkam da ka roller ha ryngkat ka jingsakhi lang da ki lad pathai khubor bad kiwei pat.
Kumta ruh na ka liang une u heh pulit u kyntu jur ia ki trai kali ba kin kiar ban pyndait ia kiba kum kine ki silencer namar ki ktah jur ia ki paidbah babun balang.
Nalor kata u la ong ruh ba ka jingpynlong ia ka jingkhynra ia kiba kum kine ki kali khamtam ki kali rit kynthup ia ki ar shaka kan dang iai bteng bad yn pynshitom tyngeh lada lap ia kiba pynkhein ain.
La kum pynhap iaka pla iew rong saw ka ba don ki tiar ba donkam haka por kumba 3:30-4 baje nohphaisngi ha ka lynti na Jowai sha Amlarem.
Kumta la kyrpad ia kino kino ki ba lap ia kane ka pla sngewbha ban phone ha kine ki number harum 7640948754.8787372284.
U Sub-Divisional Officer (Supply), Amlarem Sub-Division u la pynbna paidbah ba ia u khaw u ba hap hapoh ka NFSA (AAY & PHH) bad ka Non-NFSA naka bynta u bnai Nohprah (December), 2023 yn sdang ban pyllait noh sha baroh ki Fair Price Shop Dealers katkum kine ki kyndon harum.
Ka bhah khaw AAY haka jingthew kaba 35 kilo kawei ka longing (ym donkam siew Pisa).
ka bhah khaw PHH haka jingthew akba 5 kilo shikhlieh ( ym donkam siew Pisa).
Katba ka bhah khaw Non-NFSA haka dor ba ym palat ia ka Rs.14/- shi kg.
Lada don kino kino ki ba shim da ka pisa ne ki bym ioh ia kitei ki mar jong ki, ki lah ban ujor ha u ba soi kyrteng harum da kaba thoh shai ia ka kyrteng bad ka shnong jong ki khnang ba yn lah ban pynshitom ia ki.
Phi lah ruh ban ujor ha kine ki number harum:- Sub-Inspectors 9436110184/ 8731025753 lane Email: sdo_amlarem@outlook.
com.
Ka West Jaintia District Table Tenis Association (WJDTTA), Jowai, kala ioh ban jied iaki nongkitkam bathymmai haka general meeting kaba la long ha Kiang Nangbah Indoor Stadium, Jowai hka 12 tarik Nohprah.
Ki nongkitkam bathymmai ki long u President u Ma Eddie Morphy Passah, Vice President Ma Sienmitre Sumer, General Secretary Ma Aldrin Wahlang, Assistant General Secretary Ma Waiborlang Sohlang bad Treasurer Ma Wompher Nartiang.
U Adviser ki kynthup ia u District Sports Officer (DSO), West Jaintia Hills District u Ma Khroobok Passah bad Ma BN.Lamare.
La jied ruh iaki auditors bad 12 ngut ki dkhot.
Kan long ka jingsarong kaba khraw ia ka jylla hi baroh kawei hadien ba ka samla Darilin Tang kaba dei na ka shnong Iooksi, Jaintia Hills, kaba dei ruh ka Research Scholar na ka department of Management, NEHU, Tura Campus ka la shah jied ha ka Tnat Youth Affairs ka Sorkar India ban leit iashim bynta ha ka prokram Japan- East Asia Network of Exchange for Student and Youth (JENESYS) 2023, ka ban long ha Japan.
Ka JENESYS 2023 ka dei ka exchange programme ba la khot pynlong da ka Japan International Cooperation Centre (JICE) ka ban long naduh ka 12 haduh ka 19 tarik mynta u bnai.
Mynta u snem ia kane ka exchange programme yn pynlong ha ka nongbah Tokyo lem bad kiwei pat ki jaka ha Japan.
Ka samla Darilin kan dei kawei napdeng ki nongmihkhmat ka ban leit iashim bynta ha katei ka prokram ban mihkhmat ia ka India napdeng ki phra ngut ki dkhot na kane ka ri.
Lah ban kdew ba ka samla Darilin Tang ka dei tang ma ka, ka ban ioh ban leit mihkhmat napoh kane ka thain shatei lammihngi jong ka ri (North East).
Ka JENESYS ka dei ka prokram iamir jingmut hapdeng ki para briew ia kaba la plie ha ka snem 2015 hapdeng ka Japan bad ki ri ka thain Asia Pacific.
Ki samla nongmihkhmat na ki hynriew tylli ki ri bapher bapher, kata kynthup na India, Sri Lanka, Maldives, Nepal, Bangladesh bad Pakistan kin iashim bynta ha kane ka exchange programme.
Ka jingthmu ba kongsan jong kane ka prokram ka long ban kyntiew ia ka jingshaniah bad ka jingsngewthuh jingmut hapdeng ki nongshong shnong ka Japan bad kane ka thain Asia Pacific, bad ruh ban tei ia ka jingiadei paralok bad ka jingiateh hapdeng jong ki.
Kane ka long ruh ban pynshlur ban sngewthuh bad ioh jingtip ha kaba iadei bad ka ioh ka kot jong ka Japan, ka imlang sahlang, histori, ka kolshor, politik bad ha ka jingiadei kam bar ri, kata ban tei bad pyniasoh ha kine ki bynta.
Ka Headquarters 101 Area, Indian Army bad Rajya Sainik Board haka 12 tarik Nohprah kila pynlong ia ka Ex Servicemen (ESM) Rally ha Tura ia kaba la wan ban iashim bynta da ki shipai kiba la shongthait bad ki kurim jong ki shipai kiba la khlad noh ha ka jingiadon ryngkat lang ka MP Lok Sabha na Tura ka Agatha K Sangma kum ka Kongsan.
Haba kren ha ka jingialang ka Agatha ka la pyrto ia ka jingshakri jong ka tnat shipai.
Ka la ong ruh ba kiba bun na ki dkhot jong kane ka tnat ki la shongthait ha ka rta kaba dang khynnah bad na ka liang ka sorkar ka la plie lad lyngba kiba bun ki skhim ka sorkar jylla kum ka CM Elevate and Promotion bad Incubation of Market Driven Enterprises (PRIME) ha kaba kine ki shipai ki lah ban pyndonkam ia ki sap ki jong ki ha kaba sengkam sengjam.
Nalor kata ka la ong ruh ba ka sorkar jylla ka dang iai bteng ban wad ia ki lad ki lynti ban tei ia ka skul shipai ne Sainik School ha ka jylla.
Ha kajuh ka por ka la ai khublei ruh ia ka jingtrei shitom jong ka 58 Gorkha Training Centre bad ia ka Assam Regiment Centre ban pynthikna bad ki shipai kiba la shongthait kin ioh ia ka bai bam tymmen.
Na ka liang u Colonel Gautam Rai uba dei u Director jong ka Rajya Sainik Board Meghalaya ha ka jingkren ula ong ba la pynlong ia kane ka rally ha Tura da ka jingthmu ban shimkhia halor ki jingeh jong ki shipai kiba la shongthait na ka kam bad ia kiba haiing hasem jong ki kiba shong ba sah ha ka thain rilum Garo.
Nalor kata u la pynthikna ba ka dei ka kamram ka jong u ban ai ka jingkyrshan ia ki shipai kiba la shongthait bad kiba haiing hasem khnang ba kin lait na ki jingeh.
Ha kane ka rally la wan ban iashim bynta da ki shipai kiba la shongthait, ki kurim jong ki shipai kiba la khlad noh bad la buh ruh ia ki Unit Run Canteen Counter, Medical Camp bad Grievance Cells da ka Ex-Servicemen Contributory Health Scheme (ECHS), Zilla Sainik Board (ZSB) bad ICICI.Shuh shuh ha kane ka rally la shimkhia ruh ha kaba iadei bad ka bai bam tymmen bad SPARSH (System for Pension Administration (Raksha) bad la ai jingbatai bniah ruh ha kaba iadei bad ka ECHS, Army Welfare and Education Society (AWES) bad halor kiwei kiwei pat ki bynta.
Kiba bun heh ophisar na ka tnat shipai kiba la rim bad kiwei pat na heh sorkar ki la wan ban iashim bynta ha kane ka rally.
Ka Rymbai Shkenshynriah SC kala rung sha ka final hadien ba kala pynliem iaka Rymbai Iawpynsing da 2-1 haka jingialehkai Super Division Football Tournament kaba la pyniaid da ka East Jaintia Hills District Football Association (EJHDFA) kaba long haka 12 tarik Nohprah.
Haba phai sha kane ka jingiakhun kaba dei ka semifinal kaba lai ne ka qualifer-2, ka Rymbai Shkenshynriah kala thep ia kine ki kol lyngba u Hikaidame Bareh haka minit kaba 5′ bad u Roiboklang Bareh haka minit kaba 96′.
Na kaliang Rymbai Iawpynsing SC la thep da u Hesmiki Rymbai haka minit kaba 90+2′.
Ka jingiaknieh nam lahduh kanlong haka 15 tarik Nohprah hapdeng ka Sutnga SSCC pyrshah iaka ka Rymbai Shkenshynriah haka por 1.00 baje nohphai sngi.
U Sohniamtra na Jylla (Khasi Mandarin) haka 12 tarik Nohprah ula poi ha iew Dubai bad mynta la die ia u ha LuLu Hypermarket ha Al Qusais bad Al Barsha.
Une u Sohniamtra ba poi nyngkong sha Dubai udei uba 1.5 Metric Ton na ka 20 Metric Ton.
Une u Sohniamtra u dei uba pynmih na Ri Bhoi, East Garo hills bad South Garo Hills.
Ka Myntri Agriculture and Farmers’ Welfare, Dr.Mazel Ampareen Lyngdoh haka 11 tarik Nohprah kala pyllait paidbah ia u Sohniamtra ban shalan sha Dubai haka jingialang kaba long ha Integrated Agriculture Training Centre (I.A.T.C), Upper Shillong haka jingiadonlang u Bah RV Lyngdoh, MLA, Mylliem Constituency bad kiwei kiwei ki heh ophisar ka tnad kamrep ka Jylla.
Nalor kata la iadonlang ki nogmihkhmat na ka APEDA, Lulu Group kiba shalan ia u Sohniamtra sha katei ka ri.
Ka Myntri kala ong ba hadien ka jingpyrshang kaba tang 1.5 MT-2 MT mynta la lah ban shalan 20 MT bad kane hi ka pynpaw iaka jingjop ka kam shalan sha ba ri.
Kane ka sienjam ka pynthikna ba ki nongrep bad ka sorkar kan kiew bad myntoilang.
Kawei pat ka thong ka long ban kyntiew shuh shuh iaka jingrep ba khlem dawai (organic farming) ban pynrung haka ki paid nongrep khnang ban kiew rasong ka kam rep kam riang, la ong ka Kong Ampareen.
U MLA ka South Shillong Constituency u Bah Sanbor Shullai haka 12 tarik Nohprah, ula hiar leit jurip ia ka shnong Lower Lumparing na ka bynta ban tei ia ka Urban Primary Health Centre ba la mang ha ka jinglut ka ban kot sha ka T.4 Klur 99 Lak.
Haba kren ha ka jingialang kaba lyngkot u MLA ka thain u la ai khublei kyrpang ia ka Dorbar Shnong Lumparing kumjuh ia ka Lumparing Sports Club namar ka jingpynioh ei ia kane ka jaka ban tei ia kane ka projek kaba donkam na ka bynta ka bha ka miat jong ki paidbah nongshong shnong jong ka thain.
Nalor kata u la pynthikna ruh ba ka jingtei ia kane ka jaka sumar yn lah ban pyndep hapoh ka 30 bnai.
Ha kaba iadei bad kane ka projek ba la mang da ka Tnat ka koit ka khiah ka sorkar jylla, na ka liang u Bah Sanbor u la ai khublei kyrpang ia ka sorkar MDA hapoh ka jingialam u Myntri Rangbah u Conrad K Sangma halor kane ka mang tyngka kaba ka la pynioh na ka bynta ban tei ia kane ka jaka sumar.
Kumjuh na ka liang ki nongialam shnong kiba la ai jingkren kila pynpaw ka jingsngewnguh ia u MLA uba la shimkhia ban wanrah ia ki kam pynroi bapher bapher ha ka constituency kiba thmu na ka bynta ka jingmyntoi jong ki paidbah nongshong shnong jong ka thain.
Ha kane ka jingleit jurip la ia donlang ruh ka District Medical and Health Officer, ka  Dr Lyngdoh,  Executive Engineer ka Health Wing Bah RA Wanniang, ki heh na ka Tnat Health Department, Bah HB Wahlang Rangbah Shnong, Upper Lumparing, Bah Doncaster Shabong Rangbah Shnong Lower Lumparing, Shaiphar Wahlang Rangbah Shnong, Riat-Laban-Kynjat Phutbol, baroh ki Rangbah Dong jong ki laitylli ki Dorbar Shnong ka Lumparing Pyllun (Greater Lumparing), ki dkhot ka Lumparing Sports Club bad kiwei kiwei kynthup ia ki nongshong shnong.
Ka United Democratic Party (UDP) bad ka Hill State People’s Democratic Party (HSPDP) haka 12 tarik Nohprah, ki la shim ia ka rai ban iatreilang hapoh ka kynhun Regional Democratic Alliance (RDA) ha kane ka ilekshon MP Lok Sabha bad ilekshon MDC ka ban wan.
Haba kren sha ki lad pathai khubor, u Chairman ka RDA uba dei ruh u nongialam ka UDP u Bah Metbah Lyngdoh u la ong; “Mynta ka sngi ngi la sdang ban pynlong ia ka jingiamir jingmut ha kaba iadei bad ka jingpynkhreh ia ka ilekshon MP bad MDC.Ngi la shim ia ka rai ba ngin iakhun ryngkat lang ha baroh kine ki artylli ki ilekshon.
" Watla katta u Bah Metbah u la ong ba ka RDA shen kan sa shong jingialang biang ban shim ia ka rai halor u kyrtong iamon lang na ka bynta ka Shillong parliamentary constituency.
Da kaba pynpaw ba ka por ban pynbna ia u kyrtong kam pat lah ban urlong, une u chairman ka RDA u la ong; “Ngi dang iai bteng ban pynlong ia ka jingiamir jingmut lang nalor kiwei pat ki sienjam kiba ngi la iakren ia kaba ngin dang iakren biang ha ka jingialang ka ban wan.
" “Ia mynta hi ngim pat iakren ne pynmih ia ka kyrteng jong kino kino kiba kwah ban iakhun ha kane ka ilekshon ka ban wan, hynrei shen ngin sa pynbna  ha ka por kaba biang, kata hadien katei ka jingialang ka ban wan," u la ong shuh shuh.
Ha kawei pat ka bynta, u Bah Metbah u pyntip ba hynriew ngut ki dkhot na ka seng HSPDP bad san ngut na ka Seng UDP ki la pyniasoh kum ki dkhot jong ka RDA, bad mynta ka jingkhlainbor jong kane ka kynhun synrop ka la kynjoh sha ka 15 ngut.
U nongmihkhmat ka liang pyrshah Voice of the People Party (VPP) na North Shillong, u Bah Adelbert Nongrum haka 12 tarik Nohprah, u la kyntu ia ka Sorkar Jylla ba kan hukum ia ki Tnat sorkar ba kin shim khia iala ki jong ki nongtrei kiba shong ba sah hapoh Them Iew Mawlong (Them Metor) khnang ban lait na ka jingdonkam ban bhah sa 1.4 akar ka jaka ba thmu ban pynkynriah ia ki.
Haba ai jingkren u Bah Nongrum, u la ong ba u ai ka jingmynjur kaba pura bad ka jingkren jong u Symbud Myntri Rangbah ka jylla u Bah Prestone Tynsong uba ha ka sngi Nyngkong (11 tarik Nohprah) ba la lah u la pynpaw ba ia kane ka jaka yn ym aiti sha ki 342 tylli ki longiing Harijan na Them Metor.
“Nga pyrto ia ki sienjam ba la shim da ka sorkar na ka bynta ban pynkynriah ia ki nongshong shnong Harijan na Them Iew Mawlong, hynrei ka jingkylli kaba mih ka long balei ba phi donkam ban bhah shuh shuh ka jaka na ka bynta jong ki.
Phi la rai ban pynkynriah ia ki nongtrei ka Shillong Municipal Board (SMB) sha ka jaka jong ka SMB, ka long kaba sngewtynnad.
Hynrei, balei phim kyntu ia kiwei pat ki Tnat sorkar ruh ban pynbiang ia ki jaka sah ne quarter na ka bynta ki nongtrei jong ki kiba shong ba sah ha Them Iew Mawlong khnang ban kiar ban bhah biang ia kane ka 1.4 akar ka jaka ban pynkynriah ia ki," u la ong.
Halor ka jingkyntu jong u Bah Prestone ia ka VPP ba kam dei ban leh politik halor kane ka jingpynkynriah ia ki longiing na them Metor, u Bah Nongrum u la ong; “Nga kwah ban pynkynmaw ia phi ba ka VPP kan ym ialam bakla ia ki paidbah ka jylla.
La thaw ia ka VPP ym tang na ka bynta ki kam sain hima ne politik, hynrei na ka bynta ki polisi.
Ka jaka ka dei ka jingim bad ngi dei ban pyrkhat ia ka lawei ka ban wan.
" “Kumjuh lada phi (Tynsong) kum u chairman ka High Level Committee (HLC) phi pynpaw ba phim don por ban iatai halor kane ka mat, te mano pat ban ai por, ban iakren halor kane ka mat" u la ong shuh shuh.
Shuh shuh u Bah Nongrum u pynthikna sha ki paidbah ba un dang iai bteng ban buddien halor kane ka mat, kata la ka long hapoh lane shabar jong ka iingdorbar Assembly.
“Kam mut ba nga pyrshah ia kiwei pat ki jaidbynriew lane ba nga isih ia ki nongshong shnong, hynrei nga sngew synei na ka bynta ka jinglong jingman bad ka rukom im ka jong ki kaba isynei shibun.
Ka dei ka kamram ka jong nga kum u kpa ka constituency ban iasaid ruh halor ki hok ki jong ki na ka bynta ban pynkynriah ia ki halor ka jingsngew para briew…" ong shuh shuh u Bah Nongrum.
Lah ban kdew ba na ka liang ka sorkar jylla ha ka blueprint kaba la pynthymmai ka la tyrwa ban bhah sa 1.4 akar ka jaka na ka bynta ban pynkynriah ia ki 342 tylli ki longiing Harijan namar ka jaka kaba la don lypa jong ka SMB kam pat biang ban kdup lut ia ki baroh.
Ka shikol kaba la thep da u Thomas Dkhar kaba wan haka extra time kala biang pura iaka Jalaphet Moochut Pyrdung SC ban rah iaka nam lahduh haka First Division Football Tournament kaba pyniaid da ka Saipung Block Sports Association (SBSA) mynta ka aiom ialehkai.
Kane kala wan hadien ba ka Jalaphet Moochut Pyrdung kala pynliem da 1-0 iaka Mulait Bri Sumer SC haka jingiakhun phainal kaba la long ha madan Lamyrsiang haka 12 tarik Nohprah.
Ka jingialehkai haka por kaba la buh kala wai khlem don mano mano ba ioh thep kol, dei hadien bala rah iaka jingialehkai sha ka extra time la lah ban rai iaka namjop.
Ia kane ka kol u Thomas Dkhar ula thep haka minit kaba 114.
La sam iaki khusnam sha baroh ar kynhun da u kongsan u Ma Aron Bamon uwei na ki riew pawkhmat ka thain haka jingdonlang u President ka SBSA u Ma Victor Suja, u Ma Rimi Shadap General Secretary bad kiwei kiwei ki dkhot ka SBSA.Ka lahduh jong kane ka lympung ka la ioh ban khur iaka khusnam pisa ba T.15 hajar tyngka ryngkat ka trophy, katba ka kynhun kaba wan ba ar ka la ioh pdiang iaka khusnam pisa ba T.10 hajar tyngka ryngkat ka trophy.
Ka khusnam ‘Player of the Match’ ba la ioh da u Kinison Chyrmang jong ka Mulait Bri Sumer SC, ka nam ‘Best Goalkeeper of the Tournament’ ba la ioh da u Kos Dkhar jong ka Mulait Bri Sumer, ka nam ‘Top scrorer’ la ioh rah da u Rahul Bareh bad ‘Player of the Tournament’ la ioh da u Ripil Chyrmang jong ka Jalaphet Moochut Pyrdung SC.Ha kawei pat ka khubor, ka jingiakhun Final jong ka lympung ialehkai Super Division Football League kan long haka 18 tarik Nohprah hapdeng ka Mulait United FC pyrshah iaka Lamyrsiang SCC haka por 12:30 shiteng sngi.
Ka Woodland WK Hospital, Jowai kan pynlong ka Medical Camp ia ki kynthei ba 35 Snem shaneng bad ki tymmen ki kro da kaba khlem da hap siew eiei iaka jingpang Bone Mineral Density haka 19 tarik Nohprah.
Ka bor pyniaid jong ka hospital ka khot wer ia baroh ban wan sha kane ka camp.
Yn shim tang ka bai rung T.50 marwei.
Ia ki jingtip ba kham bniah phone ha kine ki number 6009307068.8787304085.
Ka Deputy Commissioner ka East Khasi Hills District, ka Kong RM Kurbah haka 11 atrik Nohprah, ka la pyllait ia ki kali kiba kit ia ki kor Electronic Voting Machine (EVM), shibynta ban pynshai paidbah bad ban pynkhreh na ka bynta ka election MP Lok Sabha ka ban long ha u snem 2024.
Haba kren ha ka jingialang, ka Kong Kurbah ka la ong ba ka jingpyllait ia kine ka kali kiba kit ia ki kor EVM ka thmu ban pynshai bad pynshlur ia ki paidbah nongthep vote ba kin mih shakhmat ban iashim bynta shitrhem ha kane ka Lok Sabha ilekshon ka ban wan, kata da kaba kyntu ruh ia ki palat 6 lak ngut ki nongthep vote kiba la rejistar ba kin mih shakhmat.
Da kaba phaikhmat halor ka jingseisoh ha ka jingmih jong ki paidbah kaba long haduh kumba 80% ha ka ilekshon MLA kaba la dep, ka Kong Kurbah ka kyrpad ia ki nongshong shnong ka jylla ba ki dei ban pyndep ia ki hok synshar paidbah jong ki bad ban pynsngew ia la ki jong ki sur ha kane ka ilekshon ka ban wan.
Nalor kata kane ka sienjam ba la shim da ka sorkar ka thmu ruh khamtam na ka bynta kito kiba dang shu pynrung kyrteng thep vote nyngkong ba kin tip halor ka rukom pyndonkam ia ki EVM.Ka DC ka pynthikna ruh sha ki paidbah halor kine ki kor EVM hadien ba la dep ban bishar bniah bad ban leh ia ki test ha ryngkat ka jingiadon lang ki nongmihkhmat na ki party sain hima bapher bapher bad da ka jingsakhi ruh lyngba ki CCTV.Shuh shuh kine ki kali kaba kit ia ki EVM kiba la dep leh ia ki test kin leit sha kylleng ki jaka na ka bynta ban pyni ia ka rukom treikam bad ban pynshai paidbah.
Ka kong Kurbah ka pynshai ruh ba kine ki mashin ki long beit tang na ka bynta ban aijinghikai bad jingpynshai ym ban pyndonkam ha ka ilekshon kaba shisha.
Ha kajuh ka por ka pdiang sngewbha ruh ia ki nongshong shnong ba kin wan mih shapoh ka ophis na ka bynta ban sakhi da lade ia kine ki mashine khnang ba kin ioh ia ka jingshaniah kaba pura.
Haba ai khublei ia baroh kiba don bynta ka Kong Kurbah ka la ong ba kane ka jingpyllait ia kine ki kali ka dei ka kylla kaba nyngkong hapoh East Khasi Hills, bad ka jingthmu ka long ban la bteng ia kane.
Ka iingbishar Meghalaya High Court haka 11 tarik Nohprah, ka la hukum ban pynkhuid noh ia baroh u dewiong ba la lum thup uba don 5.50 lak metric ton kat haduh kaba kut jong une u bnai Nohprah.
Haka hukum kaba la pynmih ka bench ne ka kynhun nongbishar ba kynthup ia u Chief Justice (Acting) HS Thangkhiew bad u Justice W Diengdoh ka ong, “La ioh lum jingkhein ba haduh 5,50,000 MT u dewiong uba dang lum thup ha ki jaka buh ki dei ki ban dang hap pyniaid bad die lilam da ka Coal India bad katkum ka hukum jong ka Single Member Committee jong u Justice Katakey, ia une u dewiong dei ban pynkhuid noh hapoh jong une u bnai Nohprah 2023.
Kumta ruh la khmih lynti ba ia une u dewiong uba dang sahteng yn lah ban pynkhuid noh ha kaba kut jong une u snem.
" U Superintendent of Police (SP) ka East Jaintia Hills, u ba la wan mih da lade ha kane ka sngi, u la aiti ia ki sienjam ia kiba dei ban shim halor kane ka bynta bad ia u dewiong ba la ithuh ha kito ki jaka ba la lum thup hapoh ka 18th interim report ha kaba la pynpaw ba u don 4800 MT u dewiong ba la ioh kurup.
Na ka liang u Advocate General ruh u la aiti ia ka kaiphot kaba iadei bad baroh ki sienjam ba la shim kumba la kdew ha ka 18th interim report bad kaba dang don hapoh ka jingkhmih jong u  Justice BP Katakey (retired), u ban dang file ia kawei pat ka report.
Ka iingbishar ka la pynpaw ba khlem da ioh ia ka kaiphot kaba thymmai, yn ym lah ban ai ia ka rai kaba khatduh ia mynta hi.
Kumta ka la hukum ban rah ia kane ka kam sha ka 19 tarik Nohprah ban ap ia ka kaiphot jong u Justice Katakey, kata halor ka report ba la pan na u Deputy Commissioner bad kiwei pat ki bor sorkar ha kaba iadei bad u dewiong ba la kdew ha ka 18th interim report.
Ka iingbishar ka la ong ruh ba ka jingwan mih u Superintendent of Police, East Jaintia Hills da lade hi ka dei ka bynta kaba dang hap pynsahteng khnang ban ap shuh shuh ia ki jinglong jingman ha kaba iadei bad kane ka bynta.
Ha kaba kut jong ka jingshim bishar haka 11 tarik Nohprah, ka iingbishar ka pyntip ba ki dang shu ioh pdiang ia ka 19th interim report na ka Single Member Committee jong u  Justice BP Katakey (retired).
“Namar kane ka kam kaba dang sahteng bad ka jingkhim jong ka por ban shong bishar, yn pynioh ia ki copy kiba iadei bad kane ka report hapdeng ki kynhun kiba don bynta.
Ka iingbishar ka khmih lynti ruh ba ha ka tarik ka ban wan, yn ioh pdiang ia ka jingpynshai bad halor ki jinglapdien, lada ki don ha kane ka report ba la kdew," ong ka hukum ka iingbishar.
U Symbud Myntri Rangbah ka jylla uba khmih ia ka Tnat kam pohiing, u Bah Prestone Tynsong haka 11 tarik Nohprah u la kyntu ia ka liang pyrshah Voice of the People Party (VPP) ba ka dei ban kiar ban pynkylla kam politik lyngba ka mat kaba iadei bad ka jingthmu pynkynriah ia ki 342 tylli ki longiing Harijan na Them Iew Mawlong sha ka jaka ba la longtrai da ka Shillong Municipal Board (SMB).
Kane ka la wan long shi sngi hadien ba ka Seng VPP ka la pynpaw ka jingpyrshah ia ka jingshim rai jong ka sorkar ban bhah shuh shuh sa 1.4 akar ka jaka na ka bynta ban pynkynriah ia kine ki longiing Harijan na Them Iew Mawlong.
Haba kren sha ki lad pathai khubor, u Bah Tynsong u la ong; “Kito ki nongialam kiba kynthoh pyrshah ia ka jingshim rai jong ka sorkar ki dei kiba ialehkai politik.
Kane ka dei tang ka kam ialehkai politik khlem da tip ia ki jingshisha baroh, khlem da tip ia ka jingdon jong ki longiing jong katei ka jaka.
Kumta Ngam kwah ban iatai nia, Ngam kwah ban pynlut por ha kiba kum kine ki jait ishu kaba ki wanrah.
" U la ong ruh; “Haba ngi pynpaw ba ngi donkam sa 1.4 akar ka jaka kam mut ba kane ka jaka la aiti sha kine ki briew, hynrei ka mut ba la aiti ia ka sha ka Shillong Municipal Board, ka kut tang kumta hi.
Kam dei ba ki ioh ban longtrai namar ka dei ka jaka jong ka SMB.Kane kadei kaba Nga ong wat leh politik ia ka bym don jingmut.
Lada phi donkam ka jingpynshai, wan iakynduh ia nga, Ngan batai bniah ha phi halor kane ka bynta baroh.
".
U Symbud Myntri Rangbah ka jylla uba khmih ia ka Tnat kam pohiing, u Bah Prestone Tynsong haka 11 tarik Nohprah, u pyntip ba na ka liang ka sorkar jylla shen kan thung kam noh ia palat 3000 tylli ki kam ba thylli haka tnat Pulit.
Haba kren sha ki lad pathai khubor u Bah Tynsong u la ong; “Mynta ka jingpynkhreh ha kaba iadei bad kane ka phang ka la jan dep bad shen ngin sa pyllait paidbah ia ka jingpynbna laitkam ne advertisement kata lada ym dei mynta u snem la kumno kumno ha kaba sdang jong une u snem u ban wan.
Ka Myntri ka Tnat ka koit ka khiah ka sorkar jylla ka Dr.Ampareen Lyngdoh haba plie ia ka surok (Approach road) na St.Paul’s Parish sha madan phutbol haka 10 tarik Nohprah, ka la ong ba ka Sorkar jylla ka khmih shakhmat ban iasnohkti lang bad ki nongialam niam kiba kloi ban trei bad ban kyntiew ia ka bha ka miat jong ki khun samla.
Ia kane ka Myntri ka la pynpaw ha ka sngi plie pyrda ia ka Albera Home Youth Development Centre, Laimer, Upper Shillong.
Ka la ong ruh ba watla ka sorkar kam lah ban leh bun kiei kiei, hynrei ki nongialam niam ki wan shakhmat ban shim ia ka kamram kaba kongsan bad ki sienjam ban aijingnang jingtip bad kyntiew ia ki khun samla.
Nalor kata ka pynpaw ba na ka liang ka sorkar kan ai ruh ka jingiatreilang bad bun kiwei pat ki shnat aijinghikai kiba lah ban shim ia kane kajuh ka kamram ban kyntiew ia ki samla ha ka imlang sahlang baroh kawei.
U Bah Ronnie V.Lyngdoh, MLA/MDC ka thain ha ka jingkren, u la ong ba 75% jong ki nongshong shnong ha ka ri India ki dei ki samla kiba hapoh ka 35 snem ka rta.
U la bynrap ba ki samla ki long ka lawei jong ka jaidbynriew bad ba ki dei ban wad ia kaei kaei kaba long janai ban jop ia ka thong jong ka jingim.
Kiwei pat kiba la ai jingkren ha kane ka sngi ki kynthup ia u Fr Tobias K Kynta, Parish Priest ka St.Paul’s Parish Upper Shillong.
Ia ka prokram la pyniaid  da u Bah John Jarain,Vice Principal ka St.Gabriel Hr.
Sec.
School, Upper Shillong.
Kiwei kiba lah don lang ha kane ka sngi kynthup ia u Bah Daniel Thangkhiew, OSD jong u Myntri Rangbah, Fr.Sylvanus Nongkynrih bad Fr.Genesimus Nongneng ki phadar synrop, Fr.VT Jose, Novice Master, Sunnyside , Fr.Augustine Warbah, Rector St.Paul’s Seminary, Fr.Devasia na Siloam, ha ryngkat ka jingiadon lang ki riewniam kynthei,  ki dkhot ka Parish Pastoral Council, bad ki dkhot ka Seng Longkpa, Seng Kynthei & Seng Samla bad kiwei pat ki samla ba la kot palat 500 tam eiei.
U Myntri Rangbah ka jylla, u Conrad Sangma haba plie ia ka Albera Home Youth Development Centre ha St.Paul’s Parish, Upper Shillong haka 10 tarik Nohprah (Sngi U Blei), u la ong ba ka sorkar Meghalaya kam shym pyntreikam tang ia ki skhim bad ki projek bapher bapher, hynrei ka trei ruh na ka bynta ban kyntiew ia ka ioh ka kot bad ka bha ka miat jong ki riew paidbah.
U la ong ba ia ki skim la buh ha ki riew paidbah khamtam ha ki samla khnang ba kin lah ban pyntreikam ia ki.
Haba aijingiaroh ia ki bynta ba la shim da ka Youth Centre ban wanrah ki prokram bapher bapher na ka bynta ki khun samla, u CM u la kyrpad bad kyntu ia ki nongpyniaid ka ‘Centre" ban pynmih ia ki ha ki rukom ka jngbuh jingthoh jong kine kiei kiei baroh wat lada ka jingshakri jong ka long tang 50% khnang ba kan long ka nuksa kaba bha ia kiwei pat.
Nalor kata u la pynpaw ruh ba bun ki skhim bad ki project jong ka sorkar Meghalaya na ka bynta ki khun Samla, kum ka ‘Yess Meghalaya’, da kaba u kren bynniaw ruh ba bun na ki briew kim tip shaphang kine ki skhim bapher bapher ba la ai da ka sorkar.
U la bynrap ba ia ki khun samla la khot ba kin long nongaibuit ai bor bad ki jingkyrshan ia ka lawei bad ka dei ka kamram jong ki nongialam shnong, ki nongialam niam, bad kumjuh ruh ki nongialam sain pyrthei ban kyrshan ia ki khun samla ha ka rukom kaba tei ia ki.
Kane ka Youth Centre ka hap hapoh ka jingpyniaid jong ka St.Gabriel’s Outreach lyngba ka Alumni lane ka seng ki khynnah skul barim jong ka skul St.Gabriel Hr.
Sec.
School,  Laimer Upper Shillong hapoh ka jingpeit jingkhmih jong i Rev.Fr.Tobias K.Kynta, uba long ruh u Parish Priest jong ka St.Paul’s Parish.
Ia kane ka jingtei ia ka Youth Centre lah bei tyngka na ka Chief Minister Special Development Fund (CMSDF).
Naduh ba la sdang ia ka ha u Lber 2023, ka Youth Centre ka la sdang ia ka skul miet ne evening school na ka bynta ki khynnah khynnah kiba duna ha ka ioh ka kot lyngba ka NIOS na ka bynta ki class 10 bad 12.
Ka Centre ka la sdang ruh ia ka shlem jingkynpham Mynsiem (Guidance and Counselling) khamtam ia kito ki khynnah samla kiba ngat ha u drok bad ka kyiad.
Nalor kata kane ka Centre ruh kan sa sdang ruh ia ki jinghikai bapher bapher khamtam lei lei na ka bynta kito kiba kwah ban sdang ki kam ki jam lajong ryngkat lang bad kiwei ki course kum ka computer, music, sports bad kiwei kiwei.
Kiwei pat kiba la kren ha ka jingialang ki  kynthup ia u Bah Wanjop Laloo, Director, Albera Home & Youth Development Centre & U Fr.Tobias K.kynta.
Ia ka program la pyniaid da u Bah John Jarain, Vice Principal St.Gabriel’s Hr.
Secondary School.
Kiwei pat  kiba lah iadon lang ha kane ka sngi kynthup ia i Dr.Ampareen Lyngdoh, myntri ka Tnat ka koit ka khiah bad ka rep ka riang, u Bah Ronnie V Lyngdoh MLA/MDC  uba long ruh u nongialam ka liang pyrshah, u Bah Daniel Thangkhiew, OSD jong u Myntri Rangbah, U Fr.Sylvanus Nongkynrih, u Fr Genesimus Nongneng kiba long ki Assistant Parish Priest, Fr.V.T Jose novice Master Sunnyside, Fr.Augustine Warbah, Rector ka St.Paul Seminary, Fr Devasia na Siloam, Umbir,ha ryngkat ka jingiadon lang ki riewniam kynthei, ki dkhot ka Parish Pastoral Council, bad ki dkhot ka Seng Longkpa, Seng Kynthei & Seng Samla bad kiwei pat ki samla kiba la poi palat 500 ngut.
Ia ka Youth Centre la kyrkhu ruh da  u Fr.VT Jose.
Ia kane ka sngi la pynphuh pynphieng da ki sur rwai bad shad na ki khynnah jong ka Centre.
Ka Seinbhalang Shkentalang kala lah ha kaban buh jaka ialade haka kyrdan jong ka final hadien ba kala lah ban pynliem da ka penalty iaka Amlarem SC haka semifinal kaba nyngkong ne ka qualifier-1 Super League Football Tournament.
Kane ka lympung kaba pyniaid da ka Amlarem Sub Division Sports Association (ASSA) kala long ha madan mini stadium Ladjaplem, Amlarem haka 11 tarik Nohprah.
Ka jingialehkai hapdeng kine ki arliang kala kut da kaba iakhaid khlem noh mano mano ba ioh pynkhih jar.
Ban rai iaka rem ka jop la rah iaka jingialehkai sha ka jingiashut penalty ha kaba ka Seibhalang Skhentalang jop iaka Amlarem Sc da 4-3.
Haka jingiakhun semifinal kaba ar ne ka eliminator ka Jarain SC kala jop da 1-0 iaka Dongmihsngi Mupyut.
Ia kane ka shikol ka Jarain la thep iaka da u Puson Rymbui haka minit kaba 53′.
Da kane ka namjop ka Jarain kan mih madan ban aireng pyrshah iaka Amlarem haka qualifier-2 ban iaknieh rung sha ka final haka 14 tarik Nohprah haka 1 baje nohphaisngi.
Ka Krem Myrsiang FC kala jop da ka 1-0 iaka Ever Young haka jingiakhun final Second Division Football Tournament kaba pyniaid da ka Saipung Block Sports Association (SBSA) long ha madan Lamyrsiang haka 11 tarik Nohprah.
Ia kane ka shikol la thep da u Josly Chyrmang haka Extra-time kata haka minit kaba 115 kaba la biang pura iaka Krem Myrsiang ban rah syndon iaka nam lahduh mynta ka aiom ialehkai.
Da kane ka namjop ka Krem Myrsiang kala rah iaka song pisa Shiphew hajar tyngka bad ka Ever Young Hynniew hajar tyngka ryngkat ka trophy.
U kongsan ha ha kane ka final u dei u Ma Aron Bamon uwei na ki riew pawkhmat ka thain haka jingdonlang u President ka SBSA u Ma Victor Suja, u Ma Rimi Shadap General Secretary bad kiwei kiwei ki dkhot ka SBSA.Ka khusnam ‘Player of the match’ la iohrah da u Nikison Chyrmang, ka khusnam ‘Best Goalkeeper’ la ioh rahda u Akash Lamurong baroh ar ngut kidei na ka kynhun Krem Myrsiang bad khusnam ‘Player of the tournament’ la iohrah da u Damehitre War na ka Ever Young FC.Ka Khasi Students’ Union (KSU) haka 11 atrik Nohprah, ka la rakhe ia ka Black Day ne ka ‘Sngi ba Dum’ na ka bynta ka thain Shatei Lammihngi (North East) da kaba pynlong da ka jingwah ia lama iong bad ki banar shibynta jong ka jingiakhih ba la khot pynlong da ka  North East Students’ Organization (NESO) ban pynpaw pyrshah halor ka jingpyntreikam jubor ia ka ain iakjakor, ka Citizenship (Amendment) Act, 2019 hapoh kane ka thain North East.
Ia kane ka jingrakhe la pynlong ha baroh ki hynniew tylli ki jylla ka thain North East, ha kaba ha ka nongbah Shillong, ka KSU ka la pynlong ia kane ka jingwah lama iong kumjuh ia ki banar kiba don ia ki jingthoh pyrshah CAA ha ki bynta jong ka Khyndailad bad kiwei pat ki bynta jong ka nongbah Shillong.
Ki katto katne ki jingthoh ki ong; “Ka 11.12.2019 haba ia ka CAB la pynkylla sha ka CAA, kane ka dei ka sngi kaba dum na ka bynta ki trai shnong riewlum ka thain North East, bad ka sngi ba phyrnai na ka bynta ki nongwan buhai shnong beain kiba dei ki mynder poiei.
Na ka liang ka KSU ka dawa ruh na ka bynta ban thwet, ban pyndam bad ban pynphai pat ia baroh ki mynder poiwir kiba wan rung shwa jong ka snem 1971, ym dei ban ai jaka shongrieh ne ban pynlong ia ka NE ka jaka ban wan bret ia ki mynder ri poi ei.
Dang shen u Chairman ka NESO, u Bah Samuel B Jyrwa u la pynkynmaw ia ki nonshong shnong ka thain North East ba ha ka 11 tarik u Nohprah 2019, wat hadien ki jingpynpaw pyrshah da ki trai shnong riewlum jong ka thain pyrshah ia ka Citizenship (Amendment) Bill 2019, hynrei na ka liang ka Sorkar India kam shym la pynsngap bad ha kaba khatduh lyngba ka Rajya Sabha ka la mynjur ia kane ka ain iakjakor ia kaba la tip kum ka Citizenship (Amendment) Act 2019.
Nalor kata u la ong ruh; “Kane ka jingiakhih pyrshah ka dei ka khubor sha ka Sorkar India ban pynpaw ba ngi ieng pyrshah ia ka Citizenship (Amendment) Act 2019, bad ha kajuh ka por ban pynkynmaw sha ki paidbah halor ki kam leh donbor jong ka Sorkar India pyrshah ia ka mon jong ki paid riewlum ka thain North East," ong u Bah Jyrwa.
Kumjuh na ka liang u President ka KSU u  Lambokstarwell Marngar u la ong ba ka rai jong ka sorkar pdeng ban pyllait ia kane ka ain CAA ha ki jaka ba treikam ka Sixth Schedule hapoh ka jylla Meghalaya ka dei tang ka buit ban pynbiej ia ki trai shnong riewlum ka jylla.
Watla katta u la ong ba ka nongrim kaba ka NESO ka ieng ka long ba ia ka CAA ym dei ban pyntreikam ha baroh ka thain North East kynthup hapoh kane ka jylla.
Ka Khynroo Khyllood Committee jong ka Loompyrdi Iongpiah haka 10 tarik Nohprah ka la sdang iaka taiew lehkmen leh sngewbha kaba la pynlong ha madan Mynkoipyrdi Iongpiah haka jingsakhi lang ki longkmie longkpa bad ki samla.
Iaka jingialang la pyniaid da u Ma Bimee L.Suwer Waheh shnong Loompyrdi Iongpiah bad la ioh ka jingnguh blei nguh syiem na u Ram Kyndiah, Secretary Education Committee.
La ioh ki jingkren kyrpang na u symbud kongsan u Ma KF Laloo, Ex-Waheh shnong Loompyrdi Iongpiah bad na u Wander Shylla, Ex-General Secretary, Loompyrdi Iongpiah uba long kum u kongsan jong kane ka sngi.
Ka Organizing Committee, haka thong ban pynjanai iaka rukom treikam ka la thaw iaki saw tylli ki kynhun kiba tip kum ka Latuthin, ka Lasyntem, ka Lasubon bad ka Jaluba bad ka phang ne ka mat kyrpang jong une u snem ka long ‘Nongrim da sikai ya I, u Yachankylliang-Chirup Chilang u Tia Chaphrang’.
U Ma KF Laloo haka jingkren ula iaroh iaka jingiohi jngai jong ki nongialam ka Dorbar Shnong ryngkat ka Khynroo Khylood ban pynlong ia kane ka prokram bad ula pynkynmaw iaki por kiba la leit noh ba ka dong ka shnat ka don hapdeng ki jingkylla bad u pynkynmaw ruh iaki samla kiba ju kit ju bah iaka khia ka shon haka imlang sahlang ki bym don shuh ha sla jong kane ka pyrthei shong basa.
Ula kyntu iaki khun samla ban long ki pateng kiba imsngi ban bud nuksa ia kaba ki riew rangbah, ki longkmie longkpa kane ka juk kaba mynta ka pyni bad hikai khnang ba ka lawei jong ki bad lawei jong ka dong ka shnat kan ioh iaka nam ka burom.
Na ka liang ki khun samla ka Loompyrdi Iongpiah kum shibynta ban pynbyrngia iaki nongwan sakhi ki la pyni iaka jingshad pliang ha ryngkat ka riam ka beit kaba ishongkun shongkhia bad iphuh iphieng.
Kum ka dak ka jingsdang jong ka Loompyrdi Iongpiah Week 2023, u Ma Wander Shylla kum u kongsan hadien ka jingkren ula pynher ruh iaka Din Kum.
Ka Petroleum & Natural Gas Regulatory Board (PNGRB) kala khot iaka Electronic Bid kaba la sdang naduh ka 13 tarik u Risaw 2023 bad kan kut ha ka 11 tarik u Kyllalyngkot 2023 na ka bynta ki 7 tylli ki GAs hapoh jong ka 12th CGD Bidding Round bad ha ka 23 Rymphang 2024 na ka bynta ka Mizoram GA, bad na ka liang ka PNGRB ka thmu ruh ban pyndep ia ka jingaiti ia ki kam ha u Rymphang ne u bnai Lber 2024.
Kane ka thong jong ka Petroleum & Natural Gas Regulatory Board (PNGRB) ka long ban kynjoh iaka 100 percent ia ka City Gas Distribution ne ban pynpoi gas ha manla ki sorbah lait noh ki dewlynnong.
Ha ka jingpyrshang ban kynjoh sha ka 100% ka jingpynpoi gas haki jaka bapher bapher hapoh ka ri ban kyntiew ia ka City Gas Distribution (CGD) network, ka Petroleum & Natural Gas Regulatory Board (PNGRB) haka 8 tarik Nohprah, kala pynlong ia ka Road Show na ka bynta ka 12th CGD Bidding Round ha ka nongbah Shillong.
La plie ia kane ka jingialang ba la pynlong ha Taj Vivanta Hotel, Shillong, da u Symbud Myntri Rangbah ka jylla u Bah Sniawbhalang Dhar ha ka jingdonlang u Dr.Anil Kumar Jain, Chairperson PNGRB, u Additional Chief Secretary ka jylla u Shakil P Ahammed, board member bad “Secretary na ka PNGRB bad kiwei kiwei.
Kane ka 12th CGD Bidding Round ka thmu ban pynurlong ia ka jingangnud kaba 100% ban pynpoi ia ka natural gas ha ka ri da kaba ai ia ka 8 Geographical Area ka ban kynthup ia ki 6 tylli ki jylla jong ka Thaiñ Shatei Lam Mihgi bad ki Union Territory jong ka Jammu & Kashmir bad Ladakh.
Hadien ba la dep ka12th CGD bidding round, la jan baroh ki jaka hapoh ka ri (lait noh ki dewlynnong) kin don hapoh jong ka City Gas Distribution network.
Kane ka jingjop kaba khraw na ka bynta ka PNGRB kan pynioh ia ka gas shet jingshet kaba khuid sha man la ki longiing, ban kyrshan ia ki karkhana bad ki jingtreikam ha ka khaii pateng, ka leit ka wan kaba long ka jingjop ba khraw na ka bynta ban pynurlong ia katei ka thong khamtam ha kaban iarap ha kaban pynneh pynsah ia ka jingkhuid jingsuba jong ka mei mariang.
Ha ka jingkren u Symbud Myntri Rangbah ka jylla ula ai ka jingiaroh ia ka rukom treikam jongka PNGRB lyngba ki 11 tylli ki sienjam kiba la dep, bad ula ong ba kane kan iarap ia ka ri India bad ha ka ioh ka kot lyngba ka gas.
U la ong ruh ba kane ka sienjam kan iarap ban aikam aijam, ban pynbiang ia ka gas kaba khuid ba suba bad kyntiew ia ki kam khaii pateng.
Nalor kata u Bah Dhar u la ong ruh ba ki la ithuh ia ki jingmyntoi lyngba ka jingiatreilang bad ka PNGRB na ka bynta ban buh ia ki jaka treikam na ka bynta ka Natural Gas ha ka jylla bad ruh ban buh ia ki Incubation Centres na ka bynta ki nongseng kam bad ka Skill Development na ka bynta ki samla ka Meghalaya, kata ryngkat ka jingkular ban don ia ka polisi bad ka jingkyrshan na ki bor sorkar sha ki kynhun kiba ia don bynta.
Katba u Dr.Anil Kumar Jain haba aijingkren ula pynpaw ba ka PNGRB ia mynta hi, ka pynleit jingmut ha kaban pynmih ia ka gas kaba khuid bad ia ki jaka treikam kiba iadei bad pynioh gas hapoh ka ri  khamtam ha ki jylla jong ka thain North East.
U Dr.Jain u la kdew ruh halor ka jingshisha ba ka thain North East baroh kawei ka don ia ki tyllong jong ka gas bad ka jingwan poi jong ki pipeline na ki jaka kiba jngai bad ka CGD network kan dei ka ban sah jingkynmaw na ka bynta ka thain North East halor kane ka bynta.
Ha kajuh ka por u Dr.Jain ula kyntu ruh  ia ka sorkar jylla ban wanrah ia ki jingkylla ha kaba iadei bad ka jingshim khajna halor ka Natural Gas bad ban pynmih ia ka CGD policy ha ka jylla Meghalaya katkum ka draft policy kaba la pynbiang da ka MoPNG.Kiwei pat kiba la aijingkren ha kane ka jingialang ki kynthup ia u Shakil P.Ahammed, u Suresh P Manglani u CEO na ka Adani Total Gas Limited, u Sanjay Kumar u Director (Marketing), GAIL (India) Limited bad u Ajit Kumar Thakur u CEO, Indradhanush Gas Grid Limited bad kiwei kiwei.
Ka Aizawl FC ka la lah ban pynrem noh ia ka Shillong Lajong FC da 3-0 ha ka jingialehkai kaba la long haka 10 tarik Nohprah, ha Madan SSA Stadium, Polo, Shillong.
Kane ka dei ka sien shah rem kaba nyngkong jong ka Shillong Lajong naduh kaba sdang jong ka jingialehkai mynta ka aiom ialehkai, kata hadien khyndai tylli ki jingiakhun ha kaba ka la jop saw sien, iakhaid saw sien bad shah rem noh ha kane ka sien kaba mynta.
Ka Aizawl ka la ialehkai bha mar ia sdang ka jingialehkai da ioh ban pynkhih jar tang ha ka minit kaba saw lyngba u rangialehkai shakhmat jong ka u Lalrinzuala Lalbiaknia.
Hadien ka la bteng ban ban jan shakhmat da kaba ioh thep biang da shi kol ha ka minit kaba 17 lyngba u R Ramdinthara.
Da ka jingsngew skhem lyngba kine ki 2 kol kiba ka la ioh ban thep ha ka kylla step, kane ka la ailad ia ka Lajong ba kan lah ban pyrshang ban banbor ha ki minit kiba bud tad haduh kaba kut noh jong ka kylla step.
Haba bteng ia ka jingialehkai ha ka kylla miet ka Aizawl ka la lah ban jam shakhmat da kaba ioh ban thep sa 1 kol lyngba u Joe Zoherliana lyngba ka corner ha ka minit kaba 57.
Na ka liang ka Lajong ka la pyrshang ban iakhun tyngeh ha kaba ka la ioh ruh ban lad ban khyrwit sha kol kumba katto katne sien hynrei kam shym la lah ban pynurlong ia ka jingthmu tad haduh kaba kut jong ka jingialehkai bad pynlong ia ka Aizawl ba kan ioh ban khur ia ka lai point.
Namar kane ka jingshah rem, ka Lajong mynta ka la neh ha ka kyrdan kaba saw bad ioh 16 point na kitei ki khyndai tylli ki jingialehkai.
Mynta ka Lajong ka la hap ban pynkhreh ia kawei pat ka jingiakhun sha jngai na la iing pyrshah ia ka Real Kashmir FC ha ka 16 tarik mynta u bnai ha Madan TRC Turf Ground, Srinasgar ha ka por 2 baje nohphai sngi.
Ka Meghalaya Peoples’Human Rights Council (MPHRC) kum shibynta ban ïasnoh kti lang ha shityllup ka pyrthei, ka kynmaw burom haka 10 Tarik u Nophrah kum ka Sngi Rakhe ïa ka Hok Longbriew Manbriew.
Dei ha kane ka sngi ba ha u snem 1948, ka Dorbar Bah jong ka Synjuk ki Ri (United Nations) ka la pdiang ban pynjari ïa ka Dulir pawnam kaba tip salonsar kum “Ka Jingpynbna-ïar Satlak ïa ki Hok Longbriew Manbriew" (Universal Declaration of Human Rights).
Ka phang jong ka jingrakhe ka dei “Ka Jinglaitluid, ka jingïaryngkat bad Ka Jingbishar Hok ïa baroh".
“Kane ka Dulir pawnam kaba tip mynta kum ka Jingpynbna-ïar Satlak ïa ki Hok Longbriew Manbriew ka la pynskhem ba ïa ki bynriew baroh la kha laitluid bad ki ïaryngkat ha ka burom bad ki hok kynti bad jinglaitluid khlem ka jingpynïapher la ka long kum ka jaitbynriew, ka rong ka sniehdoh, ka ktien ka thylliej ne kano kano ka jinglong," ong ka MPHRC.“Ha kane ka sngi, ngi khot bad ngi wer ïa baroh ki paid nongshong shnong ba ngin ïaipynskhem bad ïaikut jingmut ban ïeng tylli bad ïada ïa ka Hok Longbriew Manbriew, ban ai jingkyrshan khamtam eh ïa kito ki briew kiba dang ïaksaid ban ïoh ïa ka Jingbishar Hok bad ha kajuh ka por ban pynrem jur pat ïa kito ki briew ne ki kynhun kiba ïuhroit bad pynhiar dor ïa kyrdan jong ka Hok Longbriew Manbriew kaba la pynkhamti katkum riti synshar paidbah ne da ka aiñ hi," ong u Bah Dino DG Dympep, Chairman, MPHRC.“Ngi ai ka burom kaba kyrpang khamtam eh ïa ka jingnud bad jingshlur jong ki riewshimet, ki nongtrei monsngewbha, ki seng bhalang kiba ju mih shakhmat khlem jingtieng ne jingsmiej ban kren bad ïaksaid ïa ki mat kiba ktah ïa ka hok paidbah ha kane ka jylla, la ka long da ka lynti jong ka jingïasaid ban pynshongñia lyngba ki jingïakhih kiba jai jai bad ka basuk basaiñ," ong ka MPHRC.“Ngi ïai ai ka jingkyrshan kaba pura ïa kiba paidbah bad ki sengbhalang baroh kiba ju mih shakhmat ban  dawa bad ban pynïoh ïa ka jingbishar hok khamtam eh na ka bynta kito ki briew kiba la ngat ha ka jingshah sait ïap bad mynsaw jur bad shah pynkheiñ, shah ïuhroit ïa la ka Hok Longbriew Manbriew ha ka kti  ki Pulit.
Halor kine ki jingjia kiba sngewsih ngi ban jur ba ka sorkar Meghalaya b ka dei ban pynïoh mardor ïa ka Jingbishar Hok sha ki bahaïing hasem jong kito kiba la khlad noh bad kiba mynsaw bad  ban pyntikna ba kin lah pat ban ïoh ïa ka lad ban im suk, im saiñ kumba marïaryngkat lang salonsar," ong ka MPHRC.“Ngi pynrem jur ïa baroh ki kam sniew bad ka jingkhihkla kiba la jia shen ha ka jylla khamtam eh ba ki la don bun ngut ki briew shimet kiba la ngat ha kum kine ki jingjia kiba khlem poi pyrkhat la ka dei ïa ki paid trai ri muluk, ki jait bynriew ritpaid ne kino kino ki kynhun bad khamtam eh ïa ka jingshah ktah kti jong ki nongthoh khubor.
Ha kum kine ki jingjia ka Sorkar ka dei pynlong da ki jingtohkit  kaba  bniah khnang ba ki briew kiba ngat ha kum kita ki apot kin lah pat ban ïoh  ïa ka jingbishar kaba hok," ong ka MPHRC.“Ngi dawa jur na ka Sorkar ba haba ka don kano kano ka jingshah kynnoh ba ka don ka jingthombor bad ka jingshah ïuhroit ïa ka Hok Longbriew Manbriew ïa kum kita ki jingshah kynnoh dei ban pynlong da ka jingtohkit kaba khlem ïa shah liang bad haba lap ïa kino kino ki briew Sorkar ba ki long ki nongpynkheiñ aiñ  ka dei ban pynsaja mardor ïa ki," ong ka MPHRC.“Nga ban jur ïa ka Commission Sorkar ba kam dei ban shu shong khli kti bad ban shu peitkai ïa baroh ki jingjia kiba ïadei bad ka jingthombor ïa ka Hok Longbriew Manbriew, hynrei ka dei ban shim khia mardor ïa ki synjam ban  pynlong ïa ka jingtohkit khnang ba kan don ka jingbishar hok ïa kita ki kam thombor kiba ju leh da ki kynhun pulit bad ki briew Sorkar," ong ka MPHRC.“Kyntang ïawai, ngi pynkynmaw ïa baroh ba ka Hok Longbriew Manbriew katkum ka Dulir kaba la pruid dak naduh u snem 1948 ka pynkupbor ha man uwei pa kawei kum ki  nongshong shnong ba ngi don ïa ka Hok ban ïoh jingïada bad ka jingshongshngaiñ kiba yn ym lah ban pynïakhlad na ka burom bad ka jingsan laitluid ha ka longbriew manbriew  jong baroh".
Ka kynhun ki medical team jong kaWoodland WK Hospital Jowai haka 9 tarik Nohprah, kala pynlong iaka Pre-Christmas Medical Camp hapoh ka jingpyniaid u Dr.Werlok Kharshiing, Chairman jong ka Woodland Group of Hospitals kum shi bynta ban noh synniang sha ki longïing kiba duk ha ka district West Jaintia Hills.
Ha kane ka camp la ai jingsumar ia ki khynnah khyllung ba don jingduna ha ki khmat.
La pynlong ia kane ka camp ha School of the Blind, Nangbah ba pyniaid da ki Franciscan Sisters.
Ha kane ka camp la don lang i Dr.Snigdha Pathak, Consultant Paediatrician, Dr.Peter Daniel, Consultant Paediatric Surgeon, Ka Twinkle Sumer, Optometrist, i Sister Rihok bad u Shubham, ki nongmihkhmat ka Sun Pharma La sam sngewbha ruh ia ki khynnah khyllung da ki dawai bad ki jingbam ki jingdih na ka liang jong ka Laziz Pizza Jowai.
La pynkut ia ka medical camp da ki jingshad bad jingrwai ba la pynkhreh sngewbha da ki khynnah ka skul.
Ki paid riew ngeit ka Balang Katholik kila iashimbynta shitrhem haka Proseshon Iukharist ba la pynlong da ka Jowai Parish haka sngi U Blei ha madan Marianhill, Jowai.
Shwa ka jingiaid proseshon, la pynlong iaka jingknia Mass Iukharist Bakhuid kaba la pyndep da u Bishop ka Jowai Diocese u Rev.Ferdinand Dkhar ha ryngkat ka jingiasynran lang ki Lyngdoh Sohblei, ki Sister bad riew ngeit.
Ha kane sngi la don haduh 120 ngut khynnah kynthei bad shynrang kiba pdiang iaka Communion Bakhuid haka sien ba nyngkong eh.
Ha ka nohphai sngi, ki riew ngeit ka Balang ki la shim bynta shongshit da kaba iaid kjat ryngkat ki jingrwai jingduwai ban iaroh ia U Blei.
Ka jingiaid proseshon ka sdang na Marianhill, Iawmusiang, Tpep Pale bad mih sha Mission Compound, Iawmusiang bad pynkut ha madan Marian.
Ha shwa ban pynwai, la ioh ka jingkyrkhu sakrament bakhuid tam ka Duwan na u Bishop u Rev Ferdinand Dkhar bad la ioh ruh ia ka jingkren shaphang ka jingkhraw jong ka Iukharist bakhuid da u Phadar Cresence Roy Laloo.
U Phadar Cresence Roy Laloo haka jingkren ula ong ka jingim Khristan ka shong nongrim haka Iukharis namar dei haka Iukharis Bakhuid ba u don U Blei uba im bad ka Iukharist kadei ka phang pdeng jong ka jingngeit Khristan.
Ka Iukharist ka don ar bynta kawei kadei ka Mass Bakhuid bad kawei kadei ka jingleit jngoh iaka Iukharis Bakhuid.
Ula ong ruh ba ka jingmane iaka Iukharist Bakhuid kadei ka dak jong ka jingpynthylli ialade ha U Blei bad ka jinghikai Cathesim jong ka Balang ka ong, ka jingmane ia U Jisu Khrist haka Iukharist Bakhuid, kadei ka jingithuh ia U ba u long U Blei U Kynrad jong ngi.
Ka Jaintia Students Union (JSU) haka sngi Saitjain kala thaw iaka tnad treikam ba thymmai jong ka ha kawei na ki elaka kaba la iap bad duh noh ha Rilum Jaintia, ka Labang Nongphyllut, kaba don ha khappud Assam Meghalaya.
Kane ka tnad thymmai ka JSU kadei ka Labang Nongphyllut circle.
Ia ki nongialam kane ka tnad la pynskhem haka shnong Mukroh, West Jaintia Hills Kine ki harum ki dei ki nongialam bad ki dkhot President – Salbiud Marten.
Vice President- Elias Lamare.
General Secretary- Rajes Tamaha.
Finance Secretary- Mathaios Mutong Education Secy- Gilbert Sutong.
Asst.Education Secy- Planki Lamare.
Chief Organising Secy- Stanly Tron.
Asst.Organising Secy- Chembor Khyrwang Publicity Secy- Johnny Suchiang.
Sports Sect- Kyrpad Tron.
Environment Secy- Kyrchan Samayang.
Agricultural Secy- Kilius Mayang.
Art and Cultural secy- Kestarly Samayang.
Social Secy- Deibormi Muiai.
La pynskhem ia kine ki nongialam bad ki dkhot da u general secretary JSU centrl body Treibor R Suchen haka jingiadonlang kiwei kiwei ki dkhot ka JSU.U samla Phermiki Salahe uba na ka shnong Dkhiah West, Khliehriat, East Jaintia Hills ula kyntait mardor iaka jingkam ka Kyrmen Foundation ba ka ai iarap scholarship ban kilan bad ban thied iaki tiar ialehkai ba un ioh biang ka lad ban bteng iaka jingialehkai.
Kane ka Kyrmen Foundation ka dei kaba la seng da u MLA Khliehriat uba long ruh u myntri sorkar u ma Kyrmen Shylla.
U Kyrmen Shylla ula post ha facebook ba ka Kyrmen Foundation kala mih shakhmat ban iarap ia u Phermiki Salahe, uba la thmu ban sangeh noh ban ialehkai na ka jingduh jingkyrduh.
La kam ba ka Kyrmen Foundation kala mih shakhmat ban iarap thied tiar thied tar ban kilan ban iashimbynta haka Meghalaya Games, pynban na ka kaliang u Phermiki Salahe ula mih shakhmat ban kyntait mardor ia kane ka jingkam kane ka foundation u MLA Khliehriat namar naduh ba sdang ka kam ialehkai, ki dei kiba haiing hasem jong u kiba kyrshan ban ialehkai siat Khnam la ha jylla ne shabar ka jylla.
U Phermiki dangshen ruh ula iashimbynta haka Meghalaya Games bad ula khur ruh ar tylli ki takma ksiar haka Compound bad ka Ranking.
Ka sorkar jylla lyngba ka Meghalaya State Skill Development Society (MSSDS) kaba hap hapoh ka Labour Department kala sdang ïa ka program kaba ai kyrteng ka Skill Meghalaya.
Ka thong jong kane ka program kaba san snem ka long ban ai jinghikai haduh shilak ngut ki samla haki sap trei kiba pher bapher.
Ha kane ka snem ka sorkar kala don ka jingthmu ban ai jinghikai haduh 20,000 ngut ki samla ha baroh kawei ka jylla.
Ka Society of Urban and Rural Empowerment (SURE) kaba long ka seng kaba la empanelled da ka MSSDS ban long kum kawei na ka Skill Training Provider (STP) hapoh ka jylla kala sdang ïa ka training haka lañ Integrated Farming haka shnong Ialong haka sngi Thohdieng.
Kan dei ka sien kaba nyngkong ba ka Skill Meghalaya kan pynlong ïa ka training hapoh ka West Jañtia hills distrik.
Ka training halor ka Integrated Farming kala buh ïaka shnong Ïalong haka kyrdan kaba kyrpang kum ka shnong kaba nyngkong ha kaba kum kane ka training la pynlong na kane naka projek.
Haba kren lamkhmat haka jingïalang ban plie ïa kane ka training u Dr H.H.Mohrmen u la iathuh ia ki kam ba ka seng ka la trei kum ka FOCUS, ka Link Workers Scheme bad kiwei kiwei.
Ula ong ruh ba ha kaba ïadei bad ka Integrated Farming ka Seng kala pynlong mynshuwa ïa kaba kum kane ka training ïa kaba la bei pisa da ka Asian Development ha ki lai tylli ki shnong, ka Wahïajer, ka Ksehrynchang bad Moosakhia.
Haka jingkren pdiang sngewbha ia ki nong ia shim bynta baroh ha kane ka training na u T Ram Phawa, Waheh Shnong  jong ka shnong Ialong, ula ai ka jingiaroh ia ka SURE ba ka la lah ban wan rah ia kum kane ka training khnang ba ki nongshong shnong kin lah ban pynheh bad pynjanai ia ka jingtrei kam  ki.
U la ban jur ruh ia ki Self Help Group (SHG), ki Village Organisation (VO) bad ki Producer Groups (PG) ba kin trei bha khnang ba kin lah ban plie biang ia ka iew rud surok (lay bye market) kaba don harud ka surok bah haka shnong Ïalong.
U la kyntu ruh ia ki nong shah training ba kin ym dei ban pep ia ka training khnang ba kin ioh lut baroh ki jait training.
Ha kane ka jingialang la ioh ruh ia ka jingkren na u Lambor Suchen u ba  dei u Skill Development Officer na ka office  Meghalaya State Skill Development Society(MSSDS).
U ma Suchen ula ïathuh shaphang kiba bun ki jait training kiba la pyntreikam da ka MSSDC ïa kiba la ïarap pyntreikam da ki seng treimon sngewbha kum ka SURE.Namar ba ka shnong ïalong ka don haruh ka surok bha bad ban ka don ka Tourist spot ha kane ka shnong, ula kyntu ruh ba ki nongshim training ba kin shimkhia ïa ka training khnang ba kin lah ban pymih ïa ki mar kiba ki lah ban die ha kine ki jaka.
Ïa ki kyntien ai khublei la ai da ka kong Sngi Dhar kaba long ka Presideng jong ka VO jong ka shnong Ïalong.
U Additional Deputy Commissioner & Chief Executive Officer, District Disaster Management Agency East Khasi Hills District ula pyntip paidbah ia ki lad jingiada namar ka jingjur slap palat ha ka District.
Ki nongshong snhnong kidei ban long kiba phikir ban iada ialade namar ka jingshlei um ka lah ban jia hadien jong u lapbah khamtam ha ki jaka kiba harud jong ki wah bad ki wahduid.
Kiar na kaba jam ia ki wahduid , ki nala bad ki wah haba don ka jingshlei um.
Wat tur ne niah ia ki kali haba don ka jingshlei um bad kiar na ki post electrik ban lait naka jingshah bat ha ki bor electrik.
La kyntu ia ki paitbah ban kiar na kaba jam ia ki wahduid bad ki wahbah ha ka por ba jur slap.
Kiar na ka ba tur sha ki wahduid, ki wah bad ki kshaid.
La kyntu ia ki paitbah ban kiar na kaba jam sha shiliang ki wahbah ne iaid lyngba ki um kiba tuid.
Phim thikna ia ka bor jong ka bad ka um kaba jyndong bad tuid sted ka lah ban pynkyllon ia phi.
Ka Norh Liberty Higher Secondary School kala ioh rah iaka nam Over All Champion hadien ba kala ioh khur 17 tylli ki takma ksiar haka lympung ialehkai District Level Inter School Athletic Meet 2022 kaba pyniaid da u District Sports Officer, West Jaintia Hills District ha ryngkat ka jingiatreilang bad ka West Jaintia District Sports Association (WJDSA) kaba la poi sha kaba kut ha Kiang Nangbah Stadium haka sngi Thohdieng.
Ka North Liberty kala ioh khur iaka nam Best Team haka Under-14 Boys bad Girls.
Na ki shynrang kala khur 2 ki takma ksiar bad mar kawei ka takma rupa bad rnong.
Na ki kynthei mar 2 tylli ki takma ksiar bad rnong bad kawei ka takma rupa.
Haka Under 16 Girls ruh ka North Liberty kala khur 3 takma ksiar, 1 rupa bad 3 rnong.
Na ki Boys’ pat ka Govt.
Higher Secondary School kala khur 7 takma ksiar, 2 rupa bad 3 ki rnong.
Haka Under 18 pat ka Govt.
Boys’ HSS kala khur 6 tylli ki takma ksiar, 3 takma rupa, 2 ki takma rnong, katba na ki kynthei ka Kiang Nangbah Govt HSS kaba la iashimbynta haka sien kaba nyngkong eh kala khur 4 tylli ki takma ksiar, 5 tylli ki takma rupa.
Ka khusnam Best Athlete, ka North Liberty Higher Secondary School ka la ïoh haka kyrdan Under-14 Boy’s bad kyrdan Under-18 Boys.
Haka Under-14 Boys la ioh rah da Adrick-Da-e-mitre Pathaw ula ïoh khur kawei ka takma ksiar bad rupa haka Longjump 60mtr.
Haka Under-18 Boys u Sajemiki Shylla ula ïoh artylli ki takma ksiar haka jingïamareh kaba 100mtr bad 200mtr.
Katba ka Government Boys Higher Secondary School kala ioh khur Under-16 Boys hadien ba u Ïoh-i-Ksan Lyngdoh ula ïoh artylli ki takma ksiar haka 100mtr bad Shotput.
Ka JNV Mukhla ruh ka la ïoh ïaka nam Best Athlete haka kyrdan Under-16 Girls bad Under-18 Girls hadien ba ka Aroma Lyngdoh haka Under-16 kala ïoh khur artylli ki takma ksiar haka jingïakop mareh kaba 100 bad 300mtr.
Haka kyrdan Under-18 Girls ka Rideimaia Pasi kaba la ïoh khur artylli ki takma ksiar haka Shot put bad Dissuss Throw.
Katba ka Ham Myllin Phawa na ka Jowai Government UP RMSA ka la ïoh ïaka nam Best Athlete na ka Under-14 girls hadien kala ïoh khur kawei takma ksiar bad takma rupa haka 600mtr bad 60mtr.
Hashwa ban sam ïaki khusnam sha baroh ki lahduh ha kane ka lympung, kala don ka jingïalang bad la ïoh ka jingkren lyngkot na u DSO ka West Jaintia Hills District u Khroobok Passah bad u Patrick Lamare Vice President WJDSA haka jingïadonlang ki nongkitkam WJDSA bad ki nonghikai na ki skul bapher bapher.
Ïaka nam ‘Best Discipline School’ la ïohrah da ka St.Micheal & All Angels Secondary school, Jowai.
U Deputy Commissioner, East Jaintia Hills District, Khliehriat haka sngi Thohdieng ula pynbna paidbah ba katkum ka shithi No.MG.38/2020/Pt-I/35, Dated 2nd May, 2022 bad No.DMR/MM/843/2020/Vol-I/123, Dated 4th May, 2022 ba la thoh sha baroh kito ki trai Dewiong kiba paw kyrteng haka “Coal Inventory List" bad ha ka “Report on Assessment of Extracted Coal Stocks" ba la pynkhreh da ka office jong u Deputy Commissioner ka East Jaintia Hills District, Khliehiriat ia kaba la dep mynjur ruh daka Hon’ble Supreme Court la bthah ia ki ba kin wan shim ia ka Form bad submit noh iaka ryngkat bad ki kot ki sla ba donkam kiba kynthup ia ka EPIC Card, Bank Account Details, ka affidavit ban pdiang bad ban bud ia ki kyndon bala buh ha ka “Comprehensive Plan" bad “Scheme for Spot e- auction" ba la pynkhreh lyngba ka jingiatreilang jong ka Sorkar Jylla bad ka Coal India Ltd.
U DC, ula ong ia kine ki Kot ki sla lah ban ioh na ka website jong ka Department, bad ki dei ruh ban submit ia ka test report ban pynshisha ia ka GCV jong u Dewiong.
Ka jingwan ther u slap ha kine ki ar sngi kala wanrah ka jingshlei um bad ka jingtwa khyndew ha kylleng ki bynta ka surok bah bad ki surok bad kiba shah ktah eh ki dei ki nongrep ba shah tap lut ki jaka rep jong ki haka umsaw.
Ha Jowai ka jingther jur u slep hynne ka step kala wanrah ka jingshlei ka wah Myntdu smam khamtam kiba bynta ba sharum jong ka bad la sakhi ba ki hali hator kila shah tap smam.
Kawei ka iing jong ka Kong Warless Kassar kaba don ha Riatsasim Mynthong, Jowai kala shah tap haka khyndew kaba twa ha iing jong ka.
Kawei pat ka jingjia twa khyndew kala ktah iaka skul QC Springside SS kaba don ha kane ka juh ka shnong.
Haduh bala thoh iaka khubor ym don kano ka jingjia kaba sngewsih iaki briew, hyrnei ka jingpynjulor ka um kala ktah bhai a u nongrep.
Ka surok bah NH 6 khamtam ha East Jaintia Hills ha kiba bun ki jaka kala don ka jingtwa khyndew bad thud ka iaid ka ieng ki kali, kumta ban shngain bad ban iada na kino kino ki jingjia ki paidbah ki dei ban husiar haka leit ka wan.
Ka lympung ïalehkai Inter School Athletics Meet (ISAM) ba lai sngi lynter ba la pynlong da ka ophis u District Sports Officer, West Jaintia Hills District ryngkat ka jingïatreilang ka West Jaintia District Sports Association (WJDSA) kala ïaid shait shait ha madan Kiang Nangbah Studium kaba ha Ladthadlaboh Jowai.
Ha ka sngi ba ar ka Ka North Liberty HSS, Govt Boys HSS, HK Singh Memorial SS bad ka Kiang Nangbah HSS kila tam shakhmat haka jingiohkhur takma.
Ka North Katto katne ki resol haki jingïakhun bapher ba la pyndep mynta ka sngi ki long haka jingmareh kaba 60mtr haka kyrdan Under-14 Boys, u Addrik-Da-E Mitre Pathaw na ka skul North Liberty HSS ula ïoh khur ïaka takma ksiar, u Lambhami Lamurong Govt.
Boys HSS ula ïoh khur ïaka takma rupa bad u Kermiki Shadap HK.
