‘Ka ILP kaba ngi dawa ka long kaba jynsur bad aba lah ban pyntreikam , ngim shym dawa ia ka bym lah ban long hynrei kaei kaba ngig dawa ka long kumba la pruid dak da ka riti synshar ka Ri India bad kam mut ba ngi kwah ba kan long thik kat kum ka 1873’.
Ong shuh shuh ka kyrwoh kaba la kam ruh ba ka ILP kam dei ka ka jinghkang lad ia ka roi ka par ne ka shangkai pyrthei hynrei ka dei ka jingkhang lad ia ka jingwan buhai shnong jong ki poi wir sha kane ka jylla.
Shillong,29 Risaw:“Ki paidbah ki la ngiah ia ki Bandh, ngi la iohi ia ka jingsdang ngiah jong ki" ong u SP ka East Khasi Hills u Bah M Kharkrang haba ia kren bad katto katne ngut ki nongthohkhubor.
U Bah Kharkrang u la ong ba ki jingiakhih bad ki pakhang shnong, pakhang ophis, pakhang surok miet kiba la jur eh ha kine ki khyndiat bnai ba la dep myngta la i kumba kim trei kam shuh bad kane hi ka pyni ia ka jingngiah jong ki paidbah.
“Ki sngewthuh ba kitei ki Bandh bad ki jingiakhih ki ktah pynban ia ka ioh ka kot jong ki" ong biang u SP uba la kdew ruh ba ka 36 kynta ka pakhang shnong ba la khot da ka HNLC ha ka sngi wan u President ha ka jylla  kam treikam ha kaba ki la don man ki kynhun tem kiba ia tem ia put pynshongshit ha Khyndailad.
Haba la kylli hato la kane ka jingngiah u paidbah ka dei tang ha kane ka District ne ka long ruh kumjuh ha kiwei pat ki district jong ka jylla, u bah kharkrang u la ong ba ka Shillong ka dei ka nongbah jong ka jylla bad kaei kaba la jia hangne khlem pep kan long ruh sha kiwei pat ki district ba ki paidbah ruh shen kin sa ngiah ia ki jingkhot iakhih ki sengbhalang.
La iohi ba ha jan  manla ki jaka la pynrben ia ki pulit pahara khamtam ha kito ki jaka ba kham jia bha ki  kam pyntriem ha ki kynta pakhang shnong ne kiwei pat ki jingiakhih ba ju khot da ki sengbhalang, halor katei ka phang ki nongthohkhubor ki la kylli na u SP hato katei ka jingpynrben pulit ka ktah ne-em ia ki kynta treikam jong ki (duty hour) u SP u la ong ba ka ktah ia kynta treikam jong ki pulit ha kaba uwei u pulit u hap ban trei naduh 10-12 kynta ha ka shisngi, kaba la iapher na kaba ju long 8 kynta man ka sngi.
U la ong ba la pynrben kumtei ia ki pulit namarba ki jingjia bad ki kam pyntriem kim jia tang ha ki por ia khih bad ki jia wat ha ki sngi bym shym la khot iakhih ruh.
Haba la buh jingkylli halor ka jingdon ki ophisar pulit bad ka jingkhlain bor ki pulit, u Bah Kharkrang u la ong ba kumba ka long mynta u lah ban tuklar dalade hi, hynrei hap ban ia peit ruh ia ka jinglong jingman jong ka pyrthei ( iakhih) ha ka jylla ha kaba u la ong ba lah ruh ban dang donkam “ Ia mynta ngi long kiba biang" ong utei u heh pulit ka jylla uba la ong ruh ba u don ia ki ophisar kiba trei hok ia ka kam bad kiba kloi ruh ban trei 24 kynta ha ka shisngi kaba u lah ban khot ia ki ha kano kano ka por ba donkam.
Shillong, 29 Risaw:Ha St.Edmund College Shillong, la dep buh ia ki jingring dur Video  (CCTV) na ka bynta ban lap ia kino kino ki briew kiba leh ia ki kam runar bad ban lap suk ia ki nongkam sniew haba don kino kino ki jingjia.
Kumta da kine ki juh ki jingring dur (CCTV) la ioh ban ring dur video ruh ia ki runar kiba la leit ha phyllaw jong ka St.Edmund College hynnin ka sngi ryngkat ka jingthmu ban rahbor ia u khun jong uwei u heh pulit, Superintendent of Police (SP) ka East Jaintia Hills, u MK Dkhar.
“Ngam kwah ban kren ei ei halor kane ka bynta, u dei u khun jong u SP ka East Jaintia Hills bad katkum ka jingiathuh jongu nga la dep ujor sha ki pulit bad ka shong ha ki pulit ban leh ia kaba donkam" la ong u Principal jong ka St.Edmund College, Sylvanus Lamare haba kren ha u nongthoh khubor mynta ka sngi.
Haba kylli pat halor ka jinglong shngaiñ jong kane ka College bad kumno kine ki runar ki la ioh ban rung hapoh ka phyllaw College, u Principal Sylvanus Lamare u la iathuh ba ha baroh kawei ka phyllaw jong ka college la dep buh ia ki jingring dur Video (CCTV) bad hapoh jong ka College ka long kaba shngaiñ.
U la iathuh ba ia kitei ki runar ruh la dep ioh ring video lyngba ki camera CCTV bad ia kine ki juh ki jingring dur, la dep aiti sha ki pulit bad mynta ka shong pat ha ki pulit ban pynlong ia ka jingtohkit.
Na ka bynta ban pynthikna ia ka jingshngain hapoh jong kane ka college, u Principal Sylvanus Lamare, u la iathuh ruh ba kitei ki runar ki la rung hynnin ha ka por mynstep haba do ka jingleit on skul ha ka por mynstep kata naduh ka por 7 baje haduh ka por 9 baje mynstep, hynrei ki briew kiba nabar kin nym ioh rung kulmar hapoh namar la don ruh ki nongap pahara ha khyrdop u la bynrap.
Lah ban pynkynmaw hangne ba, kane ka jingthmu rahbor ia utei u khun heh pulit ka la pulom noh hynnin ka sngi hadien ka jingiarap, jong kiwei pat ki samla ba ia pule lang ha ka juh ka tei ka kolej , kiba la pynrieh ia u ha ka jaka leit shabar kaba don hangtei.
‘Ki khynnah klas XII ka St.Edmund ki la iarap ban pynrieh ia utei u khynnah ha ka kamra leit shabar kaba don hapoh katei ka kolej.
[na uwei pat u nongthoh khubor]Haduh mynta ka tnad pulit kam pat lapdien bad kam pat lah ban pynshisha la ka jingjia kaba la jia mynhynnin ka sngi ha St.Edmund ‘s ka dei ka jingjia thmu rahbor ne kawei pat ka daw.
“Haduh mynta ngi dang artatien halor katei ka jingjia" ong u SP East Khasi Hills u Bah M Kharkrang haba ia kren bad ki nongthohkhubor.
Lah ban pynkynmaw ba mynhynnin ka step u khun jong u SP ka East Jaintia Hill u Bah u M K Dkhar  u la shu lait na ka jingshah rahbor , ha kaba ki la don 4 ngut ki samla kiba la wan thok ia u da kaba ong ba un hap ban leit ryngkat bad ki namar ba u kpa jong u la don hapdeng ka jingmynsaw na ka Aksiden hynrei namar ka jingipher bad ka jingsuba sniew u khun u SP u la thok kylla ia kid a kaba ong ba u sam shabar bad leit sha jaka leit shabar ban pyntip ia katei ka jingshah thok ha ki nongpyniaid kolej, bad da kumta u la lait na ka jingshah rahbor.
Haba ia kren halor ka tei ka phang na ka liang ki pulit kim shymg la ia kren eiei da kaba ong ba haduh mynta kim pat lapdien eiei bad ka case ka dang don hapdeng ka jingartatien, ‘shen hadien ba la ioh kem ia ki saw ngut ki samla ba khot ia u khun u SP ngin sa tip ia ka daw’ ong ka khubor pulit.
Shillong, 29 Risaw:Ka synjuk ki Rangbah shnong ka sor Shillong ka sngew bynniaw ban ioh sngew bad iohi ia ka jingkynnoh jong u Bah RV Lyngdoh ia ki Dorbar shnong ba ki dei kiba donkti ban ailad ne don bynta ha ka jingwan rung jong u Mynder ha kane ka jylla.
Katkum ka shithi ba la phah da ka synjuk ki Rangbah shnong la ong ba ka synjuk kam lah pdiang ia kane ka jing kynnoh jong u Bah RV Lyng doh ia baroh ki Dorbar shnong bad lada  lada don kum kita u la dei ban jer kyrteng ban pynshisha ia kane ka jing kynnoh.
“Kane ka jingkyn noh jong u Bah RV Lyngdoh hapoh ka iing Dorbar Thaw ain,tip ka mih na ka jings hong shit ne u shem shisha ba ki Dorbar shnong ki don bynta ha ka ba ai jaka ia u mynder", la ong ka synjuk ki Rangbah shnong.
Ka jingkynnoh jong u Bah RV Lyngdoh kum u MLA ka Mylliem Konstiwensi bad kum u Khasi ka pynpaw ba u ialam bakla ia ka sorkar bad ia ba bun balang.
Ka Synjuk jong ki Rangbah shnong ki dawa ba u dei ban pynshisha ka jingkynnoh ban panmap halor kane ka jingpynjah burom jong u ia ki Rangbah shnong bad ki Dorbar shnong.
" Ngi khmih lynti ba kum kine ki jingkren pynthoh bria ia baroh ki Dorbar shnong khlem ka jingpynshisha kim dei ban mih na phi kum u ba shim ka jingkitkhlieh iaka jaidbynriew baroh kawei", la ong ka Synjuk ki Rangbah shnong ha ka kyrwoh ba la pyllait da u President TR Shanpru bad u General Secretary RL Blah.
Shillong, 29 Risaw:U MDC ka Mawkhar u James Ban Basaiawmoit u la ther ia ka tnad Khlaw ka KHADC namar ba kam tip ia ka jingwan tuh maw ki khar Bangla ha thain Majai kaba don ha khappud ka India bad ka Bangladesh.
Haba wanrah ia kane ka jingkylli, halor ka jingjur ka jingwan tuh maw ki khar Bangladesh na thain Majai, u Bah Ban u la ong ba ka long kaba sngew sih ba ka KHADC kam tip ia kane haba ki da ki spah bad hajar ki khar Bangladesh ki la wan tuh na katei ka thain.
“Nga la iohi da ki khmat ba ki khar Bangla ki la wan tuh maw na ka thain Majai  ryngkat ka jingiada ki shipai BSF", la ong u Ban bad kyntu ba ka district council ka dei ban leh mardor ban khang lad ia kane.
Halor kane, u Executive member Bah Jansing Tynsong u la ong ba ka Council kam ioh jingtip ei ei ia kane, namar ba khlem ioh jingujor eiei.
U la ong ba katei ka jaka ka don ha khappud ka India bad ka Bangladesh bad na ka liang ka Council kan sa peit ia ka jingwanrah u MDC ka Mawkhar halor kane.
Halor ka jingkylli u MDC ka Sohra ka don ne em ka jingpan NOC da ki exporter haba ki shalan maw sha Bangladesh, u Bah Jansing u la ong ba ka Council kam ju ioh kano kano ka jingpan NOC da ki nongkhaii maw sha Bangladesh haduh mynta.
Shillong,30 Risaw:U Bah Rich B.Mar wein u la ujor sha ki pulit ka Lumdiengjri PS  ba ha miet 29 tarik kata mynhynin ka miet ha ka por 7:30 baje eiei, ki runar ki bym lah ban ithuh ki la ther maw ia ka kali jong u, bad katei ka jingjia ka la jia ha Paltan Bazar, Shillong.
Ha katei ka jingshah ther maw, katei ka kali ka la julor, ki pulit ki dang tohkit ban lap ia kiba donkti hakatei ka jingjia.
Lah ruh ban pynkyn maw ba katei ka jingjia ka la jia ha ka por ba ka pakhang surok miet ki seng bhalang ka dang treikam.
Ha kawei pat ka jingjia, ha ka 29 tarik mynta u bnai ki pulit ka Mairang PS , ki la kem ia 3 ngut ki briew kiba la tip kyrteng kum u Phording Marwein (24 ), Weljone Dkhar (27 ) bad u  Joiningstar L.Marshillong (28) katba ki dang kit ki waiar tama ba ki tuh na kawei ka jaka pynieng Tower kaba don ha  Tiehnongbah (WKH), kitei ki 3 ngut ki la shah kem katba ki dang kit ia utei u waiar uba ki tuh ha kawei ka Tata Nano car kaba don ia u nombar ML-06-4612.
Shillong,30 Risaw:Mynhynin ka sngi ki pulit ki la kem ia lai ngut ki briew kiba la tip kyrteng kum u Rema Hmar, John Baglary bad u  Zanglal Kip gen, la kem ia ki na  Madanrting, Shillong.
Ki pulit ki la ioh kurup 4 kram u drok Heroin uba shongdor haduh T.12 hajar tyngka.
Ha kawei pat ka jingjia, ha ka step 28 tarik mynta u bnai ar ngut ki nongtrei bylla kiba la tip kyrteng kum u  Amit bad u  Killiang ki la tuh ia ki tiar kiba pyndonkam ha ka ban shna ing , kiba dei ki jong u Bah H.Dohling, na ka jaka trei kaba don ha  Nongrah, Shillong.
Ki pulit ki la kem ia ki bad ka jingtohkit ka dang iaid shakhmat.
Shillong, 30 Risaw:Ka Deputy Commissioner ka Ri Bhoi district, ka Pooja Pandey  ka la pynbna ia ka hukum ba la khang pyrshah ban tih shyiap tih maw hajan wah ha baroh kawei ka district.
Katkum ka hukum, uno uno u briew ne ka kompeni kim lah shuh ban tih maw ne khlong maw na wah khlem ioh shwa ia ka bor na ka tnad Environment and Forest (MoEF) ka sorkar pdeng bad ka Environmental Assessment Authority (SEIAA) ka jylla.
Kane ka hukum ka mih hadien ba la pynmih da ka National Green Tribunal, Principal Bench, New Delhi da ka jingthmu ban iada bad pynneh ia ka mariang kynthup ki wah, bad ki kynja baim kiba shah ktah na ka jingtih maw, tih shyiap pathar na ki wah bad hajan ki wah.
Shillong,30 Risaw:Ka kong Teilinia Thangkhiew ka MDC ka Mylliem haba ia snohkti lang ban kyrshan halor ka mat ia kren ba la wanrah da u MDC ka Sohra u Bah Titos Chyne, ha kaba idei bad ka jingwan rung kyrthep  ki briew  kiba na bar sha kane ka jylla, ka la ong ba ki Khasi ki dei ban sangeh noh shisyndon ka ai wai ing ai wai dukan sha ki bar jylla.
“Sangeh noh ka aiwai ing, ka ai wai dukan sha ki bar jylla, wat kwah ia ka myntoi kaba mynta, hynrei peit ia ka pateng bad ka lawei ban wan ka jaitbynriew" ong ka kong Teilinia.
Haba kren halor ka jingbun palat ki bar jylla kiba la wanlong trai shnong ha kane ka jylla ka kong Teilinia ka la pynpaw ka jingsngewkhia kaba khraw ha kaba ka la ong ba haba leit sha Khyndailad sha Iewduh la iohi ba ka jingdon ki bar jylla ka khambun ban ia ki trai muluk, “Leit sha Khyndailad , Iewduh , ieng na jrong bad peit shapoh, niew katno ki khlieh briew kiba dei ki trai jylla" ong ka kong Teilinia kaba la kynthoh ruh khyndiat halor ka ILP kaba ki sengbhalang ki dang dawa.
Ka la ong ba wat la ka mat ILP kam dei ka mat ban ia kren hapoh District Council hynrei ka dei pat ka jaka ban iatai ia ka iap ka im jong ka jaitbynriew.
Shillong,30 Risaw:U Bah A.Rani, MDC ka Jirang u la ong ba ka konstitwensi jong u ka Raid Myrwet mynta ka kylla long kum ka Raid Marwari, kaba dei ka jaka kaba la jyllei eh ki bar jylla.
U MDC ka Jirang haba kren halor ka khyndew ka shyiap u la ong ruh ba ka sengbhalang ka CSWO ka la ujor bad dawa na ka District Council ban weng noh ia u Syiem ka Raid Myrwet uba la die noh shi lyngkhot ka jaka sha u briew uba la tip kyrteng kum u Ratna Thapa Gogoi u briew uba da ka juh ka kyrteng la mih ar tylli ki jait.
U Bah Rani u la pynsngew ha ka Ing Dorbar ia ka jingdie duh u Syiem Myrwet ia ka khyndew ka shyiap sha u bar jylla ha kaba u la dawa ruh ba dei ban weng Syiem noh shisyndon ia u.
“Dei ban weng noh ia u na ka jinglong Syiem" ong u MDC ka Jirang ha ka Ing dorbar.
Haba jubab na ka liang ka Ec halor ka jingkren u MDC ka Jirang, u Bah L Blah EM u la kubur ba ki bar jylla, ki bun bha ha ka Raid Myrwet bad u la kubur ruh ba la ioh ki jingujor na ka CSWO hynrei u la ong ba ia mynta u la pan ia ki kot ki sla ha kaba ia dei bad Raid Myrwet bad shen yn sa leh ia kaba donkam ban pynbeit ia ki kam hangthie ( Raid Myrwet).
Shillong, 30 Risaw:U MLA barim ka Mawlai Bah Process T.Saw kmie ula ong ba ka sorkar ka dei ban khot iakren noh ia ka seng lehnoh HNLC sha ka miej.
U Bah Process u la ong ba kyntu ia ka Myntri kam pohiing ka Jylla Kong Roshan Warjri, ba kan shim ban wanrah noh ia ka kynhun Hynniewtrep National Liberation Council (HNLC) sha ka miej iakren iasuk bad ka Sorkar Jylla ne ka Sorkar Kmie.
“Kumno ka Sorkar ka pyneh ban khot iakren ia ka HNLC, kaba la iai pynsngew na ka por sha ka por ba ka kwah ban wan iakren iasuk" ong u Bah Process.
U Bah Process ula ong ba ka por kala poi ba ka jingialeh pyrshah kam wanrah ia kano kano ka jingmyntoi, hynrei tang da ka lynti ka jingiakren kaba lah ban wanrah ia ka jingiasngewthuh jingmut hapdeng ka Sorkar bad ka HNLC bad kaba lah ruh ban wan rah ia ka shongsuk shongsaiñ hapoh ka Jylla.
“Ka Myntri kam pohiing ka dei ban shimkhia ban khot iakren ia ka HNLC khnang ba ka suk ka saiñ kan wan biang ha ka Jylla" ong u Bah Process.
“Ngi la iohi shibun ki Nongialam Longkmie hapoh ka Ri kiba nud bad shlur ban shim ia kano kano ka rai kaba eh ha ka synshar khadar kum ka Sonia Gandhi, Mayawati, Jayalalitha bad nga kyrmen skhem ba i Kong Roshan ruh in shimkhia bad pyni ia ka sap nongialam bad ban plie lad ia ki samla na ka bynta ka bha ka miat jong ki" ong u Bah Process.
Ha kajuh ka por, u Bah Process ula kyntu ruh ia ka Sorkar ba ialam da u Dr Mukul Sangma ban pyrkhat thymmai halor ka jing dawa jong ki Sengbhalang ban pyntreikam ia ka ILP.Ula kyntu ruh ia ki Sengbhalang ba kin ieng rangbah shisha ha kane ka jing iakhih jong ki bad ba kim dei ban shongthait, ban tieng ne riej haduh ban da ioh ia u soh ka jingjop.
Shillong,30 Risaw:U MDC ka Laitkroh u Bah Carmel Sohtun u la wanrah ia ka jingkylli ha ka Ing dorbar ka KHADC halor ka jingdon ki nongioh Lisen bylla (Labour License) na ka KHADC, ha kaba u EM ba dei peit ia katei ka tnad u Bah T.Dkhar u la ong ba ha u 2013 ka KHADC ka la ai laisen sha ki 8296 ngut ki nongbylla bar jylla.
U EM ka tnad Labour u la iathuh ruh ba ha u 2012, katkum ka jingshim jingkhein kut snem ka KHADC ka la ai Labour Laisen haduh 6085 ngut ki nongbylla bar jylla.
Ha u 2013, ka KHADC ka la ai laisen sha 8296 ngut ki bar jylla ha kaba la shim pisa T.200 tyngka na ka bynta u nongtrei uba la tbit (Skill Labour), T.150 ia u ba kham nang malu mala (Semi Skill labour) bad T.100 tyngka  na ka bynta ki nongtrei ki bym pat don jingtip (Unskill Labour).
Haba ia kheinlang ia katei ka pisa kaba la ioh lum na ka bai laisen ka poi T.2,17,800 tyngka.
Ha ka ing Dorbar ka KHADC u Bah T.Dkhar u la iathuh ruh ba ym ju don ka jingpyn thymmai laisen (re-new) na ka bynta kito ki laisen kiba la kut por (shisnem kumba ju buh ka KHADC) hynrei lada ki nongbylla ki dang donkam laisen kin wan ban leh da ka laisen kaba thymmai.
Haba jubab ia ki jingkylli kiba la mih ha ka Ing Dorbar, halor ka jingleit peit ka KHADc  sha ki jaka ba jyllei ki nongbylla bar jylla, u EM u la ong ba ka tnad ka ju leit ban peit sha kitei ki jaka man ka por.
Shillong, 30 Risaw:Shi sngi hadien ba ki tiar kompiwter ki la jah na kamra jong u parliamentary secretary  ba peit ia ka tnad Information & Public Relations, u Rophul S Marak ha Secretariat, ka tnad Secretariat Administration Department (SAD)  ka la rai ban pynlong ia ka jingbishar bniah ia ka jingshngain ha Secretariat.
Ka tnad SAD ka la rai ban phah pynlong ia ka jingtohkit halor ka jingshah tuh ki tiar kompiwter hapoh Secretariat.
Ka myntri ka tnad SAD ka Deborah Marak ka la ong ba ka tnad kan pynlong ia ka jingtohkit ban lap ia ka jingshisha halor ka jingshah tuh ki tiar na Secretariat.
Ka la pynpaw ia ka jinglyngngoh ia ka jingjah ki tiar kompiwter na Secretariat haba ki bor iada ki pyrkhing bha ia ka rukom ia ka jingrung jingmih.
Ka la ong ba ka tnad kan sa shong ban bishar bniah ia ka jinglong jingman ha Secretariat bad yn sa buh ruh da ki CCTV camera.
“Ka jingpynkhlain ia ki bor iada ka long kaba donkam bad ngin pynthikna ba ka jaka rung jaka mih yn ap beit da ki bor pahara", ka la ong bad bynrap ba ka jingjia ba la shah tuh kan sa paw hadien ba la ioh ia ka kaiphod jingtohkit da ki pulit.
Lah ban kdew ba ki tiar kompiwtor kum ka Central Processing Unit (CPU), keyboard bad u khnai ka kompiwtor, ki la shah tuh na kamra u Rophul uba dei u MLA ka Rongara Siju.
Katkum ka jingong ki pulit, ka peon jong utei u MLA, ka Anita G Momin ka la lap ia kane ha ka por 12.30 Noon ba ka CPU, keyboard bad u khnai ka kompiwtor ki la jah.
Ka leit sha kane ka kamra ban sngap jingrwai na kompiwter.
Ki pulit ki la pynlong ia ka jingbuddien ia ki dak shympriahkti, bad pynsma da ki ksew ban lap ia ki mentuh.
Haduh mynta ki pulit kim pat thikna, la kitei ki tiar ki shah tuh ha ki briew ba nabar ne kiba trei hi ha Secretariat.
“Nga la bthah ia u SP ban shim khia ia kane ka kam", la ong ka Debora.
Shillong, 30 Risaw:Ka North Eastern Hill University (NEHU), Tura campus ka la pynrung saw tylli ki sobjek thymmai dang shen.
Kine ki sobjek thymmai ki long ka Agri-business Management & Food Technology, Horticulture, Computer Science  bad ka History bad  Archaeology  bad ka MBA Service Management.
U Prof Milton Sangma u la iaroh ia ka jinglah ban wanrah ia kine ki saw tylli ki sobjek ha kane ka tnad pule jong ka skulbah NEHU ban ai ia ka jingshakri ha kane ka jylla bad ka thain shatei mihngi ka India bad ka ri.
U Pro-Vice Chancellor ka NEHU, Tura campus,  Prof ED Thomas u la kdew ia ki jingsdang ba la leh da ka Campus ha kine ki snem.
Ha ka jingplie la don lang ki samla pule, ki nonghikai, ki nongtrei bad ki riew rangbah, nokmas bad kiwei.
Shillong,30 Risaw:Haba wanrah ia ka jingiakren, ha Ing Dorbar mynta ka sngi, u MDC ka Sohra u Bah Titos Chyne, u la pynpaw ia ka jingsngewkhia halor ki jingshah kynnoh bad ki jingshahkynthoh ka district Council bad ki Rangbah, kiba kitei ki jing kynnoh ki la mih na u Myntri Rangbah ka jylla u Dr.Mukul Sangma.
Haba kren halor katei ka phang u Bah Titos u la ong ba na ka Sixth Schedule ki la don ki ain ba ka Council ka pyntreikam ban iada na ka jingwan tyllep ki briew kiba na bar ha Ri-Khasi kaba hapoh ka jingpeit jong ka KHADC.U Bah Titos u la kdew ba ka jingsdang jong ka jingwan rung kyrthep ki briew kiba na bar ka dei nyngkong eh ba ki wan kum ki nongbylla sngi (Labourer) kiba wan ban trei da ki dor kiba tad, hynrei hadien pat tang kumba katto katne por ki la kylla long ki malik lyngba ka jingioh lad jong ki ban shongkha ia ki ‘thei Khasi.
U la pyni nuksa ba katei ka jingjia ka la jia ha ki ba bun ki jaka khappud kum sha Majai bad kiwei.
U la bynrap biang ruh ba ki sengbhalang ki pynlong jingiakhih ban dawa ba dei ban pyntreikam ia ka ILP, ka dei namar ba ki la iohi ia ka jingma kaba ap ia ka jaitbynriew lada ym leh eiei.
“Lada shah kynnoh ngi dei ban ieng rangbah ban thaw noh da ki ain ia ka jingwan rung kyrthep ki briew kiba na bar-Dei ban don da ka permit ha ki jaka ba la pyrkhing ka District Council ( Protected Area) ba ym bit ia ki briew kiba na bar ban rung sha ki jaka ka district council" ong u MDC ka Sohra uba la ioh ia ka jingkyrshah halor ki jingkren jong u na u Bah Embhah syiemlieh MDC Mawlai, kong Teilinia Thangkhiew MDC Mylliem, Adilbert Nongrum MDC Jaiaw.
Haba kren na ka liang ka EC halor katei ka mat, u CEM ka KHADC u Bah Pynshngain N Syiem u la ong ba ka KHADC ka la pynkhreh ban pyntreikam ia ka Village Administration Bill ha kaba u la ong ba kane kan iada shibun na ka jingwan tuid ki bar jylla.
U la ong ba katei ka bill kan teh lakam ia ka jingwan rung ki briew kiba na bar sha kane ka jylla lyngba ka jingtrei kam jong ki Rangbah shnong, ki nongai wai ing bad ki nongshongwai, u la pynkynmaw ba haba ki bar jylla ki wan sha kane ka jylla nyngkong eh ki donkam ia ka jaka sah bad ban trei iaki kam jong ki ki donkam ka NOC na u Rangbah shnong, bad hangtei lah ban khanglad ia katei ka jingwan rung kyrthep ki mynder ong u CEM uba la ong ruh ba ia katei ka Bill yn sa phah ruh sha u Myntri Rangbah.
Shillong,30 Risaw:Mynhynin ka jan miet, ki pulit ki la kem ia 4 ngut ki briew kiba la tip kyrteng kum u Kyrshan miki Dan (25 ),  Rihun Talang (25 ),  Chemi Phawa (23) bad u  Bor Bareh (21) bad na kitei kiba la shah kem la ioh ban kurup T.7 hajar tyngka ki pisa thok kiba da ki kot 500.
Ha kaba ia dei bad katei ka jingjia ki pulit ki la kurup ruh ia kawei ka maruti Car kaba don ia u nombar  ML-04B-4147 kaba kitei ki 4 ngut ki pyndonkam.
Ka jingtohkit ia ki ka dang iaid shakhmat.
Shillong,30 Risaw:Ka jingtei  ing Dorbar ba thymmai ka KHADC ka la jan pulom noh, hadien ka jingbym lah U Executive Member ka KHADC u Bah M.Kharpran, uba peit ia ka kam tei iing, ban ai ia ki jubab  kaba biang katkum ki jingkylli ba la wanrah ha ka Ing dorbar da ki MDC halor ka mat tei Ing dorbar thymmai  kaba  ha ka jinglut kaba T.4,74,14, 000.
Ki  jingia kren halor katei ka la neh katto katne por hadien ba la lap kat kum ki jubab jong u EM ba ym shym la pyntip paidbah eiei  ha ki jingpynbna baiar ha kaba ia dei bad katei ka jingtrei, hynrei la shu aiti beit ha uwei u Kontraktor ban trei ia ka kam.
U Bah Khar pran u la ong ba ka jingaiti ia katei ka kam ha u kontraktor uba pyntrei mynta khlem da khot tender ka long katkum ki jingtip ka EC, bad halor ka jingiakynduh kam kaba la iohi ba u long uba trei bha ia ka kam bad uba biang.
U la ong ruh ba la ia pynbeit ia ka Percentage kaba dei ban long 30% hynrei ha ka jingiakren pat la ia pynbeit biang noh sha ka  24%.
“La pyntrei, ia u kontraktor ha ryngkat ka jingtiplang ka EC" ong u Bah M Kharpran.
Ki la mih shibun ki jingkylli  bad ki jingkynthoh halor katei ka jingmih jingkhein ka 24% naba kam dei ka kam ba la pynbna paidbah, hynrei kaba la shu ia kren bad ka la mih ruh ka jingkylli na u Bah Embhah ia ka dor jong katei ka tender,  kaba u EM incharge jong ka tnad um tip ia ka tender Value.
Shuh shuh haba ai jubab ha ka ing halor ka jingtei Ing dorbar thymmai u EM Bah Kharpran u la ong ba  katei ka mang ba T.4 Klur tam ka kynthup lang ruh ha ka ban shna bad pynpra ia ka jingtei kaba rim.
Haba la mih ki jingkylli katno la mang tang ban pynpra u EM um shym la don jubab ban ai naba u la ong ba ka la kynthup lang hajuh , kaba la aiti ban trei ha uwei u briew.
Namar ka  jingbym lah u EM ban ai ia ka jubab jong ka tender Value, joit la ieng katto katne ngut ki MDC kiba kynthup iau Bah Embhah, Bah Lambor Malngiang, Bah K P Pangniang, Bah Manstudy Nongrem  kiba la dawa na ka Ing ba ia katei ka kam dei ban pynsangeh noh shisyndon bad ban khot noh da ka tender kaba thymmai, bad ki la kdew ruh ba katei ka jingbym lah u EM ban ai jubab lehse kan pynduhnong pynban ia ka KHADC kaba ioh lehse hadien  ba la dep pynpra u kontraktor un ong dor katba u mon.
Ki MDC ym tang ba ki la dawa tang ban pynsangeh shuwa ia ka jingtrei hynrei ki la dawa ruh ba dei ban sangeh ruh ia ka jingpynpra kaba dang iaid shakhmat.
Shuwa ban poi sha u pud ban pynsangeh noh ia jingtei ia ka Ing Dorbar thymmai , joit ieng sa u CEM ka KHADC u Bah Pynshngain N Syiem bad bloit la mih ka jubab kaba shai halor ki jingkylli kiba u EM u khlem pynshai, kaba ong ba ka KHADC ka shem jingeh ban khot tender namar ba ka pisa kam pat don ha kti bad ba ia katei ka kam la  tei kyrdan pa kyrdan, ha kaba ha ka phase kaba nyngkong la mang tang T.4 klur tyngka.
U CEM u la ong ba la shu ia pynbeit ha ki jingiakren khnang ba ka kam kan iaid beit shakhmat.
Ka Ing ka la hun halor ka jubab u CEM bad la ailad ba ka jingpynpra kan iaid beit sha khmat kumba u CEM u la pynsngew  bad hadien ka jingpynpra kan sa don ka komiti ban shong pyrkhat ha kaba ia dei bad ka jingtei kumjuh ruh ki jingkhein jingdiah na ka bynta ka lut ka sep ha ka ban pynpra bad ka ban tei thymmai.
Shillong,30 Risaw:Ka KSU Mizoram State Unit ka la pynpaw ba ka seng ka ai ka jingkyrshan ba pura ia ki sengbhalang kiba iakhih ban dawa pyntreikam ia ka ILP ha ka jylla.
Katei ka seng ki samla pule Khasi na Mizoram ki la kynnoh ba ki jingkren jong ki Myntri Congress kiba ia donlang lang hapoh ka skum u Myntri Rangbah u Dr.Mukul Sangma ba ka jylla Mizoram ka dei ka jylla ba sahdien( ba ka don ILP), ki la ong ba ka dei tang ka jingkren laplah bad ka jingkren lamler ha kaba ki la ong ba ka jylla Mizoram ka jylla kaba don ILP ka dei ka jylla ba ka sorkar India ka la ithuh kum ka jylla kaba kiew sted tam ha kaba ka per capita income jong ka ka long T.60,000 tam.
Halor ka jingkynthoh ba ka dei ka jylla kaba sahdien, ka seng ki samla pule Khasi kiba don ha katei ka jylla ki la ong ba ha ki Thain Shatei LamMihngi, NE ka jylla Mizoram ka tam ia ka jylla Meghlaya kumba 11% ha ka roi ka par katkum ka jingkhein kyllum.
Haba kren ba ka ILP ka long kaba donkam na ka bynta ban iada ia ka jaitbynriew na ka jingshah wan tyllep ha ki bar jylla, ka kyrwoh na u   samla Paila Dkhar, uba long u President ka KSU Mizoram State Unit, ka la pynrem jur  ia ki pulit Meghalaya halor  ka jingkem klumar bad thwet  ia ki nongialam sengbhalang bapher  bad pynngat ia ki ha ki kyndon ain la kum ki lehnoh  katba ia kita kiba batbor, pyniap briew, ba bamsap pat kim nud satia.
Shuh shuh katei ka seng ki KSU, Mizoram State Unit, ka la iathuh ba ha ka jylla Mizoram ki briew ki buh nyngkong ia ka jaitbynriew ha khmat eh bad ki shim pat ia ki kynhun niam ban pynbha shuh shuh ia ka.
Ka kyrwoh na  u General secretary, u samla Clement Pajat, ka la kyntu jur ia ki paid Hynniewtrep, khlem ka jingsngew  niam,  ban kin ia tylli halor kane ka ishu ban dawa da kaba tyngeh ia ka ILP bad ban buh ia ka jaidbynriew nyngkong eh hakhmat kiei kiei.
Ka seng ka kyntu jur ia ki khun hynniewtrep naduh kiba trei sorkar bad ki riewpaidbah  bad ki samla  ban  ia snoh kti lang ha kane ka jingiakhih tad haduh ban da poi sha ka thong  bad khamtam  ruh ia ki MLA khasi  ban burom ia ka sur ki trai muluk bad ban  iasaid jur  ban pyntreikam kloi ia ka ILP.Shillong,30 Risaw:Ka kong  M.R Lywait, Zonal Officer, Weaving, Khasi Jaintia Hills ka la ujor sha ki pulit ka Shella PS ba ha ka 29 tarik mynta u bnai ha ka por 8:30 baje mynstep, ki runar ki bym lah ban ithuh ki la pynpait ia ka ophis jong katei ka tnad suhjain kaba don ha Saikarap, Shella, East Khasi Hills ha kaba ki la tuh ia ki jain kiba don ha katei ka ophis, baroh ki jain kiba la shah tuh ki shongdor haduh T.15 hajar tyngka.
Ka jingtohkit ki pulit ha kaba ia dei bad katei ka jingjia ka  dang iaid shakhmat.
Shillong, 30 Risaw:U President jong ka Hynniewtrep Achick National Movement (HANM), West Khasi Hills u bah Arphul Kharbani uba la shah kem ha ka 26 tarik jong u bnai ba la dep u la shah pynngat ha ka kyndon ain Meghalaya Prevention and Detention Act (MPDA), kaba dei ka ain ban set phatok 3 snem kynthih khlem da shah ban bah jamin.
Katkum ka khubor ba thikna ba la ioh lum mynta ka sngi la iathuh ba, na ka liang jong u Deputy Commissioner (DC) jong ka West Khasi Hills District u Bah S Kharlyngdoh u la soi ia ka kot na ka bynta ban pynngat ia utei u nongialam ka HANM West Khasi Hills hapoh ka kyndon ain MPDA.Ki khubor ki iathuh ba, ki pulit ki la pynngat ia une u nongialam ka HANM na West Khasi Hill halor ki 3 tylli ki mukotduma, kata halor ka jingthang ia ki 3 tylli ki ophis sorkar kaba kynthup ia ka jingthang ia ka ophis jong ka tnad Public Work Department (PWD), ka jingthang ia ka ophis jong ka Fishery bad kumjuh ruh halor ka jingshah thang jong ka ophis KHADI.Kumta halor kitei ki 3 tylli ki mukotduma shah thang ophis mynta ka sngi na ka liang jong u DC u la soi ia ka kot ban pynngat halor ka kyndon ain MPDA.Shuh shuh ki khubor ki iathuh ba, ia une u nongialam jong ka HANM uba la pynngat ha ka kyndon ain MPDA mynta ka sngi yn leit rah noh sha phatok Silchar na ka bynta ban set phatok.
Lyngba ka jing pyn ngat MPDA ia U bah Kharbani, mynta ki la don 2ngut kiba ngat MPDA, ha kane ka jingiakhih, kaba la neh la ar bnai eiei bad uwei na kitei dei U bah Eldi Newton Lyngdoh, uba dei U Information Secretery jong ka FKJGP Central Body, uba shah kem na Umsning bad uba la shah kynnoh, ba u pynshit ia ki kam kawang petrol bom ha ki jaka lehniam bad kiwei de ki jingjia.
La set ia U bah Eldi mynta ha phatok Williamnagar.
Shillong, 30 Risaw:“Haba ki briew kim don shuh ia ka mynsiem sngewsynei, ngi lei ngin leh aiu" ki dei ki kyntien kynthoh jong ka kong Irene P Hujon Nongialam jong ka Civil Society Women Organisation CSWO (I) haba u nongaikhubor u la buh jingkylli kaei ka jingsngew jongphi halor ka jingbym treikam ka pakhang shnong ba la khot pynlong da ka seng ha kane ka lah sngi U Blei ba la dep.
Ka kong Irene ka la iathuh ba, ka nongrim ba ka seng ka ieng ban khot pyn long ia katei ka pakhang shnong ha ka lah sngi U Blei ka long ban pyn paw ia ka jing sngew synei bad ban pyn paw ia ka jing sngew pyr shah halor ka jingshah thang jong u Vikash Nandwal (uba khlad noh) namar ngi khein ba ka dei ka mynsiem briew, ne tang ba dei u bar Jylla udei u mrad, la kyn thoh buh jingkylli ka kong Irene.
Na ka liang jongngi, ngi shim ba la u Khristan, Hindu ne uei uei ruh u dei ka juh ka mynsiem briew bad halor ka jingbym iatreilang jong ki paidbah kiba la pynkhein ia kane ka pakhang shnong ka la ong, shano ka mynsiem Khristan, ngi dei ki briew bad ngi sngewsih halor kane, ka la bynrap.
Ka la ong ruh ba, na kane ka jingbym iatreilang jong ki paidbah halor kane ka pakhang shnong ka pynpaw ba, ym don shuh ka mynsiem sngewsynei bad ym don shuh ruh ka jingiatylli jong ka jaidbynriew bad ngin leh kumno, ka la ong shuh shuh.
“Ngim salia wat lada ki paidbah kim kyrshan ia ka pakhang shnong ba ngi la khot pynlong namar kane ka paw ba kam don shuh ka jingiatylli bad kam don shuh ka tip briew tip Blei" la ong shuh shuh ka kong Irene P Hujon nongialam jong ka seng kynthei CSWO (I), haba kren ha u nongaikhubor mynta ka sngi.
Shillong, 30 Risaw:Ki nongtrei ka tnad sam marbam ne ka Food Corporation of India (FCI)  ki la pynlong ia ka jingiakhih hynne ka sngi ha  Shillong ophis da kaba shong dharna ha phyllaw ka ophis ban dawa na ka sorkar ba ka dei ban ai ia ka baibam tymmen ba thymmai, ban pynioh ia ka jingmyntoi ia ki nongtrei kyrdan III bad IV nalor kiwei ki jingmyntoi ba ka sorkar kam pat ai satia ia ki.
Kine ki nongtrei ka FCI ki la pynlong ia ka jingiakhih ha ka ri bad ka la jia ruh ha kaba ka sorkar pdeng ka la pynkreh shaid shaid ban pyntreikam ia ka National Food Security Act.
Ia ka jingiakhih la pynlong hapoh ka lama jong ka Bharatiya Khadya Nigam Karmachari Sangh bad FCI Executive Staff Union kaba dei ka rynsan jong kine baroh.
Ka jingiakhih nalor ka shong dharna deng lama iong.
Ki nongtrei ka FCI kin leit shah thngan ruh lai sngi naduh ka 19-21 tarik Naiwieng ban wan ha jaka sah u Prof KV Thomas uba dei u myntri ka Consumer Affairs and Public Distribution.
Shillong, 31 Risaw:Ki pulit ka nongbah Shillong ki la kem ia saw ngut ki briew kiba la pyrshang ban pyanmynsaw ia ki pulit bad ki Majistor katba ki dang leit sha Lapalang ban pynpra ia ki iing ba la shna beain ha ka jaka kaba la tip kum ka Behari Collony.
Kine ki saw ngut kiba la shah kem saw ngut la tip kyrteng kum u Uma Shankar Rai (25 snem), Ramji Rai (50 snem), Suraj Rai (32 snem) bad u Lallu Rai (45 snem).
Ia ki baroh la dep rah sha iing bishar ba ka iing bishar ka la shah ia ki pulit ba kin tohkit ia ki na ka bynta 6 sngi lynter.
Ki pulit ryngkat bad ki majistor ki la leit sha ka Bihari Collony kaba don ha Lapalang  ban peit ia ki iing kiba la kynnoh ba la shna beain ha katei ka jaka.
Kaba la pynkyndit ia ki pulit bad ia ki majistor ka long la wan ki briew kiba shong ha katei ka jaka ba la rah da ki tair pynmynsaw bad beh ia ki pulit.
Na ka liang jong ka ain ka la shim khia ia kane ka jing jia bad la ioh ban kem ia ki mynta ka sngi.
New Delhi, 31 Risaw:Mynta ka sngi, la pynhiar ia ka dor jong ka petrol da T.1.15 shi litar, kaba dei ka jingpynhiar dor, ha ka sien kaba ar jong une u bnai, katba ia ka dor jong ka diesel, la nang pynkiew sha ka 50 naia ha ka shi litar.
Katei ka dor, ka lait noh na kiwei ki khajna bad kan treikam naduh mynta ka miet hi, ong ki kompeni die petrol.
Kumta ka dor jong ka petrol ha Deli, kan long mynta T.71.02 pisa shi litar, katba kan shongdor T.78.04 ha Mumbai, na kaba ju long T.79.49 haduh mynta.
Ha shwa kata, ka dor jong ka petrol, ka la kiew dor wut shi wut, naduh u bnai Jylliew, ha kaba ka la kiew dor haduh hynniew sien, kaba la poi sha ka T.10.80 shi litar.
Shillong, 31 Risaw:Saw ngut ki Khasi, ka Kong Chelsea Thangkhiew, 35 snem, Kong June Dkhar, 56 snem, Bah Philing Lyng doh Tron, 38 snem bad u Mister Lyngdoh, 35 snem ki la shah shoh hynnin ka miet ha ki riew runar ha surok Lumdiengjri Shillong.
Kane ka jingjia, ka dei ha ka por kumba 9 baje hynnin ka miet ha ka por ba ka dang iaid shaphrang ka pakhang surok ki seng bhalang.
Shillong, 31 Risaw:Mynta ka sngi dang step phyrngab, ki runar bym tip ki la kawang petrol bom ia ka iing u Bol Bahadur Chettri  kaba don ha  Mawiong Rim, Shillong.
Ka iing ka la jot malu mala ha kane ka jingjia bad ki pulit ki dang pynlong ia ka jingtohkit ban kem ia ki runar.
Ha kawei ka jingjia ha kane kajuh ka sngi, ha ka por 1.30 mynstep,  ki pulit kem ia u Atanu Deb (30), Prosenjit Ghose (30) bad u  Rajesh Debnath (28) na Down Gate, Nongpoh (Ri Bhoi) bad la ioh kurup 1805 tylli ki bitor ba don Phensydyle syrup  ba don 100 ml ha uwei uwei u bitor na kitei ki lai ngut.
Kine ki runar ki la mut ban leit sha Agartala na Kolkata ha ka Tata Sumo (TR-01AK-0714).
Shillong, 31 Risaw:Ka seng jong kiba duna dkhot met mynta ka sngi ki la thmu ban iaid paidbah sha Secretariat, hynrei kim shym la lah ban leit tur namar ki la shah khanglad noh ha ki pulit.
Kane ka seng hapoh ka lama jong ka Khasi Disabilities Association hynne ka sngi ki la thmu ban iaid paidbah ban pynsngew halor ki mat jingdawa jong ki hynrei  shwa ban sdang kane ka jingiaid paidbah jong ki,  ki pulit ki la khang noh ia ki ban iaid bad ki la shah tang shiphew ngut ki kynhun jong kane ka seng ba ki la lah ban leit ban iakynduh ia ka Myntri jong ka Social Welfare ka Deborah Marak.
Kane ka seng hapoh ka jingialam jong u President u Bah Starwin Khar jana ki la leit ban ia kynduh ia kane ka Myntri ban pynsngew ia ki jingdawa jong ki halor ki mat bapher bapher kiba ka sorkar kam shym la lah ban ai ia ki.
Hadien ba la mih na kamra ka Myntri u Bah Kharjana u la iathuh ba ka Myntri ka la kular ban pynurlong ia ki mat jingdawa jong ki ba kynthup ba kan ai ka bhah 3 percent ha ka ban thung kam ia ki, ban ai iing baduk lang ia ki (Indira Awaas Yojana), ban ai reshon lang ia ki bad kumjuh ruh kiwei kiwei de ki mat jingdawa jong ki kiba ki la pynsngew ha ka.
“Ka Myntri ka la kular ban pynurlong ia kine ki jingdawa jong ki", la ong u President kane ka seng kiba duna dkhot met.
U Bah Kharjana u la iathuh ba naduh mynshemsnem ki la pynsngew ha ka sorkar halor kine ki mat hynrei ka sorkar kam pat lah ban leh eiei haduh mynta bad u la ong ba lada ka sorkar kam lah ban pynurlong ia ki jingdawa jong na ka liang jong ki kin bteng biang ia ki jingiakhih.
Kane ka seng ka don kumba 1500 ngut tam ki dkhot jong ka.
Shillong, 31 Risaw:Ia ka rai ba la wanrah ha iing dorbar mynta ka sngi, halor ka Inner Line Permit (ILP) ha KHADC ban kyntu ia ka sorkar ba kan pyntreikam ia ka, la shah kyntait noh.
Kane ka rai ne resolution ba la wanrah da ki MDC ka la shah rem haba u Chairman Bah Fabian B Lyngdoh u la buh ia ka rai ban sngap na ka sur jong ki dkhot ka iing.
Ia kane ka resolution la wanrah da u Bah Adelbert Nongrum, kynthup u MDC ka UDP Bah Tistos starwell Chyne bad u MDC ka Laitkroh u Bah Carmel Sohtun.
U Chief Executive Member (CEM) ka KHADC u Bah Pynshngain N Syiem  u la kyntu ia ki dkhot ba wanrah ba kin weng noh namar ba u sngew ba kane ka ILP ka don ha kti ka sorkar bad kam long kaba biang ba ka Council kan mushlia.
Hynrei ki MDC kiba wanrah ia kane ka resolution, ki la ong ba kaei ka jingeh jong ka Executive Committee (EC) ban kyrshan ia ka ILP namar ba kan long tang ban kyntu ia ka sorkar ba kan shim khia ban pyntreikam ia ka.
‘Ka dei na ka bynta ka sorkar ban pdiang ne ban kyntait ia ka jingkyrpad ka Council", la ong ki MDC ba wanrah ia kane ka resolution.
Ha ka jingiathep vote, 11 ngut ki MDC kiba don ki pyrshah ban shim ia ka rai katba hynriew ngut ki kyrshan kaba pynlong ia kane ka resolution ban shah rem noh.
Ar ngut ki MDC ka HSPDP Bah LG Nongsiej bad Bah KP Pangngiang  kim kyrshan ia kane ka resolution kaba la wanrah ia ka jinglyngngoh namar ba ka party jongki ka la dep wanrah ia ka resolution hapoh iing dorbar ka jylla ban pyntreikam ia ka ILP.Katba ka UDP ka la iapait namar ba u Bah Titossatr Well Chyne bad u Bah  Embhah Syiemlieh ki kyrshan ia ka resolution katba ar ngut u Bah Remington Pyngrope u Deputy CEM bad u Bah Teinwell Dkhar u Executive Member  ki pyrshah ia ka.
Hynrei ki MDC ka Congress kynthup u Bah Lambor Malngiang, Bah Rasor Rani, u Dr Celestine Lyngdoh bad u Bah Manstudy Nongrem kim shym la pep.
Watla bun ki MDC ka Congress ki jah hynrei u MDC ka Sohiong uba dei ruh u myntri ka tnad Transport u Bah HDR Lyngdoh u la mareh bran bran na Delhi ban don ha kane ka kynta ba iakren ia kane ka kam.
Ban pyrshah ia kane ka jingshah rem ka resolution, u MDC ka Laitkroh u Bah Carmel Sohtun u la sei da ka lama iong kaba la wanrah ia ka jinglyngngoh ia kiba bun hapoh ka iign dorbar ka KHADC hynne.
Shwa ia kane, haba wanrah ia ka resolution, u Bah Adelbert u la ong ba ka sorkar ka don ki jingeh ban pyntreikam ia ka ILP namar ba kam dei ka ain kaba thymmai.
“Ngi la don ka ain.
Ka sorkar jylla ka donkam tang ban shim ia ka rai ban pyntreikam ia ka" la ong u MDC ka KHNAM na Jaiaw.
U la ong ba ka ILP dei ban pyntreikam bad ong, ba khlem iakren ia ka ILP kaba thymmai.
U la pynpaw ia ka jingbym iahap ia ka jingong u Myntri Rangbah ba ka ILP ka dei ka bym larkam shuh.
“Lada ka CRPC bad ka IPC ki dang iaid kam, balei pat ka ILP kaba dang biang bad paka bha" la ong u Bah Adelbert.
U la takrain ia ki pulit kiba shu kem pathar ia ki samla da kaba shu pharep bad kane kan ialam pynban sha kaba ma.
“Ngi la tip ia ki lehnoh kiba kylla long ki riew sain pyrthei, hynrei ha ka por ba ki riew sain pyrthei kin iasoh kam lehnoh, kan long kaba sngew shaiong ngain.
Kane kan long ka jingshisha lada ka sorkar ka bteng ban ialehkai bad ka jingsngew jong ki paidbah" la ong u Bah Adelbert.
Katba u MDC ka Sohra u Bah Tistosstarwell Chyne u la ong ba kum ki nongmihkhmat paidbah, kim lah ban shu sngap ban peitkai ia kiei kiei kiba jia ha kane jylla ha kine ki ar bnai ba la dep.
U la ong ba ki paidbah ki la shah ktah na ka jinglong kuman ka sorkar.
“Ki sengbhalang ki la shah pynbor ban khot ia ki jingiakhih namar ba ka sorkar kam shym la long kaba kloi ban khot iakren.
Kane ka jinglong ehrang ka sorkar ka la khein dewthala ia ki paidbah" la ong u Bah Titos.
U la ong ba ki samla ka jylla ki sah ha ka umdum namar ba kim lah ban buh ia ki jingeh jongki.
“ngi dei ban shim ia ka jingkitkhlieh lada ki samla kin leit kieng suloi"  u la ong.
U la ong ba u tip ba ka jingpyntreikam ia ka ILP, ka shong ha kti ka sorkar hynrei ka Council ka lah ban shu phah ia ka khubor ban kyntu ia ka sorkar ba kan shim khia ban pyntreikam ia ka.
“Ngi lah ban kyntu ia ka sorkar ban kren ei ei ban ym shu sngap mynthi da kaba khot iakren ia ki sengbhalang" u la ong.
U la ong ba da kaba kren kumne kam mut ba u pynshit iano iano.
“Nga kren ia ka jingsngew jong ki paidbah", la ong u Bah Titos.
Kiwei pat kiba iashim bynta ha kane ka jingiatainia ki long u Bah Embhah Syiemlieh, Bah Latiplang Kharkongor, Bah James Ban Basaiawmoit bad u Bah KP Pangngiang.
Haba jubab ia kane, u  CEM Bah Pynshngain u la ong ba um sngew ba ka long kaba dei ia ka KHADC ban tuklar ia ka sobjek kaba iadei shabar.
U la ong ba ka Council kan pynleit jingmut halor ki sobjek kiba iadei hapoh jongka.
“Ngi long kiba la khreh ban wanrah ia ka Khasi Hills Autonomous District (Village Administration) Bill, 2013 kaban mynjur ha kane ka dorbar ba mynta ban tehlakam ia ka jingwan buhai shnong ki briew nabar"  la ong u CEM.Shillong, 31 Risaw:Ka seng jong kiba duna dkhot met mynta ka sngi ki la thmu ban iaid paidbah sha Secretariat, hynrei kim shym la lah ban leit tur namar ki la shah khanglad noh ha ki pulit.
Kane ka seng hapoh ka lama jong ka Khasi Disabilities Association hynne ka sngi ki la thmu ban iaid paidbah ban pynsngew halor ki mat jingdawa jong ki hynrei  shwa ban sdang kane ka jingiaid paidbah jong ki,  ki pulit ki la khang noh ia ki ban iaid bad ki la shah tang shiphew ngut ki kynhun jong kane ka seng ba ki la lah ban leit ban iakynduh ia ka Myntri jong ka Social Welfare ka Deborah Marak.
Kane ka seng hapoh ka jingialam jong u President u Bah Starwin Khar jana ki la leit ban ia kynduh ia kane ka Myntri ban pynsngew ia ki jingdawa jong ki halor ki mat bapher bapher kiba ka sorkar kam shym la lah ban ai ia ki.
Hadien ba la mih na kamra ka Myntri u Bah Kharjana u la iathuh ba ka Myntri ka la kular ban pynurlong ia ki mat jingdawa jong ki ba kynthup ba kan ai ka bhah 3 percent ha ka ban thung kam ia ki, ban ai iing baduk lang ia ki (Indira Awaas Yojana), ban ai reshon lang ia ki bad kumjuh ruh kiwei kiwei de ki mat jingdawa jong ki kiba ki la pynsngew ha ka.
“Ka Myntri ka la kular ban pynurlong ia kine ki jingdawa jong ki", la ong u President kane ka seng kiba duna dkhot met.
U Bah Kharjana u la iathuh ba naduh mynshemsnem ki la pynsngew ha ka sorkar halor kine ki mat hynrei ka sorkar kam pat lah ban leh eiei haduh mynta bad u la ong ba lada ka sorkar kam lah ban pynurlong ia ki jingdawa jong na ka liang jong ki kin bteng biang ia ki jingiakhih.
Kane ka seng ka don kumba 1500 ngut tam ki dkhot jong ka.
Shillong, 31 Risaw:Ka HANM West Khasi Hills, ha ka kyrwoh kaba ka la pynmih mynta ka sngi, ka dawa na U DC West Khasi Hills, ba u dei ban pynshisha lyngba ki sabut kiba biang ba ka HANM West Khasi Hills ka donkti ban thang ophis.
Ka kyrwoh ka ong shuh shuh “Lada um lah ban pynshisha u dei ban weng noh mardor ia ka MPDA pyrshah ia u nong ialam ka seng hapoh 48 kynta" kaba mut ia U Bah Arful Kharbani President jong ka HANM, West Khasi Hills.
Ka seng ka dawa ba dei ban sangeh  noh shisyn don ban thwet ia ki dkhot ka seng bad u dei ruh ban  mih noh syndon na u pud u sam jong ka West Khasi Hills District bad ba un leit ban shakri noh sha kiwei pat ki District.
“Ko sorkar  to sngap ia ka jingdawa jong ki paidbah ka West Khasi Hills District ne ngim nym banse ban pynlong ia ki jingiakhih kiba jur kiba ngin pynbna noh ha kine ki khyndiat sngi ban wan" ong shuh ka kyrwoh.
“Ngi tip bad ngi la dep iohi lyngba ki lad pathai khubor ba ka sorkar kam kwah shuh ban ailad ia ka HNLC ba kan khie khlieh biang, hynrei lada ngi ki nongshong shnong ba pura jong ka Ri India ngi pynpaw ia kita ki jingsngew pyrshah katkum ka riti synshar paidbah (democracy ka sorkar kam sngap lane kam ailad kumba ngi ladep sakhi.
Ngi ruh ngim banse ban pynkhie im biang ym tang ia ka HNLC hynrei kin dang mih shuh shuh shibun ki seng kiba kham palat ban ia ka HNLC ki ban iakhun ia ka hok jong ki paidbah ka Ri U Hynniewtrep lyngba ki ktang suloi" ong biang ka kyrwoh.
Ka HANM, ka ong shuh shuh ba ha ka jingialang ba kyrkieh mynta ka sngi ha Nongstoin, ka dawa ba dei ban pynshisha lyngba ki sabut kiba biang hapoh 36 kynta, lym kumta ki jingiakhih ki la ap lypa, ong ka  kyrwoh na U Bah Wills Sohshang Vice Presient HANM West Khasi Hills, bah Paul Kharbani Chief Organising Secretary West Khasi Hills Distirct bad U bah Bolly Lyngkhoi General Secretary HANM WKHD.Jowai, 31 Risaw:Ka Jaintia Students’ Union (JSU) ka pynpaw iaka jingbym sngew iahap ia kata ka scheme sam tablet u Dr.Mukul Sangma, myntri rangbah ka  jylla, sha baroh ki samla pule Class XII hapoh ka jylla namar kan long leh noh ei ia kiba bun ki samla pule khamtam kito kiba wan na ki nong kyndong ki bymtip satia iaka komputer lane kim ioh lad hi ruh ban leit shah hikai (Training) haki jaka pule shimet namar ym lah kyrshan ki kmie ki kpa namar ka jingduk.
Katkum ka jingshem bad iohi na ka liang ka JSU ka pynpaw ba lada ka sorkar kumjuh U myntri rangbah, ki don ka jingthmu ban kyntiew iaka pule ka dangle hapoh ka jylla ha ka jaka ba kin pynlut pisa da ki klur tyngka ban thied ia kine ki tablet ki la dei ban thung shwa iaki nonghikai Computer haki  Skul bad ki  Kolej khnang ba ki samla pule kin dup ioh jinghikai halor ka  Komputer bad kin sa lah ban pyndonkam ia kum kine ki tablet.
Haba phai sha ki Skul bad ki  Kolej ha Jaintia Hills wat ki skul/Kolet shimet lane ki skul/Kolet Mission ruh ki dang kham duna ha ka liang ka Class Computer, iaki Skul bad ki  Kolet sorkar lei ynnai ia kren.
Khatduh ka JSU ka dawa naka sorkar kumba ka la dep ban sam iaki tablet sha ki samla pule Class XII kumta ruh ka dei ban thung iaki nonghikai Computer ha ki Skul bad ki College bapher bapher ha Jaintia  Hills khnangba kine ki tablet kiba la dep ban sam kin ym don ia kata ka side affect kumba ong haka ktien nongwei.
Ha ka juh ka por ki samla pule kim lah satia ban pass tang da kine ki tablet khlem ki nonghikai.
Ki Kmie ki Kpa bad ki Skul/Kolej kim dei ban sngewsarong than halor ka jingioh tablet ki khun/ khynnah pule hynrei dei ruh ban pyrkhat arsien bad sumar bha  ioh kan ialam sha kaba bakla ha kane ka juk kaba mynta, ong ka kyrwoh khubor.
Shillong, 31 Risaw:Ka Synjuk ki Rangbah shnong (sor bad khap sor) ki la rai ba kin nym leit ia shim bynta ha ka jingialang ban pyllait paidbah ban pan jingmut halor ka Meghalaya Regulation of Landlords and Verification of Tenants Bill 2013.
Kane ka jingialang ban pyllait ia kane ka Bill kan long ha ka 1 tarik Naiwieng 2013 ha ka por 10:30 baje mynstep ha Yojana Bhavan Auditorium.
Ka Synjuk ki Rangbah shnong ki la ong ba ka daw ba kim treh leit shim bynta ha katei ka sngi ka long ba ka sorkar ka la khein dew thala ia ki khlem da sam ne ai kopi shwa ia katei ka Bill kum baleh ia kiwei.
U General Secretary ka Synjuk u Bah RL Blah u la ong ha ka kyrwoh, ka long kaba sngew babe ba ka sorkar kam shym la pushe eiei ia ka jingpan jong ki Rangbah shnong ia ka kopi jong katei ka Bill ba kin ioh pule shwa.
“Ka jingbym sngap ka sorkar ka pyni ba ka niewpoh bad khein bein ia ka bor jong ki Rangbah shnong", la ong u Bah Blah.
Ka Synjuk kala phah kopi ruh ia ka jing bym treh iashim bynta jong ki sha u Myntri Rangbah, Chief Secretary bad ki MLA ba kynthup jong ka Shillong North Constituency, ShillongWest constituency, Shillong East Constituency, Shillong South Constituency, Nongthymmai Constituency, Pynthor Umkhrah Constituency bad ka Mawlai Constituency.
Shillong, 31 Risaw:U MDC ka KHNAM u Bah James Ban Basaiawmoit u la dawa ba ka KHADC ka dei ban sangeh noh ban ai trading license thymmai sha ki bar jylla.
“Ki kam ba la lah da ki trai jaka, nga sngew ba ka la dei ka por ba ka Council ka dei ban sangeh noh shi syndon ban ai trading license sha ki bar jylla", la ong u Bah Basaiawmoit haba wanrah ia ka motion ha ka iing dorbar jong ka KHADC hynne ka sngi Palei.
U la ong ba ka jingrai jong ka Council ban ai trading license thymmai sha ki bar jylla dei ban sangeh haba ka ain Trade by Non-Tribal Regulation Act 1959 ka la ong shai ba ka Council kam lah ban ai license sha ki bar jylla lada ki trai jaka trai muluk ki la lah ban trei ia la kam.
“Kane ka long pyrshah ia ka hok jong ki trai muluk", la ong u MDC ka KHNAM.U la kdew ha Iewduh, kaba dei ka iew jong ki trai jaka, hynrei la synshar da u bar jylla ha kaba ki dukan la ioh lut da u bar jylla.
‘Nga sngew mong shisha ban iohi ba ki briew lajong ki hap shong ha madan ban die jingdie" la ong u Bah Basaiawmoit.
Haba juba ia kane, u Executive Member ka Trade u Bah Antonio War u la ong ba ka Council kam lah ban khang kdam ban ai trading license sha ki bar jylla.
U la ong ba ka sorkar pdeng ka la weng noh ia ka Trade by Non-Tribal Regulation Act 1959 na Lushai Hills hadien ba ka la rai ban sangeh ban ai trading license sha ki bar jylla.
“Dei namar kane ka ain ba ngi lah ban peitngor ia ka khaii ka pateng jong ki bar jylla.
Lada weng noh ia kane ka ain, ngim don bor shuh ia u bar jylla ban peit ia ki kam khaii jong u", la ong u Bah War.
U la kam ba ka jingai trading license ha kine ki sngi ka la hiar bha ban ianujor bad ki por mynshwa namar ba ka Council ka la pyrkhing bha.
“Ngi la thaw ia ki kyndon ba kham pyrkhing ia ki bar jylla haba ki wan pan trading license" la ong u EM kaTrade.
U la ong ba ka long kaba shisha ba kiba bun ki dukan ha Iewduh la shong da ki dkhar.
“Hynrei ki trai ki dei ki Khasi, namarkata ka Council kam lah ban leh ei ei haba ka jia kumne namar ba u bar jylla u ioh NOC na u Syiem ka Mylliem ban shong dukan,", la ong u Bah War.
Shillong, 31 Risaw:Ka kong Isilda Mary Thyrniang kurim jong u bah Arphul Kharbani President jong ka HANM West Khasi Hills District, ka la kyrpad ia u DC jong ka West Khasi Hills District ba un weng noh ia ka ain MPDA pyrshah ia u kurim jongka namar ka ong ba, ka jingkynnoh thang ophis ka long ka bym don nongrim satia bad ka bym lah ban pdiang.
“Ha ka por ba shah thang ki ophis sorkar ha Nongstoin, u bah Arphul Kharbani u dang don ha ka  train ha lynti na Bangalore sha Guwahati bad ka jingkynnoh jong ki pulit ia u kurim jongnga ba u donkti thang ophis bad kumjuh ruh ka jingpynngat ha ka kyndon ain MPDA ka long ka bym don nongrim bad ngam lah ban pdiang" la ong ka kong Isilda haba kren ha ki nongthoh khubor mynta ka sngi ha Shillong Press Club.
Ka la iathuh ba man ka por na ka liang jongka ka la pyrshang ban leit iakynduh ia u DC ban iathuh halor kane, hynrei um ju don satia ha ophis bad la iathuh ba u shitom.
Ka la ong ruh ba, kane ka jingpynngat ain MPDA ia u kurim jongka, ka dei ka jingleh donbor jong u DC namar kam long kaba shongnia ban kynnoh ba u donkti ban thang ia kitei ki ophis sorkar haba u kurim jongka um don ha Nongstoin ha ka por ba shah thang kitei ki ophis sorkar.
Na ka liang jong ka kong Markynti Syiem kaba dei ka kurim jong u bah Gabriel Sohlang uba dei u Finance Secretary jong ka HANM uba la shah kem ha ki pulit halor ka jingkynnoh donkti thang ophis, ka la ong ba kam lah bad pdiang bad ka dei ka jingkynnoh kaba khlem sabut bad kaba khlem nongrim satia namar u kurim jongka ruh u la leit lang sha Bangalore bad u bah Arphul Kharbani na ka bynta ban leit on ia kiba leit pule sha katei ka nongbah jong ka jylla Karnataka.
Na ka liang jong ka kong Victoria  Marbaniang kaba ia leit lang bad u bah Arphul Kharbani, bah Gabriel Sohlang bad kiwei pat sha Bangalore ka la iathuh ba, ki la iamih lang na Guwahati ha ka step 15 tarik jong u bnai ba la dep ka bynta ban leit on ia kiba leit pule sha Bangalore bad ka la pyni ruh ia ki tiket train ba leit sha katei ka jaka.
Ka la iathuh ba ki la wan poi ha Guwahati ha ka step 23 tarik jong u juh u bnai bad sha Nongtoin ki la poi ha ka por kumba 8.30 baje mynmiet katba ka jingjia shah thang jong kitei ki ophis sorkar ka la jia ha 23 tarik kumba 12.30 shiteng synia “Kumno u briew un donkti ban leit thang ophis haba tang ha nongstoin ruh um pat poi" la buh jingkylli ka kong Victoria.
Kumta ka la ong ba, kane ka jingpynngat ain MPDA bad ka jingkynnoh donkti thang ophis ia u bah Arphul ka long ka bym don nongrim haei haei ruh.
Ban pynthikna ba u bah Arphul u don ha Bangalore ka kong Victoria ka la pyni ruh ia ka slip dawai ha kaba u bah Arphul u la leit shim dawai na u Dr.Shankar S Karjol na Bangalore ha ka 19 tarik u juh u bnai bad ka la pyni ruh ia ki dur ba iashon lang ha Bangalore bad kumjuh ruh hapoh train bad sha ka jaka pule college ba leit don ia kitei ki samla kiba don kumba 15 ngut ei ei.
Haba pynpaw ia ka jingbym lah ban pdiang halor ka jingpynngat ain MPDA ia u dkhot jong ka seng na West Khasi Hills ka kong Belty Jyrwa President seng kynthei jong ka HANM ka la pynrem jur bad dawa ba dei ban weng noh mardor ia ka jingpynngat ain MPDA bad ka la dawa ruh ba dei ban pyllait noh ia une u  nongialam ka seng kynthup ia u bah Gabriel Sohlang.
Shillong, 31 Risaw:U Secretary ka tnad kam ain jong ka sorkar jylla u la pynbna ba ki ain baroh ba la thaw da ka sorkar kim shym jah satia naduh ba mih ka jylla Meghalaya bad u la kyntait ia ka jingkynnoh ba la don ki ain kiba la jah.
Haba pynshai halor ka jingkynnoh jong ka President ka CSWO Kong Agnes Kharshiing kaba kynnoh  ba ki don ki ain ba la jah, u LM Sangma u la ong ba naduh ba sdang ka jylla Meghalaya baroh ki ain ba la mynjur da ka sorkar jylla ki biang bad ka jingthmu ban ujor ejahar kam shym long kaba shongnia ne kam bym don daw eiei.
Ka President ka CSWO ka ba pan ia ka jingtip da ka RTI la shah ba kan wan peit ia ki ain bad la ai kopi ruh sha ka da u PIO.Ym shym tip pat balei ka President ka CSWO ka kwah ia ka gazette kopi jong ki ain haba ia ki kopi ba la soi da u Lamphang, u Lat bad u President la ai sha ka.
Kumba 400 spah kopi jong kawei pa kwei ka ain la sam bad la shon da ka Directorate of Printing and Stationery ka Meghalaya sorkar jylla, la ong u Secretary ka tnad kam ain ha ka kyrwoh ba la pyllait.
Kane ka tnad kam ain ka la shon ruh ia ki ain man u snem khnang ban nym kyrduh kopi haba donkam.
Bad ia ka jingtip ba la pan da ka President ka CSWO la pynioh lut.
Nalor kane ka sorkar ka la buh lut ia baroh ki ain ha ka website.
Namar kata ka jingthmu ban ujor ejahar kam long kaba shongnia la pynkut ka kyrwoh na u Secretary kam ain ka sorkar jylla.
Shillong, 31 Risaw:Hadien ba la pynngat MPDA ia u nongialam ka FKJGP sengkmie Bah Eldi Lyngdoh, ka sorkar ka la pynngat MPDA sa ia u Assistant publicity secretary jong ka FKJGP seng kmie u Bah Reginald Thabah.
Ia u Bah Reginald la kem da ki pulit halor ka jingsuba ba u don kti ha ki kam beain ha ki jingiakhih jong ki sengbhalang ha ki ne ki sngi.
U Bah Reginald u la don sha phatok ha Williannagar, ka East Garo Hills.
La kem ia u bah Reginald ha ka 18 tarik risaw na sngithiang kyrbom napoh ka ambulance jong ka FKJGP.Ha kawei ka liang, u general secretary ka FKJGP u Bah  Welbirth Rani u la ong ba ki sengbhalang ki sngewthuh ba ym lah ban sangeh ban shim ia ki lad ki lynti ban iada na ka jingwan rung ki briew nabar sha kane ka jylla.
Ha ka kyrwoh ba la pynlait, u la ong ba ki sengbhalang ki kloi ban leit sha ka miej iakren bad khmih lynti ba ka sorkar ruh ka dei ban pyni ia kajuh ka dak.
Halor ka Tenancy Bill kaba ka sorkar ka thmu ban pyntreikam ban iada na ka jingwan rung ki briew nabar, u Bah Rani u la ong ba ka sorkar ka donkam ban thaw ia ki ain ba kham biang lada ym dei ka ILP.U la pynpaw ia ka jingsngew lyngngoh balei ki sengbhalang kiba iakhun ia ka hok ban iada ia ki trai jaka trai muluk, hynrei ki briew kiba shim ia ka jingkitkhlieh pat kim treh ban shim khia ia kane.
U la ong ba ka jing ia pyneh hapdeng ka sorkar bad ki sengbhalang halor ka ILP, la bet ia u symbai naduh mynshem snem haba u Myntri Rangbah u Mukul Sangma um mon ban batai ia ki lad ki lynti ba kham biang ban iada ia ka jingwan ki briew nabar hynrei u shu pynlutkai ia ka por.
U Bah Rani u la ong ba ki sengbhalang ki dawa ia ka ILP ym ban beh ia ki bar jylla kiba dei hok ki nongshong shnong.
Shillong,1 Naiwieng:Ki bar jylla hapoh lama ka The Meghalaya Gorkha Ex Servicemen Welfare Association, ki la dawa na  ka sorkar ban thaw ia ka Non-Tribal Security bad Welfare Board ha ka jylla bad ban thung ruh ia ki Rangbah Shnong ha ki 3 tylli ki General Assembly Constituency kiba hap hapoh  East Khasi Hills, ha kaba iadei bad katei ka jingthmu ki bar jylla u  Vice President ka KSU Seng Kmie u samla Fredrick Kharmawphlang ula kyntu ia ka sirkar ba kam dei ban pushe ia katei ka jingdawa ki bar jylla bad u la ong ba katei ka jingdawa jong ki ka dei ka jingthmu jong ki ban ban leh trai ne synshar ha kane ka bri u Hynniewtrep.
U Fredrick Kharmaw phlang ula ong ruh ba ka sorkar da lei lei kam dei ban pdiang ia kane ka jingdawa jong ka Meghalaya Gorkha Ex Servicemen Welfare Association bad ula ong ruh ba kine ki lah ban shong ban sah hangne hynrei kim dei pat ban knieh ne ban pyni bor ia u trai ri trai muluk kane ka jylla, “Lada ki shong hapoh Municipal Area ne ha kino kino ki jaka kim lah ban kam ba dei ban pan ia la u jong u Rangbah Shnong ban ithuh da ka sorkar nga sngew ba kane ka jingleh kine ki bar jylla ka dei tang ban iuhkhlieh bad iuhroit ia ka hok longtrai ka jaidbynriew jong ngi" ong u samla Fredrick.
Shuh shuh ka kyrwoh na u Vice President ka KSU ka la kyntu ia ki Dorbar shnong bad ka Jaitbynriew hi baroh kawei bad a lei lei ruh kim dei ban ailad ba ki bar jylla kin knieh ia ka synshar khadar bad ban iuh roit ne pyni bor ia ka riti synshar ki Khasi.
U la ong ba kitei ki bar jylla ki dei tang ki nongwan shong kim lah ban long kum ki trai.
“Ngi kyntu ia baroh ki dorbar shnong ba kim dei ban ailad ba kane ka jingdawa ka jong kine ki bar jylla ba  kan urlong namar ba ka dei shi bynta ka jong ki ban pynibor bad thombor ia ka hok jong ki trai ri trai muluk bad ia ki dorbar ha ki Hima Khasi baroh kawei.
ngi dei ban long kiba husiar namar lada ngi lah kdup ia u bsein hynrei haba kut hi u bsein un sa puh kylla bad ka dei ka kamram ka jong ngi ki nongshong shnong ha ka bri u hynniewtrep ba ngin long kiba husiar nangne shakhmat bad ka jingmih shakhmat kine ki bar jylla ka long ban pyni ia la ka jong ka bor ha kane ka bri u hynniewtrep bad ha ka jylla hi baroh kawei bad dei ha kum kine ki dak ki shin ba ki sengbhalang ki ieng ha la ka nongrim ba ka sorkar kadei ban pyntreikam noh ia ka ILP bad kam dei ban iai kuman hynrei kadei ban shim noh ia ka rai kum ka jingkitkhlieh bad ka sorkar kam dei ban lehkamkai ne ialeh iarieh hangne hangtai" bynrap biang ka kyrwoh na u nongialam ka KSU.Haba kynthoh halor ka jingkuman ka sorkar ban pyntreikam ia ka ILP, u samla Fredrick u la ong ba ka jingkuman sorkar Congress ka dei tang ka jingtieng ioh ka duh noh ia la ka jong ka vote Bank.
Utei u nongialam, u kren shai ruh ba ka KSU, ka ieng beit halor ka jingdawa ban pyntreikam ia ka ILP ha ka Jylla  bad la ong ruh ba ha kajuh ka por, ka seng ka dawa bym dei ban weng ia ki kyndon jong katei ka ain, hynrei ba dei ban pyntreikam beit, katba kum ka ain ILP, kaba pyntreikam mynta ha Mizoram.
Shillong,1 Naiwieng:Ka HSPDP Mawsyn ram kum shi bynta ban pynkhlain ia ka seng bad ban pynshai sha ki paidbah ka thain halor ka jingdonkam ia ka ILP kan pynlong ia ka jingialang paidbah ha ka 4 tarik mynta u bnai ha Pyndensohsaw.
Ha katei ka sngi u nongialam ka HSPDP East Khasi Hills u BahArdent Basaiawmoit bad kiwei de ki nongialam seng kin ia donlang.
Shillong,1 Naiwieng:U Myntri ka koit ka khiah ka jylla u Bah AL Hek  mynta ka sngi u la leit jngoh ia ka ophis ka GVK EMRI, bad kane ka jingleit jngoh jong u ka long ruh shi bynta kum ka jingleit jurip ia ka jinglong jingman katei ka jaka ai jingiarap kyrkieh naduh ba la plie ia ka.
Ha katei ka jingleit jurip u Myntri u la ia phylliew jingmut ruh bad ki nongpyniaid ka GVK kumno ban lah ban kham pynsted shuh shuh ia ki lad jingiarap ha ka por ba ki paidbah ki donkam jingiarap kyrkieh.
Ha katei ka jingleit jngoh jong u u la pyllait ruh ia ka kot   EM Care magazine, jong u bnai Risaw, bad u la ithuh bad ai jingiaroh  ruh ia ka khusnam –Saviour Award ba katei ka tnad ka la ioh pdiang lai bnai mynshuwa.
U la ai ruh ka jingiaroh ia ka kynhun ka 108 kiba la lah ban ai ka jingshakri ia u paidbah bad u la kyntu  ba kin nang  kham trei khambha ha ki por ban sa wan.
Shillong, 1 Naiwieng:Ka KSU Nongthym mai Circle kala jinglyngoh halor ka jingpyndem bad ka jingphet krad jong ki bor ka aiñ dang shen ha ki bar jylla kiba pyni bor watla ki don ka bor ruh.
Ha ka kyrwoh lyngba u Organising Secretary, samla Richard Mawkhiew, la ong ba ka Seng da ka jingsngewkhia, ka pyrshah jur bad pynrem iaka jingthom bor bad pyrshang leh trai khlieh jong ki bar jylla ia ki trai jaka,trai ri ,trai muluk wat ki la nud ban rah da ki tiar pynmynsaw ban pyn her krad wat iaki briew ka ain kiba kynthup iaki majistor bad ki pulit.
“Ka jing ioh bor ki bar jylla ban pyni bor ka dei ka jingiada ki bor ka aiñ haba kim nud ban leh eiei ka paw shai ba ki iada, hato kane shano kan ialam, ong ka kyrwoh.
La bynrap ruh ba ka jingkem pathar ia ki dkhot jong ki sengbhalang na lynti syngkien bad ban pynngat haki kyndon aiñ bapher bapher kam long kaba shongnia seh.
“Lada ia ki bar jylla ba ioh kem ryngkat bad ka petrol na Nongmynsong la shu pyllait kumto".
Shillong,01 Naiwieng:Ka Hynniewtrep Achik National Movement, HANM Khliehriat Circle haba pynpaw ia ka jingsngew bitar ia ka jingshah pynngat MPDA u President ka seng na West Khasi Hills district u Bah Arphul Kharbani, ka la kynnoh ba katei ka jingshah pynngat u para dkhot ka dei namar ka jingsynshar donbor u Deputy Commissioner ka West Khasi Hills.
Ka seng ka la kynnoh ruh ba la pynngat MPDA ia u para dkhot khlem nongrim bad khlem ki jingshisha bad ka dawa ruh na ki bor pyniaid District ka West Khasi Hills ba ki dei ban pynshisha bad ban pynshai paidbah ia ka jingkynnoh khlem nongrim ia u dkhot ka seng.
Ka kyrwoh na u Samla Sambormi Lyngdoh president HANM-Khliehriat Circle, ka la iathuh ba ka HANM Khliehriat Circle kumjuh ruh ka HANM East Jaintia hills district shen kan sa shong jingialang na ka bynta ban shim rai ban pynbna ia ki jingiakhih hapoh East Jaintia Hills, la ong ruh ka kyrwoh na ubah Ency shadap President HANM-EJHD.Ka HANM North West Khasi Hills, ha ka jingpyllait khubor  ka la kynnoh ia u Bah S.Kharlyngdoh, DC ba u dei uba la leh ia ka kam ban pynngat MPDA ia u nongialam ka seng.
Ka seng ka la ther tyngeh ruh ia u DC da kaba ong ba ha ka jaka ba un leh ia ki kam kiba bha ia u paidbah, u pyni bor pynban da kaba phah kem bad phah thwet ia ki dkhot sengbhalang bad ban pynngat ruh ha ki kyndon ba eh jong ka ain.
Ka seng HANM naduh ki Unit, ki Circle West Khasi Hills ha ka kyrwoh jong ki, ki la pynrem jur ia ka jingleh u DC, West Khasi Hills ha ka ban pynngat MPDA ia u nongialam ka seng.
Shillong,18 Jylliew:11 ngut ki la shah kem, na ka jingjia ha ka shnong Mawmyrsiang, ka shnong ba marjan bad ka Mawjrong  kaba  hap hapoh ka Elaka Laitkroh,  kitei ki 11 ngut ki dei kiba la tip kyrteng kum u bah  Stevenson Myrthong,  21 snem,  u  Eshaising Kurkalang 28 snem,  u  Tiewkordor Nongkyn rih 55 snem, u Sil bok Kharkongor 25 snem, u  Kitbor Sing Synrem 24 snem, u Brom Khar kongor 55 snem, u  Shor Myrthong 60 snem, u  Flystar Synrem 40 snem, u  Pliwel Synrem 28 snem, u  Comingbud Nongrum 31 snem, baroh kitei ki dei na ka shnong Mawmyrsiang.
Uwei pat u dei u  Rasting Sohtun 30 snem na ka shnong Nongkynrih- Laitlyngkot, uba  shong ba sah ha   Khatarmer, Mylliem.
Kitei baroh 11 ngut kiba la shah kem kin hap 2 sngi hapoh ka ijngtohkit ki pulit, iathuh u SP ka East Khasi Hills u bah M.Kharkrang.
U bah Kharkrang u la iathuh ba nalor kitei ki 11 ngut kiba la shah kem, kin dang don shuh kiwei pat ki ban shah kem kiba la donkti ha ka jingjia kaba la jia mynhynnin ka janmiet ha kaba bki paidbah nongshnong shnong ka shnong Mawmyrsiang ki la bom shnong ia uwei u rangbah uba la tip kyrteng u Larningstar Kharbani ,28 snem uba dei na ka shnong   Umkrem, Mairang, West Khasi Hills na ka daw ka jingkynnoh Menshohnoh.
Katkum ki lad khubor la iathuh ba ha ka janmiet 17 tarik ha ka por 5:30 eiei ki paidbah ka shnong Mawmyrsiang ki la bom shnong ia u bah Kharbani da ka jingkynnoh ba u dei u Menshohnoh , hadien ba ula wan mih ha kawei ka pyntha phlang ba ki briew katei ka shnong ki  ju leit ban pynbam phlang ia ki masi jong ki.
Hynrei ha katei ka por, ki nongshong shnong ki la wan ban kem ia u bad namarba u dei u nongwei uba kim ithuh ki la kynnoh ba u dei u Menshohnoh bad ki la bom shnong ia u.
Namar ka jingmynsaw jur la pynkit ia u bah Kharbani sha Swer PHC hynrei kham hadien la pynkynriah noh sha Civil Hospital Shillong.
Shillong,1 Naiwieng:Ka North East India Fellowship of Charismatic Churches, Shillong kawei na ki kynhun Balang hapoh ka jylla, ka la pynpaw ia ka jingsngewkhia halor ka jinglong jingman ka jylla ha kine ki sngi namar ka jingiapyni bor kaba dang iai bteng hapdeng ka sorkar ka ki sengbhalang halor ka mat dawa pyntrei kam ia ka ILP.Katei ka kynhun Ba lang ka la phah ia ka shithi  kyrpad sha u Myntri Rang bah ka jylla u Dr.Mukul Sangma  ba un pyrkhat arsien bad ban plie noh wang ia ka jingkhang jong u na ka bynta ban khot ia kren ia ki sengbhalang halor ka ILP.Da ka jingsngewkhia katei ka kynhun Balang Kristan, ka la ong ba lada katei ka jingiapyni bor ka dang neh ka lah ban pynmih ia ki jingjia ba sngewsih hapoh ka jylla , ka la pynpaw ruh ka jingkyrmen ba da ka jingkyrkhu u Blei ka jingshong suk kan wan biang sa shisien ha ka jylla baroh kawei.
Shillong 17, Jylliew:Ka Indian National Congress (INC) ka la shim wai khyndai sngi ia ka Helicopter jong ka kompeni Pawan Hans na ka bynta ban pynlong ia ka jingialap elekshon MP 2014.
Katkum ka jingtip ba la ioh lyngba ka ain wad jingtip paidbah, na ka Meghalaya  Transport Corporation (MTC), la pyni ba katei ka party Congress ka la shim wai beit beit na ka Kompeni Pawan Hans na ka bynta ban pyndonkam ia kitei ki khyndai sngi.
Hynrei ka MTC ka la kyntait ba kam tip eiei ia ka dor ka mur ba la ia kut ban siew hapdeng ka Congress bad ka Kompeni M/s Pawan Hans Limited.
Katkum ka RTI ka MTC ka la ong ba kam tip eiei namar ba ia ka Helicopter la sahngeh ban shim wai da ka sorkar Meghalaya.
Ka MTC kam tip ruh ia ka por, ka jaka bad ki sngi ba ka shim wai ban leit ialap elekshon.
Ia ka pisa la siew hi da katei ka party sha ka Kompeni Pawan Hans Limited, la bynrap shuh ka MTC.Lah ban kdew ba ha kane ka elekshon MP u Myntri Rangbah ka jylla u Mukul Sangma u la pyndonkam da ka helicopter Pawan Hans ban ialap elekshon ha ki bynta bapher bapher jong ka Garo Hills na ka bynta u kyrtong ka Congress u Daryl Momin.
Hynrei kane ka jingpyndonkam u Myntri Rangbah kam seisoh namar ba u kyrtong ka Congress u la shah rem ha u kyrtong ka NPP u Purno A Sangma.
Ka bai wai ia ka Pawan Hans, haba la shu khein antad, ka long T.60,000 ha ka shi kynta bad lada jia ba u myntri rangbah,u pyniaid tang san kynta shisngi, kumta kan poi sha ka T.3lak ha ka shisngi bad kumta ha ka 9 sngi, kan poi sha ka T.27lak eiei.
Shillong,17 Jylliew:Ka State Bank of India, SBI ka la dawa na ki nongrahbor ba kin pyllait noh ia u Branch Manger jong ka SBI, Ampati u Arvind Kumar uab la shah rahbor ha ki laingut ki briew bym i thuh.
U Asst.General Manager  ka SBI ha Garo Hills ka la byrngem ba lada ym pyllait noh iautei u BM uba la shah rahbor, baroh ki tnad treikam ka SBI (Branches) kin khang khyrdep khlem buh por.
U Nixon Joseph, AGM ka SBI ha Ri-Lum Garo mynta ka sngi  u la lum ia ka jingialang kyrkieh ki ophisar jong ka SBI , bad ha katei ka jingialang ki la shim ia ka rai ban buh da ka jingkyrpad sha ki kynhun kiba rahbor ia u Arvind Kumar u BM ka Ampati, ba kin pyllait noh mardor ia u.
“Ka jingshah rahbor kan pynlong ia ki tnad treikam ka SBI ban khang lut namar ka jingduna nongtrei" ong u Joseph.
Halor katei ka jingshah rahbor, u BM u MP ka Tura u Purno A sangma u la pynrem jur ia ki nongrahbor hynrei ha ka juh ka por u la kre bynniaw ba kiba kum kitei ki jingshah rahbor ki jia pynban ha Konstitwensi u Dr.Mukul Sangma , myntri rangbah ka jylla.
U la ong ba ka Konstitwensi u MR ka dei kaba ki paidbah ki khein ba ka long kaba shngain tam, hynrei sngewsih ban jia kum kitei ki jingpyntriem.
Na ka liang, u Bakdil, uwei na ki nongtrei balang jong ka balang Katholik u la kyrpad sha ki kynhun kiba la rahbor ia u Kumar ba kin pyllait noh ia u , u la ong ba katei ka jingrahbor ka ktah ia ka jingtreikam ki Bank bad khadduh pat ka jingeh ka dei ia ki paidbah.
U Superitendent of Police ka West Garo Hills u Mukesh Singh u la ong ba haduh mynta na ka liang ki bor pulit kim pat ioh jingtip haei u Kumar u don bad ki pulit ki  dang bteng ka jingkhynra ban wad haei la rahbor ia utei u BM ka Ampati, u la ong ba ki pulit ki la suba jur ba ki dei ki kynhun lehnoh kiba la leh ia katei ka kam.
Ia u Arvind Kumar , la rahbor mynhynin ka sngi  d alai ngut ki briew kijba la kieng atiar bha ialade , katba u dang don ha lynti ban leit sha Ampati.
Shillong,18 Jylliew:Ka HANM Jaintia Hills Unit lyngba ka kyr woh na u bah Shaniah Suchen President ka la byrngem ba shen kan sa leit ban ia kynduh ia u myntri kam pohiig ka sorkar pdeng ban tuklar noh ia u pud u sam ka Meghalaya bad ka Assam, kaba la sahteng la 40 snem mynta, bad kaba dei ruh ka mat kaba wanrah jingeh ia ki paidbah ba shong ha khappud, haduh mynta ka HANM ka dang ap ia ka jingbuh por u myntri na bynta katei ka jingiakynduh.
U myntri rangbah duh jong ka Iraq, u kren kob mynta ka sngi, ba ki shipai jong ka sorkar Irag, ki la kurup biang ia ki jaka, kiba ki la duh ha ki ehrang ISIS, haba ha ki khyndiat sngi ba ladep, ki shipai Iraq, ki la shah rem noh, ha ki ehrang Sunni, ha ki bynta ba shatei jong katei ka Ri.
U Nouri al-Maliki, uba la bat ia ka bor synshar ha katei ka Ri, naduh u snem 2006, u kren ha ka prokram telebishon, u ong ba ka jingduh, kaba la jia ha ka taiew ba ladep, ka la iarap ban ai bor ia ka Iraq, ba kan ioh ia ka jing ia tylli kawei jongka.
“Ngi la nang lah ban pyndem ia ki riew ialeh pyrshah bad mynta, ngi la sdang ia ki kam ia leh pyrshah jongngi, ha kaba ngi la lah ban pynphai dien ia kitei ki riew ehrang" ula ong.
La iathuh ba mynta ki shipai, ki la ioh kurup biang ia ka nongbah, kaba don ha khappud bad ka Syria, kaba la knieh da ki ehrang ISIS ha ka Lah Sngi U Blei bad kam dei tang katta, hynrei la iathuh ba ki shipai, ki la kurup biang ruh ia ka ktem par umphniang kaba don shatei ha Baiji, ha kaba la kam da u nongai ktien jong ki shipai, U  Lt General Qassim al-Moussawi.
La iathuh ba 40ngut ki nongialeh pyrshah, la ioh ban pyniap, ha ka jingialeh, ha ka miet sngi hat majai bad ha ka step jong ka sngi balang.
Ha kawei pat ka khubor, la iathuh ba ki don 40ngut ki nongtrei kompeni, kiba na India, kiba la shah rahbor na ka nongbah Mosul, ha kaba la rah bor da ki ehrang Sunni bad haduh mynta, ym shym la don ka jingdawa pisa ne ym shym la tip ruh, haei ba kitei ki nongtrei ki don.
Kitei kiba shah rahbor, ki dei kiba na Punjab bad ki dei kiba trei ha ka kompeni jong ka  Tariq Noor Al Huda.
La iathuh ba ki don kumba 100ngut ki nong India, kiba trei ha kitei ki jaka ba la synshar da ki lehnoh Islamic State of Iraq and the Levant (ISIS) bad ka India, ka dang wad jingtip, ia kitei ki briew kiba don ha kitei ki jaka, ba kynthup ruh ia 46ngut kiba trei kam nos, ong ka khubor.
Shillong, 18 Jylliew:U Branch Manager ka SBI Ampati u Arvind Kumar  u la iathuh ba u la ong ia ki nongrahbor ia u ban siat katba ki dang pynshitom suhsat hynrei ha kajuh ka por u duwai ia u Blei.
Hadien ar sngi ba la shah rahbor ha ki lai ngut ki dkhot seng lehnoh bym tip, une u BM u la ong ba u la shah pyniaid haduh 40-50 kilometer shwa ba un ioh lait im hynne ka step.
Hadien ba la ioh pynlait da ki pulit, u Kumar u la iathuh ba ki nongrahbor ki la pyrshang ban pyntieng ban pynsmiej ia u bad pynshitom.
“Ki la pyntieng ia nga, ki la ong ban phun ia kiba haiing hasem jong nga hynrei nga kyntait mardor", u la ong.
U Kumar u la iathuh ba ha sngi kaba bud, ki nongrah bor ki la phun sha kiba haiing jongu da kaba dawa pisa T.50 lak ban pynlait ia u.
“Nga la ong ia kiba haiing hasem ban nym khuslai.
Namar ba ki pynshitom ia nga, nga ong ia ki ban siat iap noh.
Nga don ka jingshaniah ha u Blei", u la ong.
U la iathuh ba ki nongrahbor ki la pyniaid ia u bun kilometer na kawei ka shnong sha kawei pat bad don tang kawei ka shnong kaba u ithuh kaba hap ha Ampati.
“Nga la shah pyniaid haduh 40-50 km ha ki ar sngi.
Ha ka sngi ba rahbor la rah na kawei ka shnong kaba hajan Rangsakona sha Mandagre hajan ka Ampati.
Hadien ba la iaid 20 km la shah ba un shong thait", u la ong.
U la ong ba ki nongrahbor ki la tyra ja bad u dai.
U la ong ba hynne ka step haba ki pulit ki la wan poi sha ka shnong Antekagre u la pyrshang ban ieng na jaka rieh ba ki pynrieh hynrei ki pynrieh ia u ha sanium.
Katba ki pulit ki dang wan kham shajan, ki nongrahbor ki la siat bad ki pulit ki la pynphai kylla bad ha kane ka jingiasiat kaba neh kumba 2 minit, ki nongrahbor ki la phet krad noh bad ieh ia u ha katei ka jaka.
“Haba ki iasiat nga dem ha khyndew, hadien ba ki la phet krad nga ieng bad pynithuh ia ki pulit ba dei u branch manager", la ong u Kumar.
Hadien ba la pynlait im ia u Kumar,  ki pulit ki la siat kumba 10-15 minute hynrei ki nongrahbor ki la phet krad.
“Nga sngew nguh ia ki pulit, bad ki paralok kiba iarap", la ong u Kumar bad bynrap ba un leit sha shnong sha Bihar ban sah shwa bad kiba haiing.
Nga tieng ban leit trei biang sha Garo Hills",  la ong u Kumar.
Ki lad khubor, ki iathuh ba ki pulit jong ka jylla Meghalaya mynta ka sngi kila ioh ban pynlait ia u Arvind Kumar Branch Manger (BM) jong ka SBI ha Ampati na ka kti jong ki lehnoh ha ka por phra baje mynstep na ka shnong  Milliem kaba don ha Jan Damalgre.
Ki briew kiba la suba ba ki dei ki lehnoh kila rah bor ia u Kumar na Garobodha katba u dang leit sha Amapti.
Ki lehnoh kila  rah ia u bad ia u nongniah ia ka kali hynrei kila pynlait noh ia u nongniah ha Rangsakona.
Ka jingkhynra jong ki pulit ha kine ki ar sngi ia katei ka thain kala long bad miet bad sngi ha ki jaka jong ka Garonadha bad Rangsakona ki bynta kiba hap hapoh jong ka South West Garo Hills bad West Garo Hills.
Na ka liang jong u Assistant Genenral manager jong ka SBI, ba dei peit ia ka Garo Hills u Nixon Joseph u la ai khublei kyrpang ia ki pulitjong ka jylla Meghalaya kiba la trei bor bah ban pynlait ia u Kumar mananger jong ka SBI kaba don ha Ampati.
Ka jingkhyra ia katei ka thain ka dang iai bteng ban thwet ia ki lehnoh kiba la rahbor ia u tei u heh jong ka SBI.Shillong,18 Jylliew:Hadien ba la jan dap shibnai ba ka shnong  Kongthong,Kharar shnong ka la shong dum namar ka jingduh jong u Transformer,  mynta ka sngi ka tnad MeECL ka la lah ban pynioh ding biang ia katei ka  shnong   ha kaba la wan ban bujli da uwei pat u Transformer uba thymmai.
U Rangbah Shnong ka Kongthong u bah Cominghome Pohnong u la pynpaw ka jingsngew nguh ia ka jingleh shitom jong katei ka tnad ba peit ia ka bording, ban pynioh ding biang ha katei ka shnong khamtam ha kum kane ka por ba ki paidbah ki dang ia shongshit bha ka peit World Cup.
U Rangbah shnong u la iathuh ba katei ka shnong kam ioh ding naduh ka 25 tarik u bnai ba la dep hynrei naduh mynta ka sngi ka shnog ka ioh biang ia ka bording.
U la ong ba ha kine ki sngi khamtam  shisngi ar sngi shuwa ban sdang ka jingialehkai World Cup , ka la don ka jingkhnium na ki paidbah katei ka shnong  namar ka jingbym don ding namarba ioh ba  kin duh peit World Cup, hynrei  u la iathuh ba ha ka sngi bas dang World Cup u MLA jong ki uba dei u MLA ka Sohra u bah Titos Chyne u la ai da kawei ka Generator ba ki paidbah katei ka shnong kin ioh peit World Cup.
Lyngba katei ka Generator ki la ioh ban peit naduh basdang ka World Cup haduh mynta ka sngi ba ki la ioh biang ia ka bording.
Shillong, 18 Jylliew:Ka sorkar Meghala ya ka la thaw ia ka Complaint Committee for Protection of Women (CCW) na ka bynta ban iada ia ka jingleh tam ia ki kynthei ha ki jaka trei.
Ka tnad bylla ka jylla lyngba u principal secretary u MS Rao, la iathuh ba kane ka komiti kan long na ka bynta ban iada ia ki kynthei na ka jingleh tam jong ki shynrang ha ki jaka trei, la ka long ha ophis sorkar, ki karkhana, ki dukan bad kiwei kiwei ki jaka".
Kane ka komiti kan khlieh da ka Labour Commissioner kum ka chairperson, u SP (CID), Asst director ka  Social Welfare (social defence),  u nongia said ain ka sorkar ne public prosecutor, chairperson ka Child Welfare Committee kin long ki dkhot bad u deputy labour commissioner kum u member secretary.
Katkum ka jingpynlait khubor, ka komiti kan tohkit ia baroh ki jingujor kiba iadei bad ka jingleh tam ia ki kynthei ha ki jaka trei bad kan pynbeit ia ka kam ha ka por ba la buh bad kan pynkup ruh ia ki jingpynshitom ia kiba lap shisha ba leh tam.
Nongpoh, 18 Jylliew:Ki katto katne ki nongkyrshan u MLA ka Mawhati Constituency, u Bah J.K Dorphang, ki la pynpaw ia ka jinglyng ngoh halor ka jingmih khubor ha u Rupang ha ka 16 tarik Jylliew 2014, kaba ong “Shah rong lyer ka ïingmane" jong ka Ba lang Katholik kaba don ha ka shnong Sohliya, Raid Iapngar, Ri-Bhoi district.
Ki nongkyrshan ki la pynpaw ia katei ka jingmih khubor ba ki sngewlyngngoh ba ka jingkynnoh jong ki nong pyniaid ia kane ka kam ba ki la leit kyrpad ia u MLA ka Mawhati, u Bah J.K Dorphang, hynrei um shym la pynioh ei ei ia ki lad jingiarap.
Na ka liang ki nongkyrshan u MLA ki kwah ban ioh ia ka jingshai ha kano ka tarik ba ki nongpyniaid ia katei ka ïingmane ki la leit kyrpad jingiarap na utei u MLA namar katkum ka jingtip jong ki ka long ba ym shym la don satia mano mano ruh ba leit mih sha utei u MLA bad ai jingtip ruh ia u halor katei ka jingshah rong lyer katei ka ïingmane kumba ki la kynnoh.
Ki la ong ruh ba ki dap da ka jingsngewkhia ban iohi ba kum kine ki jingkynthoh kin mih ha ki lad pathai khubor khlem da tip ia ki jingshisha namar u MLA ka Mawhati ha ka por ba um pat long MLA u la pynnoh ia ki jingiarap sha katei ka ïingmane ka Balang Katholik kaba imat kitei ki nongialam ki la klet ia kita ki kam ba bha ba u la dep leh.
Kawei ruh, u MLA ka Mawhati um ju kwah ban pynpaw kot khubor kat ha ki kam ba u la ai jingiarap, hynrei ka shong ha ki paidbah ban sngewthuh hi bad ki nongkyrshan ki kyrpad ruh ia ki kynhun bapher bapher ban iatreilang bad u MLA na ka bynta ka jingbit jingbiang jong ka Konstitwensi hi baroh kawei nangne shakhmat.
Shillong, 18 Jylliew:Ki bor pyniaid District, ki la pynlong ia ka jingleit jurip ia ki jaka tep briew mynta ka sngi, hadien ba ka la don ka jingteh kyndon 144 Cr PC jong U Deputy Commissioner jong ka East Khasi Hills bad halor ka jingmih khubor, ba don kiba mane ksuid ha ki lum jingtep.
Ki bor pyniaid District, ki la leit sha ki lum jingtep ha Lawmali, Mawroh, ha kaba la ialam da U bah DM Wahlang  Additional District Magistrate, ba peit ia ka shongsuk shongsain ha ka nongbah.
La lap ba ha ki jaka tep briew, ki don ki jingthoh ba har rukom, ki jingdro ba I sait met bad nangta, ba ki don ki bitor kyiad bad kiba thang ding ruh ia ki dieng phna, ha kitei ki jaka tep briew.
“Ki don kitei ki jaka tep briew kiba khlem don jingker satia bad kumta ka jingia rung ia mih, ka long kaba laitluid shibun eh bad kumta kam long kaba suk, ia ki bor pulit ba kin ioh kem ia kito kiba leit leh ia kitei ki kam runar ha ki jaka tep briew" ong uwei u heh Sorkar.
La iathuh ba naduh mynta, kan don ka jingleit khynra bad talasi kaba kyndit sha kitei ki jaka tep briew bad ba yn pynshitom ia kito kiba ia khalai ne ia dih buaid, ha kitei ki lum jingtep" ong shuh shuh u heh Sorkar.
La maham ruh ba ia kito kiba ia leh ieid leh thoin, ba kim dei ban leit ia kynduh sha ki jaka tep briew.
Shillong, 18 Jylliew:Ka  High Court jong ka  Meghalaya Division Bench ka la bthah ia ka Sorkar Meghlaya ban ujor affidavit hapoh saw taiew pyrshah ia ka dorkhas ba la ujor da ka kmie jong u Balsan Marak ka Meera S Marak kaba dawa ban ai ia ka jingbishar hok ia u khun jongka uba la khlad katba u dang shah set ha along ki pulit ha ka 20 tarik Jymmang.
Ka kmie u Balsan Marak ka la leit ban ujor dorkhas hynne ka sngi, ka Division Bench ka High Court ka Meghalaya ba kynthup ia u Chief Justice u PC Pant bad u Justice TNK Singh bad kane ka Division Bench ka la phah ia ka jingthoh sha u SP ka West Garo Hills u Mukesh Singh, u Bruno Marak, u CP Marak bad u  Govind  kiba shah kynnoh donkti ha kane ka jingjia.
Ka iing bishar ka la bthah ruh ia u Deputy Commissioner ka West Garo Hills  ba un ai ia ka report jong ka post mortem bad ia ka syrnod iap sha ka kmie u Balsan.
U nongiasaid ain jong ka kmie u Balsan u Sujit Dey u la ong ba ka bor synshar jong ka West Garo District ka kyntait ban ai ia ka report jong ka  post mortem bad ia ka syrnod iap sha ka kmie jong u Balsan watla ka la kyrpad bunsien.
Ha ka jingujor dorkhar ka kmie jong u Balsan ka la dawa ba kin aiti sha ka CBI ban pynlong ia ka jingtohkit halor ka jingiap jong utei u khun jong ka.
Ka kmie u Balsan ka la dawa ba dei ban aiti sha ka CBIkhnang ban tohkik ia kiba donkti ban pyniap ia u khun jong ka.
Ka la kyntu ruh sha kaiing bishar ban bthah ia ka CBI  ba kin tohkit kham pynsted ha ka por ba biang.
Ka la dawa ruh ba ka sorkar jylla ka dei ban buria T.21 lak  bad ka la ong ba kik dei ban leh biang ia ka post mortem  ia u khun jong ka  bad dei ban leh da ki doktor ka sorkar pdeng.
Shillong, 18 Jylliew:Ki unit ka KSU Mawlai Circle bapher ba pher ki la rai ban kyrshan ia ka rai jong ka seng kmie ban beh seng ia u president ka Circle u Bah Donbok Kharlyngdoh.
“Ngi kyrshan tylli ia ka rai jong ka seng kmie ban beh seng noh ia u Bah Kharlyngdoh na ka union", la ong u president ka KSU Mawlai Nongkwar Bah Biangbor Lyngdoh Paliar hadien ba la wai ka jingialang hynne ka sngi ba la wan ban iashim bynta 11 tylli ki unit ka KSU Mawlai Circle.
U Bah Paliar u la ong ba ki unit bapher bapher da kawei ka sur ki la shaniah hapoh ka jingialam jong u President ka seng Bah Daniel Khyriem bad u Bah Auguster Jyrwa kum u general secretary.
Ha kajuh ka por, u la ong ba u Bah Kharlyngdoh u la shah beh na ka seng namar ba u la ialeh pyrshah ia ki rukom pyniaid ka seng.
“U Bah Kharlyngdoh u lapyrshang ban shu thombor da kaba dawa ban iakren ia ki kam ka KSU Mawlai circle ka bym don ha ka mat ha ka por ba pynlong ia ka General Executive Council (GEC).
U President ka KSU Bah Khyriem u la pynthikna ba un iakren ia kane ka mat kham hadien ba la pyndep ia kiwei ki mat ba la kdew", la ong u  president ka KSU Mawlai Nongkwar unit.
Watla u Bah Khyriem u la kyrpad ban pyndep shwa ia kiwei ki mat, u Bah Kharlyngdoh u la mih pynban na ka jingialang.
“Ka jingleh jong u Bah Kharlyngdoh kam long kaba bha ha kaba la don lang ki nongialam bapher bapher jong ka seng na Khasi bad Jaintia Hills.
Kane ka la pynlong ia ka seng ban beh noh ia ua", la ong u Bah Paliar.
U President ka KSU Mawlai Nongkwar unit  u la pynpaw  ia ka  jingsngew lyngngoh ba u Bah Kharlyngdoh u la rai ban wohnia ia ka rai jong ki sengbhalang halor ka ILP.“Ha ka jingshisha, u Bah Kharlyngdoh u la khot ia ka jingialang jong ka KSU Mawlai Circle ban iaraoh ia ki sengbhalang kiba lah ban pynngeit ia ka sorkar halor ban tehlakam ia ka jingwan ki briew nabar", la ong u Bah Paliar  bad bynrap, ba u la pynpaw ba u pdiang ia ka ILP ba thymmai ruh.
Ha kajuh ka por, u Bah Paliar u la ong ba ka long kaba sngewsih ba ka CEC ka la hap ban shim ia ka lynti ban pynduh ia ka KSU Mawlai circle shipor namar ki kam pyrshah seng jong u Bah Kharlyngdoh.
U la ong ba kim ithuh ia ka KSU Mawlai Circle kaba lait luid kumba la kam da u president barim Bah Kharlyngdoh.
Shwa ia kane, ka KSU Mawlai Mawtawar, Mawlai Umjaiur bad ka Mawlai Nongpdeng unit ki la pynpaw ia ka jingsngew lyngngoh ia rai jong ka seng kmie ban beh ia u president ka KSU Mawlai Circle Bah Donboklang Kharlyngdoh.
Kine ki lai tylli ki unit ka KSU ki la ong ba kane ka rai kam dei kaba biang namar ba u Bah Kharlyngdoh u la buh jingkylli ia ka jingslem jong ka seng halor ka jingdawa ia ka ILP bad pyrshah ia ka jingpyndonkam bakla ia ka pisa jong ka KSU Mawlai Circle.
Shillong, 18 Jylliew:Ka tnad ka koit ka khiah ka jylla kam lah ban pyniaid kam ia ki jaka tes ne testing laboratory ia ki dawai wat hadien phra snem bad na kane ka daw, ka la pynlong ia kane ka tnad ba kan duh ei haduh T.80.39 lak.
Katkum ka kaiphod jong u Comptroller and Auditor General (CAG)  na ka bynta ka snem kaba kut ha ka 31 tarik Lber, 2013, ka tnad ka koit ka khiah ka sorkar pdeng ha u Kyllalyngkot 2003 ka la pdiang ban pynkhlain ia ki jaka tes ia ki dawai ka State Drug Testing Laboratory (DTL)  khnang ban pynthikna ia ki dawai ba biang katkum ka Indian System of Medicine and Homeopathy.
Ka kaiphod ka la ong ba ka sorkar pdeng ka la ai T.1 klur ban buh ia ka DTL kaba thymmai, kaban pyniaid da ka sorkar jylla ha kaba lai ngut ki Scientific Officer bad saw ngut ki nongtrei katkum ka jingphah jong ka sorkar Meghalaya sha ka sorkar pdeng, kaba la mang pisa T.88.62 lak u Kylla lyngkot 2004.
Na kane kaba la mang pisa, ka kaiphod ka la iathuh ba T.25 lak la mang ban shna ia ka iing, T.57.66 lak la mang ban thied ia ki tiar, ki shuki, ki kot, bad T.5.96 lak na ka bynta ban thung nongtrei.
“Kane ka pisa la dei ban pyndonkam hapoh 12 bnai ban buh ia ka DTL ha Pasteur Institute, Shill ong," la ong ka kaiphod.
Ka kaiphod u CAG ka la ong ba ka tnad ka koit ka khiah ka shim por haduh ar snem ban mang pisa na ka tnad Finance ka jylla ban khot tender bad ban pynmih hukum ban trei.
“Ha kaba khadduh, ka hukum ban trei ne work order ban shna ia ka iing na ka bynta ka DTL la pynmih ha ka 2006  ha ka dor kaba T.25 lak.
Ia ki jingdonkam la shimti da ka Directorate of Health Services (DHS), Research ha u snem 2009," ka ong ka kaiphod bad bynrap ba ka jingpynslem haduh ar snem shiteng ban shimti ba la pyndep da ka Health and Engineering Wing ha u snem 2013, ka la pynslem ban siew ia ka jingpyntreikam jong ki kam ba kham rit bad ka jingairong ia ka iing.
Katkum ka kaiphod, ka Directorate of Health and Services (DHS) ka la duh nong T.49.60 lak ban thied tiar bad ki dawai bad T.5.79 lak ban siew sha ki ar ngut ki Scientific Officer ba la thung ha u Jylliew 2010 da ka koktrak nalor u Ayurvedic physician ba la buh ban trei ha DTL ha u Nailur 2011.
“La pyni ruh ba ka sorkar jylla ka la phah sha ka sorkar pdeng na ka bynta ban thung ar ngut ki Scientific Officer bad hynriew ngut nongtrei ha ka DTL haduh u Nailur 2011.
Na kane, ar ngut ki Scientific Officer bad san ngut ki nongtrei la mang da ka sorkar pdeng ha u Risaw 2013.
Hynrei, kine ki kam kim pat thung" la ong ka kaiphod u CAG.Ka kaiphod u CAG ka la ong nalor ka jingslem ban pyndep ban pyntreikam ia kane ka DTL,  haduh phra snen, ka la pynlong ba kan duh ei haduh T.80.39 lak.
Katkum ka kaiphod ka sorkar jylla ha u Nailur, 2013, ka la ong ba bun ki tiar ba donkam ha ka laboratory la thied hynrei khlem ai ia ki daw balei slem haduh 8 snem khlem lah ban pyntreikam.
Shillong, 18 Jylliew:Ka jingkynrei  jong ka jingshah rahbor ka lawanrah jingtieng ia ki paidbah ha Garo hills.
Katkum ka rekod jong kipulit la pyni ba ka jingjur ka jingshah rahbor mynta u snem ka la nangkiew shuh shuh.
Kat kum ka rekod ki pulit ha u bnai Kyllalyngkot bad u bnai Rymphang kidon haduh  29 tylli ki jing jia shah rahbor ha kane ka jylla bad kham bun dei ha Garo hills.
Naduh u snem 2001 haduh 2013 la don haduh 140 tylli ki kam rahbor ha kane ka jylla bad 190  tylli k idei ki kam pyniap.
Ki nongtrei sorkar ki ba trei ha kylleng ki jaka kiba hap ha Garo hills ki don da ki jingtieng namar ba ki kynhun lehnoh kim don kano kano ka lad ban dawa pisa lait na ka ban shu rahbor.
“Kane ka dei ka lad kaba suk ia ki ban ioh pisa.
Ka jingtih dewiong ha kane ka jylla mynta la khang,  dei namar kane ka daw ba ki lehnoh kim don shuh kano kano ka lad ban kamai pisa lait na ka kam rahbor", la ong u heh pulit ka Baghmara ka South Garo Hills.
New Delhi, 19 Jylliew:Ka sorkar India, ka la bthah ia baroh ki briew sorkar, kiba don ha ki tnat bapher bapher, kiba la thung da ka sor kar UPA mynshwa, ba kin hiar shuki noh, ong ki lad khubaor.
Kitei ki kynthup ia ki dkhot jong ka  Natio nal Women Commission, ST/SC Commission bad ka Indian Council of Cultural Relation, ha kaba la bthah ba kin hiar shuki noh mardor.
Ym tang katta, la bthah ruh ia ki dkhot jong ka  National Disaster Management Authority (NDMA), ba kin hiar shuki noh.
Shillong,18 Jylliew:Ar ngut ki Junior Engineer ka Shella Bhola ganj C&RD Block, kaba don ha Sohra  ki la shah sospon na kam jong ki, kawei na ki JE jong katei ka block kaba la shah sospon, ka dei ka kong Primadona Mawkhlieng, kaba la trei la ar snem ha katei ka Block.
Ka kong Mawkhlieng haba ia kren bad ki nongthohkhubor mynta ka sngi ka la ong ba ka la ioh ia ka hukum ba ka la shah sospon ha ka 30 tarik, bad ha katei ka hukum, kam shym la don ka jingkynthoh balei la sospon ia ka hynrei la shu pyntip ba ka dang don ka jingtohkit na EAC, na ka ophis u Deputy Commissioner, East Khasi Hills.
Ka kong Prima ka la iathuh ba wat la ym shym la pyni daw balei la sospon ia ka, hynrei ka daw tynrai ka dei namarba ma ka bad uwei pat u Engineer kim treh ban soi ia ka File ba u BDO katei ka Block u bah Lyngkor Kynjing, u la phah soi ia ki.
Ka la iathuh ba katei ka File ka dei na ka bynta ka jingtrei ban siang rong ia saw tylli ki surok ba la pyntrei  lyngba ka skhim NREGS bad ban siang rong pat ka hap hapoh ka Black Topping of Rural Road  Scheme, kaba dei ka Central Scheme.
Ka la iathuh ruh ba ka daw ba kam treh ban soi ia katei ka File kaba kynthup ia ka jingtrei ha Dom Wahlhuh, Laitryngew, Dong Shyiap, Laitryngew, Thangkharang bad Mawmluh, ka dei namar ba la leh ia katei ka jingtrei khlem ka jingtip ki Engineer.
Ka la ong ba u BDO u la ai Sub kontrak ruh ban pyntrei ia katei ka scheme.
Ka la ong ruh ba na ka daw ba kam treh soi, u BDO u la woh daw ba kim pat don jingtip ban trei ha ka kam jong ki ha baroh ki scheme, bad u la ong ruh ba kim ju leh eiei, hynrei na ka liang jong ka, ka la ong ba ki la leit sha kylleng ki jaka ban jurip ia ki jingtrei.
Ka kong Prima ka la kynnoh kylla ba u BDO ka Shella Bholaganj Block u don bynta lang ha ka kam bamsap bad ka u Accountant u bah Tngen Sing Basaiawmoit, bad ban lait na ka jingshah kynnoh da lade u la leit ban ujor ba ka la don ka jingsoi tuh.
Halor katei ka jingkynnoh ka la pynshai ruh ba ha ka jingshisha ka la don tang kawei ka File ka ba buh ia ka jingkhein jingdiah, ka jingtrei (Measurement Book)  hynrei u BDO u la pynmih ar tylli ki File.
Ka la kam ruh ba halor kitei ki saw tylli ki jingtrei ka tnad Engineer katei ka Block kam don jingtip eiei bad u BDO um pdiang ruh ia ka jingai jingmut u Asstn.
Engineer.
Haba kren halor kitei ki saw tylli ki jingtrei kiba long ka dawbah jong ka jingmih katei ka kynrum kynram,  ka kong Prima ka la ong ba ka long kaba lyngngoh ba ia kitei ki jingtrei la pynmih work order ha ka 10 tarik u risaw 2013, hynrei tang ar bnai kata ha ka 10 tarik u nohprah,2013 ka kam ka la dep mar shiteng kaba la ong ba ym pat ju ioh sngew ba tang ar bnai yn lah ban pyndep marshiteng ki kam bad kata ruh ha ka jinglut kaba la mangT.32 lak tyngka.
Shuh shuh ka la ong ruh ba ia baroh ki jingtrei kaba dei lyngba ka Engineer Section, hap ban da leit jurip ki Engineer , hynrei ha kitei ki saw tylli ki jingtrei ym don Engineer uwei ruh uba don jingtip, bad dei namar ba kam dei ma ka kaba pynkhreh ia ki Bill, kam treh ban soi ia katei ka File kaba u BDO u la phah soi jubor.
Kaba paw shai ba u BDO u don bynta ha ka kam bamsap ka kong Prima ka la ong ba dei lyngba ka jingpynpaw jong u ia ka kam biej jong u namarba  ba kat u BDO um tip tang ia ka por shongthait ki ophisar ruh, hynrei u la pynjlan ia ka por shongthait jong u bah Tngen Sing Basaiawmoit.
Ha kajuh ka phang, halor ka kynrum kynram ha Shella Bholaganj C&RD Block, bad ba ka la don ruh ka jingsoi tuh ha ka kyrteng u Accountant, na ka liang u bah Collin Kharraswai, uba la shah pynkiew kyrdan bad uba la trei mynta sha Ri-Lum Garo u la ujor da  sha ki pulit ka Sohra PS, ba ha ka jingbym don jong u dei u bah TngenSing Basawiawmoit uba la soi tuh, bad u ba la pynmih ar tylli ki File na ka bynta ki saw tylli ki jingtrei, kaba ha ka jingshisha ka dei tang kawei, bad lyngba katei ka jingsoi tuh la pyllait pisa haduh mar shiteng na DRDA East Khasi Hills kaba la mang na bynta ka scheme Black Topping of Rural Road Scheme (BTRRS) kaba la shna hapoh ka jingtrei NREGS bad ia katei ka pisa la sei lyngba ka jingpynshisha u BDO u bah Lyngkor Kynjing.
U bah Kharraswai u la kynnoh ruh ba ia katei ka kam soi tuh la leh ryngkat ryngkat bad ka jingtip u BDO.U bah Kharraswai ha ka jing ujor u la ong ruh ba tang ki ophisar kiba bat ia ka kyrdan kum u AEE ,AE lane JE kiba lah ban shimti ban peit ia ki jingtrei bad ban pynrung ha ka Measurement Book, hynrei ha katei ka scheme BTRRS pat la shaniah ha u Accountant ia ka kam bad u la tip hi lut ban pynrung ha katei ka kot buh jingkhein.
U bah Coolin, u la iathuh ba la leh ia katei ka kam da ka jingshim hadien ba ki la tip ba u la kiew kyrdan bad shah pynkynriah kam noh shawei.
Shillong,19 Jylliew:U bah Priem Khong rymmai u la ujor sha ki pulit ka Sohra PS ba ha u snem 2009, uwei u bar jylla  uba la tip kyrteng kum u  Sajan Ali u la rahbor ia ka khun jong u sha Assam, hynrei ha ka 13 tarik u jylliew utei u bar jylla u la wan paw pyrthei ha Laitryngew, EKH ha kaba u la pyrshang ruh ban pynbiej da kumne kumtai sa ia ka pyrsa utei u rangbah ba kan synran ia u sha Assam.
Ha ka jingiakynduh ia utei u bar jylla, u bah Priem u la kylli shaphang ka khun jong u hynrei utei u dkhar u la kren kyllain bad um shym la jubab beit bad u la phet krad bak.
Shillong,19 Jylliew:Ka tulop jong ki nonghikai, kaba T.1,79, 640, ka la shah tuh na Iewmawlong, katei ka jingjia ka la jia myn hynnin ka sngi ha Iew mawlong ha ka por 1:30 baje nohphai sngi.
Katei ka tulop ki non ghikai ka dei kaba la thep ha kawei ka pla jong u Head Master ka Mawhiar LP School u bah Simon Tynsong.
Ha katei ka pla pisa kaba don jan kot T.2 lak ka tulop  ki nonghikai,  ka la don ruh 3 tylli ki Pass Book, 3 tylli ki Cheque Book,  bad ka muhor(Seal) jong ka Skul.
Halor katei ka jingjia u bah Simon Tynsong, u la leit ban ujor sha ki pulit ka Sadar PS bad ka jingtohkit ka dang iaid shakhmat.
Shillong, 19 Jylliew:Ki nongdie bad ki nongtih shyiap ki la thaw ia ka seng West Khasi Hills Sands and Stones Suppliers Association ha ka jingialang kaba dang shen.
Ha ka jingialang, la jied ia u president Bah Keder L Nonglait bad u secretary Bah Phraswel Nong phud nalor 16 ngut ki dkhot.
Ka seng ka khot ka wer ruh ia kito ki bym pat pyniasoh ba kin wan ban iasnohkti lang bad ka seng, la ong u president Bah Nonglait.
New Delhi, 19 Jylliew:Naduh ba u shimti kum u myntri rangbah duh ka India, ha u bnai ba ladep, U Narendra Modi, ula kren shai ba ka ktien Hindi, ka dei ban long kaba khlain bor bad ba dei ban bujli noh ia ka ktien English, ha kaba dei ban iakren ha ki ophis sorkar bad ha ki jingiadei kam bapher.
Ka ktien Hindi bad ka ktien English, ki dei ki ktien sorkar ha ka ri, wat la ki don sa 22tylli ki ktien ba ka riti synshar ka la ithuh, kum ki ktien kiba kren ha ka Ri.
Mynta la sngew thuh ba ka sorkar jong U Narendra Modi, ka la pynmih hukum, ban thoh noh da ka hindi, ha ki jingthoh ha ki website bapher bad ha ki shithi sorkar ruh kumjuh.
Ha ka jingiakynduh bad ki nongialam jong ka SAARC, ha u bnai ba ladep, U Modi, u kren da ka ktien Hindi bad u kren ruh da ka ktien Hindi, haba u kren ha ka Parliament jong ka Bhutan, kaba long ka jingleit kaba nyngkong eh jongu, kum u myntri rangbahduh shabar ri.
Mynta ki don kumba mar shiteng na ki nongshong shnong, kiba 1.2 billion ngut ha India, kiba kren da la ki jong ki ktien, wat la kim kren phareng ruh bad kumta ka jingpyntreikam ia ka ktien Hindi, kum ka ktien Sorkar, kan mih ia ka jingeh, kaba khraw ha ki jylla ba kren phareng kum sha ki Jylla shatei lam mingi lane ha ki jylla ba shathie, ha kaba ki kren da ki ktien kmie lajong, lane da ka ktien phareng.
U heh duh jong ka seng Dravida Munnetra Kazhagam (DMK), ka seng trai ri, na Tamilnadu, ula kren pyrshah jur, ia katei ka ri jong U Modi, ban pyndonkam da ka ktien hindi, kum ka ktien kren lane ka ktien ha ki ophis Sorkar.
Shillong,19 Jylliew:Ha ka jingleit khynra Laisen Khaii ka KHADC sha Laban mynta ka sngi, kaba pynlyngngoh ka long   namar ba kawei na ki dukan ba la shah khang ka la pynkam trai ha ki Khasi bad kawei pat ka dukan ka la kam Khasi ialade.
Ka Rumi Store, ka dukan kaba katkum ka rikod jong ka KHADC ka dei ka dukan jong u Mukta Ali, hynrei haba ki pulit Enforcement ki la leit ban khang la kam trai pat ia katei ka dukan da ka briew kaba la kam ialade  ba ka dei ka Khasi , bad ka dei na ka jait Khongwir, katei ka briew ka dei kaba la tip kyrteng kum ka Prodipta Khongwir, kam da nang bha  ban kren Khasi ruh.
Haba ia kren bad katei ka Prodipta ka la lyngngoh namarba la khang ia ka dukan jong ka bad ka la ong ba kam don kam Trading License namarba ka dei ka Khasi, “Nga dei ka Khasi, ngam donkam Trading License, u kpa jong nga dei u Dkhar" ong ka Prodipta Khongwir kaba la iathuh ba ka shnong trai jong ka , ka dei na Siatbakon ,ka shnong kaba don  sharum Pynursla.
U Rangbah Shnong ka Madan Laban bad Riad Laban, u bah Ioster Sun u la iathuh ba katei ka briew kam don tang ia ka Schedule Tribe Certificate ruh, watla ka kmie jong ka- ka dei ka Khasi paka,  kumta u la ong ba na ka liang ka shnong ka don jingar tatien  ioh ba katei ka briew ka shu kam ialade ba ka dei ka Khasi, namarba haba sngap tang ia ka sur kren la sngewthuh ba kam dei ka Khasi.
Kawei pat ka dukan kaba la shah khang katkum ka rikod jong ka KHADC ka dei ka dukan jong u Uma Sharma, hynrei haba ki bor ka KHADC ki la leit ban khang ia katei ka dukan, kawei ka kynthei briew kaba dei ka bar jylla kaba shong die ha katei ka dukan ka la ong ba kam dei ka dukan jong ka , hynrei ka pynshong ia ki trai, katei ka dukan ka dei kaba la ai kyrteng ‘Ryntathiang Store’.
Katei ka briew ka la ong ba mynshuwa ka la shim wai ma ka bad ka la die dukan hynrei haba kam ioh Trading License hadien ba la aplai, la shong hi noh da ka trai, bad mynta kam dei shuh ka jong ka.
Ha ka por ba khang ia katei ka dukan ruh la sakhi da u Rangbah Shnong katei ka shnong u bah Ioster Sun.
Lah ban kdew, ba watla ka don ka jingpyni nia na ki trai dukan ha Laban shuwa ban khang hynrei ka KHADC kam shym la sngap ban iaid beit ka kam shakhmat ban khang shisyndon ia ki.
New Delhi, 19 Jylliew:Ka don ka pisa jong ki nong India, kaba don ha ki Bank ha Switzerland, kaba poi sha ka 2 billion  Swiss francs (lane kaba long T.14,000 klur).
Ka jingbuh pisa jong ki nong India, ha ki Bank ha Switzerland, ka kiew da 40% ha u snem 2013, na kaba ju don 1.42 billion Swiss francs ha shwa jong utei u snem bad katei ka dei katba kum ka jing tip, kaba la ai da ka  Swiss National Bank (SNB).
Katei ka dei ha ka por ba ka jingbuh pisa jong kiwei pat ki briew kiba nabar ri, ka la nang hiar shibun ha ki Bank ha Swiss, kaba la hiar sha ka  1.32 trillion Swiss francs (lane kaba long $1.56 trillion lane kaba long T.90 lakh klur) ha kaba kut jong u snem 2013.
Ha u snem 2012, ka jingdon pisa jong ki nong India ha Swiss Bank, ka hiar da shi bynta na ka lai bynta bad ha katei ka por, ka jingdon pisa, ka long  1.95 billion Swiss francs, ha kaba la don da ki riew shimet bad nangta sa  77.3 million Swiss francs, ha kaba la bat da ki riew pdeng jong ki heh spah, katba kum ka jingkhein jong u snem 2013.
Ka India, ka dang pynbor mynta ia ka Switzerland, ba kan ai jingtip, ia kito kiba don pisa bad ki Bank jongka ha Switzerland, wat la katei ka Ri, ka pynpaw ia ka jingsngew pyrshah jongka, halor katei ka jingthmu jong kiba bun ki Ri.
Shillong, 19 Jylliew:Ka sorkar jylla ka la rai ban ai ia ka jingiarap sha ki briew kiba iakynduh ia ki jingjia ne shem lanot namar ki kam runar.
U Myntri Rangbah ka jylla u Mukul Sangma u la ong ba ka jingialang jong ka kynhun myntri ka la rai ban ai jingiarap ia kito ki briew kiba shah ktah na ki kam pyntriem katkum ka jing long jingman.
Halor kane ka sorkar kan dang pynkhreh shwa bad ki tnad sorkar.
Ka jingialang jong ka kynhun myntri ka la pdiang ruh ia ka jingpynkyl la ia ka dor jong ki mar ki mata ban shim khajna katkum ka Meghalaya Value Addition Tax Act 2003.
“Ka khajna jong ki mar ki mata la pynkiew sha ka 5 per cent", la ong u Mukul.
Shwa ia kane, ka sorkar ka shim khajna na ki mar ki mata ka long 4 per cent.
U Mukul u la ong ba ka sorkar ka rai ban pynkiew ia kane namar ban kyntiew ia ka jinglum pisa ia ka sorkar.
Ia kane ka jingai jingmut la pdiang hadien ba la pynshong nongrim katkum ka jingai jingmut jong ka Task Force jong ka Taxation department kaba la pynkhamti halor kane.
Shillong, 19 Jylliew:Ka sorkar jylla ka la rai ban ai ia ka jingiarap sha ki briew kiba iakynduh ia ki jingjia ne shem lanot namar ki kam runar.
U Myntri Rangbah ka jylla u Mukul Sangma u la ong ba ka jingialang jong ka kynhun myntri ka la rai ban ai jingiarap ia kito ki briew kiba shah ktah na ki kam pyntriem katkum ka jinglong jingman.
Halor kane ka sorkar kan dang pynkhreh shwa bad ki tnad sorkar.
Ka jingialang jong ka kynhun myntri ka la pdiang ruh ia ka jingpynkylla ia ka dor jong ki mar ki mata ban shim khajna katkum ka Meghalaya Value Addition Tax Act 2003.
“Ka khajna jong ki mar ki mata la pynkiew sha ka 5 per cent", la ong u Mukul.
Shwa ia kane, ka sorkar ka shim khajna na ki mar ki mata ka long 4 per cent.
U Mukul u la ong ba ka sorkar ka rai ban pynkiew ia kane namar ban kyntiew ia ka jinglum pisa ia ka sorkar.
Ia kane ka jingai jingmut la pdiang hadien ba la pynshong nongrim katkum ka jingai jingmut jong ka Task Force jong ka Taxation department kaba la pynkhamti halor kane.
Shillong, 19 Jylliew:Hadien ka jingshah pyniap jong ka kong (L) Kyndiang Dohling na Maw thawtieng, sa kawei pat ka jingshah  pyniap dusmon jong  u  samla Dondur Sha bong kaba dang shu jia shen ha kine ki khyndiat sngi ba la dep bad  kine ki jingjia ki la pyntieng pynsmiej, pynrit mynsiem bad   pynsuhjer suh khriat lut ia baroh ki nongshongshnong jong ka thain, kat haduh ba ki briew  kim donshuh ka jingsngewshngain ban iaid ban ieng ban leit trei leit ktah sha ki bri ki bsah  khamtam eh ia ki kynthei khynnah.
Halor kitei ki jingjia  ka KSU Khatarshnong Circle,   kawei na ki seng ka ba peit  ia ka bha ka miat jong ka thain hi baroh kawei,  ha ka Executive ba  kyrkieh jongka, ka la shim ia ka rai ba baroh ki nongbylla  kynthei ne shynrang ki bym dei  napoh ka thain Khatarshnong  ba ki dei ban mih noh shuwa mynta shipor   napoh ki shnong ki thaw kiba hap hapoh  kane ka  thain.
Kumjuh ruh ka seng ka la mana ia kito ki briew ki ba leit  ban tyrwa tiar,die jingdie  kumjuh ruh kiba leit thied tiar jot hapoh  ki shnong  kiba hap hapoh ka thain  ba kin sangeh shuwa  mynta  shipor ia kane ka kam jongki.
Ka seng kala ai por shi taiew ia baroh kiba  nabar jong ka thain Khatarshnong ba kin mih noh  naduh ba la pynmih ia kane ka khubor tad haduh ban da pynbna da kumwei pat.
Ka seng kan shah ia kito ki ba nabar jong ka Thain tang ha ka sngi Iew Khrang bad la khang pyrshah ba kim bit ban sahmiet ha ki shnong ki thaw ne ha kino kino ki jaka  kiba hap hapoh ka Thain Kharshnong.
Kane ka long katkum ka jingpyllait khubor na u samla BS Phanbuh, President ka KSU Khatarshnong Circle.
Shillong, 19 Jylliew:Ka Khasi Students’ Union (KSU) ha kane ka sngi Balang ka la iasoi ia ka soskular ne ka Memorandum of Understanding (MoU) bad ka Dr YSR Educational and Welfare Foundation na Andhra Pradesh ban ai jinghikai ei ha ka lain Technical, enjiniar, doktor da kane ka Foundation ia ki samla na kane ka jylla Meghalaya bad kiwei ki jylla kane ka thain shatei lam mihngi ka India.
U dkhot jong ka Foundation u Madhu Sudhan u la pynbna ia kane ha ka jingiakren sha ki nongthoh khubor mynta ka sngi Balang ba la don lang ki nongialam ka KSU.“Ka soskular la iasoi da ka jingthmu ban ai ia ka jinghikai ei ia ki samla pule kane ka jylla khamtam kiba duk", u la ong.
Ia kane ka jingleh la sdang na kane ka jylla  Meghalaya.
U Sudhan u la iathuh ba ka Foundation kan ai ia ka jinghikai ha ka liang ka Technical, engineering bad medical ha ki khyndai tylli ki jaka pule jong ka jylla Andhra Pra desh  kiba iateh bad kane ka Foundation.
Ka jingpule doktor ka long tang kaba iadei bad ki bniat, physiotherapy, BSC nursing bad ka pharmacy ym ia ka MBBS course.
Ki khyndai tylli ki jaka pule ba iateh bad kane ka Foundation ki long ka PIRM Engineering College, PRRM Engineering College, Raja Mahindra College of Engineering, KS Raju Engineering Collegel, Samskriti Engineering College, BSIT Engineering College, Turco Missionary Institute of Technology bad ka MNR Group of Institution.
Katkum ka jingong jong u Sudhan, ki samla pule kiba kwah ban leit ban pule ha kine ki lain ki donkam ban siew tang T.25,000 ka bai rung ne admishon katba ka bam ka dih bad ka jaka kan long T.60, 000 bad kane yn sa ai biang hadien ba ki la dep ban pule.
U Sudhan  u la iathuh ba ki samla pule ki lah ban aplai da ka ram ruh na ka SBI.Kin ioh ruh ia ka baibam ba la mang da ka Minority, Tribal Affairs, Social Justice ka sorkar pdeng.
U chairman la KSU-Education Cell u Bah Donald V Thabah u la ong ba ka Foundation la seng da u Myntri Rangbah ka jylla Andhra Pradesh u (L) Dr YeduguriSandinti Rajasekhara Reddy bad ka la rai ban pyniar ia kane ka jingtrei sha kane ka thain shatei lammihngi ka India.
U la ong ba ka seng ka la rai ba iateh hadien ba ka leit ban jurip ia kitei ki khyndai tylli ki jaka pule ba ki long kiba biang ba la ithuh da ka All India Council of Technical Education bad ki pyniasoh sha ka Jawaharlal Nehru Technology Higher Education.
U la ong ba ka seng ka kyntu ia ki samla kiba kwah ba kin leit shim ia ka phom na ophis ka seng ha Jaiaw naduh ka 20 haduh 25 tarik Jylliew bad ban pynpoi ia ki phom hashwa ka 28 tarik Jylliew.
Ka jingbishar bniah ia ki kot ki sla yn pynlong ha Khasi National Dorbar Hall naduh ka 30 tarik Jylliew haduh ka 1 tarik Naitung, la ong u Bah Thabah.
Na ka bynta ka B.Tech ki dei ban ioh mark 45 per cent, engineering 45 per cent bad M.Tech dei ban ioh mark 50 per cent.
Ia ka kyrteng kiba shah jied yn pynmih ha ka 3 tarik Naitung bad yn sa pynbud sa ka jingai jinghikai da Foundation ha ka 5 tarik Naitung.
Nongpoh, 19 Jylliew:Ka jingbym don u Accountant ha Umling C & RD Block ka la pynlong ia ka jingsahkut ki kam pynroi ha katei ka ophis jong ka sorkar jylla ha kine ki bnai bad ki snem ba la leit noh, la kynnoh u Bah G Tangsang, president ka FKJGP Umling Circle mynta ka sngi.
Ha kaba iadei bad kane ka jingbym don ia utei u Accountant, na ka liang ka FKJGP ruh hynne ka sngi ka la pynlong ia ka jingjurip ban lap ia ka daw balei ka sorkar jylla kam shym la lah satia ban thung briew ia katei ka kam kaba la pyndkoh ia shibun ki kam pynroi khamtam ba katei ka ophis ka long ka jaka treikam ban wanrah ia ki kam pynroi sha ki shnong ki thaw lyngba bun tylli ki jait skhim kiba ka sorkar jylla bad naduh ka sorkar kmie ki ju ai sha ki paidbah ka thaiñ.
Haba la ioh iakren bad u Bah G Marboh, BDO katei ka ophis treikam paidbah, u Bah Tangsang u la ong ba utei u ophisar u la kular ban iakren ia kane ka kam sahteng sha ka Deputy Commissioner ka district khnang ba kan lah ban shimkhia halor kane ka kam ban thung noh ia ki briew kiba biang ban shimti ia katei ka kam ba lait kat haduh mynta.
Ha ka jingwad ia ki jingshisha la lap ruh ba ym tang ia ka kam Accountant hynrei wat ia ka kam Assistant Engineer ruh katei ka ophis kam shym la don haduh kine ki sngi, kumta na ka liang ka FKJGP ka kyrpad ia ka DC bad ia ka sorkar jylla ba kan phai khmat sha katei ka ophis jong u BDO ka Umling ban thung noh ia ki briew ki ban trei ia kitei ki kam khnang ba kan long ka jingmyntoi ia ki shnong ki thaw ha kaba iadei bad ki kam pynroi kiba katei ka ophis ka ju iarap man la ka por sha ki paidbah.
Ha katei ka jingleit wad ia ki jingshisha, nalor u Bah G Tangsang, la don ruh u Bah L Mawnai, president ka Byrnihat Circle bad u dkhot ka Central Body bad kiwei kiwei ki dkhot ka seng.
Shillong,19 Jylliew:Mynta ka sngi ka Legislative Secretariat jong ka Khasi Hills Autonomous District Council, ka la pynlong ia ka Seminar lane ka jingiasyllok halor ka phang ‘Sixth Schedule to the Constitution of India’ lane ka bor jong ka Sixth Schedule ha ka Riti Synshar ka ri India.
La pynlong ia katei ka Seminar ha Conference Hall , MDC Hostel, bad u nong kren halor katei ka phang (Resource Person) ha katei ka Seminar u dei u Prof.L.S Gassah, u nong hikai Political Science  jong ka skul bah NEHU.U Babu Gassah, ha ka jingai jingkren jong u , u la kren shaphang bun kiei kiei kiba ia dei bad ka Sixth Schedule bad kumjuh ruh ki bor ka District Council.
U la ong ba ka Sixth Schedule kam dei ba ka sniew, hynrei ka dei ka jingbym lah ki nongmih khmat ban pyntreikam ia ka.
U la ong ba ki nong mihkhmat ki don ia ka bor ba katei ka Sixth Schedule ka la pynkup bor bad kaba ki dei ban pyntrei kam ban pynbha ia ka imlang sahlang.
U la pynkynmaw ruh ba baroh ki MDC ki dei ban pule bha ia ka Sixth Schedule namarba ka dei ka bor kaba la pynkup ha ki, “Ki MDC ki dei ban pule bha ia ka Sixth Schedule namarba ki don ia ka abor, ban pyntreikam katkum da ka Riti Synshar jong ka Ri India" ong u Babu L.S Gassah.
U Babu Gassah u la pynkynmaw  ba ha ki snem ba la dep, ka la don kawei ka sien kaba u la ia kynduh bad ki MDC, bad kaba phylla ka long ba ha kata ka jingiakynduh, u la phah rah kti ia ki 30 ngut ki MDc mano napdeng jong ki kiba la pule ia ka Sixth Schedule, bad na ki 30 ngut ki la don tang 3 ngut kiba rah kti, “Na ka 30 ngut don tang 3 ngut kiba pule ia ka Sixth Schedule" iathuh u Babu Gassah uba la hikai bun bun snem ha ka subjek Politikal Saian.
Ha katei ka Seminar u la kren ruh  shaphang ka Para 12A kaba don hapoh ka Riti treikam ha kane  ka jylla Meghalaya , u la ong ba kiwei pat ki jylla ki la dep ban pynduh noh ia katei ka Para, hynrei hangne ha jylla pat ym shym la lah, u la iathuh ba ha jylla Mizoram ki don ia ka Para 12B, bad ha Assam ki don ia ka Para 12, hynrei ha ki ar tylli kitei ki jylla la pynduh noh ia kitei ki Para 12, lait noh tang ha kane ka jylla, u la ong ba lehse katei ka jingbym lah ban  pynduh ia ka Para12A ha kane ka jylla ka lah ban dei ba ka don haei re haei ka jingioh nong , kaba ka jubab jong kata ka dei beit ka Politik.
Ban pynduh ia ka Para12A , u Prof.Gassah u la ong ba donkam ia ka jingmynjur ka Ing Dorbar bah ha Delhi, ka Parliament.
Ki la don ruh ki jingkylli kiba la wanrah da ki nongwan ia shim bynta ha katei ka Seminar, ki la don ruh shibun ki jingiakren shaphang ka District Council , ha katei ka prokram kaba la neh 2 kynta tam.
Ha katei ka sngi la ia donlang ka Shongknor ka Ing Dorbar ka KHADc ka kong Teilinia Thangkhiew, u shongknor ba-ar u bah Pyniaid Sing Syiem, ki MDC ka KHADC ba kynthup ia ka kong Grace Mary Kharpuri, u bah James Ban Basaiawmoit, bah Jansing Tynsong, bah Donevan Kharwanlang, bad kiwei pat ba kynthup ia u MLA ka Mawshynrut u bah Witting Mawsor, u Judge ka District Council Court,  bad kiwei pat ki riew pawkhmat.
Shillong,20 Jylliew:Halor ka jingpyn treikam ia ka Food Safety and Standards Act 2006  ha baroh ka wei ka Ri India naduh ka 5 tarirk u nailar, 2011, u Chief Executive Officer, Jowai Municipal Board u la pyntip sha baroh ki dukan die jingbam ha Jaintia ba ki dei ban ioh Laisen lane ban rejistar katkumh ka Provision jong katei ka Act na ka ophis u Assistant Commissioner jong ka Food Safety, West Jaintia Hills, Jowai.
Katei ka ophis ka la pyntip ruh ba ki dukan die jingbam kijba hap ban ioh Laisen ki kynthup ia ki tyndur shna jingbam ne ki karkhana pynmih jingbam, ki nongkhaii jingbam, ki nongdie rashon, ki dukan ja dukan sha, ki jaka die ja, ki Restaurant, ki dukan die jingbam ha ki Canteen jong ki skul bad kolej, ki nongdie doh, nongdie dohkha, ki nongdie jhur , ki nongdie dud, bad ki nongdie kyiad bad kiwei pat ki jaka die marbam mardih, ki hap ban ioh ia katei ka Laisen, kaba ki lah ban ioh ka jingtip ba kham bniah na ophis u  Food Inspector office of District Medical and Health Officer, Jowai.
Shillong, 20 Jylliew:Ka North Eastern Hills University (NEHU), ka la pynmih mynta ka sngi, ia ka result jong ka 1st Year Bachelor of Arts (Pass), ha kaba kiba ialeh baroh, ki don 11869, katba kiba pass ki don 5386 bad kumta kiba pass ki long 45.38 percent.
Ha ka BA Honours jong ka First Year hi, kiba ialeh, ki don 4049 bad kiba pass, ki don 3118 bad kumta baroh kiba pass, ki long 77.01 percent.
Shillong, 19 Jylliew:Ka la mih ka jing kyl li, la ka sorkar kan pynbna kum ka disturb area ia ka thain Garo Hills namar ka jingkynrei ki kam pyn triem jong ki lehnoh.
Na ka liang u Myntri Rangbah ka jylla u Mukul Sangma u la ong mynta ka sngi Balang, hadien ba la wai ka jingialang cabinet ba ka sorkar kan bishar bniah kan eksamin ia ki katto katne ki jaka kiba hap ha ki san tylli ki district ha Garo Hills bad katto katne ha South bad West Khasi Hills shwa ban pynhap ne em kum ki disturb area, namar ka jingkynrei ki kam lehnoh bad ki kam pyntriem.
U Mukul u la ong ba ia mynta ym pat pyrkhat eiei halor kane, hynrei ka sorkar ka dang peit shwa kaei kaba dei ban leh ban iakhun pyrshah ia ki kam pyntriem.
Lada ka sorkar kan pynbna kum ka disturb area, ka mut ba ka thain kan hap ha ka jingtreikam jong ki bor laitluid jong ki shipai.
U Sangma u la ong ba ki kam jong ki riew pyntriem ki kynrei bha ha ki san tylli ki district ka Garo Hills bad ha ki katto katne ki bynta jong ka West Khasi hills bad ka South West Khasi hills district.
U sngew ba ki seng pyntriem ki la shim kabu ia katei ka thain namar ka jingdon ki khlaw ki btap kiba rben bad ki jaka ba shem shitom ban iaid ban ieng khamtam ha ki bynta jong ka East Garo hills bad ka South Garo hills district.
Bun ki nongialam ba hakhmat ki seng lehnoh ki shong riehtngen ha katei ka thain.
U Myntri Rangbah u la ong ba ka jingmih ki seng lehnoh ka dei ka mat kaba jwat bha ban wad ia ka daw tynrai bad donkam ban iakhun da baroh pyrshah ia kane ka jingeh khamtam ki jylla jong ka thain shatei lammihngi ka India ryngkat ka sorkar pdeng.
U la ong ruh ba ki seng lehnoh ba kham heh kum ka NSCN, ULFA NDFB ki don ka jingiadei bad ki kynhun lehnoh jong kane ka thain ha kaba ki la ai jinghikai ia ki.
Ka ULFA bad ka  GNLA ki hikai lang ban pyntbit ia ki dkhot jongkai.
U la ong ba baroh ki jingtip la ioh da ka sorkar halor kane kynthup ka sorkar Assam bad ka sorkar pdeng.
U la ong ba ka jingialeh jong ki pulit ban kyndang ia ki kam pyntriem kam long kaba sepei bad bunsien ki la ioh ban kem bad ban kurup ia ki tiar siat jong kine ki lehnoh nalor ka jingshalan ia ki tiar siat.
U la ong ba donkam palat ia ka jingiatreilang hapdeng ki jylla ka thain ban tehlakam ia kane kam lehnoh.
Shillong,19 Jylliew:Ha ka 17 tarik, ki pulit Enforcement ka KHADC ki la leit ban khang ia 4 tylli ki dukan bar jylla ha Laitumkhrah, ki bym don Laisen Khaii, ha ka juh katei ka sngi, ka jingthmu ka KHADC ka la pulom noh ha Laban, namar ka jingwan tuklar u MLA bad MDC katei ka thain u bah  Sanbor Shul lai.
Hynrei mynta ka sngi, sa shisien biang  ki pulit Enforcement ka KHADC, ki la hiar sha Laban ban khang ia kito ki dukan bar jylla ki bym don ia ka Trading License, bad  ha katei ka jingleit ki la thmu ban khang haduh 5 tylli ki dukan ki bym don ia ki kot ki sla kiba biang, hynrei ki la ioh pat ban khang tang 2 tylli, namar ba kiwei pat ki dukan ki la khang lypa shuwa ban poi ki pulit ka KHADC.Ar tylli ki dukan kiba la shah khang ha Laban ki dei , ka dukan jong u Uma Sharma, kaba la thoh ha jrong, Ryntathiang store bad kawei pat ka jong u Mukta Ali kaba la ai kyrteng ka Rumi Store, la khang ia kitei ki ar tylli ki dukan ha ryngkat ka jingiadonlang u Rangbah Shnong ka Madan Laban bad Riad Labanj  u bah Ioster Sun, bad kumjuh ruh la ia donlang u Secretary katei ka shnong u bah R.G Marbaniang.
La ialam ia ki Enforcement  ka KHADC da u Superitendent katei ka tnad u bah Poland Sohphoh.
Haba kren sha ki nongthohkhubor u EM ka tnad khaii pateng ka KHADC, u bah Latiplang Kharkongor, u la ong ba wat la ka la don ka jingpyrshah na u nongmihkhmat, hynrei ka tnad Trade kan dang iai bteng ia katei ka jingleit khang ia ki dukan bar jylla, “Ki dang don bun ki dukan ha Laban, ngin iaid beit shakhmat katkum ka ain ban khang ia kito ki dukan be-ain ki bar jylla ki bym don Laisen" ong u bah Latiplang Kharkongor uba la ban biang da kaba ong ‘lada don ba pynthut, ngin ia sa peit ha ka ain’.
Haduh mynta ki la don haduh 47 tylli ki ki dukan bar jylla kiba la shah khang duh khang dam ha ka KHADC, kitei ki dukan ki dei kiba don ha Laitumkhrah, Iewduh bad ha Laban.
Haba phai sha ka Iewduh, u EM u la ong ba ka Iewduh ka dei ka iew kaba kyntang,  hynrei ha katei ka iew ki la bun sa tang ki bar jylla, “Ngim kwah  shuh iohi ia ka durkhmat kiba na bar ha Iewduh" bynrap biang u bah Latiplang Kharkongor u EM ba dei peit ia ka tnad Khaii Pateng.
Ha kaba ia dei bad ka jingioh pata ki bar jylla, u EM u la ong ba katkum ka Land Transfer Act, ym shah ban die jaka sha ki bar jylla, hynrei u la lyngngoh kumno ba u Syiem ka Hima Mylliem u la ai pata sha ki bar jylla.
U EM u la ong ba shen un sa khot ia u Syiem Mylliem ban ia kren halor katei ka kam, u la ong ruh ban a ka liang ka KHADC ka la ai ruh da ka jingpyntip sha u Syiem ba un ym ai NOC thymmai shuh sha ki bar jylla.
“Ka Iewduh kam dei ka jingdon jingem jong u Syiem Hima Mylliem ne ki Myntri kumno un ai bad die jaka sha ki bar jylla" ong u EM uba la pynshai ba baroh ki kam ba lah ban trei da ki Khasi , yn ailad ia ki bad pynsangeh noh ia ki bar jylla, lait noh sa tang ki jaitkam ba kim lah shuh ban trei kum ki Mobile Tower bad kiwei ki jaitkam kiba ai kam ai jam ia ki briew lajong(khasi).
Shillong,20 Jylliew:Ha ka miet 19 tarik ha ka por 9 baje, 3 ngut ki briew ba la tip kyrteng kum u Rajesh Jogi,21 snem karta, u Sunil Che tri,30 snem karta bad uwei u khynnah ba dang 18 snem karta ki la dung da ki jkynja tiar ba nep ia uwei u Garo, bad katei ka jingjia ka la jia ha iew Polo,Shillong.
U tei u Garo uba la tip kyrteng kum u Nacheng R Marak u la mynsaw jur bad la pynkynriah ia u sha Civil Hospital, Shillong.
Ki pulit ki la kem ia baroh lain gut , bad ka jingtohkit ka dang iaid shakhmat.
Shillong,20 Jylliew:Ha ka miet 19 tarik ha ka por 10 baje, kawei ka longkmie kaba la tip kyrteng kum ka kong Donalisa Kharpran ka la shah shoh ha u lok jong ka uba la tip kyrteng kum u Lurshai Kharbuli bad kumjuh ruh ha u para jong ka u Rikmen Kharbuli hapoh ka Taxi ba ka shong, katei ka kali kamai ka dei kaba don ia u nombar ML-05-9767, ha kaba ka la ujor sha ki pulit ba kitei ki ar ngut ki la bret ruh ia ka na ka Taxi haba la poi ha Laitkor,Shillong.
Ka kong Donalisa ka la mynsaw jur bad la pynkit ia ka sha Civil Hospital,Shillong.
Ki pulit ki la kem ia baroh ar ngut ki tei kiba la shah ujor, bad ka jingtohkit ka dang iaid shakhmat.
Shillong, 20 Jylliew:U MDC ka Mawlai u Bah Process T Sawkmie u la kular ha ki nongkitkam jong ka shnong Mwaroh ba un shna pynbha ia ka nala kaba la wanrah bun ki jingeh ia ka shnong ki jaboh jabain.
Ha ka jingleit iakynduh jong u bad ki nongkitkam shnong dang shen u Bah Process u la kyntu ia ki nongkitkam shnong ba kin pynbiang ia ki kot ki sla kiba iadei bad katei ka jaka khnang ban ioh shna noh.
U la ong ba ka jingleit jong u kam dei ban shu leit peit kai hynrei ban pyni ia ki kam.
U Bah Sawkmie u la pynpaw ia ka jingsngew kmen ba u dang ioh ia ka lad ban iatrei lang bad ki nongkitkam ka shnong.
Shillong, 20 Jylliew:Ka Dorbar lyiur ka KHADC kan sdang ha ka sngi Nyngkong.
Ki liang pyrshah ba ialam ka Congress, ki la thmu ban tha lain ia kane ka EC ba ka ialam da u Bah Ardent M Basaiawmoit halor ka mat kynthup ka Rong ka Taw ba la pynlong ha Maw phlang, ka jingweng Syiem ha ka Hima Mawlai Sohmat, bad ka jingkhyn ra trading license nalor kiwei ba kane ka EC ka la leh.
Ka jingweng kynsan ia u Syiem ka Hima Maw lai Sohmat, kan long ka mat ba kham khluid bha namar ba u nongialam liangpyrshah ha KHADC u Bah Pynshngain N Syiem u dei uba bat teng ia kane kam Syiem shwa ban shimti u para jongu ia kane ka kam.
Kawei pat ka dei jingkhynra trading license ia ki bar jylla kaba la thnem bha ha kine ki sngi.
Katkum ka khubor na ki katto katne ki MDC liangpyrshah, la iathuh ba ka jingthmu kane ka EC jong u Bah Ardent ban pynlong ia ka jingtohkit ia ka jingsuba ba pyndonkam bakla ia ka pisa na ka bynta ka jingpynlong ia ka Rong ka Raw Tynrai ha Mawphlang kan dei ka mat kaban shongshit bha ha ka jingiatainia.
Lah ban kdew ba u Bah Ardent kham mynshwa, u la ai ksai ba ka EC kan thung ia ka jingtohkit halor ka jingsuba ba ka lah ban don ka jingpyndonkam bakla ia ka pisa ha ka jingpynlong ia ka Rong ka Taw ha Mawphlang mynshem snem.
Ia kane ka tamasa la pynlong da ka EC barim ba  la ialam da u Bah Pynshngain kum u CEM hapoh ka lama ka Khasi Hills United Democratic Alliance (KHUDA) ba kynthup ia ka UDP, HSPDP bad Independent.
Ka All Regional Parties Alliance (ARPA) thaw  da ka HSPDP, UDP  bad ka KHNAM hapoh ka jingialam u Bah Ardent M Basaiawmoit kum u CEM.Shillong, 20 Jylliew:Ka Myntri kam pyn roi sor ka kong Ampareen Lyngdoh kala bthah ia ka tnad pynroi sor ban shna noh ia ka jaka ieng kali ha iew ba don ha Ringrey West Garo Hills.
Hadien ka jingia ksaid kaba la neh katto katne por ha kaba ia dei bad ka iew ha Tura kaba la shna ha ka jinglut kaba la kot sha ka 2.6 klur.
Ka Myntri kam pyn roi sor ka Kong Ampareen Lyngdoh ka kwah ban pynbeit ia ki jingeh ban ioh ban plie noh ia ka iew kaba don ha Ringrey.
Kane ka iew la shna kyrpang na ka bynta ki nongdie madan ba la sah da ki bun bnai.
Haba ia dei bad ka jingbeh noh ia ki nongdei madan ba kin leit sha katei ka iew kaba thymmai na ka liang jong u MLA ka South Tura u Jonh Leslee K Sangma u la ong ba ia mynta kim pat dei ban leit katba ka sorkar kam pat pynbiang.
Na ka liang u Sangma u la khanglad ban plie ia kane ka iew namar ba kam shym la long kaba bit ba biang katkum ki kyndon shna iing kiba la buh da ka sorkar, u la ong ba lada ka sorkar ka leh jubor yn leit sha iing bishar.
Kane ka iew ka don ar mala bad ki kamra ki don 101 tylli baroh.
Ia ka pisa ban tei ia kane ka iew la bei na ka skhim backward region grant fund (BRGF).
Katkum ki kyndon ka iew ka dei ban don ki jaka ieng kali ki nala kiba biang hynrei ka Tura Municipal Board bad ka Urban affair department kila pynkhein ia kine ki kyndon baroh, la ong u Sangma.
Shillong, 20 Jylliew:Ki nurse hapoh ka lama ka Meghalaya Government Nursing Service Association (MGNSA)  ki la kyntu ia ka sorkar ba ka dei ban thep kam noh mardor ia ki kam nurse ba lait kumba 200 tam eiei.
“Ka jingpynslem ban thep kam ka la pynkhia ia ki kam jong ki nurse.
Ka jingduna nurse, ka la pynlong ia kiwei ba kin trei palat ia ka por hapdeng ka jingeh,", la ong ka general secretary ka MGNSA ka Kong B Thabah ha ka shithi ba la phah sha u Principal Secretary ba peit ia ka tnad ka koit ka khiah ka jylla ha kane ka sngi Palei.
Ka la ong ba bun bah ki nurse ki shem jingeh bad ioh pang namar ka jingtrei palat na ka jingban ka kam.
Ka kong Thabah ka la ong ba ka long kaba sngewsih ba ka sorkar ka la rai ban nym kynthup ia ki nurse ha ka selection committee ka tnad.
“Ngi dawa ba ka nurse ki don kiba tbit bad dei ban kynthup lang ha ka committee namar ba tang ki nurse kiba ai jinghikai ia kiba pule ha ki skul, ha kolej", la ong ka general secretary  ka MGNSA.Ka la ong ba ki nurse kin hap leh eiei lada ka sorkar kam lah ban pdiang ia ka jingdawa jong ki.
Shillong,20 Jylliew:U bah Sanbor Shul lai MLA/MDC ka  thain Laban, ha ka jingia kynduh bad ki nong thoh khubor mynta ka sngi u la pynshai ba ki jingkynnoh ba u la khang pyrshah ia ka jingkhang dukan ka KHADC ha Laban kam long kaba shisha , hynrei ha katei ka sngi ba ki pulit ka KHADC ki la wan ban khang dukan ha Laban u la ai shu kylli na ki hato ki la kynjoh ktien ne-em  ia ki bor shnong shuwa ba kin leh ia katei ka kam hapoh shnong.
U bah Sanbor u la ong ba ha katei ka sngi u la shu ai jingmut ia ki pulit  Enforcement ka KHADC ba kan kham bha lada shuwa ban leh ia katei ka kam ba kin kynjoh ktien lane pyntip sha ki bor shnong.
U la ong ruh ba kum u nongmihkhmat u shu kwah ban ai jingmut, khnang ban lait na kino kino ki kynrum kynram.
“Ym dei ba nga khang pyrshah lane leh donbor hynrei nga shu kren bad kylli na ki hato ki la pyntip ne em sha ki bor shnong  shuwa ban leh ia katei ka kam.
U bah Sanbor u la iathuh ruh ba hadien ba ki la kyrngah ba kim pat shym la pyntip sha ki bor shnong, u la shu ai jingmut ia ki ban leh ia katei ka  kam da ka jingiatiplang ki bor shnong, namarba ka KHADC ruh ka ia treilang bad ka shnong lyngba ki nongialam shnong.
Ha ka juh ka por, u bah Sanbor u la ong ba ka section 3(e) jong ka Trading by Non Tribal Regulation Act ka la kren shai ba ka ka Dorbar shnong ka dei ban don bynta lang ha ka jingleit khynra Trading License lane ban ai laisen thymmai sha ki bar jylla kiba seng kam hapoh ki jaka ba hap ha ka jingpeit ka KHADC.U la ong ruh ba dei hadien ba la ai jingmut ba u Under Secretary ka KHADC u la phah ia ki shithi jingtip sha ki Dorbar Shnong.
Lah ban pynkynmaw ba ha ka 17 tarik , ki pulit Enforcement ka KHADC ki la leit sha Laban bad Laitumkhrah ban khang ia ki dukan bar jylla , ki bym don Laisen Khaii, hynrei ha katei ka jingleit khang dukan na ka liang u EM ka Trade u bah Latiplang  Kharkongor , u la ong ba  ka jingthmu ban khang dukan bar jylla bym don Laisen ka la pulom noh ha Laban namar ka jingwan tuklar u MLA/MDC katei ka thain u bah Sanbor Shullai , ha kaba u EM u la iathuh ba u bah Sanbor u la ong ba ki hap ban pyntip shuwa sha u bad sha ki bor shnong.
Lah ruh ban pynkynmaw biang, ba na ka liang u  EM ka Trade ha ka jingiakynduh bad ki nongthohkhubor  dang shen , u la ong ba kam dodnkam ia ki bor ka KHADC ban pyntip sha ki bor shnong lane sha kino kino ki nongmihkhmat ha kaba ia dei bad katei ka jingleit khang dukan bar jylla, bad ka ain ruh kam shym la ong ban pyntip shuwa sha kita.
Nongpoh, 20 Jylliew:Hadien ba la khmih lynti la slem bha da ki paidbah namar ka jingkha pngiah palat ka ïew Um sning kaba la ju don baroh shi katta, kaba ju long ha man la ka Sngi ïew Umni, ki bor ba dei peit ia ka bha ka miat jong katei ka ïew, naduh ka Hima Mylliem, ka KHADC bad ka Um sning Town Durbar hynne ka sngi ki la pynlong ia ka jingjurip sha ka jaka jong ka Umsning Town Durbar kaba don ha Lumkseh, Patarim.
Na ka liang ka KHADC, Shillong, la wan mihkhmat da u Bah Don kupar Sumer, MDC ka Umsning, uba long ruh u EM ba dei peit ia ka ïew ka hat ha Rilum Khasi, u Bah R.S Wanniang, Jt Secretary ka KHADC, u Bah F.S Syiem, Project Engineer ka KHADC, nangta na ka liang ka Hima Mylliem la wan mihkhmat da u Myntri ka Hima uba dei peit ia ka ïew ka hat u Myntri K Langstieh bad na ka liang ka Umsning Town Durbar la mihkhmat da u Bah Rocky Kylla, Chairman ka UTD, u Bah C Kharkongor, Vice Chairman bad  u Bah L Malieh, Secretary General bad kiwei kiwei.
Katei ka jaka ba la jurip ka don ia ka jingheh kaba 12 acres bad ban bujli pat bad ka Town ha kaba ka Town kan shimti ia ka ïew rim kaba la ju don baroh shi katta, la ong u Myntri ka Hima Mylliem.
Na ka liang ka KHADC pat, u Bah Donkupar Sumer u la ong ba baroh ki jinglut jingsep na ka liang jong ka Council kan pynkhreh ia ka Detail Project Report ha kaba iadei bad katei ka kam bad ban pynlong ruh ia ka kum ka model market kaba paka syndon, kaba yn shna ha kata ka rukom kaba itynnad, ryntih bad wandur bha nadong shadong bad kaba iaryngkat dor bad kiwei ki ïew ha Rilum Khasi, kiba la dep ban tei, khnang ba kan pynsuk ia ki paidbah ha ka thied ka pet.
Ia ka jinglut jingsep yn wad ki lad ki lynti na ka NEC, finance bad kiwei kiwei khnang ban lah ban tei pynstet ia katei ka jaka long ïew ka ban long ka jingmyntoi ia ki paidbah, namar katei ka ïew ka long ka ïew kaba paw bha ha Rilum Khasi khamtam ha Ri-Bhoi district kaba la wan nyngkong eh ha ka jingthnem ka die ka thied, kaba naduh ki nongkyndong na kitei ki thaiñ bad naduh ki jaka sor ruh ki wan tuid ban thied ban pet ia ki jingthied jong ki, u la bynrap.
Katei ka ïew thymmai kan don ruh ia ki dukan ba biang kiba ryntih nadong shadong katkum ka jingdie ki nongshong ïew ha la kajong kajong ka mar die bad kan don ruh ka jaka ieng kali kaba biang (parking lot), ki jaka kyntiew bad pynhiar ia ki mar ba wankit da ki paidbah kaba iadei bad ka Market Regulation Act-1979, u la ong.
New Delhi, 20 Jylliew:Ki pulit, ki la shimti ia ka jingtohkit, halor ka jingujor jong U MP jong ka seng JD (U), U   Mahendra Pra sad,ba ki la don ki nongtuh, kiba rung ha ka iing sah jongu bad ba ki la tuh noh ruh ia u sohphan, uba don ha ka iing jongu, ha  Tughlaq Road.
Ki pulit, ki iathuh ba ki la pynlong ia ka jingtohkit, halor katei ka jingujor jong U MP.Shillong,20 Jylliew:Ha ka por ba ki nongtrei napoh ka Nirmal Bharat Ahiyan (NBA) ki la hiar sha Lum Wahniai, ban ai jingshai ia ki paidbah ia ka jingdonkam ka jingleh khuid bad ka jingdonkam ban shna ia ka jaka leit shabar kaba biang, La iathuh ba bun bah na ki nongshong shnong ki la  kyntait bad ki la shim ba ka dei tang ka jingpyn bunkam, hadien ba la pyn long  ain hapoh shnong ba  kawei pa kawei ka longing  ka dei ban shna ia ki jaka leit shabar kiba biang kumba la pruid dak da ka NBA, ki nongshong shnong katei ka Shnong ki la khnium bad ki la iai ban hi ban ong vba ka dei ka kam kai tang ban pynbun kam, hynrei namarba la pynlong ain hapoh shnong baroh ki la shu leh la ka leh tang ban pyndep ia ka kamram la jong.
Phewse, kim shym poi pyrkhat ba katei ka jingpyndep rukom jong ki ia ka ain shnong, ka la pynsarong pynban ia ki naba ki la ioh ia ka nam kum ka shnong kaba khuid tam na baroh ki shnong kiba hap hapoh ka Pynur sla C&RD Block.
La pynbna ia ka Lum Wahniai kum ka shnong kaba khuid tam hapoh Pynursla Block da u BDO ka Pynursla u bah P.S Tynsong ha ka 14 tarik u jylliew, 2014.
Katei ka shnong vka don sharum Pynursla kaba hap ban iaid lyngba ka juh ka lynti ban leit sha Mawlynnong.
Katei ka shnong mynta kam kut tang ha ka jingioh nam na ka jinglehkhuid hynrei da ki kam kiba ka la pyni ka la lah ruh ban pynbor ia ki tnad sorkar ba kin theh ia ki tyngka sorkar ha katei ka shnong, tang kum ka jingsdang marsien pynbna kum ka shnong kaba khuid ka Lum Wahniai ka la ioh jan kot T.4 lak tyngka na ka ophis u BDO khang ba kan lah ban pynkham janai shuh shuh ha kaba ia dei bad ka jingpynitynnad bad ka jinglehkhuid ia ka shnong.
Ka Lum Wahnian ka la pyni ia ka nuksa ba bha ia kiwei pat ki nongkyndong ,  ba ki ruh ki dei ban leh kumba la leh katei ka shnong.
Ha katei ka sngi ba la pynbna khuid ia katei ka shnong, u nongthohkhubor u la ioh ban ia kren bad uwei na ki nongshong shnong katei ka shnong, ban kylli kumno ki la lah ban poi shaduh katei ka thong haduh ba kin da ioh ia ka nam kum ka shnong kaba khuid, uwei u rangbah u la iathuh ba ka shnong ka dang shu sdang dang khyndiat sngi ban shim ia ka bynta ban pynkhuid shnong ia ka shnong bad ban shna ia ki jaka leit shabar, ha kaba u la iathuh ba ha ka por bad tang sdang bun ki nongshong shnong bad ki thliew ing ki  khnium bad ki shim ba ka dei tang ka jingpynbunkam na ki tnad sorkar, hynrei namarba ka la pynmih hukum ba baroh ki hap ban leh, baroh kim banse ban leh kumba la phah, ong utei u rangbah.
Hynrei mynta pat , u la iathuh ba ki paidbah  katei ka shnong ki la kyndit bynriew thret , ba pleng ki la leh ia kaba bha tam, bad ki da lyngngoh ruh ba ka shnong jong ki ka dei ka shnong kaba khuid tam na baroh ki shnong ha ka Block Pynursla.
Chennai, 20 Jylliew:Ka jingthmu jong ka sorkar India, ban pyntrei kam da ka ktien hindi, ha ki jingthoh jingtar, ka la pynmih ia ka jingkhie bitar jong ka myntri rangbah jong ka Tamil Nadu, ha kaba ka la kren pyrshah, ia katei ka jingthmu.
U nongialam jong ka CPM, U Brinda Karat, ula kren pyrshah ia katei ka jingthmu ban pyntreikam ia ka ktien thoh da ka hindi.
Ha kawei pat ka jingjia, mynta ka sngi, la khang ha ka iing dorbar ha Odisha, ia u dkhot ba un kylli jingkylli ha ka ktien hindi.
Ha ka shithi sha u myntri rangbahduh, U  Narendra Modi, ka Jayalalithaa, ka la kren shai, ba kano kano ka jingthmu, kaba long pyrshah ia ka ain Official Languages Act, 1963,  ka long kaba ma bad kaba pynmih ruh ia ka jingsngew iapher jingmut ha ki bynta kiba bun, na ka bynta ki briew jong ka Tamil Nadu, kiba ieid ia la ka jong ka ktien.
Ki briew, kiba shong ba sah ha ka Region C, ki dei ban don ka jingiakren da ka English bad ka jingthmu ban pyntreikam ia ka Hindi, kan long kaba pyrshah ia ka  Official Languages Act, 1963, ka la ong.
Na ka liang jong u myntri kam poh iing khynnah ka sorkar India, U  Kiren Rijiju, u kren shai ha ka sngi palei,ba un pyndonkam da ka ktien hindi, ha baroh ki kam bad ki jingiadei ka bad ki paidbah, katba U Rajnath Singh, uba dei u  myntri kam poh iing jong ka sorkar India, ula kyntait, ia katei ka jingkren, da kaba u ong, ba ka sorkar India, kan pynkhlain ia baroh ki kyntien bapher ha ka Ri.
U myntri kam pynroi sor jong ka sorkar India, U  M Venkaiah Naidu, uba don mynta ha Bangalore, u kyntait ba ka don ka jing pynbor ban kren hindi iano iano bad katei ka dei tang ka jingkren bakla, ong U Naidu, uba ju kren ialade ruh da ka English, wat ha ka por ba u bam smai kum u myntri jong ka sorkar India.
Shillong, 20 Jylliew:U Executive Member (EM) ka KHADC u ba peit ia ka trade u bah Latiplang Kharkongor u takrain ia u MDC ka Laban u Bah Sanbor Shul lai halor ka jingpyrshang ban ialam bakla ba ka Council kam shym la pyntip ia ka Dorbar Shnong shwa ban khynra trading licence ia ki dkhar kiba shong dukan ha ki thain Laban.
Ka KHADC ka la pynlong ia ka jingkhynra dukan ha ka 18 tarik Jylliew.
“Ngi la pyntip sha ka Dorbar Shnong shwa ban pynong ia ka jingkynra trading license ia ki dukan jong ki dkhar ki thain Laban", la ong u Bah Kharkongor mynta ka sngi thohdieng.
U Bah Kharkong ngor u la ong ba u don ka shithi ba la phah da ka Council sha ka Dorbar Shnong ban pyntip halor kane ka jingkynra bad u la ong ba ka Dorbar shnong ka la pdiang ia kane ka shithi.
Ha kajuh ka por u Bah Kharkongor u la ong ba u MDC ka Laban u  la khang lad ia ki pulit.
Katkum ka kaiphod  ba la phah da u ophisar ka Council, u Bah Shullai u la dawa ba dei ban pynsangeh shwa ia ka jingkhynra.
U Bah Sanbor Shullai kham mynshwa haba kren sha ki nongthoh khubor u la kyntait ba u donkti ban khang lad lad ia ki nongtrei ka Council.
“Nga shu ong ia ki nongtrei ka Council la ki la ki lapyntip ne em ia ka Dorbar Shnong shwa ban pynlong ia ka jingkhynra", la ong Bah Shullai.
U Bah Shullai u la kam ba ka Dorbar Shnong ka sah ha ka jingdum ia kane ka jingleh ka District Council.
“Katkum ka Trading By Non-Tribal Regulation Act, 1954,  ka Dorbar Shnong ka don ia ka bynta ba kongsan ban peit ia ka khaii pateng ha ka jylla.
U la ong ruh ba kyndon 3 (e) jong ka Regulation la kdew shai ba ia ka trading license yn ai sha ki dkhar hadien ba ki la ioh ia ka NOC na ki Dorbar Shnong.
U Bah Shullai u la ong dei hadien ba la tuklar ma u ba ka Council ka la phah ia ka shithi sha ka Dorbar Shnong ha ka 19tarik Jylliew halor kane.
“Kane ka pyni ba u Bah Kharkongor u la pyndem bad u la kyntu ia u Bah Kharkongor dei ban long ba la pynkhreh bha shwa ban leh ia kane “, u la ong.
Haba pynphai nia ia ka jingkren u BahShullai,u Bah Kharkongor u la ong ba ki la phah shithi biang sha ka Dorbar Shnong namar ba ki pulit ka District Council ki la  shah khang lad namar ka jingtuklar u Bah Shullai.
“Ngi sngewkmen ba ngi la lah pynlong ia ka jingkhynra ha  ka sngi Palei 19 tarik Jylliew", la ong u EM  ba peit ia ka Trade.
Shillong,23 Jylliew:Ka jingialang jong ki nonghikai skul Adhoc Lower Primary School hapoh ka lama jong ka All Meghalaya Adhoc Lower Primary School Association (AMA LPSA) kan long ha ka 3 tarik u naitung, ha ka por  11 baje mynstep ha Riat samthiah Community Hall, Shillong kaba don hajan ka Christian Academy Higher Secondaryr School.
Ha katei ka jingialang ki nonghikai kin ia kren ia ki mat jingdawa, ban jied nongkitkam thymmai, bad kiwei pat ki kam ban ia pyrkhat hapoh ka Association.
La pyntip sha baroh ki nonghikai ki bym ioh ia ka shithi jingpyntip ba kin shim ia kane ka khubor kum ka jingpyntip.
Shillong, 20 Jylliew:Na ki 81 tylli ki mu kotduma jong ka sorkar,  la pyndonkam bakla ia ka pisa haduh T.2.14 klur na ka pla sorkar haduh u 31 tarik Lber, 2013.
Ia kane la lap da ka kaiphod jong u CAG kaba kut ha ka 31 tarik Lber, 2013.
Katkum ka jingai jingkhein ba la kdew ha ka kaiphod jong u CAG, 67 tylli ki mukotduma ki dei ha ka kam tuh kam thiem kaba la pynduh haduhT.109.57 lak katba 14 tylli ki mukotduma kiba dang sah pongding kaba la pyndonkam bakla haduh T.104.39 lak.
Kine ki mukotduma kiba sahteng la kumba 25 snem eiei haduh mynta.
Katkum ka kaiphod u CAG, 6  tylli ki mukotduma basah pongding hapdeng 5-10 snem, 35 tylli basah hapdeng 10-15 snem, 5 tylli basah ha 15-20 snem, 23 tylli basah 20-25 snem bad 6 tylli ba sah 25 snem bad palat.
Ha u snem 2012-2013,  ka kaiphod ka la ong ba kawei ka kam tuh kaba iadei bad ka Finance department ka la kot sha ka T.1.20 lak bad kawei pat ka kam thok ka dei ha PWD kaba la kot sha ka T.0.20 lak.
Ka kaiphod u CAG ka la pyni ba 58 tylli ki mukotduma dang ap ia ka jingshim kam bad ka jingtohkit na ki tnad sorkar, 8 tylli la shim pynshitom da ka tnad hynrei khlem pat pynwai, 14 tylli ki dang ap ia ka hukum bad kawei ka sahteng ha Kashari.
Na ka T.2.14 klur, kaba bun tam ka jingpyndonkam bakla dei ha ka tnad Finance department kaba long T.1.02 klur kaba kynthup ar tylli ki mukotduma katba kaba bun tam ka mukotduma dei halor ka kam tuh haduh 58 tylli ha kaba T.7.59 lak ka dei ha ka tnad PHE department.
“Baroh kine ki 81 tylli ki mukotduma kiba sahteng ki dei namar ka jingbym leh eiei ki tnad sorkar bad ka jingbym pynlong ia ka jingtohkit katkum ki kam runar", la ong ka kaiphod u CAG.Shillong,23 Jylliew:Ka Indian Air Force kan pynlong ia ka jingpynrungkam jong ka na ka bynta ki Group ‘Y’ (Non-Technical) trades ha  11 Airmen Selection Centre, VIP Chowk, Borjhar, Guwahati (Assam) naduh ka 13 haduh 17 tarik u naitung,2014 bad katei ka jingpynrung kam kan long na ka bynta ki shynrang kiba dang shong samla na ka jylla Assam, Arunachal Pradesh, Meghalaya, Mizoram, Nagaland bad Tripura.
Shillong, 20 Jylliew:Haba ka mih ka jing iakren ha kine ki sngi, halor ka  jingiaknieh nongia lam ha ka sorkar jong U Mukul Sangma, hynrei ka don ruh ka khubor, kaba iakren ha kine ki sngi, ba ka kong Roshan Warjri, myntri kam poh iing jong ka sorkar Jylla, ka la pynpaw sha u myntri rangbah, ba kam kwah shuh ban dang bat ia ka tnat kam poh iing, kaba dei ka tnat, kaba mih shibun ki jingshah kdew kti pyrshah ha kine ki sngi, khamtam halor ki kam pyntriem bapher ha Garo Hills.
Halor katei ka phang, la sngewthuh ba u myntri rangbah, u shem jingeh shibun, ban ioh ia uwei pat u myntri kam poh iing, uba u lah ban shaniah, namar ba u kwah ruh, ba u myntri kam poh iing, un dei uba na Khasi Jaintia Hills hi.
Don ki lad khubor, kiba pynsngew ba yn aiti noh ia ka tnat kam pynroi sor, sha ka kong Roshan Warjri bad ia ka tnat kam poh iing, ban ai noh sha ka kong Ampareen Lyng doh (wat la katei ka khubor ruh kam pat shai bha satia).
Ha shwa ka dorbar Jylla, ka la mih ka jingiakren, ba u myntri rangbah, un lah ban bate kam ia ki myntri jongu, ynda la kut ka dorbar Jylla bad ha kine ki sngi, ka la sdang mih ka jingiakren; hynrei ka wan pat mynta, ba la kan wan da ka jing bate kam ia ki myntri sorkar ne kan wan pynban, da ka jing bujli nongialam ha ka Sorkar.
Shillong, 23 Jylliew:Uwei u lehnoh ka seng  United Achik Liberation Army (UALA) u la lait ban phet na ka jaka ai jingsumar jong ka sorkar na Tura Hospital.
Une uba lait phet la tip kyrteng kum u Rex Miller R.Sangma ia u la kem ha ka 18 tarik mynta u bnai.
Namar kane ka jing jia, 7 ngut ki pulit langrut ba la buh ban ap, la suspen na ka kam.
La kem ia u Sangma na Kharkutta jong ka North Garo kum ka jingtip kaba la ai da u wei u dkhot jong katei ka seng u  Grik seng Sangma, u ba la shah kem ha ki pulit na ka iing kaba sah ha ka shnong  Araimile.
Kine ki ar ngut ki lehnoh jong ka seng UALA  Rex Miller bad u Grikseng  la kem bad ki pulit kila ioh ban bat ha kti jong ki na ka bynta san sngi bad ia kine la phah sumar hapoh Tura Hospital ha ka 20 tarik mynta u bnai.
Halor kane ka jingjia u heh pulit u la iathuh ba la weng kam ia 7 ngut ki pulit langrut kiba la buh ban ap ha katei ka jaka.
La ong ba mynta ki dang ap ia ka kaiphot ba kumno une u lehnoh u lait ban phet na katei ka jaka, la ong u Sangma.
Kane ka jinglait phet ka jong u tei u lehnoh ka la jia ha ka por saw baje mynta ka sngi, ka nurs kaba trei ha katei ka jaka kala iohi ba u mareh hynrei ki pulit kim shym la ioh ban kem biang ia u.
Shillong,23 Jylliew:“Wat sngew eiei, phi ki nongthohkhubor ruh, phi thoh ia ki khubor kiba imat phi ia  ioh eiei"  ki dei ki kyntien kiba la mih na ka shyntur u CEM ka KHADC u bah Ardent Basaiawmoit  uba la kren bad phai khmat sha ki nongthohkhubor  shuwa ban sdang ka jingiatai ha ka ing dorbar ka KHADC, kaba la long mynta ka sngi halor ka mat jied syiem ha Malaisohmat.
Kat kum ki jing kren u bah Ardent la sngewthuh ba u shim ba dei ki kot khubor kiba la ialam bakla bad  pynkhluit ia katei ka mat kaba la khluit shisha ha ka sngi sdang Dorbar ka KHADC.Kitei ki jingkynthoh u bah Ardent  ia ki nongthohkhubor, ka la pynkyndit ia ki MDC kiba don hapoh Ing Dorbar, ha kaba bun na ki MDC khamtam na ka liang pyrshah ki la khmied shajrong sha ka jaka ba shong ki nongthohkhubor.
Ha ka jingiakynduh bad katto katne ngut ki MDC ka liangpyrshah  hadien ba la wai ka Dorbar, ki la pynpaw ka jingkyndit ban ioh sngew ia kitei ki kyntien na u CEM hapoh ing Dorbar, uba la phai khmat ban kynnoh pynban ia ki nongthohkhubor.
Katei  ka jingkynthoh u CEM ka KHADC mynta ka sngi hapoh Ing Dorbar ia ki nongthohkhubor, ka dei ka sien kaba nyngkong eh ba ki nongthohkhubor kin shah kynthoh ha u khliehduh ka KHADC.Shillong,23 Jylliew:Ka jingialang jong ki nonghikai skul Adhoc Lower Primary School hapoh ka lama jong ka All Meghalaya Adhoc Lower Primary School Association  (AMAL PSA) kan long ha ka 3 tarik u naitung , ha ka por  11 baje mynstep ha Riatsamthiah Community Hall, Shillong kaba don hajan ka Christian Academy Higher Secondaryr School.
Ha katei ka jingialang ki nonghikai kin ia kren ia ki mat jingdawa, ban jied nongkitkam thymmai, bad kiwei pat ki kam ban ia pyrkhat hapoh ka Association.
La pyntip sha baroh ki nonghikai ki bym ioh ia ka shithi jingpyntip ba kin shim ia kane ka khubor kum ka jingpyntip.
Nongpoh, 23 Jylliew:Kawei ka jingtei jong ka sorkar jylla lyngba ka tnat Veterinary ha Korhadem, kaba don hapoh ka Mawhati Constituency, ka la shu long tang ka ïing kaba khlem pyntreikam, la kynnoh u Bah R Sakra, president ka RBYF Sohnidan Circle haba kren bad u nongthoh khubor.
U la ong ruh ba ka seng ka pynpaw ia ka jingsngewkhia halor katei ka jingbuh jong ka tnat Vety kaba khlem pyntreikam ia katei ka ophis, kaba la wanrah ia ka jingduhnong kaba khraw shibun eh ia ki paidbah kiba ri jingri bad kiba donkam kyrkieh ban wad dawai na ka bynta ki jingri jong ki.
U la kynnoh shuh shuh ruh ba mynta la phra snem ei ei, katei ka jaka treikam ban ai dawai mrad ka la shu sahkut khlem don nongtrei ha kaba mynshuwa u don uwei u nongtrei ban ai jingsumar ia ki mrad ba ri ki briew, hynrei naduh ba ym don shuh u nongtrei bad ba katei ka tnat kam lah shuh ban pyntreikam ia katei ka jaka, ka la iehnoh jyndat bad mynta katei ka ïing ka la jot la pra bad ym long  shuh ban pyndonkam ia ka.
Kumta ka seng ka dawa ia ka sorkar jylla bad ia katei ka tnat ba ka dei ban pyntreikam biang ia katei ka jaka ai jingsumar ia ki mrad ba ri ki briew, khnang ban pyllait na ki jingma kiba mih na ki jingpang bapher bapher jong ki mrad bad ban kyntiew ruh ia ki kam ri jingri jong ki paidbah katei ka thaiñ hi baroh kawei, u la pynkut.
