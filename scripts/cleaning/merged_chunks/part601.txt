Kane ka PRIME Hub ka dei kaba la don lypa ka ïing treikam ka jong ka ha Thadlaskeiñ C&RD Block bad kane kaba dang shu plie ka dei kaba don ki jaka ai jinghikai, ka karkhana treikam bad ka Cold Storage ban buh ïa ki mar ki mata ban lait na ka jingpyut.
Ha kane ka jaka yn sdang ban shna ïa u Synsar ha ryngkat ki kor ki bor ban pynstet ïa ka kam.
Kum ban shu pynkynmaw kane ka long kaba ar ha Ri-Lum Jaiñtia ha kaba nyngkong ka don ha Laskeiñ.
Kane ka PRIME Hub nalor ka jingai jinghikai kan ïarap ruh kumno ban pynïaid ïew ïa ki mar ki mata.
U Conrad Sangma haba kren u la ong ruh ba ïa kane ka PRIME Hub la lah ban pyndep tang hapoh katto katne bnai kaba juh shim por haduh 8 bnai bad ka jinglut ka long haduh 4 klur tyngka.
Na ka liang jong u myntri rangbah u dap da ka jingsngewkmen ba ha kane ka jaka la ïoh ban pyndonkam da ki bor jong ka sngi ne ka Solar Energy.
Mawkyrwat, K’lyngkot 23: U Deputy Commissioner (Excise) jong ka South West Khasi Hills District, Mawkyrwat u la pynbna ïa ka 26 tarik jong u Kyllalyngkot, 2024 kum ka sngi tyrkhong kyiad ne ‘Dry Day’ ha baroh kawei ka South West Khasi Hills kaba dei ka sngi jong ka jingrakhe ïa ka Republic Day.
Kumta baroh ki dukan kyid ba kynthup ïa ki IMFL shop, Bars/Hotels, C.A Bars/C.S.shops, bad kiba ju die madan kin khang lut ha katei ka sngi.
Kiba ïaleh pyrshah kin ngat ha ka jingpynshitom katkum ka Excise Rules & Act.
Mawkyrwat, K’lyngkot 23: Ka Dorbar pyllun ba 17 jong ka Synjuk ki Kynthei Katholik Nongstoiñ Diocese ka la pynlong ïa ka jingïaseng kyrpang da kaba buh ruh ïa ka phang pdeng kaba ong, “Suk ma phi kaba la ngeit ba ka Ktien U Trai kan sa urlong da shisha", kaba la pynshong nongrim ruh na ka jutang bathymmai lyngba ka Gospel u Lukas Lynnong kaba 1 dkhot ba 48.
Ïa ka jingïaseng ïa kaba la pynkut noh ha ka sngi U Trai la sdang naduh ka Sngi Thohdieng jong ka taïew bad la pynlong ha Mary’s Help of Christians Parish Mawthong kawei na ki shnong ha ka thaiñ Jashiar, South West Khasi Hills District.
La sdang ïa ka jinglehniam da ka jingtyrwa ïa ka jingkñia Mass Bakhuid da u Most Rev.Wilbert Marweiñ u Lyngdohsad ka Jyllaniam Nongstoiñ, ryngkat ka jingïadonlang u Fr.Anselm Nonglang, u Fr.Sylvester Nongsiej Parish Priest ka Mawthong Parish, bad ki paid riewngeit jong ka Balang Katholik kiba la wan ban sakhi lang ïa katei ka sngi ba kyrpang jong ki kynthei, na ki parish bapher bapher.
Ha katei ka sngi la ïadonlang ruh kiwei kiwei ki Lyngdoh, ki sister, ki brother, u Fr.Eugene Thyrniang uba dei u Spiritual Director jong ka Synjuk ki Kynthei Katholik Jylla Niam Nongstoiñ, ka kong Dorabel Kharkongor President ka Synjuk ki Kynthei Katholik Jylla niam Nongstoiñ, ka kong Memorial Syiemsad General Secretary ka Synjuk bad kiwei kiwei.
Ha ka jingïaseng nohphai sngi pat shuwa ban pyndep ïa ïa ka jingmane Sakrament Bakhuid u Fr.Remiky Niangti uba la wan kum u Resource person ha ka jingïalang ka Synjuk, u la ïoh ban sam ïa ka jingai jingmut lem sha ki longkmie ban puson ïa ka Ktien U Blei da kaba u la pynkynmaw ïa ka kmie u Samuel u nongïathuh lypa kaba ka Hannah, bad u la ong ka jingriewblei jong ka Hannah, ka jingïaineh jong ka ha ki jingduwai khlem da pud, ka jingïaishah ïa ka jingshah lehbeiñ ka pynlong ïa U Blei ba un ai u khun uba la dei syndon uwei na ki nongïathuh lypa uba khrawbha ha ki por jong ka Jutang Barim, kumta ka jingstad jong ka longkmie ban sharai ïa la ki khun ka dei tang ka jingduwai, namar kata to long phi ki longkmie kiba duwai, ong u Lyngdoh.
Khliehriat kyllalyngkot, 23: Ka Jaiñtia National Council (JNC), hynnin ka sngi ka 22/01/2024, ka seng ka la ïoh ban pynskhem ïa ki nongkitkam ba thymmai jong ka JNC- Jalaphet Circle, ïa ka jingïalang la pynlong ha ïing Club, ha Loom Sashram Jalaphet, EJHD.Ïa ka jingïalang la pynïaid da u Assistant Secretary jong ka seng, u bah bah Allmiki Ryngkhlem, bad ka jingkren pdiang burom la ïoh na ki nongïalam bad dkhot jong ka Jalaphet Circle, kumjuh ruh na u General Secretary JNC Khliehriat Circle, u bah Diamon Bareh, ha ryngkat ka jingïadon lang ki nongïalam jong ka JNC CEC ba kynthup u President rangbah, u bah Sambormi Lyngdoh, u General Secretary, u bah Wanshwa Suting, Vice President, u bah Ency Shadap, Finance Secretary, u bah Training Phawa, Publicity & information Secy, u bah Mebanteilang Sukhlaiñ, President Sumer Circle, u bah Sakilan Chyrmang bad kiwei kiwei ki nongialam bad dkhot jong ki Unit, ki Circle jong ka JNC, la pynphuh pynphieng ruh ïa ka program da ka jingshad tynrai na ki samla kynthei jong ka shnong Jalaphet.
U bah Sambormi Lyngdoh, haba kren ha kane ka jingïalang pynskhem ïa ki nongkitkam ba thymmai, u la ong ba na kane ka thaiñ lah pynmih ïa uwei u riewkhraw bad pawkhmat ka jylla u Prof.Barrister Pakem uba dei u Vice Chancellor ba nyngkong duh na Khasi bad Jaiñtia haka Skulbah NEHU bad u long ruh u nongïalam ba ha khmat duh jong “ka seng ki dak thoh Jaiñtia" haki snem 1975u tei u nongïalam ka JNC u la pynpaw ruh ka jingsngewkhia halor ka jinglehlyndet ka sorkar ïa ka ktien Jaiñtia haka jingpynmih ïa ka jingrwai State Anthem kaba la pynmih dang shen, u la kynthoh ba ka sorkar ka pyn sah nam ïa ka riam Garo bad Khasi katba ïa ka Jaiñtia pat ka leh klet, imat ka sorkar ka kwah ban pynduh jait noh ïa ka ri lum Jaiñtia".
U la ong ruh ba mynta ka sorkar ka la nang iaid shakhmat ruh ban pyntreikam shaid shaid ïa ka CAA bad kum ka jaidbynriew ritpaid ngi dei ban don ka jingieid iwei ïa iwei bad don ruh ka jingiatylli, long katba long ngin ieng skhem ha ka nongrim ban iada ïa la ka Ri bad ka Jaidbynriew.
Ki nongkitkam ba thymmai ka Jalaphet Circle kiba la jied bad pynskhem ha katei ka sngi, ki kynthup u President , u bah Andy Bareh,.
Vice President, u bah phrangsngi shyrmang, Secretary, u bah Jiken Langstang, Assistant Secretary, u bah Nol Shyrmang, Organising Secretary, u bah Maroo Shyrmang, Finance Secretary, u bah Nikal Langstang, Sport Secretary, u bah Banjop Shyrmang, Education Secretary, u bah Phihliness Langstang, Publicity Secretary, u bah Shwa Langstang, Environment Secretary, u bah Mol Shyrmang, Discipline Secretary, u bah Wellcome Dkhar, Art and Culture Secretary, u bah Mihsalan Bareh lem bad ar phewhynniew ngut ki dkhot.
Shillong, K’lyngkot, 23: Ka jylla Meghalaya mynta ka sngi ka la rakhe ïa ka jinglong tynrai ha ka jingïalang ‘One District One Product’ (ODOP) Sampark bad la pynkup burom ïa ki nongjop na ka jylla ha ka jingïalang ODOP Sampark kaba la long ha Mumbai.
Ka Invest India, ha ka jingïatreilang bad ka Tnat ka rep ka riang, Sorkar Meghalaya ka la pynlong ïa ka prokram ODOP Sampark ha nongbah Shillong.
Ha ka jingïalang la pyni bad kyntiew ïa ki tiar na ka thaiñ, kaba la nohsynniang sha ka jingkiew ka ïoh ka kot bad ka jingriewspah ka deiriti jong ka thaiñ.
Ka Myntri ba dei khmih ïa ki kam rep jong ka jylla Meghalaya, Dr.Mazel Ampareen Lyngdoh ka la batai shaphang ki kam Aatmanirbhar Bharat jong ka jylla.
Ka la ai jingïaroh ïa baroh kiba don bynta ha ka kam ODOP kiba la ïoh jingithuh lyntba ki khusnam ODOP, bad ka la kdew sha ka bynta kaba heh jong ka jingïalam lynti ïa ki nongseng kam ha ki kam ai jingpyntip kiba wanrah ïa ki khubor kiba ïadei bad ki jingjop jong ki nongrep na ki jaka ba kyndong tam.
Ha ka jingkren shaphang ka jingïatreilang hapdeng ka Sorkar Pdeng bad ka Sorkar Jylla, ka la ong ba kane ka la kyntiew ïa ki lad ki lynti ïa ki nongrep bad ki ophisar na ka bynta ka jingbei tyngka.
Ka ODOP Sampark ka ai ka rynsan ban pyni ïa ki bynta bapher bapher jong ka Meghalaya bad ki jinglong kyrpang jong ki distrik.
Dang shen, ka Meghalaya ka la jop ïa ka takma rnong ha ka thup ki Jylla (B) ha ka National ODOP Awards kaba la pynlong ha ka Bharat Mandapam ha ka 3 tarik u Kyllalyngkot 2024.
U Vice President ka Invest India, Dr.Preet Deep Singh u la ban jur halor ka jingkhlaiñ ka India ha kaba ïadei bad u shynrai kaba wan na ka jingbun curcumin.
U la batai ruh shaphang ka sienjam ODOP jong ka Sorkar Pdeng bad ka jingjop jong u Shynrai Lakadong.
U la ong ba u shynrai Lakadong na Meghalaya u long ka dak jong ka jingjop ha kaba la ïoh jingïaroh ha Davos namar ka jingïaid iew ha Europe.
Gati Shakti ka dang pynbeit ïa ki jingeh logistic ha ka jingdon jingem ha ka kam shalan mar.
Ka bynta kaba kongsan ban wanrah ïa ka jingsngew sarong ka dei ka jingbteng ïa ki sienjam ban pynbha shuh shuh ïa ki mar, u la ong.
U Bah Maqbool Lyngdoh Suiam, ODOP- State Nodal Officer u la don lang ha kane ka sngi.
U la ai ka jingkren pdiang sngewbha bad u la jubab ïa ki jingkylli ba la wanrah da ki nongïashim bynta.
Ki nongrep bad ki nongseng kam lajong ha ki kam rep ki la batai shaphang ki jingjop jong ki ha kane ka sngi.
Ki la kren shaphang ka jingkyrshan jong ka Sorkar Jylla lyngba ka Mission Lakadong, Mission Jackfruit bad PRIME program, khnang ban pynryntih ïa ka jingbha jong ki mar bad ban pynpoi sha ki iew hapoh bad shabar ri.
Ka Kong Padma Trinity Saioo, na West Jaiñtia Hills distrik ka la batai shaphang ka jingïaid lynti jong ka ha ka kam rep shynrai Lakadong ha ka jingkyrshan jong ka Spices Board of India.
Mynta ka pynbiang shynrai Lakadong sha palat 15 tylli ki jylla ha ka ri.
U Perastil Sangma na South Garo Hills distrik u la ieh noh ïa ka kam sorkar jong u ban sdang ïa ka kam lajong kaba ïadei bad u sohphan.
Mynta u die ïa ki mar ba shna na u sohphan na ki dukan bapher bapher ha kylleng ka jylla.
Kumjuh ruh, u Bah Sunny Malngiang na East Khasi Hills distrik u la kren shaphang u sohniamtra (Khasi Mandarin) ba la ïoh GI tag, ba ïaid iew bha ha ki nongbah kum ka Bangalore ha kaba la pynlong dang shen ïa ka Khasi Mandarin.
Ka Citrus rejuvenation program jong ka tnat kam rep ka la kyntiew ïa ka jingrep.
Shuh shuh ka jingshalan ïa u sohniamtra sha Middle East ka la ai mynsiem bha ïa ki nongrep ba kin rep kham bun ïa une u soh.
U Lotsing Sangma na East Garo Hills distrik u la kren shaphang ka jingkyrshan jong ka Sorkar kaba la plie lad ïa u ban pynïar ïa ki kam jong u kiba ïadei bad u sohtrun ha kaba u la kham ïohnong.
U Bah Precious Tmung na Ri Bhoi distrik u la pyni ïa ki jaiñ eri silk hapoh ka brand ‘Zong hi’ bad u la ïathuh shaphang ka jingïaid lynti jong u ban pyntylli bad pynkhlaiñ ïa ki nongthaiñ jaiñ ban khyllie im biang ïa ki jaiñ tynrai ba ju phong da ki briew ka jylla Meghalaya.
Ha kaba ïadei bad ka jingkyntiew ïa ki mar ka Meghalaya, ka jingsaiñdur bad ka jinghiar pateng ka deiriti, ka Sorkar Jylla, ha ka jingïatreilang bad ka Invest India, ka dang pyrshang ban seng ïa ka iew na ka bynta ki nongsaiñdur, ka Unity ne Ekta Mall.
La thmu ba kane kan long ka jaka pdeng ïa ki briew ba kin ïohi ïa ka jinglong tynrai jong ka Meghalaya.
Ka jingïalang mynta ka sngi ka la plie ka lad ba kyrpang ïa baroh kiba ïadon bynta ha kine ki kam da kaba kynthup lang ïa ki ophisar Sorkar, ki nongdie ODOP bad kito kiba ïadon bynta lang, ki ophisar kiba ïadei bad ki lad pathai khubor.
Ka la wanrah ïa ka jingïamir jingmut shaphang ki jingeh bad ki lad kiba don hakhmat ki jaka pynmih mar ha kaba la plie lad ïa ka jingïatreilang bad ka jingnoh synniang na ka bynta ka roi ka par.
Kito kiba wan ïashim bynta ki la ïoh lad ban ïohi ïa ka jingïar ki mar kiba na Meghalaya ha ka jingpyni ïa kine ki mar ba shna ha ka jylla.
Da kaba phaikhmat bad kyntiew kawei ka mar na kawei ka distrik, kane ka sienjam ka wanrah ïa ka jingkiew ka imlang sahlang bad ka ïoh ka kot ha ki thaiñ ha kaba la pyni ïa ki cluster ba kyrpang bad ki jaitbynriew kiba la tei ïa la ka jinglong kaba kyrpang.
Jowai, K’lyngkot, 23: Ka Jaiñtia Student Union (JSU) sengkmie mynta ka sngi kala ïa kynduh ïa u Myntri Rangbah ka jylla u Conrad K Sangma bad ïa u Symbud Myntri Rangbah ka jylla u ma Snaiwbhalang Dhar haka sngi plie ïa u Stadium ha Wahiajer bad ka seng ka la ai daka dorkhat halor ar tylli ki mat ban pynrung ïaka thup jingrwai Jaiñtia hapoh ka Anthem bad ka jingpyrshah ba thmu ka sorkar ban wanrah ïa ka Railway ha Ri Jaiñtia.
Ka seng ka lah pynsngew ha u Myntri Rangbah bad sha u Symbud Myntri Rangbah ba ka Jaiñtia ka dei ban paw lang haka thup State Anthem kat kum ka dorkhas la ong ba ka Jaiñtia National Durbar lah thaw ïaka naduh u snem 1900 ban ïakhun ban dawa Hill state ha kitei ki por bad ka lah ong ruh ba ïaka jylla ruh la ïoh na ka Assam ha u snem 1972 dei ba lah shim na ar tylli ki ditrik ka Assam ka United Khasi and Jaiñtia Hills bad ka Garo Hills.
Ka seng ka lah pynsngew ruh markhmat bad u CM ba ïaka Railway ba ka sorkar da lei lei kam dei ban wan rah shapoh Ri-Lum Jaiñtia namar ka ktah ïa ka jingbuhai shnong ki mynder namar ïa mynta ka jylla kam don aiñ kaba biang ban pyrkhing ïaka jingrung kyrthlep ki mynder ri bad ki nongïalam ka seng kila kyntu ïa u CM ba dei ban wanrah shuwa ïaka aiñ ILP bad sa ïapeit pat ban ïoh pdiang ïaka railway hapoh Ri-Lum Jaiñtia.
Na ka liang u CM u la kular ban shimkhia halor kane ka jingdawa ka seng bad un sa pynsngew lang sha ki para myntri hapoh ka kynhun Myntri.
Ka jingïakren ïasuk hapdeng ka Sorkar India bad ki seng kieng atiar ka thañ shatei lam mihngi ka Ri India, kum ka NSCN (IM), ULFA bad khamtam bad ka Hynñiewtrep Liberation Council (HNLC), ka donkam ïa ka jingïatai paidbah kaba sani.
Ka paw ba kine ki seng ki la kubur ban ïakren hapoh ki kyndon jong ka Riti Synshar ka Ri India.
Kumta ha ka jingrakhe ïa ka Republic Day to ngin ïa thir nïa halor ka jingïadei ka Ri Hynñiewtrep bad ka Ri India.
Ka Constitution jong ka Ri India kam dei kaba shu hap kum ka mana na bneng, hynrei ka dei kaba mih na ki jingïatai nia bad jingpynwandur da ki nongmihkhmat na ki thaiñ, ki kynhun bad jaitbynriew bapher kiba pynlong ïa ka Ri India.
Naduh ba la plie ïa jingshong Dorbar ha ka 9 Nohprah 1946, ka Constituent Assembly ka la ïakynduh bad ïashong dorbar haduh lai snem lynter naduh 1946 haduh 1949.
Ki nongmihkhmat ki la ïatai sani, ki la prat jingmut bad da ka jingstad bad jingshem phang jong ki, ki la pynurlong ïa ki jingangnud jong ki kynhun, ki jaitbynriew bapher bad khamtam eh jong ki rit paid bad ki trai muluk.
Ïa ka Constitution ka Ri India la pdiang ha ka 29 Naiwieng 1949 bud sa ka jingpynbna ïa ka Ri India kum ka Republic ha ka 26 Kylla Lyngkot 1950.
Ha ka Constitution la bsuh ruh ïa ki nongrim tynrai jong ka hok, ka jingshisha, ka jingïalong mar ryngkat, jingïaburom kylliang bad jinglaitluid.
Wat la ka long ka Kot aiñ bad ka Kitab Synshar kaba khraw, kam long pat kaba janai bad ka don hi hangne ki thliew ki syar bad ki jingduna kiba dang dei ban pyndap.
Ha kane ka juk jong ka jingkhie rasong ki riewshitniam, ki riewshit jaitbynriew kiba kwah ban synshar donbor tang kawei ka niam, kawei ka kolshor bad kawei ka ktien, ma ngi ki nongshong shnong ngi dei ban ïengskhem bad ïeng tylli kawei ban ïada ïa ka Constitution jong ka Ri bad ïa ki nongrim tynrai jong ka.
Ka Constitution ka Ri India kam dei tang ka Kitab Synshar, hynrei ka dei ka Soskular kaba la ïateh hapdeng ka Sorkar India bad ki Seng, ki Kynhun bad Jaitbynriew bapher kiba pynlong ïa ka Ri India bakhraw.
Hapdeng u Nohprah 1947 bad Lber 1948, haba ki Khasi State ki la soi ïa ka Instrument of Accession, la kular ïa ki paid ka Ri Hynñiewtrep ban pynïoh ïa ka hok bad jinglaitluid ban synshar hi da lade ïalade katkum ba la maitphang ha ka Annexed Agreement.
La khmih lynti ba ka Sorkar India kan burom ïa ka Soskular bad pynurlong ïa ki kyndon hapoh ka por ba la buh.
Phewse, kam shym la long kumta bad ïa ki Khasi State kiba laitluid ha kato ka por la pynrung jubor hapoh ka Jylla Assam bad katkum ka First Schedule jong ka Constitution la ong, “Ka Jylla Assam kan kynthup ïa ki jaka, kiba shuwa ka jingpyntreikam ïa kane ka Constitution, kiba hap hapoh ka Jylla Assam, ki Khasi State bad ki Tribal area.
" U Professor S.K Chaube u ong ba kane ka dei ka “Act of State" bad ka long pyrshah ïa ka mon jong ki Khasi State ba la pynrung hapoh ka Jylla Assam hadien ba la pyntreikam ïa ka Constitution.
Tat haduh 1949, ki Hima Khasi hapoh ka shatri jong ka Federation of Khasi States, ki la ïakhun ban wanrah ïa ka Ri Khasi hapoh kawei ka rukom synshar, wat la ka don ka jingïaphnieng bad jingïapher jingmut jong ki seng, kum ka Federation of Khasi States bad ka Khasi-Jaiñtia Federated State National Conference.
Ka Khasi-Jaiñtia Federated State National Conference ka dei ka kynhun kaba kwah ïa ka Sixth Schedule bad hapoh ka jingïalam jong u Rev J.J.M Nichols Roy, uba long ruh u dkhot jong ka Constituent Assembly na Assam, la pynhiar kyrdan ïa ki Khasi State sha ka Sixth Schedule kaba long ruh pyrshah ïa ka rai jong ka Khasi States Constitution Making Durbar kaba la long ha ki bnai April haduh July 1949.
Kumba la kdew ha ka kot, Ka Ri Hynñiewtrep Shuwa bad Hadien Ka “Independence Day", lah ban shem ïa ka tynrai jong ka jingïapyrshah naduh ka snem 1948 ha ka por ba u Rev J.J.M Nichols Roy u la wanrah ïa ka jingtyrwa ban bsuh ïa ka kyndon ha ka Article 190 kumne- “Nalor kata wat lada la ong ei ei ha ka Article 225, u Governor ka Assam u lah da ka jingpynbna paidbah ban hukum ïa kano kano ka bynta jong ki Hima ban pynïaid noh kumba long hi ka bynta jong ka Autonomous District ha Ri Khasi-Jaiñtia kumba la kdew ha ka Part I jong ka Table kaba la pyndait lang ha ka paragraph ba 19 jong kata ka Schedule…" Ha kawei ka liang, ka Artilce 225 jong ka Draft Constitution ka ai bor ïa ka Parliament ban thaw aiñ halor ki State ne ka kynhun jong ki State ne Hima kiba don ha ka Part III jong ka First Schedule, tang katkum ki kyndon kiba don ha ka Soskular kaba la ïasoi hapdeng ki State ne kynhun jong ki State bad ka Sorkar India.
Ka Federation of Khasi States ka la ïeng pyrshah ïa kane ka jingtyrwa bad mar dor ka la phah ïa ka shithi sha New Delhi ban pyntip ïa ka rai jong ka bad ka la kyntu jur ïa u Mr Guha, uba long ha kata ka por u nongmihkhmat jong ki Khasi State ha Constituent Assembly bad la bthah ïa u ba un pyrshah bad buh ha khmat ka Dorbar ïa ka rai jong ki Khasi State.
Kham hadien u Professor G.G Swell u la pynshai ïa ka rai jong ki Hima Khasi kumne, “ka jingpyrshah ïa ka jingpynrung ïa ki Hima Khasi hapoh ka District Council ka long halor ka nongrim ba kane kan pynhap ïa ki Khasi State hapoh ka jingsynshar ka Sorkar Assam bad ba ki Hima Khasi kin hap noh hapoh ka Jylla Assam.
Ngi pyrkhat ba lada ngi lah ban pynneh shuwa ïa ki Khasi State kumba ki long, kan ïarap bad pynsuk ban ïoh la ka jong ka Jylla.
Ka jingpyrshang jong ngi ka la shu bijai ei wat la ngi don ïa ka jingbun paid ha ka Dorbar Thaw Riti jong ki Hima Khasi…kaba phylla pat ka long ba ïa kane ka Dorbar la shu pynkut kynsan khlem daw.
"Ka jingpynbna kynsan jong ka HNLC ba ka la weng na ka jingïakren ïasuk bad ki Sorkar ka pynkhie im biang ban plied ïa ki kitab history jong ka synshar khadar ha ka Ri Hynñiewtrep.
Ka long kaba shisha ba ngin ym lah ban wanrah ïa ka jingïamynjur lang hapdeng ka Sorkar India, Sorkar Meghalaya bad HNLC lada ngi leh klet ïa ka history.
Ñiuma, ki jingtip shaphang ka Seng HNLC, la ka long ka saiñpyrkhar lane ka rukom treikam jong ka, ki duna than eh.
Hynrei ha ka jingjurip kaba la leh kumba ar phew snem mynshuwa la shem ba 40% ki samla wadkam bad 25% ki samla pule ki pynpaw ba ka Ri Hynñiewtrep ka dei ban laitluid na ka India, katba kiba bun balang pat ki pynpaw ba dei ban ai ha ki Hima Khasi ïa ka hok, ka iktiar bad ka kyrdan hapoh ka Constitution ka Ri India.
Lah ban kdew hangne, “Ha ka snem 1992 ka Khasi Students’ Union ka la pynim ïa ka jingdawa ba dei ban pynïoh ïa ka hok jong ki Hima Khasi da kaba pynrung ïa ki kyndon hapoh ka Constitution…"Ka HNLC ruh ka la ïakhun halor kane ka mat bad ka kwah ba ka Ri Hynñiewtrep kan laitluid na ka Ri India.
Ka HNLC ka sngew ba ka jingïakhun da ka thma ka long kaba kongsan khnang ban ïoh ïa ki jingdawa bad jinglaitluid.
Kumta ha ka jingïaleh jong ka, ka la shah kynnoh ruh ba ka la donkti ha kaba pynïap ïa ki pulit, ki suba nongsyntiat bad kiwei kiba lui lui.
Kumjuh ruh ka la shah kynnoh ba ka donkti ha kaba lute bad rahbor ïa ki briew.
Ha ka snem 2000 ka Ministry of Home Affairs (MHA) jong ka Sorkar India ka la ñiew be-aiñ ïa ka HNLC katkum ki kyndon jong ka Unlawful Activities Prevention Act (UAPA) 1967.
La bteng ïa ka jingkheiñ be-aiñ bad sa shisien ha ka snem 2019 ka MHA ka la ñiew be-aiñ biang ïa ka HNLC halor ki nongrim ba ka dei ka seng kaba ïakhun thma ban laitluid na ka Ri India bad ba ka long ka jingma ïa ka Ri bad ba ki kam jong ka ki ktah ïa ka shongsuk shongshngaiñ ka thaiñ baroh kawei.
Ki nongïalam bad ki dkhot jong ka HNLC ki la shah pynngat ha ki kyndon aiñ IPC bad UAPA.Ki la shah khot hajir ban shah tohkit bad shah tian bishar sha Ïingshari.
Naduh ka snem 2004, ka la don ka jingpyrshang ban wanrah ïa ka HNLC sha ka miej jong ka jingïakren ïasuk.
Ki seng, ki kynhun niam, ki riewshimet bad ki Sorkar ki la phah ktien bad kyntu ïa ki nongïalam jong ka HNLC ban wan sha ka jingïakren ïasuk khnang ban pynkut ïa ki kam pyntriem baroh, ban ïamynjur bad pynbeit noh ïa ki jingdawa.
Ha kane hi ka snem, ka MHA jong ka Sorkar India ka la phah ktien lyngba U Rev P.B.M Basaïawmoit sha ka HNLC, hynrei kine ki jingpyrshang ki khlem sei soh ei ei ruh em.
Dei tat haduh ka snem 2022 ba ka HNLC ka la mynjur ban phah ïa san ngut ki dkhot jong ka hapoh ka jingïalam jong u Vice Chairman ban sdang ïa ka jingïakren bad ki Sorkar.
La sngewthuh ba haba ka HNLC ka wan sha ka miej jingïakren ka la ban jur bad dawa na ka Sorkar ba ka dei ban pyndam noh ïa ki jingujor pyrshah ïa ki nongïalam bad ki dkhot jong ka.
Ban pynthikna ba ki dkhot bad nongïalam ki ïoh ban rung bad mih laitluid hapoh ka Ri khlem ki jingteh kyndon ne jingsyier.
Lah ban ong ba kine ki dei ki lad kiba lah ban wanrah ïa ka jingshaniah hapdeng ki kynhun kiba ïadon bynta ha ka jingïakren ïasuk.
Lehse, shabar na ka kamra ïakren ïasuk pat ki lah ruh ban don kiba sngew khohñïoh bad ba ka HNLC ruh ka hap ban jubab shibun ki jingkylli halor ka jingshah kynnoh ba ka thombor, ka pynïap, pynmynsaw bad rahbor ïa ki para nongshong shnong bad khamtam ïa kiba lui lui.
Toi, ka Jylla, ka Ri bad imlang sahlang ki donkam mar dor ïa ka jingsuk bad ka jingbishar hok.
Ka long ruh kaba kongsan ba ki Sorkar bad ka HNLC kin poi noh sha ka jingmynjur bad jingpynbeit ïa ki jingdawa.
Ha kajuh ka por, kum u nongshong shnong nga kyrpad jur ïa ka HNLC ba kan wan phai biang sha ka miej jingïakren ïasuk bad ki Sorkar.
Nga kwah ruh ban buh hakhmat ïa kine ki mat- (i) Ba ka HNLC kan ïasam lang ïa ka saiñdur ba ka don na ka bynta ka lawei jong ka Ri Hynñiewtrep bad ban plie lad ïa ka jingïatai paidbah (ii) ban thaw ïa ka Kynhun jong ki tymmen ki san khnang ban thawlad ïa ki riewpaidbah kiba la long ki langkñia ha ka jingïaumsnam ba kin tip ïa ki jingshisha baroh bad ba ka HNLC ruh kan ïohlad ban ïasuk bad ki.
Lyngba kane ka Kynhun, ki riewpaidbah kin ïoh ruh ka lad ban pynpaw, ban kylli bad ban pyntngen ïalade.
Kane kan ïarap ruh ïa ki ban khylliap noh ïa ka kitab jingim kaba kthang jong ki.
(iii) ka paw ruh ba kumba ka HNLC ka la tlot ha kiba bun ki liang bad khamtam ha ka jingdon ki dkhot.
Hynrei ki lah ban mih shibun ki daw ha ki sngi ki ban wan ki ban pynlong ïa ki samla ka Ri ban pynkhie im biang ïa ka kam kieng atiar.
Ki Sorkar kim dei ban kheiñ sting ïa kane, pynban ki dei ban ïakhun shitom ban poi sha ka jingpynbeit ïa ki jingeh bad jingdawa jong ka HNLC.Shillong, K’lyngkot, 23: Ka Pradesh Election Committee, Meghalaya jong ka Seng Congress ha ka sngi Baar ka la shong jingïalang ïathir ïatai bad ban ïathew ïawoh hadien ba ka la ïoh pdiang ïa ki kyrteng jong ki nongpan tiket na ka bynta ban ïakhun ïa ka elekshon Lok Sabha na Shilong bad Tura Seat ka ban sa long mynta u snem.
U nongïalam jong ka Congress Legislature Party (CLP) Bah Ronnie V.Lyngdoh u la kyntait ban ïathuh ïa ki kyrtengjong ki nongpan tiket bad ong ruh ba ka kam por kam long satia ban pynpaw pyrthei ïa ki nongpan tiket hynrei yn sa pynbna paidbah ïa ki kyrtong shwa ka taiew bakhatduh mynta u bnai ynda la ïoh ïa ka jingmynjur na ka All India Congress Committee (AICC).
Haba kylli, haduh katno ka Congress ka kam nongkynti ban jop biang ïa ka elekshon Lok Sabha na Shillong khamtam eh hadien ba ka la jop tang san Seat ha ka elekshon Assembly, u President ka Meghalaya Pradesh Congress Committee (MPCC) Bah Vincent H.Pala u la ong, “haoid, ka long kaba jwat bha ïa ka Congress mynta ka kynti hadien ka jingmih noh jong ki nongïalam bad ki nongtrei ka party ha u snem baladep hynrei watla katta kat shaba ngi leit ngi ïoh ïa ka jingieid jong u paidbah ha manla ki jingïalang kiba ngi la pynlong.
"“Ngi la tynrong kam ha ki MLA, ki MDC bad ha ki nongïalam jong ka party ba kin pynkhreh noh ïa ka elekshon," u la ong.
“Ngi don ka jingkyrmen ba ngin jop biang mynta ka kynti ruh," u la ong.
Na Shillong Seat, ïa mynta, la mih da u Bah Vincent H.Pala kum u MP ka Congress.
Haduh mynta, ki kyrtong kiba la paw kyrteng ban aireng na Shillong Seat ki long u kyrtong ka VPP Dr.Ricky J.Syngkon, ka kyrtong ka NPP ka Dr.Ampareen Lyngdoh bad u kyrtong ka RDA Bah Robert June Kharjahrin.
Na Tura, haduh mynta tang ka NPP kaba la pynbna ban pynieng biang ka Sitting MP ba mynta ka Agatha Sangma.
Shillong, K’lyngkot, 23: U President ka United Democratic Party (UDP) Bah Metbah Lyngdoh ha ka sngi Baar u la ong ba ka UDP kam kyrshan satia ïa ka jingdawa jong ka Voice of the People Party (VPP) ban thung biang ïa ki ophisar ha ka Meghalaya Lokayukta namar ba ka Sorkar ka weng ïa lai ngut ki ophisar tohkit ka dei namarba ka aiñ kam shah ban thung biang ïa ki ophisar ba la shongthait na ka kam.
Ha ka jingïakren bad ki lad pathai khubor u Bah Metbah u la ong ba ka aiñ ka la shai kdar ba ki ophisar tohkit ka dei beit da ki ophisar kiba dang don ha ka kam ym da kiba la shongthait bad dei na kata ka daw ba ka UDP kam kyrshan satia ïa ka jingdawa jong ka VPP.“Ngim lah ban kyrshan ïa kaei kaba ki (VPP) dawa namar ka jingdawa jong ki kam dei kaba shongnia shongaiñ," u la ong.
Haba kylli la kane ka jingïakhih ka VPP ka dei beit na bynta ka jingmyntoi saiñ hima, u Bah Metbah u la jubab, “ngam kwah ban ong eiei ïa kane namar kiwei kiwei ki party ki don la ki rukom treikam na kata ka daw ngam kwah ban kynthoh ïa ka kam jong kiwei ki party.
"Ka VPP ka la pynlong da ka jingïakhih ha ka sngi Thohdieng jong ka taiew baladep bad hynnin ka Lah Sngi u Blei da kaba tur sha Secretariat ban dawa ïa ka Sorkar ba kan thung biang ïa ki lai ngut ki ophisar ba la weng na ka Meghalaya Lokayukta halor ka nongrim ba la weng ïa ki lai ngut ki ophisar haba ki dang tohkit ïa ka jingbamsap pyrshah ïa u bahaiing jong u Myntri Rangbah ka Jylla u Conrad K.Sangma.
Ka VPP ka la pynsangeh shwa shipor ïa ka jingïakhih hadien ba ka Myntri ka tnat Aiñ jong ka Sorkar Jylla ka Dr.Ampareen Lyngdoh ka la kular ban sa buh sngi ban pynlong da ka jingïalang hapdeng ïa ka VPP bad u Myntri Rangbah ka Jylla ban ïakren halor kane ka jingdawa jong ka VPP.Shillong, Kyllalyngkot 23 : U Myntri Rangbah ka jylla u Conrad K Sangma mynta ka Sngi Ba Ar u la ong ba ïa ka jingrwai Anthem jongka jylla la thaw kat kum ki ktien kiba la don ha ka Aiñ ban pyndonkam ha ka jylla kata ka English kum ka Official Language bad ki ar tyllli ki ktien kum ki Associate Languages kata ka ktien Khasi bad Garo.
Haba ïakren bad ki nongthoh khubor, u Conrad ula ong “Ngi la pynshong nongrim ïa ka rai jong ngi halor ki kyndon kiba don hapoh ki Aiñ lane ki Rules….
Ngi la ïaid beit ha kane ka nongrim bad ngi la buh ïa kine ki ktien (ha ka Anthem) halor ka nongrim jong ka Official bad Associate Official Language".
Hadien ka jingpyllait paidbah ïa ka State Anthem, ki seng saiñ pyrthei bad ki sengbhalang ki la pynpaw ïa ka jingsngew khia halor ka jingbym pynrung lang ïa ka ktien Jaintia ha kane ka jingrwai ka Jylla.
“Lada ngi ïaid lait ïa kane, ngim don daw eiei shuh ban ai ïa kiwei pat, kiba lah ban dawa lashai la shisngi.
Lashai ngi lah ban don ki Bhoi kiba ong ba ki kwah shikyntien ka ktien Bhoi ban don ha ka jingrwai lane kawei ka kyntien na kiwei pat ki riewlum kiba don ha ka Jylla.
Lada ngi pynksan ba ngim lah, kin sa ong ba phi la ai ia kawei ka ktien ne katei ka ktien bad kumta kan buh jingeh ïa ka Sorkar ban pynksan.
Ngi hap ban leh ïa ki kam halor ki kyndon kiba don ha ki rule lane ki aiñ bad dei kata ka daw ba ngi la shna ïa kane ka jingrwai kat kum ki kyndon ba don".
Kumjuh ruh haba ïakren bad ki nongthoh khubor ban pynshai ïa kane ka jingsngewthuh bakla ïa kane ka kam, u Myntri ka Tnad Arts & Culture Bah Paul Lyngdoh ula ong ba ka Kynhun Myntri ka dei kaba hap ïaid kat kum ki Rule, ki Aiñ kiba don bad ka State Anthem ka Meghalaya ka dei kaba hap ïaid katkum ki Aiñ bad ki Rule ba la pyntreikam da ka Jylla.
Ula pyntip ba ka Meghalaya State Language Act 2005 ka dei kaba la mynjur da ka ïing Dorbar Thaw Aiñ ka Jylla bad ka la ïoh ïa ka jingsoi pynskhem na u Lat ka Jylla ha ka 1 tarik Jymmang 2005.
La pynmih ha ka Gazette ka Meghalaya ha ka 4 tarik Jymmang, 2005.
U Bah Paul ula ong ba ka Act kala kren shai ba ka ktien phareng kan dang ïai bteng ban long ka Official Language jong ka Jylla Meghalaya bad ba ka ktien Khasi bad Garo lah ban pyndonkam kum ki Associate Official Language ha baroh ki kam ha ki District, Sub Division bad ki Block jong ka Sorkar Jylla kiba don ha ki District ka Ri-lum Khasi Jaintia bad Garo Hills.
“Kane ka (Act) ka dei halor ka nongrim ba la thmu bad thaw ïa ka State Anthem.
Kam dei satia ka jingkwah jongno re jongno ban ibeiñ ïa kano kano ka jaidbynriew hynrei kaei kaba la ong da u MP ka Shillong ba ong balei ba ka ktien Pnar kam shah kynthup ka dei namar ka Language Act kaba la wanrah ha ïing Dorbar da ka Sorkar Congress hapoh ka jingïalam Bah DD Lapang kum u Myntri Rangbah ha u snem 2005 mynba ka Congress ka dang don ha ka bor bad u MP ha katei ka por ruh u dei na ka Congress" ula ong.
Halor ka jingkylli, u Bah Paul ula ong “Katba ngi dang don ïa ka Official Language Act kaba dang treikam bad katba ym pat lah pynkylla ia kane ka Act, ngam tharai ba don ba lah ban bynrap, weng ne wanrah ïa ka Anthem kaba thymmai".
“Hato phi mut ong ba ha u 2005 ym shym la don ki Dkhot na Ri-lum Jaintia ha ka Cabinet, hato phi ong ba ha u 2008 (ha ka por ba thaw ia ka Rule) ym shym la don MLA na Ri-lum Jaintia?.
Balei ba ym shym la kren ïa kane ka mat ha u 2005 bad 2008 bad mynta ba ka Sorkar kala pynshong nongrim ïa ka Anthem na ka Act ba la rai da ka Assembly bad mynjur da u Lat ban long ka Act, sa kaei pat phi khmih lynti ïa ka Sorkar ba kan leh" ula bynrap.
Nongstoiñ, K’lyngkot, 23: Ki Pulit ka Nongstoiñ Police Station, ha ka sngi ba ar ki la ïoh ba kem ïa uwei u briew u ba suba donkti ha ki kam pynïap briew bad ïoh ruh ban kurup ïa kawei ka tiar siat na ka met jong u.
Une u briew u kyrteng u Rophius Puweiñ ba 31 snem ka rta, u ba dei na ka shnong Pyndengshallang, West Khasi Hills.
La suba jur ba u dei u ba donkti ha ka kam pynïap briew kaba hap hapoh ka Nongstoiñ PS Case dang shen.
Ki Pulit ki la ïoh kurup ïa kawei ka tiar siat kaba suba pyndonkam ha kane ka jingpynïap briew.
Ki Pulit ki la rah tian bishar ïa une u briew sha Ïingkashari ban bishar bad tohkit bniah.
Shillong, Kyllalyngkot 23 : U Myntri Rangbah ka jylla u Conrad K Sangma mynta ka Sngi Ba Ar u la ong ba ka jingthung bad jingweng ïa ki Ophisar ka Lokayukta ka long kat kum ki aiñ ki kyndon jong ka Lokayukta khnang ban pynthikna ba kan ym don ka jingpynlut pisa tam na ka liang ka sorkar.
Haba kylli halor ka jingïakhih pyrshah ka VPP ban thung kam biang ïa ki ophisar kiba la shongthait bad kiba la shah weng na ka Lokayukta u Myntri Rangbah u la ong ba ka sorkar ka la dep pynshai la bun bun sien balei ba la thung ïa kine ki briew mynshwa khlem da bud ïa ki kyndon aiñ ka dei namar ba la shu thung ïa ki tang katto katne por.
“ Ka ain ka kren shai ba u ne ka ophisar ban thung ha ka Lokayukta ki dei ban long ha ka kyrdan Secretary shaneng hynrei ha kato ka por ngi ïa kynduh ïa ka jingeh namar ba duna ophisar kumta ngi la rai ban shu thung shipor ar por da kine kiba la shongthait ka bym long pat kat kum ki kyndon aiñ kumta ban pynbeit ïa kane hap ban bud ïa ki kyndon aiñ ba dei ban dei ki ophisar ha ka kyrdan Secretary shaneng.
U la ong sa kawei ruh lada thung da kiba la shongthait ka sorkar kan hap ban siew ïa ki bad kan long ka jingpynlut kai ïa ka pisa.
" Hynrei lada thung da ki ophisar kiba dang shakri ha ka kam ym donkam ban siew namar ki dei kiba la ïoh la ka tulop katba ïa kiba la shongthait hap ban siew da ka sorkar kumta kumba ka aiñ ka la kdew kumta ruh la hap ban bud bad na ka bynta ka jingmyntoi ïa ka jylla ïa kine ki post ruh la dei ban ithuh ne regularise naduh kaba sdang hynrei ka shim por kumba shisnem tam ban regularise bad hadien kane la bud thik kat kum ki kyndon aiñ jongka Lokayukta.
Halor ka rai jongka VPP ban sangeh ïakhih shwa namar ba la khot ïakren ka sorkar, bad haba la kylli lano un khot ïakren ïa ki, u Myntri Rangbah u la ong “ Ngi long kiba la kloi bad ka jingkhang ka plie ha kano kano ka por lada don kiba kwah ban ïakren bad ïa kynduh ki lah ban wan bad ïa kynduh ïa nga ha kano kano ka por ba ki kwah".
Shillong, K’lyngkot, 23: Ka Regional Democratic Alliance (RDA) ka kynhun synrop jong ka UDP bad HSPDP ha ka sngi Baar ki la pynithuh paidbah ïa u Bah Robert June Kharjahrin kum u kyrtong ban aireng ha ka elekshon Lok Sabha na Shillong Seat.
Kane ka jingïalang ka dei ruh ka jingsdang ïa ka jingïalap elekshon jong ka RDA ïa u Bah Robertjune Kharjahrin.
Haba kren ha kane ka jingïalang u Chairman ka RDA u Bah Metbah Lyngdoh uba long ruh u President ka UDP u la ong ba ka jingïatreilang ki ar tylli ki seng riewlum ka dei namarba ki paidbah ki angnud ba kine ki ar tylli ki seng saiñpyrthei trai ri kin don ka jingïatreilang bad u la ong ba mynta ka dei sa ka pali ki paidbah ban ai jingkyrshan pura ïa u Bah Robert uba kum ka kynhun ki la i biang ban sei.
U Secretary ka RDA Bah KP Pangniang uba dei ruh u President ka HSPDP u la ong ba ka jingsei ïa u Bah Robert ka dei ka jingangnud ban rah biang ïa ka burom ka jaidbynriew hakhmat ka pyrthei bad ka dei sa u paidbah ban shim khia ïa kane ka mat.
U Co chairman ka RDA Bah Martle Mukhim kum u riew saiñpyrthei ba la ih bha u la ong ba ka jingïaid lynti jong ki seng saiñpyrthei trai ri ha ki snem kiba kham mynshuwa ka ladei ka sakhi ba lada ka UDP bad ka HSPDP ka ïatreilang u kyrtong ba ka sei ki ju jop beit na kata ka daw ha kane ka kynti kum ka kynhun kim don kano kano ka jingartaien ba u Bah Robert un jop ha kane ka elekshon ban wan.
Ha kane ka sngi u Bah Robertjune u la ai ruh ka jingkren kaba nyngkong eh ban ïalap ïa ka elekshon MP kum u kyrtong ka UDP uba la sei ïa shibun bah ki mat kiba u don ka thong na bynta ka jaidbynriew bad ka jylla baroh kawei.
U la ong ba ki paidbah nongkyrshan jong ka Voice of the People Party (VPP) bad ki paidbah jong ka Shillong Parliamentary Constituency kim dei ban pynsep ei ïa ka vote jong ki ban kyrshan ïa u kyrtong ka VPP namar um don jingkyrmen ban jop namar ka VPP ka dang tlot ha kiba bun ki constituency.
U la ong ba ha ka elekshon kaba dang shu dep dei ka UDP kaba jop bun tam ki MLA na baroh ki seng riewlum bad ka jingdon jong ki MDC ruh kiba bun tam na ki seng riewlum dei na ka UDP na kata ka daw u don ka jingsngew skhem ba kum u kyrtong ka RDA ba la kyrshan lang da ka UDP un dei tang ma u na para kyrtong seng riewlum kiba don ka bor ban ïakhun pyrshah ïa ki kyrtong ki national party.
U la kular ba un long u simpah simsong jong ka jaidbynriew ha Parliament ban kren ïa ki jingeh jong ka jaidbynriew bad ban long ruh ka sur ban pyrta jam ïa ki jingangnud ka jaidbynriew ha kiba bun bah ki mat ba kynthup naduh ka ILP, ka Ktien Khasi, ban pynkhlaiñ ïa ka Sixth Schedule bad kiwei kiwei ki mat.
Shuh shuh u ong ba um shym mutdur satia ba ki nongïalam barangbah ka RDA ki ibit ban jied ïa u kum u kyrtong ban aireng na Shillong Seat bad pynpaw ba ha kano ka nongrim kine ki nongïalam ki ki pynshong nongrim ïa u kum u kyrtong ka RDA namar u dei tang uba rit eh ha ka kyrdan ban ïa nujor bad kiwei pat.
U la ong ba u shim ïa kane ka jingjied jong ka RDA ïa u uba dei uba duk bad ba khun swet u bym pat don jingtbit ha ka saiñpyrhtei ruh hynrei ka jingbynshet jong ka RDA ba un long u kyrtong ka la dei ka jingai burom ba khraw bad ka pyni shai ba ka RDA ka dei ka kynhun jong u duk u rangli, u khun swet bad ki shem lanot.
U Bah Kharjahrin u la pynpaw ba ka jingmih jong u ban aireng ha kane ka elelction MP ka long ym ban kynthoh ïa kiwei ki seng ne ïa kiwei ki kyrtong hynrei ban kren ïa ki nongrim kiba u don na bynta ka jaidbynriew baroh kawei bad ka jylla hi.
Shillong Kyllalyngkot 23: Ka BJP Meghalaya mynta ka Sngi Ba ar, ka la ther pyrshah ïa u nongïalam ka seng Congress u Rahul Gandhi bad ong ba ki jingkren ki jong u ki dap da ki jingshukor jingpynbeij bad dawa ba u dei ban pynshisha ïa ki jingkynnoh jong u ha ka jingïalang paidbah ha Nongpoh kaba la long ha ka Lah Sngi U Blei 22 tarik Kyllalyngkot 2024.
“Ngi kylli ïa u Rahul Gandhi ban pynshai ha kano ka dur ba ka jinglong, ka history, ka rukom im rukom sah ki nong meghalaya ki shah thombor, ka BJP ka lah ban pynshai ïa ki kam kiba ka la leh naduh tynrai ha ki rukom bapher bapher lyngba ki morcha ka party ban kumno kin lah ban ïarap ïa ka imlang ka sahlang bad ban kiew ki paid Meghalaya, ym dei ba ngi kawang ktieh ïa ka party Congress kaba lah synshar ïa ka ri jong ngi kumba 40 snem eiei" la ong u Sabyasachi Ghose, Convenor ka State Media Cell BJP, Meghalaya Pradesh.
Ula pynpaw ruh ba ka BJP ka kdew ruh ruh ba ki nongkitkam ka party ka bun hapdeng ki trai muluk ka ri, ha ki district bapher bapher na sor shaduh nongkyndong ki dang ïa kiew katba dang mih ki sngi, ka jingkylli ka long lada ka BJP ka dang pyntroiñ ïa ki rukom im rukom sah ki paid Meghalaya kumno ki paid naduh na sor bad na kyndong ka Meghalaya ki wan ïasnohlang bad ka BJP bad lada ngi leh sniew ki nongkitkam jong ngi kin duh jait kum ki nongkitkam ka Congress.
“Ban shu pynkynmaw ruh ïa u Rahul Gandhi ba iwei pa iwei ki riewshlur jong ka Meghalaya ki ïoh ïa ka jingpynkup burom bad jingkynmaw na ki paidbah, ban shu kren noh, ngim kynmaw ba ka congress ka lah ju trei kumta.
U Rahul Gandhi u lah kren ba ki Khasi bad ki Garo kim don ha ka Eighth Schedule tangba u klet pat ïa ki nong Jaintia, tang hangne u lah pynshai ba ym pat tip bha shaphang ki tynrai ki nong meghalaya.
Ka BJP ka kwah ruh ban tip bad ban kylli ba ka congress ka lah leh aiu ha ki 60 snem ba lah dep ha ka por ba ki dang don ha ka bor synshar ka jongki ha ka ri India baroh kawei bad ha ki shnong ki thaw, balei U Rahul um pynmih ïa kita ki kyntien ha ka por ba u dang don ha ka bor, hynrei tang ki jingkylli bym don nongrim" " ong Sabyasachi Ghose.
Ka BJP ka la ong ruh, “Ha kaba ïadei bad ka jingkren shaphang ka jylla Manipur, u Rahul u pynsngew kumba ka jingïakhih ka Manipur dei naduh ba synshar ka BJP, hynrei u klet ba ka ïing ka sem jong u kam pat tip ne wan bha shane sha North East jong ngi ne shim kabu ban ïarap.
Ngi kiba dei ki nongshane ngi tip bha ba ka Congress ka khlem pynmih lad ban pynbha ne pynïasuk ïa ka jingïadei shane.
Ha kato ka por ngim dei ban klet ba ka Congress ka don ha ka bor ha kasorkar pdeng bad ha Manipur hynrei lehnoh ei ba khlem don jingïarap na ka seng ba synshar ha kato ka por, phi lah klet ïa kata Rahul Gandhi?.
Ula ong ba mynta, lada ka BJP ka wanrah ki lad jingsuk bad ban pynjem ïa ka jingjia ha Manipur u Rahul Gandhi u wan ai ding pynban tangba kine ki dei ki rukom trei ka Congress naduh mynshuwa.
Ka BJP kala pynkynmaw ruh ïa u Rahul Gandhi ba ka jingleh donbor dei ka policy jong ka Congress bad ki nongpynïaid ba hiar pateng kumjuh, hynrei ka BJP ka ngeit skhem ba ka jingïatrei bad ka jingïadei jongka sorkar pdeng bad ka sorkar jylla hi kumjuh ka lah wanrah jingphuh ha ki rukom treikam bapher bapher ha kane ka North East hi baroh kawei.
Shillong, Kyllalyngkot 24: Ka long ka jingïakhun kaba jwat ïa ka Meghalaya hynrei watla kata ruh ka la lah ban ïakhun tyngeh ban pynliem ïa ka Mizoram da 3 wicket ha ka sngi ïakhun ba saw kaba dei artad kaba khadduh hapdeng jong ki ha ka lympung U-23 men’s Col CK Nayudu Trophy kaba la long ha Nadiad, Gujarat, hynne ka sngi.
Sa shi sien pat u Kevin Christopher kum u kapten ka kynhun, watla u khlem shym la kamai bun ron ha kane ka sngi, hynrei ki 40 ron kiba u la tied (not out ) ki la la biang ïa ka kynhun ban jam sha ka namjop.
Kumban shu pynkynmaw, ka Meghalaya ka la khanglad ïa ka Mizoram da tang 220 ron ha ka inning tied ba nyngkong bad ka la jubab da kaba tied 259 ron.
Hadien kane, ka Meghalaya ka la lah ban pynhap baroh ki wicket jong ka liang pyrshah da tang 232 ron ha ka inning kaba ar, ha kaba ka jylla ka donkam ban tied 194 ron ban khur ïa ka namjop, ïa kaba ka kynhun ka la lah ban pyndep bad hap tang 7 wicket.
Haba bteng ïa ka jingïalehkai na ka 30/2, u Nishanta Chakraborty (39 ron naki 134 bol) bad u Bipin Kumar Ray (26 ron naki 80 bol) ki la lah ban kyntiew 59 ron ryngkat shuwa ban shah pynhap u wicket ba lai.
Hynrei, watla ki rangtied ka jylla ki la lah ban kamai katto katne ron, ka Mizoram ka la ïai bteng ban don jingkyrmen ha ka jingïakhun da kaba khur wicket wei hadien u wei.
Ha kaba kut ka Meghalaya ka pyndep ban kynjoh pura ïa ka thong ba la buh, bad ki rangtied kiba la neh bad ïalam ïa ka kynhun sha ka namjop ki long u PM Santhosh (13 ron naki 28 bol), ryngkat bad u Kevin.
Haba phai sha u Kevin, u ba la khyrwit ar tylli ki spah ron ha ki jingïakhun ba ladep, mynta u don lang ha kajuh ka thup kyrdan ba saw ha ka ri, da kaba kamai 423ron naki lai sien ïakhun.
Haduh mynta ka Meghalaya ka la jop baroh lai sien ki jingïakhun bad ïakhaid bad ka Nagaland da 19 point.
Ka kynhu Meghalaya kan wanphai shala ïing ban pynkhreh aireng pyrshah ïa ka Arunachal Pradesh ka ban sdang naduh ka 28 tarik mynta u Kyllalyngkot.
Shillong, K’lyngkot, 23: Ka Meghalaya Pradesh Congress Committee (MPCC) ka la teipop ïa ka Sorkar MDA ba ïalam da ka National Peoples Party (NPP) halor ka jingbym ai jingbit ïa u Rahul Gandhi ban ai jingkren sha ki samla pule ha University of Science and Technology (USTM), Meghalaya ha ka sngi Baar.
Ha ka jingïakren bad ki lad pathai khubor hadien ba la wan phai na Ribhoi District, u President ka Meghalaya Pradesh Congress Committee (MPCC) Bah Vincent H.Pala u la kynnoh ruh ba ka Sorkar MDA ba ïalam da ka NPP ka la shah khyrwait shabi ha ka Sorkar BJP na Delhi bad ha ka Sorkar BJP na Assam.
Ha ka jubab ba la phah da u Deputy Commissioner ka Ribhoi District sha u President ka Ribhoi District Congress Committee Bah Charles Marngar u la pynpaw ba ïa ka No Objection Certificate (NoC) na u Vice Chancellor ka USTM bad na u Rangbah Shnong ym shym la pyndait satia ha ka aplikeshon pan jingbit.
U DC u la ong ruh ba la aipor ïa ki nongpynlong jingïalang ban phah ïa kine ki kot ba donkam ïa kaba kim shym la phah satia.
Namarkata ka aplikeshon kam long kaba pura.
“Ngi la buh ban pynlong ïa ka jingïalang ha USTM namarba ka Hall ka dei kaba heh kaba ngiam palat lai hajar ngut ki briew hynrei kaba sngewsih ka long ba ka Sorkar ba la ïalam da ka NPP, UDP bad ka BJP ki la kyntait ban ai jingbit.
Kam pat dei ka jingïalap elekshon bad ka Model Code of Conduct kam pat treikam satia ha ka ri baroh kawei namar bym pat pynbna ïa ka tarik ban pynlong ïa ka elekeshon.
Ka jingbit ka long tang ka bynta ka Security bad ka NoC na ka University.
Kaba sngewsih, ka pynpaw ba ïa ka Sorkar Meghalaya hukum da ka Sorkar BJP na Delhi bad na u nongïalam ka North East," la kynnoh u Bah Pala.
“Ki paidbah ki dei ban buh jingmut, ha ka elekshon ka ban sa long ïa ka vote kaba ki ai sha kino kino ki seng saiñpyrthei ki bym dei na ka Congress ka mut hi ba ki ai vote ïa ka BJP.Kane ka pynpaw shynna hynnin ka sngi ba ki tieng thot thot ïa ka Congress bad khlem kano kano ka daw ki kyntait ban ai ïa ka jingpan jingbit," la kynnoh shuh shuh u Bah Pala.
U la ong shuh shuh ba ka jingkwah jong u Rahul Gandhi ban ai jingkren ha USTM kam long na ka bynta ka jingai jingkren ha ka saiñpyrthei na ka bynta ka jingïakren bad ki samla kumno ban ai jingkyrmen ïa ki samla.
“Ka Bharat Jodo Yatra ka long ban pynïoh ïa ka hok sha ki samla.
Ka jingïashim bynta jong ki samla bad ki paidbah, ka jingïakren bad ki kynthei, ka jingïakren bad ki nongrep, ka jingïakren bad ki nongbylla.
Kane ka long shi bynta jong ka prokram.
Watla ki (bor synshar District) pynsangeh ïa ngi ha USTM hynrei ngi la ïoh ban pynlong ïa ka jingïalang ha Hotel bad ki samla pule.
Ha ka por 8 baje mynmiet ki samla pule ki wan sha Hotel bad u Rahul Gandhi u la ïohlad ban ïakren bad ki.
Ngi la don ruh ïa ka jingïalang jong ka North East Congress Co-ordination Committee (NECC) mynta ka sngi.
Kane ka pynpaw shynna ba ïa ka Sorkar jong ngi la kyrwait shabi da ka BJP namarba ka pyrshah ïa ka Yatra ong u Rahul Gandhi.
Ka BJP kam kwah ba u Rahul Gandhi un don ka jingïadei bad ki paidbah.
Ka jingmut jong ka Yatra ka long ban pynïajan bad ki paidbah, ban shah skhor ïa ki (jingeh) paidbah bad ban sngap ruh ïa ka jingpynsngew jong ki paidbah.
Da kata ka lynti, ngin sa lah ban sngewthuh ïa ka jingkwah jong ki paidbah bad ynda la thaw ïa ka Sorkar ngin sa lah ban pynurlong.
Ynda ngi la shna ïa ka Manifesto ngin dup lah ban pynrung ïa ka jingkular," u la bynrap.
Haba kynthah shuh shuh ïa ka Sorkar MDA, u Bah Pala u la ong, “ki paidbah ka Meghalaya ki dei ban pyrkhat bha bad ki dei ban tip ba kane ka Sorkar ka dei kaba shah khyrwait shabi ha ka BJP na Delhi bad na Assam.
Ïa kane ngi sngewthuh na ka jingïakren bad u Director ka USTM uba la shah byrngem.
Kane ka dei ka jingshah tynjuh kaba ngi mad ha North East.
Ka jingbyrngem ka long ruh wat ïa ki shlem pule bad ïa ki paidbah, bad ïa ki nongkhaii.
"“Ka NPP bad ka BJP ki long kajuh.
Ngi pynrem jur balei ym shym ai jingbit ïa ngi hynrei balei pat la ai jingbit ïa kiwei ki party," u la ong.
Shillong, Kyllalyngkot 24: Ka jingïakhun hapdeng ka Nongpdeng CC pyrshah ïa ka Jersey Kings hynne ka sngi Balang jong ka lympung Shillong Cricket League 2nd division ba la pynlong ha madan Urakaliar ka la jam sha kaba kut ha ka jingïakhaid, katba ka kynhun The Occult ka la khur jingjop ha ka jingïakhun kaba bud.
Haba phai sha ka jingïakhun kaba nyngkong hapdeng ka Nongpdeng CC pyrshah ïa ka Jersey Kings, la sdang ban tied nyngkong da ka kynhun Jersey Kings hadien ba jop ïa ka toss.
Ka kynhun ka lah ban kynjoh sha ka 181 ron shuwa ba baroh 10 ngut ki wicket kin shah pynhap noh na ki 19.5 over.
Ki rangtied kiba la lah ban kamai bun ron na bynta ka kynhun ki kynthup ïa u Bicky Raj Das u ba la tied haduh 60 ron naki 33 bol, katba u Raj Biswas u la lah ban kamai 46 ron na ki 34 bol.
Na ki rangkawangbol ka kynhun Nongpdeng CC kiba la seisoh bha ha kane ka jingïakhun ki kynthup ïa u Donboklang Kharkhongor (4 over: shah tied 31 ron: pynhap 5 wicket) bad u Wanbor Lamare (4 over : shah tied 24 ron: khur 4 wicket).
Haba pyrshang ban beh ïa katei ka thong ba la buh da ka Jersey Kings, ka Nongpdeng ka la lah ban pynïaryngkat ïalade da 181 ron shuwa ba baroh 10 kin shah pynhap naki 19.4 over, kaba la pynlong ïa kine ki ar kynhun ban ïakhaid.
Ki rangtied kiba la kamai bun ron ïa kane ka kynhun ki long u Maitshaphrang Khongeer (53 ron naki 22 bol) bad u Nerrykupar dkhar (61 ron naki 24 bol).
Na ki rangkawangbol ka liang pyrshah kiba la seisoh bha ki long u Gopal Sunar (1 over : shah tied 6 ron : khur 2 wicket) bad u Krishna Magar thapa (1.4 over : shah tied 24 ron: khur 2 wicket).
ïa ka nam Player off the match la khur da u Donboklang Kharkhongor u ba la tyngshaiñ bha ha ka bol hadien ba u la ïoh pynhap haduh 5 wicket.
Haba phai pat sha ka jingïakhun kaba ar hapdeng ka Slog Warriors pyrshah ïa ka The Occult.
ïa ka toss la jop da ka kynhun The Occult bad ka la jied ban bol nyngkong.
Haba shim ïa ka pali tied nyngkong, ka Slog Warriors ka la buh thong da 113 ron hynrei baroh 10 ngut ki wicket kila shah pynhap ha kaba tang 18.4 over ki la ïoh ban tied pyndep.
U Rakesh rai u la lah ban ïarap 33 ron na ki 35 bol, katba u Prabhakar Thurah u la tied 20 ron na ki 12 bol.
Napdeng ki rangkawangbol kiba la tyngshaiñ bha ki kynthup ïa u Augsten marak u ba la kawang 3.4 over, shah tied tang 17 ron bad khur haduh 5 wicket, katba na ka liang jong u Rohit Lumbo u la kawang 4 over, shah tied 16 ron, ïoh pynhap 3 wicket.
Haba jubab ïa katei ka thong ba la buh, ka The Occult ka la lah ban tied tam da 117 ron hap 5 ngut ban khur ïa ka namjop da 5 wicket ha kane ka jingïalehkai.
Na ka liang jong ki rangkawangbol ka Slog Warriors, ba kynthup ïa u Rohan Yadav (2 over : shah tied 16 ron : khur 1 wicket) bad u Sonu Prasad (4 over: shah tied 17 ron: khur 1 wicket) ki la lehkai bha hynrei kam shym la biang ïa ka kynhun ban khur ïa ka jingjop.
U Pynbhalang Kha rsati u la ïoh ban tied 30 ron na ki 35 bol, u Saqib Khan u la kamai 23 ron naki 17 bol, katba ïa ka nam Player of the match la khur da u Agusten marak u ba la ïoh pynhap haduh 5 wicket.
Nongstoiñ, K’lyngkot, 24: Ka jingdon jong ki riew shim kabu ha West Khasi Hills ban wiang ding pathar ïa ki khlaw ki btap, ka ktah haduh katta katta ïa ka mei mariang bad ïa ka jingitynnad jong ki sawdong sawkun.
Katei ka jingwiang ding pathar kam dei tang ha ki jaka ba kham pajih na ki shnong ki thaw, hynrei wat harud ka surok bah bad ha ki jaka ba ki ïing ki sem jong ki nongshong shnong ki don.
Haba kaba ïadei bad ka jingwiang ding pathar, man la u snem ka ju don ka jingpluh jong ki ïing ki sem jong ki nongshong shnong.
Hynrei ym pat ju kham don koit ba ïa kiba donkti ha kaba wiang ding la ïoh ban kem da ki paidbah ne ki bor shnong, namar ym ju kham lap ïa ki.
Kawei ruh ka dei namar ka jingbym shimkhia jong ki bor shnong ban tohkit na ka bynta ban lap ïa ki bad ban pynshitom katba shong ka aiñ.
Haba phai ha ka jingwiang ding pathar ïa ki lum bad ki khlaw, ym lah ban len ba ka pynduh jait lut ïa ki kynja kynbat dawai kiba kordor kiba don ha ki khlaw ki btap bad ki jaka sngem.
Ka pynjot lut ïa ki tynrai dieng kiba dang rit kat kiba ka thylliej ding ka dang lah ban klang.
Halor katei ka jingwiang ding pathar don ruh kiba ong ba ki da leh khnang ïa katei ka kam, khnang ba u phlang lung un mih kloi na ka bynta ba ki jingri jingdup kin ïoh ban bam.
Hynrei katei ka jingong jong ki ka dei tang ka jingpyrkhat biej ka bym lah ban pdiang.
Ym tang katta ka jingwiang ding pathar ka pyn tyrkhong ruh ïa ka khyndew, namar haba la wan u slap ka um ka kit lut ïa ka sboh kaba la kylla dpei bad ha ka por ba shit ka sngi ka khyndew ka rkhiang noh bad ki phlang ki kynbat ki shim por bha ban san bad suki suki ki duh jait noh.
Halor ka jingdon jong ki riew shim kabu ban wiang ding pathar, ka la don kam ïa ki bor synshar shnong ba kin shimkhia bad ba kin thaw ki lad ki lynti, kumno ban pynshai sha ki paidbah ba katei ka jingleh ka ktah ym tang ïa ka mariang bad ka khyndew.
Hynrei ka ktah ruh ïa ka hok jong ki paitbah ki bym kwah ban pynsan pynheh ïa ki dieng kiba mih ha ki jaka ki jong ki.
Ban pynduh ïa katei ka jingmlien ba sniew ka shong ruh ha uwei pa uwei u nongshong shnong, ba un shim ka jingkitkhlieh ha la marwei marwei, ba un hap ban sngewthuh ba na ka bynta ban ïoh ïa ka mariang kaba itynnad bad kaba khuid, ka donkam ban kiar ha kaba pynjot ne thang dusmon ïa ki lum bad ki khlaw ki btap.
Shillong, Kyllalyngkot 24: Ka resol jong ki jingïalehkai ka lympyng Under-16 Boys Football League 2023-24 hynne ka sngi (24 tarik Kyllalyngkot) ba la pynlong ha madan SSA Stadium, Polo.
La sdang ïa ka jingïalehkai kaba nyngkong kumba ju long barabor, kata ha ka por 9:30 baje mynstep, ha kaba ka kynhun Mawreng SC ka la khur jingjop hadien ba pynliem ïa ka Mawpat SC da 2-1 kol.
Ka Mawreng SC ka la ïoh pynkhihjar nyngkong na u Mewanteiskhem Marbaniang ha ka minit ba 12, nangta bud sa ka kol ba ar na u Banshemphang Jana ha ka 43 minit.
Na ka liang jong ka Mawpat SC ka la ïakhun tyngeh ban pynphai hynrei ïohlad ban thep tang shi kol kaba la wan na u Calvinnidi Pyngrope ha ka 59 minit.
Ka jingïakhun kaba ar ka kynhun ïalehkai jong ka Merinda FC ka la pynjemkhnap ïa ka Lumshyiap SC da kaba pynbam haduh 5 kol.
Kine ki san kol ba la pynthikna namjop ïa ka Merinda FC la thep da u Bestius Nongbsap tang mar ïasdang 2 minit ka por, nangta na u Mebankhraw Nongrum (18 min), u Mebankitlang Mawlong (26 min), u Lumlang M Mawlong (34 min) bad khadduh na u Iaiteibor Kurbah (48 min).
Ha ka jingïakhun kaba lai, ka Shillong Soccer Scout ka la shah pynliem da 3 kol ha ka Umphyrnai SC.Haba phai sha ka jingïakhun, u Iaiapkyrmen Kharkongor u la ïoh ban buh ïa ka Umphyrnai SC hakhmat lyngba ka kol kaba u la thep ha ka minit ba 7.
Bad ki ar kol na u Ricky Kharkongor (39 min) bad u Mewankyrshan Nongrum (57 min) ka la pynthikna ïa ka kynhun ban khur ïa ka jingjop.
Haba phai pat sha ka jingïakhun kaba khadduh hynne ka sngi, ka kynhun jong ka Mawlai SC ka la lah ban jop salit da 2-1 kol ïa ka PFR FA.Ha ka jingïakhun ka Mawlai SC ka la thep nyngkong lyngba u Manbha Nongkhlaw (3 min) hynrei ka PFR FA ka la pynïakhaid lyngba u Rafield Nongkynrih (23 min) shuwa ba u Pynphyrnai Kharmujai un thep ïa ka kol kaba ar na bynta ka Mawlai ha ka 36 minit ban khur ïa ka namjop.
H ato ka Congress kan dang lah ban bat biang ïa ka Shillong Seat ha ka Election MP ka ban sa long ha u snem ban sa wan? Kane ka dei ka jingkylli kaba ki paidbah ki la sdang ban ïakren sharum bad shaneng namarba ka jingpynkhreh ïa kane ka elekshon ka la nang ïaid shaid shaid.
Watla ki 12 ngut ki MLA ka Congress hapoh ka jingïalam jong u Mukul Sangma ki la phet noh na ka Congress bad ki la pynïasoh bad ka Trinamool Congress ha shwa ka elekshon MLA 2023 hynrei ka Congress ka dang sah mynsiem bad ka dang lah ban jop haduh 5 ngut ki MLA.Ha kato ka por, la bun kiba ar tatien ba ka Congress kan dang jop haduh 5 tylli ki Seat hynrei kane ka jingjop ka pynpaw shyna ba ki paidbah ki dang ieid ïa ka Congress bad ïa ki nongmihkhmat ba ki la jied.
U MP ka Congress na Shillong u Bah Vincent H.Pala uba long ruh u President ka MPCC u la kubur ba kan eh bha ïa ka Congress ha kane ka kynti namarba ha ka elekshon MLA ba la long ha u snem baladep ka la jop tang 5 ngut ki MLA hynrei watla katta u la kam ba ki paidbah hi ki dang ieid ïa ka Congress la ka long kumno kumno ruh.
Ka jingmih pyrthei jong ka Voice of the People Party ha shwa ka elekshon ka la pynkhta khlieh haduh katta katta ïa ki seng sainpyrthei kiba la rim ki bym poi pyrkhat ba kane ka seng saiñpyrthei kan jop haduh saw ngut ki MLA.Kat haduh mynta, dei tang ka VPP, ka NPP kiba dang pynbna ïa ki kyrtong, hynrei la sngewthuh ba ka Congress kan dang pynieng biang ïa u Bah Vincent H.Pala kum u kyrtong ha kane ka kynti nalor ba u dang dei ruh u MP ba mynta jong ka Shillong Parliamentary Seat.
U Bah Pala u la shah jied nyngkong eh kum u MP ka Shillong Parliamentary Seat naduh u snem 2009 bad u la jop biang ïa ka elekshon Lok Sabha ha u snem 2014 bad ha u snem 2019.
Kane kan dei ka sien kaba saw kaba u Bah Pala un aireng ha kane ka Elekshon Lok Sabha ka ban sa long ha u snem 2024.
Ka VPP ka ladep pynbna ïa u Dr.Ricky J.Syngkon kum u kyrtong MP ban pynïakhun na Shillong bad ka NPP ka la sei madan da ka MLA jong ka East Shillong Constituency ka Dr.Ampareen Lyngdoh kaba long ruh ka Myntri Sorkar ban pynïakhun na Shillong katba na Tura ka NPP ka la pynieng biang da ka Agatha K.Sangma kaba long ka MP ba mynta jong ka Tura.
Dei sa tang ka UDP kaba ïatreilang bad ka HSPDP hapoh ka lama jong ka Regional Democratic Alliance (RDA) ka bym ïoh kyrtong ban pynïakhun ha ka elekshon bad ka BJP ruh kumjuh kaba dang ïaksaid ban wad kyrtong na Shillong bad na Tura.
Wur wur wer wer, ki khubor hamsaïa ki la her stet bha ha kine ki khyndiat taiew ba u President jong ka Khasi Author Society u Dr.DRL Nonglait bad u President barim jong ka Hynniewtrep Youths Council u Bah Robertjun Kharjahrin ki la pyrshang ban pan tiket na ka UDP.Hynrei ka UDP ka la bynshet ïa kane ka kam ban shim rai da ka State Election Committee jong ka Party.
Watla ka NPP ka kam ba ka khlaiñ bha ha rilum Khasi bad Jaiñtia katkum ka jingïoh vote ha ka elekshon MLA ba ladep long hynrei ha ka elekshon MP u paidbah u tip pat kumno ban rai bad kane kan buh jingeh bha ïa ka NPP kaba kam ba ka khlaiñ.
Kumba ka paw lyngba ki khubor ha ka social Media, ka VPP ka la rung sha manla ki shnong ban pynrung dkhot ïa ki paidbah bad ym tang katta, ki lad pathai khubor ki pynheh iew hana ba ka VPP ka la pynpra ïa ki ktem bakhlaiñ jong kiwei party.
U paidbah u tip bha kumno ban kheiñ jingkheiñ namarba ka party ka ban synshar ha Delhi ka dei beit ka party kaba ïoh ïa jingbun paidbah bad ka Congress ka la synshar 60 snem ïa ka Ri India bad ha kine ki 10 snem ba la leit noh ka BJP ka la ïoh knieh ïa u lakam synshar na ka kti jong ka Congress.
Ki party riewlum kin shu long tang ki rong ser hakhmat ki party heh na Rithor.
Kam long kaba suk ïa ki party riewlum namar ban jop tang uwei u MP yn ym don ba sngap hi ruh ïa ka sur jong uwei khamtam hapdeng ki spah ngut ki MP na Rithor.
U paidbah u hap ban khan bad puson bha, ïano ban pynphong pansngiat ha ka samoi jied syiem ka ban sa long ha u snem 2024.
Lada ka Congress kan ïoh ïa ka jingjop bun paid khlempep kan ïohlad ban thaw ïa ka Sorkar bad mynt ka Congress ka la ïatehlok bad ki 28 tylli ki seng sainpyrthei ha dewbah India da kaba thaw ïa ka kynhun INDIA ban pynliem lyndang ïa ka BJP ha kane ka elekshon.
Ha ka elekshon 2019, ka BJP ka la jop kput haduh 301 Seat, katba ka Congress ka la jop tang 50 seat.
Nongstoiñ, K’lyngkot, 24: Ki paidbah nongshong shnong jong ka thaiñ Nongtrai ba kynthup ïa ki palat 30 ei ei tylli ki shnong, ki la kyntu ïa ka tnad ka koit ka khiah jong ka sorkar jylla bad ïa u myntri ba dei peit ïa ka tnad ka koit ka khiah, ba un thaw ki lad ki lynti ban kyntiew kyrdan noh ïa ka Umsohpieng Sub Centre.
Ka sur na ki paidbah ka thaiñ Nongtrai ka long ba katkum ka jingïaid jong ka por bad ka jingroi ki paidbah nongshong shnong, katei ka Sub Centre kam lah shuh ban shakri ïa ki paidbah.
Tad haduh u snem 2011 ka jingdon ki nongshong shnong, ka long kumba 5378 ngut ha katei ka thaiñ.
Hynrei, kat nang mih ki snem ka jingdon ki nongshong shnong ka la nang roi.
Halor kane ka juh ka phang, ka seng Hynñiewtrep Youths Council Nongtrai Area unit ha kine ki khynsiat snem ba la lah, ki la leit ban buh jingthoh ban dawa kyntiew PHC noh ïa ka Umsohpieng Sub-Centre ba dei ka jaka ai jingsumar ïa ki paidbah ka thaiñ Nongtrai baroh kawei.
Ka seng hadien ba ka la peit pyrman bha ïa ka jinglong jingman ha ka thaiñ Nongtrai, ka la I dei ban dawa noh da ka Umsohpieng PHC ha ka jaka jong ka Umsohpieng Sub-Centre katkum ka jingdonkam jong ki shnong kaba la kot haduh palat 30 tylli ki shnong ba katei ka Centre ka ai jingshakri.
Nongstoiñ, K’lyngkot, 24: U District Magistrate ka Eastern West Khasi Hill District, Mairang u bah G Kharmawphlang IAS, u la pyntreikam da ka kyndon 144CrPC, kaba khang bad mana pyrshah ïa ka jingïaid jong ki kali bad trok kiba ïaid ha shilynter jong ki surok jong ka Eastern West Khasi Hills District, khamtam ha ki surok Mawmaram-Nongthliew-Mawmih-Mawlyndep.
Ka jingïaid jong ki kali kiba kit palat ïa ka 9 ton ha kine ki surok kala pynjot bad pynjulor ïa kine ki surok bad ka wanrah ruh ïa ka jingma ïa ka ïaid ka ieng jong ki nong shong shnong bad ïa kiba ïaid lynti na kine ki surok.
Kumta lada lap ïa kiba ïaleh pyrshah yn pynshitom katkum ka kyndon aiñ 188 jong ka Indian Penal Code.
Kane ka jingmana kan treikam noh mardor naduh ba la pynmih ïa kane ka hukum.
Shuh shuh, u District Magistrate ka Eastern West Khasi Hill District, u bah G Kharwanlang IAS, u la pyntreikam da ka kyndon 144 CrPC.kaba khang bad mana pyrshah ïa ka jingtih bad khlong maw beaiñ ha shi lynter ka surok Tiehnongbah-Laitnongrim.
Kane ka jingtih bad khlong maw beaiñ ka wanrah ka jingpynjot pynsniew ïa ka surok.
Ka wanrah ruh ïa ka jingma ïa ki nongshong shnong bad ki briew kiba ïaid lynti na kane ka surok.
Kino kino kiba ïaleh pyrshah ïa katei ka hukum yn pynshitom ïa ki katkum ka kyndon 188 jong ka Indian Penal Code (IPC).
Jowai, K’Lyngkot, 24: Ka Executive Committee jong ka Kur Phawa-Siangshai, seng kmie ka sngewkmen shikatdei eh ban pyntip sha baroh ki para kur para jait, naduh ki Chairman, ki Secretary bad ki nongkitkam jong ka Kur ha ki shnong ki thaw bad ki Unit bapher bapher bad ïa ki para kur Lyngdoh Phawa, ki kur sin jong ka kur Phawa bad Siangshai, ba kan don ka Dorbar Kur- 8, ha ka 27-01-2024, haka por 10:00AM, ha ka shnong Mutong, East Jaiñtia Hills District, kumba ju long man la u snem.
Kumta, ka seng kmie ka kur Phawa- Siangshai ka khot ka wer sngewbha ban wan khnang khnang sha kane ka jingïalang kaba ha khlieh duh jong ka Kur, ha kaba yn ïoh sngew bad tip ïa ki kam bad ki jingthmu jong ka Kur Phawa-Siangshai Seng Kmie (Central Body).
Ka seng kala khot la wer khamtam eh ïa ki long kmie, ba kin shim khia ban wan ïalam ryngkat ïa la ki khun ki kti, ki khun samla kiba la pule ha skul ne kolej ne ha ki skul bah, ba kin dup long kiba shlur ban wan sha khmat ha ki kam jong ka Kur bad ba kin long ki briew kiba tip kur tip jait, kiba tip briew tip Blei bad ruh kan ïarap ïa ki ban ïa ithuh ithaw iwei ïa iwei pat haka jingïaidlynti ka jong ki, kin tip ruh ïa ki para kur kham tam ha ki shnong ki thaw la jong, hynrei, sha kiwei pat ki shnong ki jaka kiba don ki para kur.
La kyrmen skhem lyngba kane Dorbar Kur, yn sa tip bad ïoh sngew ïa ki jingthmu jong ka Kur ha ka ban shakri na ka bynta ki para kur para jait, ban ïaleh katba lah ban lait na ka sang ka ma, ban lait na ka jingsniew ha kane ka juk ba mynta.
Ka Kur ka kwah eh ban don borabor ka bha ka miat bad kan don ka shong suk shong saiñ ha ka Kur hi baroh kawei.
Yn sa ai khusnam ïa ki khun samla jong ka Kur kiba wan sha khmat eh ha ka jingpule ka jong ki bad ruh yn sa pynkup burom ïa ki riew tymmen jong ka Kur.
Kin don bun ki jingrwai jingshad na ki sap ki phong jong ki para kur ki ban pynsngew tynnad ïa katei ka sngi.
Nongpoh, K’lyngkot 24: Ka Auxilium Skills Training Centre, Khapmara, Bhoirymbong, mynta ka sngi kala ïoh ban sam noh ïaki syrnod sha ki 29 ngut ki khun samla kiba la pyndep ïaka jing shah hikai haka Domestic Data Entry Operator ka ba la bei tyngka daka Meghalaya State Skills Development Society (MSSDS) Shillong bad ïaki 10 ngut kiba lah pyndep ïaka Self-Employed Tailoring kaba la kyrshan hi daka Auxilium Skills Training Center.
Napdeng kitei ki khun samla la sam ruh ïaka syrnod Topper ha katei ka jingshah hikai bala ioh da ka samla Vitoria Sten bad u samla Bestarius Sten.
Kum ban shu kdew hangne, kane ka jaka ai jinghikai ïaki samla kaba la tip ruh kum ka Auxilium skills Training Center kaba Don ha Khapmara, Bhoirymbong ka la ai ïaka jinghikai bapher bapher sha ki khun samla mynta la 2 snem lynter bad dei mynta ka sngi bala ioh ban sam noh ïaki syrnod kum ka sngi sah jingkynmaw kaba dei ruh ka sngi ba sdang ïa katei ka jaka ai jinghikai.
Kane ka center ka ai ruh ïaki jinghikai kiba kynthup naduh ka jinghikai Computer, Fashion Designing, Self-Employed Tailoring, Art & Craft, Embroidery, Food Processing, Agriculture bad kiwei kiwei ki jait jinghikai kiba hap ban siew bad kiba ïoh ei bad haduh mynta kane ka jaka ai jinghikai ka la dep ban ai jinghikai haduh 500 ngut tam ki khun samla naki thaiñ bapher bapher.
Ha kane la sngi la wan ban sam ïaki syrnod sha ki khun samla da u bah Albinus Lyngdoh kum u kongsan haka jingdon lang u Bah R.S Nongbri Assistant Director MSME kum u symbud kongsan, Ka Kong Stefanie Nongbri (SDO), Sr.
Manosha L.Nonglait, Sr.
Jubil Mary Dkhar, Sr.
Gemima Pohrmen Provincial Economer Shillong Province lem bad kiwei kiwei ki riew rangbah.
Khliehriat, Kyllalyngkot, 24: Ka Jaiñtia National Council, ka pynpaw ka jingsngew khia halor ka jingleh klet bad leh lyndet ka sorkar ka bym shym la kynthup lang ïa ka ktien Jaiñtia ha ka jingrwai Meghalaya Anthem, ka seng lyngba u President rangbah, u bah Sambormi Lyngdoh ka kren shai ba kam pdaing satia ïa kajingrwai Meghalaya Anthem ka bym shym la don ne kynthup lang ia ka Jaiñtia.
U bah Sambormi Lyngdoh u ong ba “Ka jingdawa ka seng ban kynthup lang ïa ka Jaiñtia ha ka anthem kam tang namar ka ktien hynrei ka dei shwa nyngkong ïa la ka riti ka dustur jong ka ri Jaintia, namar ka Jaiñtia ka la don lypa ïala ka history naduh ki spah snem mynshwa bad ka culture hangne ruh ka long kaba riewspa bad kaba pher bha hynrei kane ka sorkar ka la shu leh klet"“Ka jingdawa jong ngi, ban kynthup lang ïa ka Jaiñtia ha ka anthem ka long ruh kum shi bynta ban pynshongnongrim, ka dei halor ki lai tylli ki ki major tribe (Khasi, Jaiñtia bad Garo), lada ka ktien English ka ioh ban rung kum kata ka official language, balei ia ka Jaiñtia pat kaba la don la ka history ba wat hashwa ba u phareng un wan ïuhkjat hangne ha ri jingngi ruh ka Jaiñtia ka la don lypa ryngkat ka niam bad ki riti ki dustur kiba lah hikai naduh ki mynbarim.
Ka Jaiñtia kaba la don ïa u khlawait u Woh Kiang Nangbah uba ialeh na ka bynta ka ri hato ka sorkar ka mut ban lyndet ïa ka Jaiñtia ? ka constitution ka ri India ha ka article 29 ka la kren shai ba kano kano ka tribe ka don ïa ka hok ban ïada bad ban pynneh pynsah ïala ka ktien ka riti bad balei ba u myntri rangbah u ong pat katkum ka aiñ? Ka aiñ ba aiu kum kata kaba thmu ban pynduh ïa ka hok ka ri Jaiñtia kaba dei kawei na ki major tribe jong ka jylla, haba peit ïa kane wat ïa ka reservation policy ruh imat ka sorkar ka mut ban pynduh ïa ka kyntien Jaiñtia hynrei long katba long ka seng kan nym ailad bad nym pdiang hi ruh ïa kum kane ka jingthmu"Ka seng ka sngew ban pynpaw ruh haba ha ki jingthoh la thoh ba ka Meghalaya ka don lai ki riew lum te balei hap ban pynduh bad pynjah noh ïa kawei ? ka sorkar ka hap ban pynsai bad jubab ïa kane’’“Ka seng ka kyntu jur ruh ïa ki hynñiew ngut ki MLA bad 30 ngut ki MDC ba kim dei ban shu sngap jar hynrei ki dei ban kren halor kane bad da lei lei ruh ka Jaiñtia kam dei ban jah namar kane ka lah ban pynsngewsih shi katdei eh ïa ka nong Jaiñtia.
Lai ngut ki myntri sorkar hapoh ka sorkar ka la biang eh ba kin leh eiei halor kane ka bynta.
Ka seng ka pyrshah jur ïa ka ktien nongwei ha ka jaka kaba la don lypa bad ïa kane ka seng ka kwah ruh ba u mynrtri sorkar ba dei peit ia ka Art and Culture u dei ban leh ïa kaba donkam bad ban ai lang ïa baroh lai ki riew lum ban ïa kaba pynksan ïa kata ka ktien nongwei"U President Rangbah kka JNC, u ong ba ïa ka Meghalaya State Anthem hi kan nym long pura khlem ka Jaiñtia namar wat ïa ka Meghaaya ruh la pynwandur da ki lai riew lum kata ka Khasi, Jaiñtia bad Garo, te kumno ha ka anthem pat khlem ka Jaiñtia bad ki nong Jaiñtia ruh kim lah ban pdaing ïa kane ka jingleh klet ka sorar ïa ka ri lum Jaiñtia.
Nongpoh, K’lyngkot 24: Tang hadien ba la paw ha ka kaiphod ba ka Byrnihat ka la ioh ïa kata ka kyrdan kum ka jaka kaba la jaboh bha ka lyer ha ka ri India, u MLA ka Jirang Constituency, u Bah Sosthenes Sohtun mynta ka sngi u la lum la lang ïa ki ophisar sorkar na ka bynta ban ïa kren bad ban thaw ïa ki lad ki lynti kumno ban pynduna ïa katei ka jingmih jaboh kaba lah ban ktah ïa ka koit ka khiah ki paidbah.
Ïa kane ka jingïalang la pynlong ha IB Byrnihat ha kaba la lamkhmat da u MLA, u Bah Sosthenes Sohtun kum u MLA bad u MDC ka Jirang, u Bah Victor Rani ryngkat ki ophisar sorkar ba kynthup ïa u BDO ka Umling C&RD Block bad uba dei u Assistant Commissioner, u Bah Eric Kevin Dkhar, u Senior Scientist ka ka Meghalaya State Pollution Control Board, u Bah S.Swer, bad kiwei kiwei ki ophisar na ki tnad sorkar.
Kane ka jinglum u MLA ka Jirang ban ïa kren halor katei ka mat, ka dei ruh hadien ba ka katkum ka kaiphod ka Centre for Research on Energy and Clean Air (CREA), ka la pynbna ba ka Byrnihat ka dei kawei na ka jaka ba jaboh tam ka lyer hapoh ka ri India.
Haba kren sha ki lad pathai khubor, u MLA ka Jirang, u Bah Sosthenes Sohtun, u la ong ba ka jingthmu ba la khot ïa kine ki ophisar sha kane ka jingïakynduh lang ka long ban ïa kren sani halor ki lad ki lynti kumno ban shim khia na ka bynta ban pynduna ïa katei ka jingmih ka lyer jababoh kaba la ioh nam ha ka ri India baroh kawei.
U la ong ruh ha kane ka jingïakynduh lang la ïa kren halor shibun ki lad ki lynti khamtam ka Meghalaya State Pollution Control Board kan sa shim khia ban ïakhun pyrshah na ka bynta ban pynduna ïa ka lyer jaboh kaba dei kaktkum ka juk stad ba mynta.
Ngim lah ban tip kane ka jingjaboh ba la ioh nam ka dei kaba sdang naei, namar ha Byrnihat ki Karkhana ne ki jingthang plastic kam dei tang na u pud u sam ka Meghalaya, hynrei haba phai sha shiliang ka Byrnihat ki don ruh shibun ki Karkhana ha ki jaka ba hap ha ka jylla Assam.
Shuh shuh, kum u MLA ne u nongmihkhmat paidbah, u Bah Sosthenes Sohtun, u la ong ruh ba u khmih lynti ba ki ophisar kin ïa trei ryngkat ban ïakhun pyrshah ne ban wad ïa ki lad ki lynti ban pynduna ïa ka jingmih ka lyer jabaoh bad halor kane ka bynta la donkam ruh ban don ka jingïatrei lang naduh ki paidbah, ki shnong ki thaw bad ka sorkar da kaba ngin ïaleh ban pynduna ïa kaba thang ïa ki plastic ne kiwei kiwei ki ki jingpynmih ïa ka jaboh kaba ktah ïa ka mariang bad ruh ïa ka koit ka khiah ki paidbah, u la bynrap shuh shuh.
Shillong, K’lyngkot, 24: Ka Maitshaphrang Movement Movement ha ka sngi Baar ka la pynbna paidbah ba kan pynlong ïa ka jingïakob ban shna ïa ka jingrwai ban pynïatylli ïa ka jaidbynriew Hynñiewtrep na ki paidbah nongshong shnong ka Bri u Hynñiewtrep.
Ka jingïakob kan kut haduh u bnai Lber, mynta u snem, ong u Convenor ka Maitshaphrang Movement Bah Michael Syiem ha ka jingïakren bad ki lad pathai khubor.
U la ïathuh ba ki nongïashim bynta ki dei ban pynrung ha kane ka jingrwai ïa ki ktien shnong khynriam, pnar, bhoi, war, maram, lyngngam.
“Kin sa don ki nongbishar kiba kynsai ki ban sa bishar ïa ki kyntien bad ïa ka sur jingrwai.
Ka khusnam na ka bynta ka jingrwai kaba kit jingmut ïa ka jingïatylli jong ka jaidbynriew Hynñiewtrep kan ïoh khur ïa ka song pisa kaba T.30 hajar bad kaba lah ban pynkiew shuh shuh lada ka Maitshaphrang ka ïoh jingïarap pisa," la ong u Bah Michael.
“Kum ka jaitbynriew ngi long kiba donbok ban don ïa ka ktien Sohra kaba dei ka ktien kaba pynïasngewthuh lem ïwei ïa iwei bad kum ka jaitbynriew kaba la shah ker kut ha ki heh paid suda bad kum ka jaitbynriew kaba tang shitroh, ka long kaba donkam ban pynïatylli kum ka jaitbynriew," u la ong.
“Ka long kaba sngewsih ba katba dang mih ki sngi ki don ki jingpyrshang ban pynpait ïa ka jaitbynriew la ka long ki bor kiba nabar ne ki bor kiba napoh.
Ka long pat kaba donkam ban wanrah ïa ki lad ki lynti kumno ban pynïatylli ïa ka jaitbynriew," u la ong.
Ha kaba ïadei bad ka jingrwai ieid ri ne ka State Anthem ba la pyllait dang shen da ka Sorkar Jylla ha ka jingdap 52 snem ka jingïoh jylla bapura jong ka Meghalaya ha kaba la sakhi ba ka la mih ka jingbym sngewtynnad na ki katto katne ki kynhun bad ki seng kiba la pynpaw ka jingsngewsih halor ka jingbym kynthup ïa ka ktien Pnar hapoh kane ka jingrwai ieid ri bad na ka liang u Bah Michael u la ong ba kine ki dak ki shin kiba pynpaw ïa ka jingbym ïatylli.
Nongstoiñ, K’lyngkot, 24: U Deputy Commissioner (Excise) jong ka West Khasi Hills, u la pyntip ba katkum ka bor ba la pynkup ha u hapoh ka section 324-A jong ka M.E Act (Assam Excise Acts and Rules as adapted) u la pynbna ba ha ka 26 tarik kaba dei ka sngi jong ka jingrakhe kyrpang ?a ka Republic day la pynbna paitbah kum ka sngi tyrkhong kyiad ha baroh jong ka district.
Kumta u la bthah ïa baroh ki dukan die kyiad pyrsi bad IMFL ki bar, Hotel, Bonded warehouse ba ki dei ban khang khyrdep ïa la ki dukan ha katei ka sngi.
Lada lap ïa kiba leh pyrshah yn pyn shitom ïa ki hapoh ka kyndon aiñ kaba la teh.
Shillong, K’lyngkot 24 : U Myntri ka Tnad Arts & Culture Bah Paul Lyngdoh u pyntip ba ka Sorkar kan sa plie paidbah noh ïa u mot dur ba shirynïeng jong u Khla Wait ka Jaidbynriew U Tirot Sing Syiem ha Dhaka, Bangladesh ha u bnai Rymphang mynta u snem.
U Myntri u pyntip ba ïa une u mot yn sa plie paidbah ha ka 16 tarik Rumphang da u Symbud Myntri Rangbah ba khmih ïa ka kam pynroi sor Bah Sniawbhalang Dhar, u ban ïalam ïa ka kynhun ki Heh Sorkar na Jylla.
“Ngan leit synran ïa u namar kane ka prokram ka dei kaba hap hapoh ka jingkhmih ka Tnad Arts & Culture bad ngin sa ai lut ïa ki jingtip ba bniah katba ngi dang jam shajan jong ka 16 tarik Rymphang" ula ong.
U pyntip ba la ai jingbatai ruh hapoh ka jingïalang jong ka Kynhun Myntri ba ka Sorkar kala ïakren na ka por sha ka por ïa kane ka kam bad ka India High Commission ha Bangladesh.
ïa une u mot ba shi rynieng jong u Tirot Sing Syiem la pynwandur da u nongshna mot dur ba pawnam ka Jylla u Bah Raphael Warjri ïa kaba la mynjur da ka Tnad Arts & Culture.
Shillong, K’lyngkot 24 : U Myntri ka Tnad Social Welfare Bah Paul Lyngdoh ha ka sngi Balang ula ong ba ka Sorkar kan sa shim ïa ka rai da kaba pynshong nongrim kat kum ka jingai jingmut jong ka Search Committee bad kumjuh ruh ïa ki aplikeshon jong ki riew shimet ban thung kum ka Chairperson ba thymmai jong ka Meghalaya State Commission for Women (MSCW).
Haba ïakren bad ki nongthoh khubor, u Bah Paul u la ïathuh ba ka Tnad ka la dep pynmih ïa ka jingpynbna paidbah halor kane ka kam bad haba kut u Kyllalyngkot, yn sa pyndep noh ïa ki kam baroh.
U la pyntip ba ka Sorkar ka la rai ban ailad wat ïa ki riewshimet, ki bym shym la shah jer kyrteng ha ka Search Committee ban thep aplikeshon, khnang ban nym don mano mano ruh ki ban sngew ba ki la shah pynduh ïa ka lad ban aplai ïa ka kam.
“Ngi la ïoh ïa ki jingtip ba ki don ki briew kiba sngew ba ki biang ban bat ïa ka kam hynrei kim shym la shah jer kyrteng ha ka Search Committee.
Kumta ban ailad ïa baroh, ngi la plie ïa ka jingkhang ïa baroh bad ka Sorkar kan sa shim ïa ka rai halor ka jingai jingmut ka Search Committee bad ruh ki aplikeshon jong ki riew shimet" ula ong.
Haba kylli, u Myntri ula ong ba ka Sorkar kan sa lah ban jied ïa ka Chairperson ba thymmai jong ka MSCW hapoh ka taiew ba nyngkong jong u Rymphang.
Shillong, K’lyngkot, 24: Ki shipai BSF jong ka 110 Battalion kiba la ïoh ïa ka jingtip kaba bniah ha ka sngi Baar ki la pynlong ka jingap ktem bad ïoh bat ïa kawei ka kali hajan ka shnong Bholaganj kaba don hajan khappud bad kaba hap hapoh ka East Khasi Hills District.
Na kane ka kali, ki shipai BSF ki lap ïa ki jaiñ ba la song bha kiba shongdor palat 10 lak ïa kiba la thmu ban khaïi sha ka ri Bangladesh.
Ki Shipai ki la kurup noh ïa ka kali hadien ba u nongñiah um shym la lah ban pyni ïa ki dulir kiba biang ban kit ïa ki jaiñ.
Ïa une u nongñiah kali bad ïa ki jaiñ ba la ïoh kurup la aiti noh sha ka ophis Custom ha Bholaganj ban leh a kaba donkam katkum ki kyndon jong ka aiñ.
Shillong, K’lyngkot, 24: Kawei ka trok kaba kit ïa ki iit kaba don ïa u Nombar TN 52- F-5863 ka la ryngkang na surokbah sha phyllaw iing jong ki briew ha ka step sngi Balang ha ka shnong Mawblei ha ka jaka ba long khongdong bha.
La antad ba ka jingjylliew jong ka kynjang na surokbah sha ka jaka ba kane ka trok ka la hap ka long kumba 100 phut tam eiei.
Katkum ka khubor ba la ïohlum la ïathuh ba u nongñiah jong ka trok u la khladnoh hashen bad u nongbud ruh u la mynsaw jur.
Kane ka trok ka la pra phum bad ki iit ba la thep hapoh ka trok ki la orpait lyngkhot lyngkhai.
Kane ka jingjia ka la pynher syrngiew ïa ki briew kiba shong basah hajan ka jaka ba kane ka trok ka la hap.
Ki Pulit ka Madanryting PS tang shu ïoh jingtip halor kane, ki la leit ban ai jingïarap ban ïoh sei ïa ka met jong u nongñiah bad ban pynkit noh sha Shillong Civil Hospital ïa u nongbud uba la mynsaw jur.
Shillong, K’lyngkot, 24: U Myntri Rangbah ka Jylla Conrad K Sangma ha ka sngi Ba-ar ula ong ba ïa ka rai halor ka jingïakren biang halor u pud u sam bad ka Assam yn sa shim hapoh ka shi taiew.
“Ngi dang ïakren ïa kane bad sa shitaiew eiei, ngan sa pyntip sha phi lano ba ka jingïalang ïakren khappud kan long biang bad lehse ka jingleit jurip pud kaba ngi lah ban leh lang" ong u Conrad.
U Myntri Rangbah ula ïakynduh ïa u Myntri Rangbah ka Assam Himanta Biswa Sarma dang shen.
“Nga la ïakynduh ïa u Himanta Biswa Sarma ha Guwahati.
Ngi la ïashong bad ïakren, ngi la ïa bam jingbam step lang bad ym da don eiei hi halor ka jingïakren hynrei ka jingïakren ïakhana ka la ïaid slem bha halor kiba bun ki ishu kynthup ka kam khappud" ula ong haba bynrap ba namar kiba bun ki kam ba jia ha kine ki taiew bad ki bnai bala leit, ngim shym la ïoh ban leit ïakynduh biang.
Shilong, K’lyngkot, 24: Da kaba ïatreilang, ka ECHO India, ka Meghalaya State Capability Enhancement Project (SCEP) lyngba ka Government Innovation Lab bad ka Meghalaya Early Childhood Development Mission (MECDM) ki lah pynlong ïa ka Partner Launch Training ka ba ar sngi kaba dei ka lympung ai jinghikai ban kyntiew ïa ka early childhood education ha Meghalaya da ki rukom hikai ba thymmai ban pyntbit ïa ki sap treikam jong ki nongtrei bapher bapher ha kaba ïadei bad ka jing pynsaphriang ïa ki jingnang jingtip.
Kane ka Partner Launch training, kaba long ka prokram ai jinghikai ba bniah bad pura , ka pyni kumno ba ka ECHO model ka lah ban ïarap ïa ki nongtrei ha kaba ïadei bad ka jing pyntbit ïa ki sap treikam.
Ha kane ka jingïalang, lah don lang ki riew shemphang ryngkat bad ki nongïashim bynta ki ba lah ai ki jinghikai ba pura, ki jingshem kiba ïadei bad ki rukom trei kam ba man ka sngi ki ban pynsan shuh shuh ia ki sap treikam, ka jing ïatreilang bad ka jing ïa sam jingmut lang ïa kino kino ki jinghikai ba lah ïoh ha ka liang ka pule puthi.
Ki nong ïashim bynta ki kynthup ïa ki nongtrei na ki department Social Welfare bad na Meghalaya State Rural Livelihood Society.
U Shri.Sampath Kumar, Principal Secretary &amp; Development Commissioner, Government of Meghalaya, u lah pynshai ïa ka jingdonkam jong ka rynsan ECHO.U lah batai ruh ïa ka jingdonkam ban kyntiew ïa ka jingheh jingsan ki khyllung bad khynnah (Early Childhood Development) bad ka jingkloi jong U ban ïatreilang ryngkat bad ka ECHO ha ki por ki ban wan.
Ka jylla ka lah pyndonkam ïa ka bor technology na ka bynta ban bud dien bad peit thuh ïa ki ba bun ki dak ki shin ki ba ïadei bad ka koit ka khiah bad ka roi ka par jong ka jylla.
Ka jing ïa teh kam bad ka ECHO-India kan kham pynkloi ha ka liang ban pynkhlain bad pyntbit shuh shuh ïa ki sap treikam ki ba lah don lypa.
Lyngba ka jing pyndonkam jong ka bor technology, ka lah ïarap ïa ka Meghalaya ban pynduna ka jingïap hapdeng ki longkmie, ki khyllung bad khynnah bad kumjuh ruh ban pynduna ïa ka jingkhrew ha ki khynnah (SAM bad MAM) ha ki por ba lah dep kaba pyni shuh shuh balei donkam ban pyntbit ha kane ka liang khnang ban pyn neh ïa ki thong ki ba lah jop.
Da kaba kyrshan ban kyntiew ha ka liang ban ïashim bynta, U lah kren bad ai jingmut shaphang ka jingsdang ai ki jinghikai ba man ka taiew ryngkat bad ki jing ïashim bynta ba man u bnai ha ki Anganwadi Centers (AWC).
U lah ong ruh ba “ Ngi donkam ka jing pynkylla ïa ka rukom treikam ha kaba ki Lady Supervisors kin pynkylla ïa ki Anganwadi sentar sha ki Early Childhood Development sentar hapoh kine ki hynriew (6) bnai ban wan.
Ïa kane ka jing pynkylla donkam ïa ka jingshim bynta jong ki khynnah, ka ban pynsan ïa ki bor pyrkhat jong ki bad ïa kane yn pynïaid shakhmat da ki Child Development Project Officers na ki Anganwadi sentar.
Haba pynkut ïa kane ka training ai jinghikai kaba ar sngi, U lah ai jingmut ban buh ïa ka thong ban sdang ki rynsan ai jinghikai 55 tylli ka ba ïa ryngkat bad ka jing don ki 55 tylli ki block bad U lah pynshai ruh ba donkam ban lam lynti na ka liang ki nongtrei ha ka block ban pynïaid ïa ka kam.
U.Commissioner and Secretary ka tnat Social Welfare Department ka Sorkar Meghalaya u Pravin Bakshi u la long ruh u Kongsan ha kane ka prokram.
U lah kren shaphang ka jing donkam ka bor technology bad internet.
U lah pynshai kumno &quot;ka jing don jong ki tiar ba pyndonkam ïa ka bor technology bad internet kan ïarap ban pyn kloi ïa ka jingsaphriang jinghikai bad pyn neh ruh ïa ki ha ka ba bun ngut ki briew khlem ka jingdonkam jong ki ban leit na kawei ka jaka shawei pat haba pyntbit ïa ki sap treikam.
Ki rynsan ba lah pyndonkam da ka bor technology bad internet ki ai lad ïa ki nonghikai ban pynkylla bad pyn wandur ïa ki rukom ai jinghikai katkum ka jingdonkam ki nong ïashim bynta ki ba na ki jaka ba pher ba pher bad kan ïarap ban ai jinghika ka ba pura khamtam ha ki samla&quot; U lah ïaroh ruh ïa ki rukom treikam ki kynhun kum ka ECHO-India bad ka jingdonkam ban ïa kren bad shim bynta mar kylliang jong baroh ki nong trei kam ha baroh ki liang.
Ka Dr.Anuradha Rai, Director jong ka Gender Equity India Pilot hapoh ka Projek ECHO ka lah pynshai shaphang ka jing pyntbit sap treikam haba ai jinghikai bad ka ong ruh &quot; Ban pyntbit ïa ka sap hikai hapdeng ki nong treikam ka dei ka ba kongsan tam bad ka ban kyntiew ruh ïa ka jingnang jingstad ba pura ha ki khynnah naduh ka por ba dang rit.
Ka Partner Launch Training kan ïarap ïa ki nongtrei ym tang ban hikai hynrei ban pynlong ruh ka rynsan hikai ka ban ktah bad ai mynsiem ïa ki nong ïashim bynta.
Ka ong ruh ba ka ECHO ka dei ka bym rem dor bad ka ban ïalam sha ka ban ïarap ban ai ka jingstad na ki nong shemphang sha ki paidbah ha shnong.
Ka lah batai ruh ïa ki saw tylli ki païa ki ba kyrshan ïa ka rukom treikam jong ka ECHO A- Amplification lane ka ban pyndonkam ïa ka bor technology ban pynsaphriang ïa ka jinghikai haba kynduh ki jingeh na ka bym biang ka por bad ba jngai ki shnong B- Best Practices lane ka jing ïa sam ba mar kylliang shaphang ki rukom treikam ki ba seisoh ki ba pynduna ïa kino kino ki jingleh shiliang bad ban ailad ïa baroh ban ïoh lang kumjuh C- Cased based learning lane ka jinghikai kaba kynthup ïa ka jingïashem lang jong ki nongïashim bynta ha la shnong D-Web based database lane ka jing pyndonkam jong ka borinternet ban bud dien ïa kiei ki ba lah urlong hadien ki jinghikai.
Haba ai jingkren ha kane ka jingïalang, U Bah Ronald Kynta, COO-MECDM u lah batai khyndiat shaphang ka Meghalaya ECD Mission bad u lah ong ruh ba kane ka mission ka kham pher bad ka dei na bynta ban kyntiew ïa ka jingim ki khyllung bad khynnah naduh ba dang pun ka kmie haduh kin da lah don 8 snem ka rta.
U lah batai ruh ba kane ka dei ka jingïatrei bad snohkti lang hapdeng ki department jong ka Social Welfare, ka Health &amp;Family Welfare, ka Education bad ka Community bad Rural Development.
U lah pyn sngewthuh ruh kumno lah ban pyndonkam ïa ka rynsan ECHO ym tang ha ka liang ai jinghikai hynrei ban peit bad pynïaid kam hapdeng ki nongtrei bad ha kaba ïadei bad ka jing pynïaid kam jong ka projek Ka ECHO India ka treikam ym tang haba ïadei bad ka pule puthi hynrei ha ki liang ai jinghikai ban pyntbit sap treikam ha ka koit ka khiah ruh.
Kane ka training ba ar sngi ka ba lah ïalam da ka Ms.Aanchal Chauhan, Senior Executive Trainer, ka ïadei bad ka jingpyndonkam jong ka ECHO Model bad lah hikai ïa ki rukom treikam sha ki nongïashim bynta.
Ka rukom ai jinghikai lyngba ka rynsan ECHO ka pyndonkam ïa ka jing eksamin kaba bniah ha ka por shuwa ban sdang ai ka jinghikai, ki Live Tele ECHO Sessions bad ka jingdonkam ban pyndonkam ïa ki jingshem lane jingtip ha ka por ba pyntrei ïa ka kam.
Ha kawei pat ka session ba lah islam da u Mr.Ismail Ahmed, Senior Executive Trainer ka kynthup ïa ka jingïashim bynta ban pyrshang kumno ban pynïaid ïa ka rynsan hikai Tele-ECHO.U Mr.Ahmed u lah pynshlur ïa ki nongshim bynta ban ïatrei ban pyrshang ïa kane ka Tele-ECHO da kaba khot ïa ki nongïashim bynta na man la ka kynhun jong ki department bapher bapher.
Lyngba ki jingkylli bad jing ai jubab ka lah kham pynshai bad sngewthuh shuh shuh ïa ki nongïashim bynta ha ka liang ban pyndonkam ïa ka ECHO.Shuwa ban pynkut ïa ka lympung ai jinghikai, ka lah don sa kawei ka session ha kaba baroh ki nongïashim bynta ki lah ai jingmut lang ïa ki jingshem jong ki ha ba pynkhreh ïa ka rukom pynïaid ïa ki projek ki ba pher da ka jing pyndonkam jong ka ECHO.Ïa Kane ka Partner Launch Training yn kynthup ïa ki 12 tylli ki hubs lane rynsan hikai kat kum ka jingdon ki district lane 55 tylli ki rynsan hikai katkum ka jingdon ki block ha ka jylla bad yn sa pyn wandur da ka kynhun ECHO.Lah khmih lynti ba ka PLT kan wanrah ïa ka jingkylla kaba bha ha ka jingnang jingstad ha ka por ba dang rit lyngba ka jing ïatreilang ki nongtrei kam bapher bapher.
Ka ECHO India ka dei ka NGO ka ba thmu ban ïa ka pynroi bad pynbha ïa ka imlang sahlang ha ka shnong ka thaw da kaba kyntiew ïa ki nong trei kam shnong da kaba pyntbit ïa ki sap treikam jong ki.
Ka ECHO India innovative hub model ka don ki nongshemphang ba tbit ban ïarap ha ka ban ai jinghikai ïa ki nong ïa shim bynta.
Kane ka model ai jinghikai yn pyndonkam da ka bor technology lyngba ka rynsan iECHO ka ban ïarap ban pyntbit ïa ki sap treikam ha ka rukom ban pynduna ïa ka jinglut ksan.
Shillong, Kyllalyngkot 24 : Kum ka jingrakhe ïa ka Republic Day jongka ri mynta u snem, ka Raj Bhavan kan plie na ka bynta ki paidbah ha ka janmiet 26 tarik naduh ka por 3 baje janmiet haduh 8 baje mynmiet.
Nongpoh, K’lyngkot, 24: U Senior Scientist ka Meghalaya State Pollution Control Board, u Bah S.Swer mynta ka sngi u la pynpaw ba ka Meghalaya State Pollution Control Board kam shym la shong kli kti, hynrei ka la trei shitom ban ïa khun pyrshah na ka bynta ban pynduna ïa ka lyer jaboh ha Byrnihat, kaba dei hadien ba ka Byrnihat ka ka la ioh nam kum kawei na ka jaka ba pynmih bha ïa ka lyer jaboh hapoh ka ri India.
U Bah Swer kum u Scientist ka MSPCB, u la pynpaw ruh ïa kane hadien ka jingïakynduh ïa u MLA ka Jirang, u Bah Sosthenes Sohtun, uba la lum la lang ïa ki ophisar na ka bynta ban thaw ïa ki lad ki lynti ha kaba ïa khun pyrshah ban pynduna ïa ka lyer jaboh ha Byrnihat.
U la ong ruh ba ïa ka daw ka jingioh nam ka Byrnihat kum ka jaka ba jaboh ha ka ri, kim pat lah ban tip ïa ka daw tynrai, namar kane ka lyer jaboh ka wan na kaei ka jaka, la ka dei na u pud u sam ka Meghalaya ne na Assam, namar ha katei ka jaka ki don bun ki Karkhana la ka long ha na Meghalaya bad na Assam bad kumjuh ruh ki nongshong shnong kiba bun bad ki kali paidbah ruh ki ïaid lyngba ka surokbah NH-6 ha Ri Bhoi District.
Ban lap ïa ka daw jong ka jingmih ka lyer jaboh ba la ioh nam ha ka ri, u Bah Swer u la ïathuh ba ka Meghalaya State Pollution Control Board ka la pynkhamti da ki riew shemphang ban wad bniah ïa ka daw jong ka jingmih ka lyer jaboh, kata la pynkhamti ïa kane ka kam sha ka Center for Science & Industrial Research-National Environmental Engineering Research Institute (CSIR-NEERI), Kolkata bad lyngba jong kane ka Center ki don ki riew shemphang kiba wad bniah lyngba ki kor ki bor khnang ban tip nangno ka lyer jaboh ka wan khnang ban lah ban tehlakam ïa kane ka jingmih jong ka lyer jaboh.
Shuh shuh, u la ong ruh na ka liang ka Meghalaya State Pollution Control Board kam shym la shong kli kti bad ka dang ïaid shaphang ban ïakhun na ka bynta ban pynduna ïa ka lyer jaboh da kaba pyntreikam ruh ïa ka thong jog ka National Clean Air Programme (NCAP) ha kaba yn shim bynta na baroh ki liang ban ïa trei ryngkat kum ka thong ban pynduna ïa ka jingmih ka lyer jaboh kaba ktah ïa ka koit ka khiah ki paidbah bad wat ïa ka mei mariang, u la bynrap.
Shillong, K’lyngkot, 24: Dang ha kine ki sngi ki nongïalam ka seng Congress ha kane ka jylla, ki la kynnoh ba Sokar Jylla ka la khang ïa ka jingleit u Rahul Gandhi sha USTM ha Ri-bhoi hadien ka jing pynbor kaba la wan na Assam bad na Delhi.
Ha u kyrwoh ba la phah sha ki lad pathai khubor, ka BJP ka la ong, “phewse ka USTM ka la pynshai paidbah lyngba ka Social Media ba ka seng Congress kam shym la ïoh jingbit na ki bor synshar ka Ribhoi District, kumta ka USTM kam banse ban pynsangeh noh shwa ïa ka jingai jaka ban pyndonkam da ka seng ha ka sngi ba wan u Rahul Gandhi.
Ka jingkhein sting jong ka seng Congress ban pynbiang ïa ki kot ki sla ban pynlong ïa ka jingïalang ka pynpaw ïa ka jing bymkhein snep jong ka seng Congress ïa ki bor sorkar bad kane ka pyni shai ïa ka jinglong barieh jong ki nongïalam jong kane ka seng.
"“Ka BJP Meghalaya ka kyrpad ïa ki nongïalam ka seng Congress ba kin long shida noh ha ka rukom treikam jong ki bad lada ka long kaba khia haduh katta katta ïa ki, kim dei ban shu kren laplah kumne manla ka por.
Kane ka jingbuhrieh ïa ki jingshisha bad ban kynoh khlem nongrim jong ka seng Congress ka pynpaw ïa ka jingjaboh ka jingbymlerkam bad ka jinglongbuit poh jong ki nongïalam ka seng," la ong ka BJP.“Na ka por sha ka por ka seng Congress ka ju kynnoh ba ka BJP ka synshar donbor hynrei ka la klet mo ïa ka Emergency? Mano ba synshar donbor ïa ka ri ha kito ki snem hato ym dei ka seng ongress? Mano ba ju mlien ban wanrah ïa ka president rule bad ban weng jubor ïa ki sorkar jylla ba la jied da ki paidbah, hato kam dei ka seng congress? Mano ba la set jubor bad khang ïa ki nongthoh khubor ban kren laitluid, hato kam dei ka seng Congress? Kane ka rukom ban shu kynnoh laplah bad ban kdew kti ka pawshai ba ka seng Congress kam don jingmut eiei ban ai ka jingshakri kaba khuid sha ki paidbah," la kynthoh ka BJP.“Ka por ka la kylla ba ki nongshong shnong ki kwah ïa ka jingsynshar kaba khuid, kaba ïohi paw bad kaba don ïa ka jingkular kaba skhem.
Balei ka BJP ka jop elekshon na ka por sha ka por dei namarba ka la lah ban wanrah ïa kita ki jingkylla baroh bad ki paidbah ki hun ïa kata," la pynksan ka BJP.“Kumba ka ktien “Satyameva jayate" ka ong ba ka hok kan ieng rasong, ka pawshai na kane ka jingja ha USTM ba ka seng Congress kan sa duh biang ïa ka jingshaniah jong ki paidbah ha kane ka elekshon MP ban sa wan," la ong ka BJP.Shillong, K’Lyngkot 24 : Da ka thong ban weng ïa ka jingkhapngiah, ka sorkar jylla ha ka sngi Balang ka la buh mawnongrim na ka bynta ban tei ïa ki lai tylli ki surok ban poi sha New Shillong Township kiba la kot haduh kumba 131 klur tam.
Ïa kine ki mawnongrim la buh da u Myntri Rangbah ka Jylla Conrad K Sangma ryngkat u Symbud Myntri Rangbah, Bah Prestone Tynsong nalor u Deputy CEM ka KHADC Bah PN Syiem, Executive Member ka KHADC Bah Teibor Pathaw nalor ki ophisar ka tnad bad ki nongsynshar shnong ba dei na katei ka thaiñ ha ka jingïalang kaba long ha Vivanta, Shillong.
Kitei ki lai tylli ki suro ki kynthup ïa ka surok na Lumshyiap Bellafonte sha New Shillong Township ha Umsawli lyngba ka Mawpat ha ka jingmang pisa kaba 49 klur tyngka.
Kawei pat ka surok ka dei na Bribah sha IAS Colony New Shillong Township ha ka jingmang pisa kaba 27.49 klur tyngka bad kawei pat kadei ka surok na Diengpasoh sha Shillong Byepass ha ka jingmang pisa kaba 55 klur tyngka.
La ïathuh ruh ba kane ka jingbuh mawnongrim ka kynthup ruh ïa ka jingpynbha bad pynheh ïa ka surok Shillong-Diengpasoh sha ka 2-Lane, kaba long naduh 14Km sha ka 21.20 Km.
Na ka liang u Myntri Rangbah haba kren ha kane ka sngi u la ong ba ka jingeh halor ka jingkhapngiah, ka jingdheng kali bad ka jingnang roi jong ka Nongbah Shillong ha ki snem bala leit noh ka dei kaba la neh slem bha.
“Kane kam dei eh tang shaphang ka New Shillong kaba donkam ban pynbha hynrei ngi donkam ruh ban peit ba kane ka nongbah Shillong ba mynta kan bha lang katba ka jingpyntrei na ka bynta Shillong ba thymmai pajih na kane kaba mynta.
Kumta ka jingkhapngiah kan ailad ïangi ban ym don tang ki jingtei kiba thymmai hynrei ruh ban kyntiew ïa ka nongbah Shillong," ong u Myntri Rangbah.
Nalorkata u ong ruh ba ki surok kiba ka sorkar kan shna mynta kin ïalam beit beit sha ka pdeng jong ki jaka treikam ba thymmai jong ka sorkar ha New Shillong.
Kumta ban lait na ka jingdheng kali ban poi sha ka Secretariat thymmai la pynsuk da kaba wanrah ïa kitei ki surok ba thymmai.
“Ngi khmih lynti ba la kumno kumno ha u Risaw mynta u snem ngin ïoh ban sdang pyntrei noh ïa ka Secretariat ba thymmai bad ngi kyrmen ba hapoh lai snem ngi lah ban pyndep ïa kiba bun ki kam.
Nga kyrmen ruh ba la kumno kumno 30 haduh 40 persen ka dheng kali yn lah ban weng noh hadien ba la pynkynriah noh ïa Iing Dorbar Thawain ka jylla bad kumjuh ïa ki ophis treikam ka sorkar sha New Shillong Township.
Kane kan pynduna wat ïa ka jingkhapngiah bad ka dheng kali ha nongbah Shillong.
Kane kadei ka jingpyrkhat jngai kaba ngi don kum ka sorkar namar kine ki lai tylli ki surok kidei kiba kongsan bha bad ka jingpyntrei ïa ki ruh kan sted bha," ula bynrap shuh shuh.
Na ka liang u Symbud Myntri Rangbah, Bah Prestone u la kyntu ïa ki nongïalam shnong ban ïatrei lang bad ka sorkar na ka bynta ban lah pyntreikam pura ïa katei ka projek.
“Ngi thrang ban lah pyntreikam pura ïa kane ka projek bad kumta nga kyntu ïa ki nongsynshar shnong ba kin ïa trei ryngkat ryngkat bad ka sorkar bad lada ki donkam kano kano ka jingïarap na ka sorkar ruh ka long kaba kloi khnang ba ngin lah ban pynwandur khambha ïa ki shnong ki thaw.
"U Secretary ka tnad Urban Affairs, Bah E Kharmalki u la ong ba ka daw jong ka jingkhapngiah kadei eh namar ki surok ba mynta ha nongbah Shillong ki dei ba ym lah shuh ban pynheh.
Kawei ruh ba ka jingbym don ki jaka pynieng kali ka la pynlong ïa ki surok ïaid kali ban kylla long ki jaka pynieng kali.
Kawei pat u ong ba kadei ka jingbun palat ki briew kiba thied kali thymmai bad khamtam ba ki briew ki kham lah ban leit da ki kali lajong ban ïa kaba leit da ki kali kamai.
Shillong, K’lyngkot 24 : Ka kynhun Myntri ha ka sngi Balang ka la mynjur ïa ka rta kaba rit eh (minimum) bad ba heh duh (maximum) ha ka jingthung kam ha ki saw tylli ki tnad Sorkar- ka Civil Defence and Home Guards, Excise, Registration, Taxation and Stamps (ERTS), Forest and Environment bad ka tnad Home (Police) jong ka Sorkar Jylla.
Haba ïakren bad ki nongthoh khubor, u Myntri bad nongpathai khubor ka Sorkar u Bah Paul Lyngdoh ula ong ba namar ka jingdawa ka kam ïa ka bor met, ka rta ba duna eh la buh ha la ka jong bad kumjuh ruh ïa ka snem ba heh duh ha ka jingthung kam ha kine ki saw tylli ki tnad.
“Kine ki dei ki rta ba rit eh kaba long hapdeng 18-21 snem shaneng bad ka snem ba hehduh ba la rai da ka Kynhun Myntri mynta ka sngi la buh ban long naduh 27 snem na ka bynta ka tnad ERTS, haduh 32 snem ha ka Tnad Civil Defence and Home Guard, sha ka 30-32 snem ha ka Forest & Environment bad 21 snem kum ka snem ba rit eh bad 27 snem kaba heh duh na ka bynta ka tnad kam Pohïing ne thung kam pulit " ula ong.
U Myntri ula ong “Katba nga dang pyrshang ban batai sha phi, kine ki kynthup ïa ki kam kum ka junior scale MPS bad UB/AB,SI, baroh kine ki kam ki donkam ïa ki briew kiba dang rit ka rta, kumta ka jingrung kam la buh kat kum ka jingdon kam.
Kane ka donkam ïa ka jingpynthikna da ka kynhun Myntri, na kata ka daw ngi la wanrah ban ïakren bad la mynjur lang da baroh".
U Bah Paul ula pynbna ruh ba ka Sorkar Jylla shen kan sa pynbna noh ïa ka khubor laitkam ba palat 3000 tylli ki kam jong ki kyrdan bapher bapher hapoh ka Tnad Home (Police) bad palat 500 tylli ki kam hapoh ka Tnad Civil Defence and Home Guards.
“Ngin dang shimpor sa ar haduh lai taiew ban pynbna ïa kane ka khubor laitkam bad ngi dei ban lah pyndep ïa ka kam hapoh ka arbnai ban wan" ula ong.
Shillong, K’lyngkot 24 : Ka North Eastern Indira Gandhi Regional Institute of Health & Medical Sciences (NEIGRIHMS) sa shisien ka la buh ïalade ha ka jingshah peitkhmat halor ka jingkynnoh kheiñ sting shaba palat liam jong ki doktor kaba lam sha ka jingiap jong iwei i nongpang ba 23 snem ka rta hapoh ka Hospital hynnin ka 23 tarik Kyllalyngkot khlem ka jingtip ïa ka daw.
Ki bahaiing hasem ki la kynnoh da ka jingbitar ïa ka jingleh ki bor pynïaid ka Hospital, haba pyntip ba ki doktor ki la leh Operation ïa ine i nongpang khlem da ïoh jingbit ne pyntip sha ki halor ka jingpang ba i don.
Kat kum ka jingong ki bahaïing, ki bor pynïaid ka NEIGRIHMS ki la leh ïa ka operation da kaba aidaw ba don jingthut ha ki snier jong ine i nongpang.
Hadien kane, ïa ine i nongpang la rah noh wut wut sha kamra ICU khlem ka jingtip jong ki bahaïing hasem.
Ki la kam ba kim shym la ïakynduh satia ïa ki doktor naduh ka 17 tarik Kyllalyngkot tad haduh ka 22 tarik Kyllalyngkot.
Hynrei, ha ka 23 tarik Kyllalyngkot ha ka por 9 baje mynmiet, ki bor pynïaid ka Hospital kila pynbna ba ine i nongpang ula khlad noh.
Ki bahaïing kila kynnoh ïa ki nongtrei jong ka hospital ba kim shym la pynsngap ïa i nongpang watla ine i samla ba 23 snem ila ud ba im lah ban ring mynsiem bha.
Ki la ïathuh ba ine i nongpang ila thoh ruh ïa ka shithi shuwa ba in khlad noh, ba batai ïa ka jingkheiñ sting jong ki nongtrei ka Hospital bad ki bor khmih hapoh ka ICU.Ki bahaïing ki la kynnoh ba wat hadien kane ka jingpynbna ba ila khlad noh, ki bor ka hospital ki la aiti tang ïa ka death certificate khlem da ai ïa kiwei kiwei ki kot ki sla ba donkam ban tip pat ïa ki daw jong ka jingiap.
Ki bahaïing hasem kiba la bitar lep ïa kane ka jingjia, kila pyrshang ban leit ïakynduh ïa ki heh jong ka Hospital ban pan jingpynshai hynrei kila shah khang lynti pynban ha ki nongap pahara jong ka Hospital.
Shillong, K’lyngkot 24 : U Myntri bad Nongpathai khubor ka Sorkar u Bah Paul Lyngdoh ha ka sngi Balang, ula ong ba ka Sorkar kam ñiew satia ïa ka kynhun kiengatiar Hynniewtrep National Liberation Council (HNLC) kum ka ‘Nongshun’.
U Bah Paul ula kynthoh ïa kane haba jubab ia ka jingkylli halor ka jingpynkhreh ka Sorkar ïa ki bor pahara na ka bynta ka jingrakhe Republic Day khamtam hadien ka rai ba dang shen jong ka HNLC ban weng noh ïalade na ka jingïakren ïasuk bad ka Sorkar pdeng bad sorkar jylla.
Haba ïakren bad ki nongthoh khubor hadien ka jingïalang jong ka Kynhun Myntri, kaba la ai jingmynjur ïa ki jingkren lamphrang ba la pynkhreh jong ka Republic Day, u Bah Paul ula ong ba ka jingpynkhreh ïa ki bor pahara kan ïaid beit kumba ju leh.
Hynrei ula ong ba ka suk ka saiñ ha Jylla ka dei kaba biang bad kam da donkam satia ban nang shim shuh shuh ïa ki bor pahara na shabar.
U Bah Paul u ïathuh ba u Myntri Rangbah ka Jylla Conrad K Sangma bad u Symbud Myntri Rangbah ba peit ïa ka tnad kam pohïing u Bah Prestone Tynsong kila pynpaw ba ka jingkhang ka dang ïai plie ban ïakren bad ka HNLC haba bynrap “Kane kan sa mih ruh ha ka jingkren ha ka Republic Day".
Haba kylli, u Myntri ula ong “Ka jinglong jingman ka long kaba suk ba saiñ bad ngim ñiew ïa ka HNLC kum ka Nongshun jong ngi ne ki paidbah ba ngin khuslai na kata ka daw ngi ong ba ka jingkhang ka dang plie bad ïa kane yn sa pynpaw ruh ha ka jingkren Republic Day".
Shillong, Kyllalyngkot 25: Ka jingïakhun hapdeng ka Nongrim Hills SC pyrshah ïa ka Mylliem SC hynne ka sngi ha ka lympung 1st DIVISION Football League 2023-24 ba la pynïaid da ka Shillong Sports Association ha madan phutbol SSA Ground, ka la jam sha kaba kut ha kaba ka Nongrim Hills SC ka la khur ïa ka jingjop da 4-1 kol.
Haba phai sha ka jingïalehkai, ka Nongrim Hills SC ka la ïoh ban tehlakam kham bun shah ïa ka bol hynrei ka la shimpor tad ynda la jam sha ka 32 minit ba u Glenny Lyngrah un thep ïa ka kol kaba nyngkong shuwa ba un pynbud ïa ka kol kaba ar ha ka 45 minit.
Haba jam sha ka kylla kaba ar, ka Mylliem SC ka la pyrshang katlah katïai ban pynphai bad ha ka 82 minit ka la ïoh ban pynjan ïalade ban ïakhaid lyngba ka kol u Janhameshwa Marngar ha ka 82 minit.
Hadien ba shah pynphai, ka Nongrim Hills SC ka la sdang ban pynkhlaiñ shuh shuh ïa ka rukom lehkai bad ha ka 90 minit u Supong Lemba Khongwir u la ïoh ban thep ïa ka kol kaba lai shuwa ba u Justerwell Tham un pynthikna namjop da kaba thep ïa ka kol kaba khadduh ha ka 90+2 minit.
Shillong, Kyllalyngkot 25: Ki ar tylli ki jingïakhun jong ka lympung Shillong Cricket League 2nd Division ba la long hynne ka sngi ha madan Urkaliar ki la jam sha kaba kut ha kaba ka kynhun Sportive Juniors ryngkat bad ka New warriors ki la khur jingjop.
Ka jingïakhun kaba nyngkong ka la long hapdeng ka Sportive Juniors pyrshah ïa ka Golflinks CC, ïa ka toss la jop da ka Sportive Juniors bad ka la jied ban tied nyngkong bad tied pyndep ïa ka 20 over ban kynjoh sha ka 187 ron, shah pynhap 6 wicket.
U Bapan Dutta u la tyngshaiñ bha ha ka tied da kaba khyrwit haduh 63 ron na ki 48 bol, bad na ka liang jong u Digbijoy Roy u la lah ban tied 57 ron naki 26 bol.
Haba phai pat sha ki rangkawangbol ka liang pyrshah, u Ankit Ojha u la kawang 4 over, shah tied 46 ron bad khur 2 wicket.
Haba pyrshang ban beh ïa katei ka thong, ki rangtied ka Golflinks CC ki la shah pynkut noh tang 115 shuwa ban hap baroh 10 wicket ha ka 13.5 over.
Napdeng ki rangtied kiba la lehkai bha ki long u Ankit singh rathor (27 ron naki 19 bol) bad u Rahul singh (22 ron naki 19 bol) hynrei kam shym la biang ïa ka kynhun ban khur ïa ka namjop.
Ka Sportive Juniors ka la khur ïa ka namjop da 72 ron, bad na ki rangkawangbol ba seisoh ki long u Rahul Juri u la kawang 3 over, shah tied 28 ron bad khur 2 wicket, katba u Kishan das u la khur haduh 4 wicket, shah tied tang 21 ron na ki 4 over bad khur syndon ïa ka nam Player off the match.
Ka jingïakhun kaba ar, ka New warriors ka la khur ïam ka namjop hadien ba ka la pynliem ïa ka Inningstar CC da 3 wicket.
Ka jingïakhun ka la sdang ha kaba ka Inningstar ka la ïoh ban tied nyngkong hadien ba jop ïa ka toss, bad na ka liang kane ka kynhun ka la buh thong 122 ron shuwa ban hap baroh 10 ngut na ki 16.5 over.
U Lukhu k Anal u la tied 45 ron naki 30 bol, katba u Vijay rai u la tied 20 ron na ki 10 bol.
Napdeng ki rangkawangbol ka liang pyrshah, u Bikram Pradhan u la kawang 4 over, shah tied 15 ron bad khur 3 wicket, katba na ka liang jong u Pankaj Chanda u la kawang 4 over, shah tied 23 ron bad pynhap 2 wicket.
Ka New warriors ka la pyndep kynjoh sha ka thong tang hapoh ka 13 over, da kaba tied 123 ron hap 7 ngut ban jop da 3 wicket.
U Anupam Paul u la tied 26 ron naki 22 bol, katba u Prasanjit Chanda u la tied 20 ron naki 14 bol, bad ïa ka nam Player off the match la khur da u Bikram Pradhan u ba la khur 3 wicket na ka kynhun New warriors.
Shillong, Kyllalyngkot 25 : Wat hapdeng ka jingïaid lynti kaba dang ar snem duna, hynrei i la lah pat ban khur haduh hynñiew tylli ki takma na ka jingïakop ïakhun kti lane ka arm wrestling ha ki rynsan ïakop ïakhun kti shabar ka Jylla bad shabar ri India ruh kumjuh.
Ka samla Airikmenlang Shabong ba 22 snem ka rta ba shong ba sah ha Laimer Upper Shillong bad ka shnong trai kadei na Madanbitaw Wahlang kaba don ha ka thaiñ Nongspung East Khasi Hills District, kadei ka samla kaba la ïoh ban khur ïa kitei ki takma.
Ka samla Airikmenlang Shabong haba ïakren bad u Mawphor ha ka jaka kilan met kaba don ha Rynjah, ka la ïathuh ba ka la sdang ban ïalehkai ïakhun kti ha u snem 2022.
Ka la ïathuh ba nyngkong ka ju ïalehkai boxing, hynrei kat kaba ka ïashim bynta ha ki jingïalehkai ka ju mad beit ka nam rem.
Dei hadien ba ka la ïohi na ki paralok kiba la buh status ba ka don ka jingïakop ïakhun kti, kumta ka la leit ban pyrshang noh da kane ka jait jingïalehkai da kaba pynleit jingmut bad kilan met bha ïalade.
Ka la leit ban ïa aireng ha ka jingïalehkai ha kaba la jop naduh kaba sdang haduh ka ka phainal.
Dei hangne ha ka samla Airikmenlang Shabong ka la sngewthuh ba ka don ïa ka sap ïalehkai ïakhun kti ba U Blei U la ai kyrpang ha i bad ka la sdang ban ïai trei shitom ha kaba ka la ïoh ruh ban leit ïakhun shabar ka Jylla, shabar ri lyngba ka Meghalaya Armwrestling Association ha kaba ka la ïoh ban khur ïa bun tylli ki takma.
Ka samla Airikmenlang Shabong ka dang pule ïa ka BA 1st year ha St Anthony’s College.
Ka la ïathuh ba hapdeng ka jingïaid lynti jong ka ha ka kam ïalehkai bad ka jingpule ka don ka por ba ïatyngkhuh.
Ha ka por ba thoh eksam ïa ka klas 12 nga la hap ban pep hynrei ki nonghikai ki la ai mynsiem bad ki la pynbeit bad ailad ïanga ban thoh eksam ha kawei pat ka sngi.
Nga ai khublei ïa ki nonghikai kiba la kyrshan lem ïanga," ong ka samla Airikmenlang.
Na ka liang ka samla Airikmenlang Shabong ka la kyntu ïa kiwei pat ki para samla ba kin trei shitom la ki don ha kano kano ka sap ïalehkai khnang ban lait na ki jingmlien ba sniew khamtam na u drug, uba la jyllei bha ha kine ki sngi ba mynta.
Ka samla Airikmenlang Shabong ka la ïoh ruh ban leit ïashim bynta ha ka 5th Meghalaya Games 2024 kaba dang shu kut shen ha Tura kum ka referee jong ka jingïakop ïakhun kti.
Ka la ainguh eh nyngkong ïa u Blei Uba la btin lynti ïa ka ha kane ka kam ïalehkai, ïa ki kmie ki kpa, coach bad ki paralok kiba ju don syndah bad ka ha ki jingïalehkai bapher bapher.
Ka samla Airikmenlang Shabong kadei ka khun ba nyngkong napdeng saw ngut jong ka Kong Serita Shabong bad u Bah Elisius Rani.
Ka la ïoh ban khur ïa 3 tylli ki takma rnong na ka International bad 4 tylli na ka National, 2 tylli ki takma rupa bad 2 tylli ki takma rnong.
Jowai, K’Lyngkot 25: U Superintendent of Police, ka West Jaiñtia Hills District u ma C.Syrti, MPS ula pyntip ba kala don kawei ka met ïap jong uwei u rangbah briew ba la tip kyrteng kum u Skan Ryngkhlem.
Kaba dang buh sah mynta ha ka jaka buh metïap hapoh Civil Hospital, Ialong.
La ïathuh ba une u (L) Skan Ryngkhlem u don hapdeng ka rta ba 48-50 snem ei ei, u phong da ka Jacket rong ïong, T-Shirt rong Blue bad ka patlun Track suit.
Ïa ka shnong bad jaka sah jong u ki Pulit kim shym la ïoh jingtip satia.
Kumta u SP ula la kyntu ïa kiba ha ïing ha sem ne kiba don jingïadei ba kin leit peit bad shimti noh ïa katei ka met ïap.
Kino kino kiba don jingithuh ïa katei ka met ïap ki lah ban phone ha kine ki Number: Jowai PS-8787494560 / 9863066565 lane ha Jowai PCR : 9774065467 / 03652220782.
Ym lah ban len ha kine ki sngi bun na ki samla pule ha ka jylla ki hap ban mad ïa ka jingjynjar jong ka jingkyrduhkam kyrduhjam bad bun ruh na ki samla kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Ka jingkylli ka mih hangne, hato? ka sorkar jylla ka lah ban ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la dang kiew katba dangmih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la i duh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïa kren lei lei ïa ki samla kiba la pyndep tang ïa ka degree level ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satia ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki briew na ka jylla kim pat lah ban trei ha kaba la hap ban wan na ki briew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Lah ruh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khia na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam.
Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingïarap na ka bynta ki khun samla da kaba ïarap lyngba ki skhim sorkar bapher bapher, khang ba na ka bynta kito ki samla kiba ym donkam donjam ka long ka lad ka kabu ïa ki ba kin lah ban ieng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat ban len ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam tei ïa ki jingtei kiba kham heh kiba donkam ïa ki kor ki bor la hap ban wan rah ïa ki briew kiiba nabar namar shem jingeh ïa ki samla kiba la tbit ban trei wat kum h akitei ki jaidkam ruh.
Bun ruh na ki samla ki dang lehrain ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit baria.
Hynrei bunsien pat ki samla kim juh phohsniew da kaba trei ïa ki kamrit kam ria ruh ka long kawei na ki lad ban aikam ïa ki samla ba kin lah ban ieng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam ria.
Bunsien pat lada jyllei ki bar jylla ngi ïa ud bad ngi ïa kynshi ba ka sorkar kam shim khia ban ïada ïa ki mynder.
Khatduh eh, kum ki samla kiba la shai bad kiba la nang la stad ngi dei ban don ïa ki buit ym tang ban shu ïa pyrta ba ym donkam donjam, hynrei ngim dei ban shlur ban trei la ha kino kino ki kam baheh ne barit.
Dei tang lada ki samla ki don ïa ka mynsiem ban trei bad ban tip lut ïa baroh ki jaid kam lah ban kyntiew ïa ki khun samla ha ka ïoh kam ïoh jam ne ka long ruh ka lad ba ngin khanglad ïa ki mynder kiba thmu ban wan rung sha ka jylla lada kum ki samla ki tip lut ïa baroh ki jaid kam.
Khliehriat, K’ lyngkot 25: Ka ophis jong u District Election Officer, East Jaiñtia Hills District, mynta ka sngi ka la rakhe ïa ka sngi jong ki nongthep vote kaba ju tip kum ka National Voters Day kaba 14, ïa ka prokram la pynlong ha conference hall ha ophis u Deputy Commissioner ha KhliehriatHaba kren ha ka prokram, u Deputy Commissioner, East Jaiñtia Hills District, u A.Baranwal, IAS u la kren shapang ki nongthep vote khamtam eh kito ki khynnah samla kiba la ioh ban thep vote, u la ong ruh ba ka jingthep vote ka dei kawei kaba pyni ïa ka jingsynshar paidbah bad ka dei ruh ka rynsan kaba baroh ki ioh bynta lang kumjuh solonsar, ha kajuh ka por, u la ai mynsiem bad pynshlur ïa ki nongthep vote kiba la kynjoh sha ka kyrta ba ki dei ban wanrah ïa ka jingkylla bad ruh ban wanrah ïa ka jingkiew ka jylla bad ka ri hi baroh kawei bad haba kren halor kane, utei u heh jong ka district u la ong ba baroh u/Ka wei pa uwei u nongshong shnong u don la ka bynta ha ka im lang ka sah lang da kaba thep ïa ka voteU Additional Deputy Commissioner, East Jaiñtia Hills District, u bah G.Warjri, u la kren halor kane ka prokram kaba iadei bad ki nongthep vote bad pynshai ruh halor ka jingdonkam ban thep ïa ka vote bad ong ruh ba ka don ka jingthmu ban pynkupurom ïa ki nongthep vote kiba dang samla bad ka jingpynkupburom ïa kito ki nonghep vote kiba dang ioh thep vote nyngkong ba kin dup tip iala ka jong ka hok kum ki nongshong shnong jong ka ri bad kin dup tip ruh ba ka jingthep vote ka long kaba donkam bha.
La pule ïa ka jingkular lane ka pledge ba la ïalam da ka Additional Deputy Commissioner, ka kong J.U.Kharpuri.
Ha kane ka prokram la pynbna ruh ïa ki kyrteng jong ki Booth Level Officers (BLOs) kiba tbit bha, kiba dei jong ka 5-Sutnga-Saipung bad jong ka 6-khliehriat constituency bad la pynbna bad sam ruh ïa ki voter I.D lane ki EPIC sha kito ki nongthep vote kiba dng ioh ban thep vote nyngkomg.
La pynlong ruh ïa ka jingiamareh marathon kaba 11 Km da ka ophis jong u Deputy Commissioner, East Jaiñtia Hills District ha ryngkat ka jingïatreilang bad ka ophis u District Sports Officer, East Jaiñtia Hills District, ïa kane ka jingiakop mareh marathon la pynlong ha ka por mynstep ha kaba u ADC, u bah G.Warjri u la pyllait ïa ka lama marathon ha shwa ban sdang ka jingiamareh kaba naduh ka ophis barim jong u Deputy Commissioner shaduh sha PHC Rymbai bad phai biang sha DC ophis barim.
La sam ïa ki prize da ka pisa sha kiba jop ha kane ka jingïakop mareh ba la ïa shim bynta da ki khynthei bad shynrang.
Ha ka liang ki shynrang, uba la ioh ïa ka nam lahduh, u dei u samla Knerlang Phawa, na ka kynhun Graham’s Acadamy Tuber-kmaishnong, u Rishanmehi Ryngkhlem, u la ioh ba ar bad u samla Sting Phawa u la wan ba lai.
Ha ka liang ki kynthei pat, ka samla Rosy Sana ka la wan ba nyngkong, ka samla Wasaki Phawa ka la wan ba ar bad ka samla Rikynti Sana ka la wan ba lai.
Jowai, K’Lyngkot 25: Ka ophis jong U Sub-Divisional Officer (Election), Amlarem Sub-Division, Amlarem, mynta ka sngi 25 tarik u kyllalyngkot 2024, ka la rakhe ïa ka “14 th National Voters Day" halor ka theme “Nothing like voting, I vote for sure", ha kaba u Dr.Abhiskek Saini, IAS, SDO (Election) u la long u Kongsan ha kane ka programme.
Ïa kane ka programme la pynïaid da u Shri G.L.C Mylliem, MCS, Asst.Commissioner bad ula ai ruh iaka jingkrenpdiang bad jingai khublei ïa baroh kiba ïadon lang ha kane ka programme.
Ha kaba sdang jong ka programme la ai jingkren da u M.Sangma, BLO Supervisor.
Ha ka jingkren jong u, la ong ba da kum ki BLOs ki la pyrchang katba lah ban leit sha ki shnong bad ki ïing ki sem jong ki nongthep vote ban pynsngewthuh ïa ki shaphang ka jingthep vote bad ka rukom thep vote khamtam ïa kito kiba dang thymmai.
La ai jinghikai bad pynshai shaphang ka EVM machines bad shaphang ka Vote from Home.
U la kyntu ia ki rangbah shnong, ki rangbah ñiam ba kim dei ban leh shongshit ne ïashah liang ha ka por Election namar kane kan ktah ïaka shongsuk shongsaiñ ha ki shnong ki thaw.
U ma Luckystar Pamthied, President of Association of Challenged People, Amlarem Block, ula ai jingkren ha ka ba ula ïaroh bad ai khublei ïa ka Sorkar ïa ka jinghikai ba kala ai na ka bynta ki ba duna ka dkhotmet da kaba wanrah ïa ka Vote from Home kaba la ïarap bad pyllah ïa kiba kin pyndep ïa ka hok ban vote bad ban jied ïa ki nongmihkhmat.
U Kongsan haba ai jingkren ula ai khublei National Voters Day ïa baroh.
U la ong ruh ba la rakhe ïa kane ka sngi manla u snem kum ka foundation day jong ka Election Commission.
U la kyntu ïa baroh ki nongshong shnong kiba la dap 18 snem shaneng ba kin kheiñ kordor ïa ka vote jong ki, la ha kano kano ka ñiam ka jait ka rukom im ne ka ktien ba ki don.
U la kyntu ban vote katkum ka jingsngewthuh bad ka mon la jong bad ym dei ban ngop ha ka jingkren pynbieit jongkiwei.
Ula kyntu ba dei ban don ka mynsiem ban ïarap ban pynsngewthuhlem ïa kiwei ki bym sngewthuh khamtam ïa kito ki bym lah ban leit sha ki jaka thep vote, namar mynta ka sorkar ka la pynbiang ïa ki machines ba kin lah ban thep vote na ïing.
Ha kane ka programme la sam ïa ki EPICs sha ki nongthep vote ki ba thymmai, la pule ïaka Voters Pledge ha ka jingïalam ka F.M.War, ASE.La pynkupburom ïa ki BLOs ma Dapki Shylla, BLO-4-Iongnoh, ma Savio Myrchiang, 21-Amlarem A bad u ma Jacinthson Passah, 23- Pdengkarong, naka bynta ka jingtrei shitom jong ki.
La sam ruh ïa ki khusnam sha ki nongjop ha ka ‘Painting Competition’ ba la long ha ka 23 tarik January 2024 bad ïa ka ‘Run For Democracy’ kaba la long ha ka 24 tarik January 2024.
La pynkut ïaka jingïalang ha kaba u ma J.Tongper ula ai ïa ka jingkren ai khublei.
Nongstoiñ, K’lyngkot 25: Mynta ka sngi ka 25 tarik Kyllalyngkot 2024, ka Election Branch jong ka Ophis u Deputy Commis-sioner, West Khasi Hills District, ryngkat lang bad ka Ri India hi baroh kawei ka la rakhe ïa ka National Voters Day kaba 14 halor ka phang, ‘Ym don da kiwei pat lait na ka jingthep vote, Thikna Ngan vote Beit’.
Ïa kane ka prokram la pynlong ha Trysem Hall, DC Ohis ha kaba u Bah Garod L.S.N Dykes, IAS District Election Officer, West Khasi Hills, District u la long u kongsan, ha ka jingdon ryngkatlang jong u Bah H.K Thabah, MCS ADC (EI), Bah E.Lyngdoh MCS, AC (EI), ki RO, AEROs, EAC in-charge, BLOs, ki Rangbah Shnong, ki khynnah skul, ki nongthep vote kiba pynrung kyrteng thymmai lem bad kiwei kiwei.
U Kongsan u la pynpaw ka jingsngewnguh bad ïaroh ïa kito kiba dang pynrung kyrteng thymmai ïalade na ka bynta ban ïoh ïa ka hok thep vote.
U la ai mynsiem ïa ki ba ki dei beit ban thep vote, namar ka dei ka hok jong ki bad ha kajuh ka por kan pynbha ïa ka shynshar khaddar hapoh ka ri.
U la ai ruh ka jingïaroh ïa ka jinglah bad ka jingtrei shitom jong ki nongtrei sorkar, kiba la bynshet ïa ka kamram ban pynrung kyrteng bad ban ïit janai ïa ki jingdonkam baroh, kiba ïadei bad kane ka kam, haduh ba ki la lah syndon ban pynmih ïa thup kyrteng jong ki nongthep vote hapoh jong ka District.
Kiwei pat ki prokram ha kane ka sngi ki khyntup ïa ka jingsam ïa ki EPIC Card, ka jingpynkup burom ïa ki nongthep vote thymmai, ka jingbatai halor ki kor EVM bad VVPAT, ka ïakop thoh Slogan bad ïakop dro jingdro, kumjuh ruh ka jingai khusnam sha ki ki Booth Level Officer (BLO) kiba la trei shitom bad kiba la leh bha.
Nangta ka la don ka jingpule jingkular halor ka NVD, ka jingrwai na ka Kids Tarari choir bad ka prokram kyrpang na ka Josephas bad Company.
Ka jingmut bad ka thong jong kane ka prokram ka long, ban pynsngew-thuh halor ka bynta bad ka kamram jong ki nongshong shnong, ha kaba ïadei bad ka jingthep vote bad kumjuh ruh halor ka synshar khaddar paidbah.
Nongpoh, K’Lyngkot 25: Ki khun samla kynthei bad shynrang ba kynthup ruh ïaki heprit bad kiba la rangbah mynta ka sngi kila shim bynta shitrhem ha ka jingïakop mareh thong ne ka National Voters Day Run 2024 bala pynlong da ka ophis treikam jong u Sub-Divisional Patharkmah (Civil) Sub-Division, Ri Bhoi District bad ryngkat ka office u Deputy Commissioner, Ri Bhoi District kum ka thong ban pynshlur ïaki samla bad ki paidbah ba kin mih shakhmat ba kin shimbynta ïalade ha ka jingthep vote kum ka hok jong ki ban jied ïaki nongmihkhmat.
Ïa katei ka jingmareh thong la sdang naduh Mynnar Jirang bad pynkut haduh Patharkhmah Government Higher Secondary School, ha kaba u Bah MB Tongper Sub-Divisional Officer ka Patharkhmah (Civil) Sub-Division u la leit ban shim bynta kum u kongsan ha ka jingdonlang u PR Hajong BDO ka Jirang C&RD Block, ki ophisar naka tnad ïalehkai sports, bad kiwei kiwei ki riew rangbah naka thaiñ Patharkhmah.
Hadien ka jingïamareh naka liang ka ophis u Sub-Divisional Patharkmah (Civil) Sub-Division kala sam ruh da ki EPIC sha kito ki samla kiba dang iohpdiang nyngkong ïaka EPIC bad kumjuh ruh ki khusnam sha ki nongjop ha ka jingïakop mareh marathon.
U Bah MB Tongper kum u kongsan haba kren ha katei ka sngi u la ai ka jingïaroh ïaki samla kiba la wan ban shim bynta shitrhem ha katei ka sngi bad pynshai ruh sha ki halor ka hok thep vote jong ki ba kim dei ban pynsepei ïala ka jong ka hok hynrei ban shim bynta ha man la ki jing thep vote ban jied ïaki nongmihkhmat.
Nongpoh, K’lyngkot 25: Ka Ri Bhoi District Congress Committee mynta ka sngi ka la shim ïa ka kabu ban ai khublei kyrpang sha baroh ki paidbah ka jylla bad ka Ri Bhoi khamtam halor ka jingkyrshan jongki ban wan kyrshan ne ai mynsiem halor ka jingwan iuh kjat u Rahul Gandhi, kaba dei halor ka thong jong ka Bharat Jodo Nyay Yatra kaba la dep ban long ha ka 22 tarik u Kyllalyngkot 2024 ha Madan Pahamsyiem ha Nongpoh.
Haba kren sha ki lad pathai khubor mynta ka sngi, u President ka Ri Bhoi District Congress Com-mittee, u Bah Charles Marngar bad u Dr.Celestine Lyngdoh, MLA ka Umsning bad uba dei ruh u president barim ka MPCC, ki la ong ba kum ka party Congress ki dap shisha da ka mynseim jong ka jingkmen halor ka jingwan kyrsha ki paidbah ha ka jingwan poi u Rahul Gandhi, namar dei ka jingkyrshan ki paidbah ba katei ka jingïalangbah ka jingwan u Rahul Gandhi ka la long kaba jop.
Ki la ong ruh ba ka party congress ka ai khublei ym tang ïa ki paidbah kiba la kyrshan borbah ban pyni ba ki dang don ka jingieit ïa ka party congress, hynrei ka party ka ai khublei ruh naduh ki nongïalam ka MPCC ha ka jingïalam u Bah Vincent H.Pala kum u President bad MP, ïa ki nongïalam ki Mahila, ki Youth Assembly, ki NSUI bad baroh ki nongtrei bad ki nongïalam ka party ha kaba dei lyngba ka jingtrei shitom jognki, ba katei ka jingwan iuh kjat u Rahul ha Nongpoh ka la long kaba jop.
Ki la ai khublei krypang ruh ïa ka Dorbar Shnong ka Pahamsyiem kiba la ai jaka ban pynlong ïa katei ka jingïalang, ka jingkhublei ka leit ruh sha ka ophis u Deputy Commissioner bad ka ophis u SP ka Ri Bhoi lyngba ka tnad Traffic, kiba la ai ïa ki bor pahara ba katei ka jingïalang ka la long kaba jop khlem da don kano kano ka huri hura, hynrei ki paidbah ki la ïa snoh kti lang ban pynpaw ïa kata ka mynsiem jong ka jingïatrei lang na ka daw ban sngap halor ki mat ki jura ba u Rahul u la wan ban kren katkum ka thong jogn ka Bharat Jodo Nyay Yatra.
Ki nongïalam ka Congress ki la ai khublei kyllum ruh ïa baroh kiba la donkti ban pynlong ïa ka sngi kaba jop bad kum ka party ruh ha ka jingïalam u Rahul kin dang ïaid shaphrang ban ai ka jingshakri kaba bha tam ïa ki paidbah.
Shillong, K’lyngkot, 25: U Samla Boltijoy Ryan Nongsiej uba la jop ïa ka nam Mister India 2023 Tourism Global ha Sangli, Maharashtra ha u snem 2023 u la shah jied ban mihkhmat ïa ka ri India ha ka International Pageant ka ban sa long ha ka ri Vietnam ha u bnai Jyllliew, 2024.
Ha ka jingïakren bad ki lad pathai khubor ha ka sngi Palei u samla Boltijoy Ryan Nongsiej, ryngkat ka jingsynran lang jong ka kmie bad ka hynmen kynthei u la ïathuh ba ka jinglut jingsep na ka bynta ban leit ïashim bynta ha kane ka rynsan ïakob ka ban sa long ha ka Ri Vietnam ka long kaba bun kumta kum u samla uba wan na ka longïing longsem kaba duk bad kaba duna ka ïoh ka kot, u la kyrpad ïa ka Sorkar Jylla, ïa ki kynhun bapher bapher bad ïa ki riewshimet kiba don ka mynsiem ïarap ba kin kyrshan lem ïa u na ka bynta kane ka jingthmu kaba bha khnang ban dup lah ban wanrah ïa ka nam ka burom ïa ka ri India, ïa ka Jylla Meghajaya bad ïa ka jaidbynriew hi baroh kawei.
Une u samla un long ruh uba nyngkong eh na kane ka Jylla Meghalaya ban mihkhmat ïa ka ri India shabar ri ha ka jingïakob Mister Tourism Global ha ka King and Queen of Mister and Miss International kaba la ïatreilang bad ka Global Model India.
Kum ban shu pyntip hangne ba une u samla mynta u dang pule ïa ka Master Degree ha ka Tourism and Travel Management ha Martin Luther Christian University, Shillong.
Jowai, K’Lyngkot 25: Ka Movement For Change Meghalaya India, kat kum ka kyrwoh bala phah da u President u Pherdian Samaiang bad u Chandame Sungoh kum u nong aiktien lane u spoke-person jong ka kila pynrem jur ïaka Sorkar MDA-2 ba lam khmat da ka NPP hapoh ka jingïalam jong u Conrad Sangma kum u Chief Minister halor ka jingweng kam shiteng por bad khlem nongrim ïaki officers ka Lokayukta.
Ka Movement lyngba u nongai ktien jong ka ka ong ba ka jing beh kam ïa kine ki officers ka dei tang ka buit bymman jong u Conrad Sangma khnang ban ïada ïaki ba ha ïing ha sem jong u kiba la shah charge sheet naka daw ka jingbam sap ba shyrkhei jong ki hapoh Garo Hills Autonomous District Councils.
Ka sorkar ka pynksan ïalade da ka ba ong ba ka jingweng kam ïakine ki Officers ka dei kat kum ki kyndon aiñ jong ka Lokayukta Act namar ba ka aiñ kam shah ïaki officers bala shong thait ban long kum ki member jong ka bad ki ong ruh ba da ka ba thung da ki officers kiba dang trei te ka pynduna ïaka jinglut jongka sorkar namarba kam donkam shuh ban pynlut ha ka ban siew tulop ïaki.
Kine ruh ki long kiba bakla, namar ka aiñ kam ong ba ym bit ban thung da ki officers bala shong thait.
Ka jingong jong ka sorkar ba lada thung da ki ba dang don ha ka jingtrei te kan pynduna ïaka jinglut jong ka sorkar namarba ym donkam shuh ban siew tulop yaki.
Ka long tang ka jing pynbeij paitbah, haba ka sorkar ka don pisa ban thung ïaki to ki officers bala shong thait sha ki wei pat ki department lane kum ki advisors ïaki to ki MLA bala rem election bad pynlong ïaki tamasa te balei iakine pat kam don? Buh jingkylli ka Movement.
Lada thung da ki officers kiba dang don ha ka kam te kim long laitluid ban kylli ban tohkit namaba ki hap ban bad tieng bad kohnguh ïaki ba kham halor jong ki lane ki minister.
Ka jingweng kam ïakine ki officers bad ka jingthmu ban thung da ki wei ka dei ka buit bymman jong ka sorkar ban ïada ïaki briew jong u Conrad, ong shuh shuh ka Movement.
Ka jingkren jong u Conrad, naduh ka por ba thung ïakine ki officers ruh ym shym la bud kat kum ki kyndon aiñ.
Namar ha ka aiñ la ong ba dei ban rhung tang kiba bat ïaka kyrdan Secretary ha ka jylla lane kiba pass IAS.Hato ha ka por ba thung ïa kine ki officers kim don seh ki ba long Secretary hapoh ka jylla Meghalaya, lane ym don seh kiba pass IAS? Bad balei la thung khlem da bud ïaki kyndon? Buh jingkylli ka Movement.
Ka Movement ka pynrem ruh ïaki bor pynïaid jong ka District Administration, West Khasi Hills namar ka jing pynjari khlem shong ñia ïaka 144 CRPC ha ka por baka VPP ka mut ban ïakhih da ka ba jai jai halor kane ka issue.
Ka 144 CRPC kam dei ka aiñ ban khang ïaki jingïalang paitbah kiba ïakhih da ka lynti ka aiñ.
Lane ka 144 CRPC kam dei ka aiñ ban pyntrei kam haba wan ki heh ki haiñ.
Ka jing pyntrei kam ïaka 144 CRPC ha ka ne ka sngi ka dei tang ka jing kohnguh jong ki DC bad Magistrate ïaka jing ong jong ka sorkar.
Ha ka jingshisha kum ki DC ki Magistrate ki IAS, IPS ki dei ban long pdeng lane kim dei ban shah shiliang ïano ïano ruh, hynrei kaba sngewsih ka long ba bun naki DC, Magistrate kiba shuh long niang kohnguh ha ki lei sansnem khlem da bat ïaka kyrdan bad ïaka bor ka iktiar jong ki.
Shillong, K’lyngkot, 25: Ka long ka jingsarong ïa ka jylla Meghalaya naba u Bah Alexander Laloo Hek uba long u Myntri ka Sorkar Jylla uba peit ïa ka tnat Animal Husbandry and Veterinary u la shah pynkup burom da ka khusnam Dadasaheb Phalke ba la aiti da u Myntri Khynnah ka Sorkar Pdeng uba peit ïa ka tnat social justice u Ramdas Athawale ha ka ka jingïalang kaba la long ha NDMC Auditorium, Jantar Mantar, New Delhi ha ryngkat ka jingsakhi lang jong ki heh ki haiñ bad ki kynrem ki lyndan na kylleng ka ri India.
U Bah Hek u la shah pynkup burom da kane ka khusnam kum u Myntri Sorkar ba tbit bad kum u nong shakri paidbah ba khlem shongthait na ki 25 tylli ki snem kiba u la long u nongmihkhmat jong ka Pynthorumkhrah Constituency bad nalor u synniang u bynhei ba u la noh sha ka jylla bad ka ri baroh kawei.
Ka BJP Meghalaya Pradesh u ha u kyrwoh khubor ba la phah da u Chief Spokesperson u Bah Mariahom Kharkrang u la ïathuh ba u Bah Hek u la pynpaw ba ka jingshah jied ban ïoh pdiang ïa kane ka khusnam ka la pynkmen bad ka la nang aibor shuh shuh ïa u ban trei shitom na ka bynta ka bha ka miat jong ka jylla bad ka ri baroh kawei.
Mawkyrwat, K’lyngkot 25: Kum shibynta jong ka jingrakhe ïa ka National Voters’ Day 2024 ka ophis jong u Deputy Commissioner & District Election Officer, South West Khasi Hills District ryngkat ka ophis u District Sports Officer, South West Khasi Hills District, Mawkyrwat ka la pynlong ïa ka National Voters Day Run 2024 ha Ranikor, Civil Sub Division, South West Khasi Hills District.
Ha kane ka jingïakop mareh la wan ïa shimbynta lang naduh ki samla shynrang bad kynthei, ki hep kiba rit, kumjuh ruh ki longkpa bad longkmie jong ka distrik.
Ka Larijanai Wartde ka nongjop ba wan ha ka kyrdan ba nyngkong, ba-ar ka Larisha Kharwanniang bad ka Teilyntishisha Ramsiej ha ka kyrdan ba-lai jong ki khynnah kynthei ba hapoh ka 17 snem.
Katba ki nongjop na ka liang ki khynnah synrang ba hapoh 17 snem ki long u Neverson Jyrwa ha ka kyrdan ba nyngkong, u Johnstar Sohphoh ba-ar, bad u Banshemphang Kharjahrin ba wan ba-lai.
Ki nongjop ha ka karta ba 18 snem shaneng jong ki shynrang ki long, ba nyngkong u Biness Kharlyngdoh, ba-ar u Jomsingstar Ramsiej bad ba-lai u Willborn Wanniang.
Nangta jong ki kynthei ba 18 snem shaneng ki long ka Lyntijingkyrmen Kharjahrin ba nyngkong, ka Daplin Wahlang ba-ar bad ka Peitty Wanniang ba-lai.
Ïa baroh ki nongjop la ïoh ban sam da ka syrnod bad kumjuh ruh da ka song pisa bad kynthup ruh ïa ki nongwan ïa shimbynta ba dang khynnah eh kata ïa ki hep rit shynranng bad kynthei.
Ym tang kata ka la don ruh ka khusnam kyrpang sha uwei na ki nongïashimbynta ba la kham rangbah kata sha u bah Victor Ïawsai uba la 70 snem karta.
Ïa ka lama jong ka jingmareh-thong ha kane ka sngi la kaweh da u bah T.Lyngwa, IAS, Deputy Commissioner, South West Khasi Hills District bad u Dr.W.L.Narry, Medical & Health Officer.
U Deputy Commissioner jong ka South West Khasi Hills District, u bah T.Lyngwa, IAS, ha ba kren sha ki nongïashimbynta ha ka jingmareh, u la ong ba ka jingrakhe ïa ka National Voters Day ka long kum shibynta ban pyndonburom ïa ki Nongthep Vote jong ka Ri India baroh kawei kumjuh ruh ban pynsngewthuh ïa ki nongthep vote ba kin pyndonkam ïa ka ka jong ka hok.
Shuh shuh ula pynshlur ïa ki samla kiba kot ïa ka rta 18 snem shaneng ba ki lah long ban thep vote ba kin sngewbha ban pynrung kyrteng ïa lade ha ka electoral roll ne EPIC bad ban wan shakhmat thep vote bad ban jied ïa ki nongmihkhmat ha ka rukom kaba suk ba saiñ bad kaba ïaid beit ïaid ryntih.
Kumshibynta jong ka jingrakhe ïa ka National Voters Day jong u snem 2024, na ka liang u bah D.Synkon, District Sports Officer, South West Khasi Hills District u la ïoh ban pule ïa ka jingshim smai jong ki paidbah nongshong shnong.
Kiwei de kiba la ïadonlang ha kane ka National Voters Day Run ki long u bah S.Marwein, MCS, Block Development Officer (BDO), Ranikor C&RD Block, u bah O.Passah, Superintendent of Fisheries, South West Khasi Hills District, u bah A.Wanbah, Border Area Development Officer (BADO), Ranikor C&RD Block, u Dr.W.L.Narry, Medical & Health Officer, Mawkyrwat Civil Hospital, bad u C.Ch.
Marak, Sub- Inspector, Ranikor Police Station.
Shillong, K’lyngkot, 25: U State President ka BJP Meghalaya Pradesh u Wankitbok Pohshna u la pynphai nia ïa ka jingkren laplah jong u President ka Meghalaya Pradesh Congress Committee (MPCC) u Bah Vincent H.Pala uba dei ruh u MP ka Lok Sabha na Shillong da kaba ong ba ka long kaba sngewlyngoh ba ka Congress ka hikai pynban ïa ka BJP halor ka jinglaitluid ban mane Blei.
“Katba dei hi ka seng Congress hapoh ka jingïalam jong u Nehru kaba la wanrah nyngkong eh ïa ka aiñ rew kaba la tip kum ka Indian conversion (regulation and registration) Bill ha u snem 1954, kaba la thmu ban pynlong aiñ ha kaba ïadei bad ka “jingai jingbit ïa ki nongïalap bad ka jingpyntip sha ka Sorkar haba don ka jingkylla niam.
Ïa kane ka aiñ-rew la kyntait noh da ka Lok Sabha ha kato ki snem bad la sngewlyngoh ba kat u President ka MPCC um tip ïa kata bad ka pawshai ba une u nongmihkhmat u kwah tang ban pynsaphriang ïa ki khubor shukor bad ki bym don nongrim tang ban myntoi lade," la kynthoh u Bah Pohshna.
“Dang shen u Myntri Rangbahduh ka ri u Narendra Modi u dang shu dep lum ïa ki nongïalam jong ki Niam Khristan kiba pawkhmat ha ka ri kum ka dak ban ïaleh kmen lang ha ka sngi Khrismas kaba dei ka sngi khraw jong baroh ki Khristan ha satlak pyrthei bad ha ka jingkren jong u Modi u la bynrap ba ka sngi Khristmas kam dei tang ka sngi lehkmen jong ki Khristan hynrei ka dei ka sngi bakhraw ïa baroh ki nongshong shnong hapoh ka ri India bad u la pynkynmmaw halor ka jingïajan jong u bad ki kynhun Balang mynba u dang long u Myntri Rangbah ka jylla Gujarat bad khlem da klet u Modi ha u snem 2021 por ba ula leit ban ïakynduh ïa u Kpa Bakhuid Pope Francis ha Rome u la khot sngewbha ïa u Pope Francis ban wan jngoh ïa ka ri India kum u nongshahkhot sngewbha (national guest)," la ong u Bah Pohshna.
“Kam don ka jingartatien ba baroh ki prokram ba la wanlam da ka Sorkar u Modi ki long ki bym shah liang ïano ïano bad ki Khristan ki ïoh ïa ka bhah kumjuh kumba ïohlang kiwei kaba pawshai ba ka BJP kadei kaba khmih lut ïa baroh khlem kano kano ka jingpynïapher.
U Modi u ïalap ïa ki kyntien hindi ‘sabka saath sabka vikas saka prayas sabka vishwas’ kaba mut ka jingmyntoi ïa barohlang da ka jingshniah bad ka party BJP kam ju pyndonkam ïa ki ritpaid tang ban myntoi por elekshon kumba ka seng Congress ka ju mlien haduh mynta mynne ban pynsngewbha tang nalor nalor ïa ki ritpaid ban jop elekshon," la ong shuh shuh u nongïalam ka BJP.“Ha jaka ba u khlieh ka seng Congress un pynlut por ban pynsaphriang ïa ki khubor lamler u dei ban sei madan pynban ïa ki kam kiba ula leh kum u nongmihkhmat na Shillong Constituency ha jaka ban pynthohbria ïa kiwei ki seng tang ban ïoh jingmyntoi ïalade ha kane ka elekshon MP ban sa wan.
Ka ri India ka la kiew shakhmat ha kine ki khyndai snem shiteng jong ka Sorkar u Modi bad manla uwei pa uwei u nongshong shnong ha ka ri ki la lah ban put turoi ba ki long mynta kita ki nongrahktien jong ka ri India ba la kiew ha ka roi ka par bad kam slem shuh ban ngin sa ïoh ban kheit ïa uta u soh ym shuh kum ha ki por ba synshar ka Congress ba ka ri ka la sahdien shaba palat," ula ong.
“Ka jylla Meghalaya kaba don bun ki Khristan ka ïoh bhah na baroh ki skhim kiba u Modi ula wanrah, kum ka umdih ha manla ki thliew iing kum ka JJM, ka iing na ka bynta kiba jynjar lyngba ka PMAY, ka jingpynïoh tyndong lyer shet lyngba ka Ujwala, u khaw sha ki longing bajynjar lyngba ka PMGKY bad kaba kham kongsan ka jinglah ban ai ïa ka tika Covid kaba la pynlait ïa ngi baroh na ka khlam bad ki don shibun kiei kiei kiba la wanlam da ka Sorkar BJP kiba kum u MP u dei ban tip," la ong ka BJP ïa u President ka MPCC.“Ka jingïohbhah ki paid riewlum na ka mang tyngka ka la kot sha ka 89000 klur tyngka ha kine ki khyndai snem shiteng jong ka synshar u Modi katba ha ki snem ba dang synshar ka Congress tang shipawa na katei ka song ruh ki khlem lah ban ai kaba paw ba hynriewphew snem kynthih ka seng Congress ka la lehbeiñ ïa ki paid riewlum da kaba pynduh ïa ki bhah badonkam ban kyntiew ïa ka jingim jong ki.
U heh ka seng congress um dei ban klet ïa ki kyntien kiba u Rajiv Gandhi ba la khlad u ju kren’ ba na ka shi tyngka kaba mih na Delhi tang Khatsan naïa ka poi sha ki jylla ïa kaba ka seng BJP ka la lah ban tehlakam ïa ka kam bamsap bad ban pyntikna ba ka hok ki paidbah kan poi shispah na ka shispah sha ki’ la bynrap u Bah Pohshna.
Shillong, K’lyngkot, 25: Ka Inspector Aniosca Basaïawmoit kaba long ka Senior Instructor ha Central Training Institute of Civil Defence and Home Guards, Meghalaya, Mawdiangdiang ka la shah pynkup burom da ka khusnam Medal for Meritorious Service (MSM) ha ka jingrakhe ïa ka Republic Day ba 75 snem jong ka ri India.
Ka Inspector Basaïawmoit ka dei ka kynthei banyngkong eh na ka tnat Civil Defence and Home Guards ha ka jylla ban ïoh pdiang ïa kane ka Meritorious Service Medal, ong u Divisional Commandant of Home Guards, Shillong Bah PH Shylla ha u kyrwoh ba la phah sha ki lad pathai khuborKa Ministry of Home Affairs dang shen ka la pynmih saw tylli ki Medal, ar tylli na ka bynta ka Gallantry bad ar tylli na ka bynta ka Service ïa kaba la ai sha baroh ki dkhot jong ka CAPF, State Police, Civil Defence & Home Guards, RPF, Correctional Services, Fire Service bad kiwei kiwei.
La bujli ïa kine ki saw tylli ki Medal na ki medal barim kum ka Home Guards and Civil Defence Medal for Meritorious Service bad ka Police Medal for Meritorious Service etc.Shillong, K’lyngkot, 25: Ka President jong ka Mahila Morcha, BJP Meghalaya Pradesh ka Kong Susuki Parïat ka la pynpaw ïa ka jingsngewsih halor ka jingbym pynrung jong ka Sorkar Jylla ïa ka ktien Jaiñtia ha ka State Anthem ba la pyllait dang shen da ka Sorkar Jylla ha ka jingrakhe ïa ka jingdap 52 snem ka jingïoh jylla bapura jong ka Meghalaya kaba la long ha Tura, West Garo Hills District.
“Nga kum ka President jong ka Mahila Morcha nga sngewsih ba khlem pynrung ïa ka kyntien Jaiñtia ha ka State Anthem.
Kumba ngi tip ïa kane ka mat la ujor ruh da u Bah Alexander L.Hek uba long u Myntri Sorkar na ka BJP hapoh ka jingïalang jong ka kynhun Myntri hynrei ka Sorkar kam shym la sngap satia," la ong ka Kong Pariat ha u kyrwoh.
“Ïa ka Meghalaya ngi tip ba la phiah ha ki lai tylli ki thaiñ, ka rilum Khasi, ka rilum Jaiñtia bad ka rilum Garo.
Kumta ha ka jingsngew jong nga, ha ka jingrwai ruh dei ban pynrung ïa ki lai tylli ki jait ktien jong ki Khasi, ki Jaiñtia bad ki Garo," ka la ong.
“Hapoh ktien Khasi ki don bun ki tnat ktien kum ha War, Maram, Bhoi, ka ktien KHASI ka dei ka ktien kmie ïa kine ki tnat ktien.
Katba ka ktien Jaiñtia ka dei beit kajuh la ka dei ha Jowai ne ha Amlarem, Sutnga, Wahïajer, Shangpung ngi pyndonkam beit tang ka ktien Pnar.
Ka Garo ruh ki kren kumjuh la ka long ha Tura ne ha Williamnagar ne ha kano kano ka bynta jong ka rilum Garo.
Namarkata ngi dei ban burom ïa kane," la ong shuh shuh ka Kong Pariat.
Shillong, K’lyngkot, 25: Ka Khun Hynñiewtrep National Awakening Movement (KHNAM) ha ka sngi Palei ka la phah da ka jingthoh sha ka Dorbar Shnong Rynjah ba kan pyndam noh mardor ïa ka kyntien “RR Colony" bad ban thoh bujli da ka kyrteng Them Rynjah.
“Na ka liang jong ka Hima Mylliem naduh u snem 2019 ka la kynthup ïa ka RR Colony lane kata ka Refugee Colony hapoh ka jingpynïaid jong ka Dorbar Shnong Rynjah bad ïa kane la pynskhem ruh da ka Khasi Hills Autonomous District Council (KHADC)," la ong u Working President ka KHNAM Bah Thomas Passah ha u kyrwoh.
“Ha kajuh ka por ka KHADC ka la pynduh ruh ïa ka kyrteng Refugee Colony lane RR Colony bad la jer da ka kyrteng tynrai ïa kane ka jaka kum ka “Them Rynjah".
Hynrei kaba sngewsih ka long ba haduh kine ki sngi bun bha ki Signboard kiba don ha kane ka jaka ki kdew beit da ka kyrteng “RR Colony" kaba long ka jingïalam bakla ïa kiba bun balang bad kaba pynïap ruh ïa ka jingbthah jong ka District Council," la ong ka KHNAM.Halor kane ka seng ka la phah ka shithi sha ka Dorbar Shnong Rynjah bad ka la kyrpad ruh ba kan pyndam ïa baroh kine ki jingthoh kyrteng ‘RR Colony" bad ban thoh bujli noh da ka kyrteng tynrai kumba dei, kata, “Them Rynjah" khnang ban lait na kano kano ka jingsngewthuh bakla.
“Ngi la pyntip ruh ïa kane sha ka KHADC bad ngi ap khmih lynti ba ynda ngi la ïaid lynti biang na kane ka jaka ngin ïohi noh ïa ka kyrteng tynrai," la bynrap u kyrwoh.
Nongpoh, K’lyngkot 25: Ha kawei na ka jingjia kaba khlem poi pyrkhat, kawei ka Trok kaba 16 sha ka ka la shah rong tuh shiteng synñiang hadien ba u dribar u la pynieng ha Petrol Pump ha Ri Bhoi District.
Kane ka jingjia ka la jia ha ka step jong ka 24 tarik kata ha ka por 12 baje tam ei, ha kaba ki runar ki la ioh lad ban rong tuh ia katei ka trok na ka jaka ba pynieng ha Petrol Pump, kaba don harud ka surokbah National Highway ha Pahamrioh.
Kane ka trok kaba la shah rong tuh ha ki runar ka don ia u number NL.01 AG-1112 bad kaba ñiah da u Bah Elisha Maring, kaba ha ka jingshitom ka met u la leit ban pynieng ia katei ka trok ha petrol pump da kaba pan jingbit na ki trai ka petrol pump, hynrei hadien ba u la leit phai noh sha la ing sha Byrnihat, ha ka por shiteng synñia ki runar ki la leit ban rong tuh ia katei ka trok kaba thylli bad kaba ym shy la kit ei ei.
Kumba la paw ha ka CCTV jong katei ka petrol pump, kitei ki runar ki la rong tuh ia katei ka Trok ha ka por shiteng synñia da kaba rah syndon bak ia katei ka Trok kaba haduh mynta kim shym la lap ksai ia kita ki runar kiba don kti ban leh ia kane ka kam tuh kali.
Halor kane ka jingjia, ka liang u Bah Elisha Maring u la leit ban ujor da ka ejehar sha ki bor pulit ha Nongpoh Police Station ban pyntip halor kane ka jingshah rong tuh katei ka trok bad na ka liang ki bor pulit ruh ki la shim khia ban buddien ia kine ki runar ha kaba haduh mynta kim pat shym la lap ksai satia shano ki runar ki la rah ia katei ka trok.
Shillong, K’lyngkot, 25: Hadien ka jingkhlad noh jong kawei ka samla kaba leit shah sumar ha NEIGRIHMS hospital hadien ba la mih ka jingkynnoh ba ka dei na ka jingleh torti bad ka jingleh bym patiaw jong ki nongsumar, ka Hynniewtrep Achik National Movement (HANM) ha ka sngi Palei ka la ïakynduh ïa u Director u Dr.Nalin Mehta ban tih bniah ïa ka jingshisha.
Katkum ka jingkynnoh jong ki bahaiing kane ka samla kaba la 23 snem ka rta ha ki lad pathai khubor la ong ba ki bor ba dei khmih ïa kane ka jaka sumar kim shym la pyni satia ïa ka Report bad ki la shu rah beit beit ïa ka nongpang sha Intensive Care Unit (ICU) naduh ka 17 tarik tad haduh ka 22 tarik ha kaba wat ki doctor ruh kim shym la leit jngoh satia ïa ka koit ka khiah jong kane ka samla.
Shuh shuh ki bahaiing ki la pyntip ba ki bor pynïaid jong kane ka jaka ai jingsumar haba ki ïa ka Report kim shym la ai satia hynrei ki ai tang ïa ka Death Certificate jong kane ka samla hadien ba ka la khladnohHa ka jingïakynduh ïa u Director ïa ka kynhun jong ka HANM la lamkhmat da u President ka seng u Bah Lamphrang Kharbani bad aiti ruh da ka dorkhas ban pynpaw ïa ka jingsngewkhia halor kane ka jingjia.
Ha ka dorkhas, ka HANM ka la maham tyngeh lada ki dang don kum kine ki jingjia hapoh kane ka hospital, ka seng kam banse ban shim da kiwei pat ki lynti jong ka aiñ ne wat ban shu khang khyrdep noh shisyndon ïa kane ka hospital.
Ha ka jingïakren bad ki lad pathai khubor, u Assistant Secretary ka Seng u Bah Wyraiwan Sohtun u la ïathuh ba u Director u la pyntip ba hapoh 10 sngi yn thung ïa ka jingtohkit halor kane ka jingjia bad na ka liang jong ka HANM ruh ka la kyntu ïa u Director ba u dei ban khlieh hi dalade ïa ka jingtohkit khnang ba kan long kaba khuid.
Ka Khun Hynñiewtrep National Awakening Movement (KHNAM) ka la phah ruh da ka jingujor sha ka Meghalaya Medical Council ban dawa ba dei ban thung da ka jingtohkit halor ka jingjia ha NEIGRIHMS Hospital kaba lam sha ka jingduhei jong ka samla kaba la 23 snem ka rta ban duhei ïa la ka jong ka jingim.
Shillong, K’lyngkot, 25: U Bah Batskhem Ryntathiang uba dei u MDC jong ka Mairang-Nongkhlaw Constituency ha ka Palei ryngkat bad ki spah ngut ki nongkyrshan u la pynïasoh sha ka National Peoples Party ha ka jingïalang kaba la long ha ka shnong Mairang.
Ïa u Bah Batskhem Ryntathiang la pdiang sngewbha da u State Working President jong ka NPP u Bah Hamletson Dohling ryngkat ka jingsakhi lang jong ka Kyrtong MP ka NPP na Shillong Seat ka Dr.M Ampareen Lyngdoh nalor kiwei kiwei de ki nongïalam ba hakhmat jong ka party.
Na ka liang u Bah Batskhem haba kren ha ka jingïalang u la ong ba um don ei ei ban kynthoh ïa ka Congress kaba la pynjop ïa u ha ka elekshon MDC ha ka samoi ba la dep.
“Ngi sngewnguh ïa ki nongïalam bad ïa ka party kaba la pynjop ïanga kum u MDC ka Mairang constituency," u la ong.
Nalorkata, u la ïathuh ruh ba ka jingpoi jong u sha ka NPP kadei da ka jingbteng jong u Myntri Rangbah bad Symbud Myntri Rangbah ban phone na ka por sha ka por ïa u ban wan ïasoh noh sha ka NPP.Ha kane kajuh ka sngi ka NPP ka la pynskhem ruh ïa ki nongkitkam jong ka NPP Mairang Block hapoh ka jingïalam jong u Bah Bel Rani nangta la pynskhem ruh ïa ka Women’s Wing kumjuh ïa ka Youth Wing.
La donlang ruh ka President jong ka Women’s Wing, Kong Jasmine Lyngdoh, nangta Prof Don War, President ka NPYF Bah Kitborlang Nongrem, Bah Ransom Sutnga nalor kiwei kiwei.
Shillong, K’lyngkot 24 : Ka Sorkar Jylla ha ka sngi Balang ka la mynjur ban wanrah jingpynkylla ne Amendment ha ka Meghalaya Finance Service Rules, 1989, ban pynthikna ïa ka jingdon tang kawei ka Financial Rules jong ka Jylla.
ïa kane ka rai la shim ha ka jingïalang jong ka Kynhun Myntri ba la pynïaid da u Myntri Rangbah ka Jylla Conrad K Sangma mynta ka sngi.
Haba ïakren bad ki nongthoh khubor, u Myntri bad nongpathai khubor ka Sorkar u Bah Paul Lyngdoh ula ong ba kum kine ki rules jong ki Tnad bapher bapher ki la mih lyngba ki Office Memorandum (OM) na ka por sha ka por bad ki tnad bapher bapher kila bud ïa kine ki OM.“Hynrei mynta khnang ban pynthikna ïa ka jingtreikam kumjuh bad pynlong aiñ ïa kine ki rules, la rai ba ngin pynrung noh ïa ki hapoh ka Meghalaya Finance Service Rules bad baroh kine ki rules mynta ki la long shibynta jong kawei ka Finance Rules jong ka Jylla Meghalaya" ula ong.
Shillong, K’lyngkot 25: Ka Seng VPP ka la phah da ka jingthoh sha ka sorkar ban kyntu ba kadei ban pynbiang ïa ki Centre ban toh eksam ki khynnah kiba hap ban ïaleh ia ka eksam Common University Entrance Test (CUET).
Ha ka shithi la ong ba namar ba ka sorkar ka la pdiang ban pyntreikam noh naduh mynta u snem ïa ka CUET na ka bynta kito ki samla pule kiba leit ïa ka Under Graduate bad ka Post Graduate, ka dei ban pynbiang ia ki jaka ialeh eksam, ym dei ba ki samla ki hap ban leit ïaleh eksam shabar.
U Bah Ardent haba kren ha ka jingïalang mynta ka janmiet ha YMCA Mawkhar, u la ong ba lada ki samla jong ngi kim ïoh lad ban thoh eksam hapoh la ka jong ka jylla, khlem pep kin bun ki ban pep skul noh shiteng por.
Sa kawei pat ka shithi ba ka Seng ka la thoh sha ka Myntri ka koit ka khiah, ka Dr.Ampareen Lyngdoh kadei halor ka jingbym pat pyllait ïa ka Stipend jong ki Samla kiba leit pule Doktor, ïa kaba ka Seng ka la kyntu ïa ka Myntri ban pyllait noh, khnang ba ki Samla pule kin nym mad jingeh.
Ha kajuh ka por ka Seng ka kyntu ïa ka sorkar ban pynbeit thymmai noh ïa ka Stipen jong kito kiba leit pule shabar jylla, namar ka sorkar ka buh ha ki lai tylli ki kyrdan, kata ka Tier I, Tier 2 bad ka Tier 3, katkum ka jinglong ki nongbah bad ki jaka ba ki pule.
Kumta kan bha shibun ruh lada pynbeit thymmai ïa kane.
Shillong, K’Lyngkot 25: Ka Myntri ka tnad ka Koit ka Khiah ka sorkar jylla, Dr.Ampareen Lyngdoh ha ka sngi Palei ka la ong ba ki dang ap mynta ïa ka kaiphod na ka North Eastern Indira Gandhi Regional Institute of Health and Medical Sciences (NEIGRIHMS) halor ka jingkhlad jong ka samla ha katei ka jaka sumar dang shen.
Haba kren bad ki lad pathai khubor, ka Myntri ka la ong katba kam pat ïoh pdiang ïa ka kaiphod halor ka jingïap jong katei ka samla ha katei ka jaka sumar kam pat kwah ban kren ei ei.
“Mynta nga dap ap ïa ka kaiphod na katei ka jaka sumar bad kumta ngam kwah ba ngan kren ei ei katba ngam pat ïoh ïa ka kaiphod na ka NEIGRIHMS," ka la ong.
Nalorkata, ka ong ruh ba watla katei ka jaka sumar ka hap ha ka jingpeit jong ka sorkar pdeng, hynrei kum ka sorkar jylla ka don la ka jong ka bynta, kata ban long ki shkor bad ki khmat ban peit ïa ka rukom treikam bad ban pyntip pat sha ka sorkar pdeng ban tuklar.
Ha kajuh ka por ka Myntri ka phah ruh ïa ka jingsngewlem sha ki bahaiing hasem jong kane ka samla kiba la mad ïa kum katei ka jingjia ba sngewsih.
Shillong, K’lyngkot 25: U Bah Ardent Miller Basaïawmoit, President ka VPP, u la ong ba ka sorkar kam dei ban kheiñ sting ïa ka jingïakhih ka VPP halor ka Lokayukta, namar ba wat sha Garo Hills ruh ki ai ka jingkyrshan ïa ka VPP halor ka jingtuklar ka sorkar ïa ka Lokayukta.
“Ngin pynlong ïa ka jingïakhih baroh kawei ka jylla, namar sha Garo Hills ruh ki ai jingkyrshan ïa ka jingweng ka sorkar ïa ki lai ngut ki ophisar kiba la tohkit bad lap ïa ki bamsap ha GHADC", la ong u Bah Ardent haba kren ha ka jingïalang ha YMCA, Mawkhar mynta ka janmiet.
Kawei na ki Seng ba kyrshan ïaka VPP kadei ka Nokrek Area Development Committee (NADC), kawei pat kadei ka Human Rights and Anti Corruption Youth Power of India.
Meghalaya ChapterU President ka VPP, u la ong ba u Myntri Rangbah, u Conrad Sangma, u la ai daw ba ka sorkar kam kwah ban pyllut phut ban thung da ki ophisar kiba la shongthait ban long kum ki nongtrei jong ka Lokayukta, hynrei kan thung da ki ophisar kiba dang don ha ka kam, namar ym da donkam ka jingsiew ïa ki.
U Bah Ardent u la ong ba kane ka jingkren u Myntri Rangbah ka long kaba da sngew thamula haduh katta katta, namar kajuh ka sorkar kaba ong ba kan kam kwah pyllut phut ban thung kam biang ïa kiba la shongthait kajuh hi ka sorkar kaba thungkam Chairman, thung Consultant da ki spah ngut bad jan mal ka sngi ruh ka thung.
“Ngi dang lah ïa ki ophisar kiba la shongthait ki bym tieng ïa ka sorkar ban ïa ki ophisar kiba dang trei kiba hap shu kohnguh beit katba ong ka sorkar", la ong u Bah Ardent.
Halor ka jingtreikam ka Lokayukta, u Bah Ardent u la ong ba kane kadei ka bor kaba la pynkhamti ha ki paidbah ba kin ujor lada don kino kino ki jingpyndonkam bakla ha ka liang ka MLA Skhim lane ka jingbamsap ha ki nongtrei sorkar bad kiwei kiwei ki bor.
“Kane kadei ka bor kaba la pynkhamti ha ki paidbah bad lada kane ka bor jong u paidbah ka tlot ne mushlia noh da ka sorkar, ngim dei ban shah da lei lei bad dei namar kane ka daw ba ka VPP ka mih shakhmat ban pynlong ka jingïakhih haba ka sorkar ka mushlia", la ong u MLA ka Nongkrem.
U Bah Adelbert Nongrum, MLA ka North Shillong, u la ther tyngeh ïaka jingtuklar ka sorkar halor ka jingtreikam ka Lokayukta da kaba ka la weng kam noh ïa ki 3 ngut ki ophisar hadien ba ki ladep ban tohkit bad lap ia ki kam bamsap ha kaba ki MLA, ki MDC ki iadonktilang.
“Ki paidbah kidei ban sngewthuh bad ba ka Lokayukata kadei ka bor treikam jong u paidbah, kam dei satia ka bor treikam jong u Myntri Rangbah u Conrad Sangma ne jong ka sorkar MDA", u la ong, da kaba ban ba ki paidbah kidei ban kyrshan ïa ka VPP kaba la mih shakhmat ban pynkhlaiñ ïa ka jingtreikam ka Lokayukta bad ym dei ban ailad da ka sorkar kan tuklar ïa ki kam jong ka.
U la ong ba lada kane ka bor treikam ka khlañ, kan lah ban tohkit ïa ki kam bamsap ha ka jylla.
La ioh jingkren ruh na u Dr.Ricky AJ Syngkon, General Secretary jong ka Seng, uba la ong ba ka jingdon ka Lokayukta kan ïarap ïa ki paidbah ban ïaleh pyrshah ïa ki kam bamsap, kaba long kawei na ki mat treikam jong ka VPP ban ïakhun pyrshah ïa ka jingbamsap, kaba la pynduk ïa ka jylla bad pynlong ïa ka jylla ban hiar sha trai ha ka liang ka ïoh ka kot.
Ïa ka jingïalang la pynïaid da u Bah Strong Pillar Jana, u President ka VPP North Shillong.
Anfield, Kyllalyngkot 27: U bak jong ka Liverpool-u Virgil van Dijk u la pynpaw ba ka rai jong u Jurgen Klopp ban iehnoh ïa ka kam kum u manager ka Liverpool ha kaba kut jong ka samoi “ka long kaba eh bad jway ban pdiang".
ïa kane ka rai, la pynbna da u tei u manager ri Germany-u Klopp ha ka sngi Thohdieng, da kaba ong ba un sa iehnoh ïa ka kam ha u Naitung.
U la dep ban pyntip sha ka klob halor kane ka jingthmu naduh u Naiwieng hynrei ki player ki la ïoh jingtip dang hynnin ka Sngi Thohdieng ba la pynbna paidbah.
“U ne u manager u long u ba kyrpang na bynta jong ngi, bad ruh ïa ka klob," la ong u tei u kapten jong ka kynhun-Van Dijk.
“Hynrei u shim ïa kane ka rai na bynta lada bad ruh ïa ka ïing ka sem ka jong u.
“U la ïathuh ïa ngi.
Ka long kaba eh ban pdiang hynrei ngi hap ban phaikhmat ha ki jingïakhun.
Ngi dang don shibun ki thong kiba ngi hap ban ïaid, bad nga pyrkhat lehse ngin pynkut ïa kane ka samoi ryngkat bad ki khusnam ba ngin lehkmen lang bad u manager u ban sa mih noh?"Kumban shu pynkynmaw, u Van Dijk u la ïasoh bad ka Liverpool lyngba u Klopp- ha ka samoi ba lai kum u manager bad jop ruh hynriew tylli ki trophy bad u tei u manager ba la don 56-snem.
Ka Liverpool ka dang don mynta ha baroh saw tylli ki lympung ïakhun, bad ruh kan sa ïakhun ïa ka final jong ka Carabao Cup pyrshah ïa ka Chelsea ka ban long ha Wembly Stadium hadien ba ka la lah ban pynliem ïa ka Fulham ha ka jingïakhun semi final.
Shillong, Naiwieng, 28: Ki Pulit pynïaid kali ka nongbah Shillong bad ki Pulit Enforcement jong ka tnat Transports ha ka sngi Baar ki la bteng ban talasi naphang ïa ki thuk thuk ar shaka kiba ïaid ha kylleng ka sor Shillong.
Kane ka jingtalasi jong ki Pulit ïa ki thuk thuk ar shaka ka long hadien ba la mih ki jingjia kiba sngewsih ha kine ki khyndiat bnai namar ka jingñiah thuk thuk khlemakor shaba palat jong ki nongñiah kaba lam shaduh u pud ba ki nongïaid lynti kin shu duhei ïa la la jong ka jingim bad don ruh kiba mynsaw jur.
Nalor kata, ki don ruh ki nongñiah thuk thuk ar shaka kiba dang hapoh 18 snem ka rta kiba ñiah lymmuh bad ñiah shongshit khlem da pyrkhat shuh ïa ka jingshngaiñ jong ki nongñiah kali saw shaka ne ki nongñiah thuk thuk ar shaka kiba ñiah da ka jingphikir.
Ha kane ka jingtalasi, ki Pulit ki la lap ba bun na ki nongñiah thuk thuk ar shaka ki dei ki bym don satia ïa ka Driving License bad don ruh ki bym don ïa ki kot ki sla kiba biang bad ki la daiñ kuna ïa ki.
Ïa kane ka jingtalasi, ki Pulit ki la pynlong ha Umshyrpi Point, ha Mawblei, ha Mawlai, ha Laban bad ha Rilbong.
Nalor kata, ki Pulit ki la bat ruh ïa ki khynnah skul kiba dang hapoh 18 snem ka rta kiba la ñiah thuk thuk khlem laisen ha kaba la daiñ kuna ruh ïa ki.
Don ruh ki nongñiah thuk thuk kiba la shah daiñ kuna namarba ki ñiah thuk thuk da kaba phong da ki slipar namarba ka aiñ ñiah kali kam shah satia katkum ka Motor Vehicle Act.
Shillong, Naiwieng, 28: U Women Helpline Number 181 u la ïoh pdiang palat 36,000 tylli ki jingpan jingïarap bad jingïada na ki jingshah thombor ka longryngieng ha ka jylla Meghalaya.
“Ngi la ïoh pdiang haduh 36,362 tylli ki phone call kat haduh mynta ha kaba 477 tylli ki case ladep ban rejistar, 158 tylli ki case ki dei kiba dang pynim bad 304 tylli kiba la pynkut," ong u Myntri ka tnat Social Welfare Bah Paul Lyngdoh haba ïakren bad ki lad pathai khubor haba jubab ïa ka jingkylli halor jingbuh jingkheiñ ha ka Jylla Meghalaya kaba kot 58% ki jingshah thombor bad ki jingshah batbor ki kynthei.
“Kane ka jingai jingïarap ka la ïarap bha ha ka jylla ha kaba kiba bun ki mlien ban buhrieh ïa ki jingjia bad ngim da kwah than ban da tih bniah ïa kiei kiei kiba jia hapoh ki saw kynroh jong ka iing.
Ka jingshisha ka paw ba ki 36,000 hajar tylli ki phone call ba ngi ïoh pdiang ka pynpaw shisha ba ki jingjia ki kynrei bha," u la bynrap.
Shuh shuh u Myntri u la ïathuh ba ka Sorkar ka la rai ban pyntreikam ruh ïa u Women Helpline Nomber 181 bad u Child Helpline Number 1098 ban pyntikna ba kine ki nombar kin treikam baroh 24 kynta.
Halor ka kamram jong ki Dorbar Shnong, u Bah Paul u la ong, “ngi la pdiang ban pynrung ïa ki Dorbar Shnong ha ka tnat Social Welfare bad ha ka jingshisha, katto katne ki phone call ki dei kiba la pynim da ka jingïarap jong ki Dorbar Shnong.
"U Principal Secretary in-charge Social Welfare u Sampath Kumar u la ong ba ka Sorkar ka la pan jingïarap ruh na ki Self Help Groups ban ïarap ïa ki longiing bad ban ïalam ïa ki sha ki One-stop centre khnang ba kin ïoh ïa ka jingïarap kaba paka na ka Sorkar.
“Ym tang ka tnat marwei kan leh, hynrei ngi donkam ruh ïa ka jingkyrshan jong ki longiing longsem bad ka imlang ka sahlang khnang ban pyntreikam bha ïa kane ka atiar ha kane ka jylla Meghalaya," u la ong.
Shillong, Naiwieng 28 : U Chief Executive Member (CEM) barim ka JHADC, Bah Madonbai Rymbai ha ka sngi Ba-ar u la buh jingkylli ïa ka jingpyrshang jong ka Jaintia Hills Autonomous District Council bad ka Khasi Hills Autonomous District Council ban phah pynjlan ïa ka samoi treikam jong ka Iing khlem kino kino ki nongrim kiba biang.
Ym tang katta, u la kynthoh ruh ba ka jingtyrwa ban pynbeit thymmai ïa ki constituency ha ki ar tylli ki ADC kadei ka jingpyrshang ban ïalam bakla ïa ki paidbah ka rilum Khasi bad Jaintia, na ka liang u Bah Madonbai u la buh jingkylli ruh ba imat kito kiba don ha ka bor imat ki kwah ban pynlong kam shimet noh ïa kitei ki ar tylli ki district council ha ka jylla.
